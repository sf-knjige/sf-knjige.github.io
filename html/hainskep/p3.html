<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KRALJ ZIME
<P>&nbsp;&nbsp;&nbsp;&nbsp;&nbsp;Kada se virovi pojave u ravnom toku vremena, a istorija kao da stane da se vrtloži oko neke izbočine iz vode, kako se to već zbiva sa onim neobičnim Sledom u Karhidi, onda se slike pokazuju od velike koristi: snimci koji se mogu načiniti da bi se uporedili roditelj sa detetom, mladi kralj sa starim, snimci koji se isto tako mogu razmeštati i mešati dok godine ravno teku. Jer uprkos zapletima što proishode iz trenutnog međuzvezdanog putovanja brzinama koje su tek nešto manje od svetlosne, vreme se (kako je primetio opunomoćeni Akst) ne vraća, niti se smrti može rugati.
<BR>&nbsp;&nbsp;&nbsp;&nbsp;&nbsp;Stoga, mada je najpoznatija fotografija ona tamna slika što prikazuje jednog mladog kralja kako stoji iznad jednog starog kralja koji leži mrtav u hodniku osvetljenom jedino odsjajima plamtećeg grada u ogledalu, ostavite je načas po strani. Pogledajte prvo snimak samog mladog kralja, ponos nacije, vedru i srećnu dušu u punom naponu dvadeset dve godine; ali, kada je ova slika načinjena, mladi kralj stajala je leđima prislonjena uza zid. Bila je prljava, drhtala je, lice joj je bilo prazno i ludo, jer je izgubila i onu poslednju trunku poverenja u ovaj svet koja se naziva zdrav razum. U svojoj glavi ponavljala je, kao što je to činila satima ili godinama, stalno iznova: "Abdiciraću. Abdiciraću. Abdiciraću." U svojim očima videla je prostorije crvenih zidova u Dvorcu, kule i ulice Erenranga na koje pada sneg, pitome ravnice Zapadnog Područja, bele vrhove Kargava, i odrekla se svega, svog kraljevstva. "Abdiciraću", reče ne baš glasno, a zatim glasno zavika kada joj se još jednom približi osoba odevena u crveno i belo, govoreći: "Veličanstvo! Otkrivena je zavera protiv vas u zanatlijskoj školi", i otpoče prigušeno zujanje. Ona sakri glavu u ruke i prošaputa: "Prestanite, molim vas, prestanite", ali pisak je postajao viši, glasniji, bliži, neumitniji, sve dok nije domašio takvu visinu i silinu da joj je ušao u meso, otkidao živce iz njihovih kanala i naterao joj kosti da poigravaju i klepeću, poskakujući na njegovu melodiju. Ona je poskakivala i uvijala se, gole kosti zategnute na tankim, belim nitima, plakala je suvim suzama i vikala: "Držite ih... Držite ih... Moraju... pogubljeni... Sprečeni... prestanite!"
<BR>&nbsp;&nbsp;&nbsp;&nbsp;&nbsp;Prestalo je.
<BR>&nbsp;&nbsp;&nbsp;&nbsp;&nbsp;Ona se sruši na pod u obliku zveketave, klepetave gomile. Na kakav pod? Ne na crvene keramičke pločice, ne na parket, ne na mokraćom stegnuti cement, već na drveni pod odaje u kuli, maloj spavaćoj sobi kule gde je bila zaštićena, zaštićena od svog roditelja-ljudoždera, hladnog, ludog, nebrižljivog kralja, gde joj je bilo dopušteno da se igra premeštanja uzice sa Piri i da sedi pored ognjišta u Borhubinom toplom krilu, toplom i dubokom poput sna. Osoba odevena u crno došla je čak ovamo, zgrabila joj glavu, podigla je, podigla joj kapke koje je pokušala da spusti na belim, tankim strunama.
<BR>&nbsp;&nbsp;&nbsp;&nbsp;&nbsp;"Ko sam ja?"
<BR>&nbsp;&nbsp;&nbsp;&nbsp;&nbsp;Prazna, crna maska zurila je nadole. Mladi kralj borila se za dah, ridajući, jer posle toga će uslediti gušenje: neće biti u stanju da diše dok ne izgovori ime, ono pravo ime... "Gerer!..." Mogla je da diše. Bilo joj je dozvoljeno da diše. Prepoznala je onog u crnom na vreme.
<BR>&nbsp;&nbsp;&nbsp;&nbsp;&nbsp;"Ko sam ja?" reče jedan drugačiji glas blago i mladi kralj posegnu za tom prisutnošću koja joj je uvek donosila san, počinak, utehu. "Rebade", prošaputa ona, "reci mi šta da radim."
<BR>&nbsp;&nbsp;&nbsp;&nbsp;&nbsp;"Spavajte."
<BR>&nbsp;&nbsp;&nbsp;&nbsp;&nbsp;Poslušala je. San dubok, bez snova, jer bio je stvaran. Snovi naiđoše pred buđenje, sada. Nestvarna, užasna, suva, crvena svetlost smiraja sunca natera je da otvori oči i ona ponovo stade na balkon Dvorca, posmatrajući dole pedeset hiljada crnih jama koje su se otvarale i zatvarale. Iz tih jama izlazila je grčevita provala zvukova, vrisak, ritmičko riganje: njeno ime. Vlastito ime joj je tutnjalo u ušima poput ruganja, poruga. Ona lupi šakama po uskoj, mesinganoj ogradi i povika na njih: "Ućutkaću ja vas." Nije mogla da čuje svoj glas, već samo njihove glasove, nesnosna usta gomile koja ju je mrzela, koja je izvikivala: njeno ime. "Sklonite se, moj kralju", reče jedan blagi glas i Rebade je odvuče sa balkona u ogroman spokoj crvenih zidova dvorane za audijenciju. Vika prestade istog časa. Rebadeov izraz bio je kao i uvek pribran, milosrdan. "Šta ćete sada učiniti?" reče ona svojim nežnim glasom.
<BR>&nbsp;&nbsp;&nbsp;&nbsp;&nbsp;"Ja ću... ja ću abdicirati..."
<BR>&nbsp;&nbsp;&nbsp;&nbsp;&nbsp;"Ne", reče mirno Rebade. "To je pogrešno. Šta ćete sada učiniti?"
<BR>&nbsp;&nbsp;&nbsp;&nbsp;&nbsp;Mladi kralj stajala je bez reči, drhćući. Rebade joj pomože da sedne na železni poljski krevet, jer zidovi behu potamneli, kao što je to često bivalo, i opkolili je kao da se nalazi u maloj ćeliji. "Pozvaćete..."
<BR>&nbsp;&nbsp;&nbsp;&nbsp;&nbsp;"Pozvaću erenranšku stražu. Naložiću im da pucaju u gomilu. Pucaju i ubijaju. Moraju naučiti lekciju." Mladi kralj govorila je užurbano i razgovetno jakim, visokim glasom. Rebade reče: "Vrlo dobro, moj gospodaru, to je mudra odluka! Ispravno. Svakako ćemo uspeti. Postupate ispravno. Imajte poverenja u mene."
<BR>&nbsp;&nbsp;&nbsp;&nbsp;&nbsp;"Imam.Verujem ti. Vodi me odavde", šaputala je mladi kralj, stiskajući Rebadeovu mišicu: ali njen prijatelj se namršti. To nije bilo u redu. Ponovo je odagnala Rebadea i nadu. Rebade je sada odlazila, mirno i žalsno, mada ju je mladi kralj molila da stane, da se vrati, jer buka je lagno ponovo počinjala, jecavo zujanje koje komada um u paramparčad, a osobe u belom i crvenom već su se približavale preko crvenog beskrajnog poda. "Veličanstvo! Otkrivena je zavera protiv vas u zanatlijskoj školi..."
<BR>
<BR>&nbsp;&nbsp;&nbsp;&nbsp;&nbsp;Niz Staru ulicu luke do ivice vode ulične svetiljke plamtale su šupljikavim sjajem. Stražar Pepenener na svom obilasku bacila je pogled niz taj iskošeni svod svetlosti, ne očekujući ništa, ali je ipak ugledala kako joj se nešto teturavo približava. Pepenerer nije verovala u porngrope, ali videla je jednog porngropa, izmoždenog morem, kako posrće na tankim, paučinastim stopalima, dahtavo uvlačeći suvi vazduh, cvileći... Priče starih mornara namah iščileše iz Pepenererovog uma i ona vide nekog pijanca, manijaka ili žrtvu kako se tetura između vlažnih, sivih zidova skladišta "Hej, tamo! Stoj!" razdra se ona u trku. Pijanac, napola gola i divljeg pogleda, ispusti krik užasa i pokuša da uzmakne, okliznu se na pločniku ulice glatkom od mraza i prostre se koliko je dugačka. Pepenerer izvuče pištolj i pusti snop od pola sekunde za ošamućivanje kako bi samo umirila pijanca; zatim čučnu pored nje, odmota radio i zatraži kola iz zapadne postaje.
<BR>&nbsp;&nbsp;&nbsp;&nbsp;&nbsp;Obe ispružene mišice, mlitave i opuštene na hladnoj kaldrmi, bile su išarane ubodima od injekcija. Nije pijanac; narkoman. Pepenerer omirisa, ali ne oseti smolasti miris orgrevija. Znači, bila je drogirana; lopovi ili neka obredna klanovska osveta. Lopovi ne bi ostavili zlatan prsten na kažiprstu, veoma masivan, izgraviran, širok govoto kao zglavak. Pepenerer se nagnu napred da ga pogleda. Zatim okrenu glavu i osmotri izmoždeno, bezizražajno lice iz profila, naspram kamenja pločnika, jarko osvetljeno sjajem uličnih svetiljki. Ona izvadi jedan novi novčić od četvrt krune iz svoje vrećice i zagleda se u levi profil utisnut u svetao kalaj, a potom ponovo u desni profil utisnut na svetlom, senovitom, hladnom kamenu. A onda, začuvši brujanje električnog automobila koje je skretao iz Dugoputa u Staru ulicu luke, ona ćušnu novčić nazad u vrećicu, promrmljavši sebi u bradu: "Prokleta budalo."
<BR>&nbsp;&nbsp;&nbsp;&nbsp;&nbsp;Kralj Argaven se nalazi u lovu u planimama, u svakom slučaju, već dve nedelje; to je stajalo u svim biltenima.
<BR>
<BR>&nbsp;&nbsp;&nbsp;&nbsp;&nbsp;"Vidite", reče Hoge, lekar, "možemo pretpostaviti da je podvrgnuta umooblikovanju; ali to nam ne pruža gotovo nikakvo polazište. U Karhidi postoji premnogo stručnjaka za umooblikovanje, baš kao i u Orgoreinu, uostalom. Ne kriminalaca koji imaju dosjee u policiji, već uvaženih mentalista ili lekara kojima su droge legalno dostupne. Ako su uopšte bili vični svom poslu, trebalo bi da su blokirali sve racionalne pristupe do onoga što su joj učinili, tako da sada ništa ne bismo mogli izvući iz nje. Svi tragovi bili bi zapretani, podsticaji sakriveni, tako da jednostavno ne bismo mogli znati kakva pitanja da postavljamo. Nema načina, bez opasnosti da se uništi mozak, pronicanja u sve što je skriveno u njenom umu; čak i pod dejstvom hipnoze i jake droge ne bi sada postojao način da se odele usađene ideje ili osećanja od njenih vlastitih. Možda bi Tuđinci mogli nešto da učine, mada podozrevam da je njihova umonauka tek puko hvalisanje; u svakom slučaju, to nam je sada van domašaja. Postoji samo jedna pouzdana nada."
<BR>&nbsp;&nbsp;&nbsp;&nbsp;&nbsp;"A to je?" upita ravnodušno lord Gerer.
<BR>&nbsp;&nbsp;&nbsp;&nbsp;&nbsp;"Kralj je brza i odlučna. U početku, pre no što su je slomili, možda je znala šta čine s njom, pa je tako uspostavila izvesnu blokadu ili otpor, ostavila sebi izvesnu mogućnost uzmaka..."
<BR>&nbsp;&nbsp;&nbsp;&nbsp;&nbsp;Dok je Hoge govorila, njen prigušen glas polako je gubio prizvuk samouverenosti, da bi konačno zamro u tišini visoke, crvene, tmaste prostorije. Nije izvukla nikakav odgovor iz starog Gerera koja je stajala, odevena u crno, ispred vatre.
<BR>&nbsp;&nbsp;&nbsp;&nbsp;&nbsp;Temperatura te odaje u kraljevskom Dvorcu bila je dvanaest stepeni na mestu gde je stajao lord Gerer, a pet stepeni na pola puta između dva velika ognjišta; napolju je padao sneg, bio je to blagi dan sa temperaturom svega nekoliko stepeni ispod tačke mržnjenja. Proleće je stiglo na Zimu. Vatre na oba kraja odaje pucketale su crvene i zlatne, proždirući trupce debele poput bedara. Veličanstvenost, opora raskoš, brzi sjaj ognjišta, vatrometi, munje, meteori, vulkani; takve stvari zadovoljavale su žitelje Karhide na svetu zvanom Zima. Ali, sem u arktičkim kolonijama iznad trideset petog uporednika, nikada nisu uveli centralno grejanje ni u jednu zgradu, za mnogih vekova svog tehnološkog doba. Udobnost je kod njih bila retka, dobrodošla, netražena; dar poput radosti.
<BR>&nbsp;&nbsp;&nbsp;&nbsp;&nbsp;Kraljev lični sluga, koja je sedela pored postelje, okrenula se prema lekaru i Lordu Kancelaru, mada ništa nije prozborila. Njih dve u isti mah pređoše odaju. Na širokoj, tvrdoj postelji, visoko na pozlaćenim stubovima, teškoj od ukrašenih, crvenih pokrivača i krevetskih prekrivki, ležalo je kraljevo telo, gotovo na nivou njihovih očiju. Gereru se učini da je to brod koji se nepomično suprotstavlja brzoj navali tame, noseći mladog kralja u seni, užase, godine. Zatim, na vlastiti užas, stari kancelar vide da su Argavenove oči otvorene, zagledane kroz prozore napola prekrivene zastorima, u zvezde.
<BR>&nbsp;&nbsp;&nbsp;&nbsp;&nbsp;Gerer se plašila ludila; maloumnosti; ni sama nije znala čega se bojala. Hoge ju je upozorila: "Kralj se neće ponašati 'normalno', lorde Gerer. Pretrpela je trinaest dana mučenja, zastršivanja, iscrpljivanja i manipulisanja umom. Došlo je možda do oštećenja mozga, a sigurno će biti i uzgrednih, naknadnih posledica drogiranja." Ni strah ni upozorenje nisu mogli da spreče šok. Argavenove sjajne, umorne oči okrenuše se ka Gereru i za trenutak zaustaviše na njoj svoj prazni pogled; a onda je razabraše. I Gerer, mada nije mogla da vidi odsjaj crne maske, ugledala je mržnju, užas, videla je svog mladog kralja, beskrajno voljenog, kako se bori za vazduh u slaboumnom užasu; otima slugi, Hogeu, svom svojom slabošću u naporu da pobegne, da umakne od Gerera.
<BR>&nbsp;&nbsp;&nbsp;&nbsp;&nbsp;Stojeći u hladnom središtu odaje, gde ju je uzglavlje okvira postelje, nalik na brodski pramac, skrivalo do kralja, Gerer ih je čula kako umiruju Argavena i ponovo je poležu. Argavenov glas zvučao je piskavo, detinje, plačljivo. Tako je stari kralj Emran govorila na vrhuncu svog ludila, detinjim glasom. Zatim tišina i buktanje dve velike vatre.
<BR>&nbsp;&nbsp;&nbsp;&nbsp;&nbsp;Korgri, kraljev telohanitelj, zevnu i protrlja oči. Hoge odmeri neku tečnost iz bočice u špric. Gerer je stajala očajna. Moje dete, moj kralju, šta su ti učinili! Toliko poverenje, toliko obećanje, izgubljeno, izgubljeno. I tako je ona koja je ličila na kakvu gromadu od napola isklesanog crnog kamena, težak, obazriv, neuglađen dvoranin, jadikovala i bila obrvana uzbuđenjem, budući da su joj ljubav i služenje mladom kralju predstavljali najvažnije stvari na svetu.
<BR>&nbsp;&nbsp;&nbsp;&nbsp;&nbsp;Argaven prozbori glasno: "Moje dete..."
<BR>&nbsp;&nbsp;&nbsp;&nbsp;&nbsp;Gerer se trgnu, osetivši da su te reči istrgnute iz njenog vlastitog uma; ali Hoge, koju nije mučila ljubav, shvati i reče nežno Argavenu: "Princ Emran je dobro, moj gospodaru. Ona je sa svojim ađutantima u zamku Varever. U stalnoj smo vezi. Tamo je sve u redu."
<BR>&nbsp;&nbsp;&nbsp;&nbsp;&nbsp;Gerer ču kraljevo oporo disanje i malo se primače postelji, mada je i dalje ostala van domašaja njenog pogleda, iza visokog uzglavlja.
<BR>&nbsp;&nbsp;&nbsp;&nbsp;&nbsp;"Bila sam bolesna?"
<BR>&nbsp;&nbsp;&nbsp;&nbsp;&nbsp;"Još se niste oporavili", reče lekar blago.
<BR>&nbsp;&nbsp;&nbsp;&nbsp;&nbsp;"Gde..."
<BR>&nbsp;&nbsp;&nbsp;&nbsp;&nbsp;"U vašoj odaji, u Dvorcu, u Erenrangu."
<BR>&nbsp;&nbsp;&nbsp;&nbsp;&nbsp;Ali Gereer, prišavši još jedan korak, mada ne kralju na oči, reče: "Ne znamo gde ste bili."
<BR>&nbsp;&nbsp;&nbsp;&nbsp;&nbsp;Hogeovo glatko lice se namrgodi, ali iako je bila lekar, te tako na svoj način vladar nad svima njima, ipak se nije usudila da svoju namrgođenost upravi na Lorda Kancelara. Gererov glas kao da nije uznemirio kralja koji postavi još jedno pitanje ili dva, razumno i sažeto, a zatim ostade mirno da leži. A onda sluga Korgri, koja je sedela sa njom od kada je donesena u Dvorac (sinoć, u potaji, na sporedna vrata, poput sramnog samoubice iz poslednje vladavine, ali sve obrnuto), Korgri počini nešto što je bilo ravno veleizdaji: nagnuta napred na svom visokom tronošcu, dozvolila je da joj glava klone na ivicu postelje i da utone u san. Stražar na vratima ustupi mesto novom stražaru, razmenivši s ovim nekoliko reči šapatom. Službenici dođoše i primiše najnoviji bilten za javnost o stanju kraljevog zdravlja, takođe šapatom. Kod kralja su se, dok se nalazio na odmoru na Visokom Kargavu, javili simptomi groznice i stoga je bila primorana da se hitno vrati u Erenrang i sada se zadovoljavajuće oporavlja, i tako dalje. Lekar Hoge rem ir Hogereme u dvorcu dao je sledeću izjavu, i tako dalje, i tako dalje. "Neka bi se Točak okrenuo za našeg kralja", govorili su svečano ljudi u seoskim kućama, paleći vatre u oltarima-ognjištima, na šta su stariji koji su sedeli uz vatru uzvraćali: "To je od njenog noćnog lunjanja po gradu i veranja po planinama, sve same ludorije." Ali ostavljali bi uključen radio kako ne bi propustili naredni bilten. Veliki broj ljudi došao je i otišao, dangubio i čavrljao ovog dana na trgu ispred Dvorca, posmatrajući one koji su ulazili i izlazili, posmatrajući prazan balkon; još ih je bilo nekoliko stotina tamo dole, koji su strpljivo stajali unaokolo, na snegu. Argaven XVII bila je omiljena u svojoj oblasti. Posle mračne okrutnosti iz vladavine kralja Emrana, koja se završila u senci ludila i bankrotstvom zemlje, došla je ona: nepredvidljiva, otmena, mlada, sklona svakojakim promenama, bistrog uma, prepredena, a ipak velikodušna. Posedovala je vatru, sjaj koji su pristajali njenom narodu. Predstavljala je silu i središte jednog novog doba: konačno, jedan pravi kralj za pravo kraljevstvo.
<BR>&nbsp;&nbsp;&nbsp;&nbsp;&nbsp;"Gerere."
<BR>&nbsp;&nbsp;&nbsp;&nbsp;&nbsp;Bio je to kraljev glas i Gerer ukočeno pohita kroz toplotu i hladnoću velike odaje, kroz svetlost vatre i tame.
<BR>&nbsp;&nbsp;&nbsp;&nbsp;&nbsp;Argaven se pridizala. Ruke su joj se tresle, a dah zastajao u grlu, oči su joj plamtele preko tamnog vazduha na Gerera. Pored njene leve ruke, na kojoj se nalazi kraljevski prsten dinastije Harge, ležalo je lice usnulog sluge, nemarno, ozareno. "Gerere", reče kralj s mukom i jasno, "sazovi veće. Reci im da ću abdicirati." Tako grubo, tako jednostavno? Sve droge, zastrašivanje, hipnoza, parahipnoza, stimulacija neurona, nadraživanje sinapse, lokalni udari koje je Hoge bio opisao, da bi se postiglo ovo? Ali ubeđivanje mora pričekati. Moraju dobiti na vremenu. "Moj gospodaru, kada vam se snaga vrati..."
<BR>&nbsp;&nbsp;&nbsp;&nbsp;&nbsp;"Sada. Gerere, sazovi veće!"
<BR>&nbsp;&nbsp;&nbsp;&nbsp;&nbsp;A tada puče, poput tetive luka, i poče da muca u besu od straha koji nije pronašao smisao ni snagu da se zadrži unutra, a njen verni sluga još je spavala pored nje, gluva.
<BR>
<BR>&nbsp;&nbsp;&nbsp;&nbsp;&nbsp;Na sledećoj slici stvari kreću nabolje, izgleda. Evo kralja Argavena XVII, dobrog zdravlja i u dobroj odeći, kako završava obilan doručak. Razgovara sa najbližih desetak od četrdeset ili pedeset ljudi koji jedu s njom ili je služe (izuzetnost je kraljevska povlastica, ali retko i zasebnost), dok su ostali pod velikodušnim plaštem njene milosti. Kao što su svi rekli, ponovo liči na sebe. Međutim, možda ipak ne liči potpuno na sebe; nešto nedostaje: mladalačku ozarenost, samopouzdanje, zamenilo je jedno slično, ali manje ospokojavajuće svojstvo, neka vrsta lakomislenosti. Iz nje se ona uzdiže dosetkama i toplinom, ali joj se uvek iznova potčinjava, toj tami koja je upija i čini je lakomislenom; strah, bol, rešenost?
<BR>&nbsp;&nbsp;&nbsp;&nbsp;&nbsp;Gospodin mobil Akst, opunomoćeni ambasador Ekumena poznatih svetova na Zimi, koji je proveo poslednjih šest dana na putu, pokušavajući da vozi električni auto brže od pedeset kilometara na čas, iz Mišnorija, u Orgoreinu, do Erenranga, u Karhidi, prespavao je doručak pa tako stigao u dvoranu za audijenciju na vreme, ali gladan. Stari poglavar veća, kraljev rođak Gerer rem ir Verhen, sreo je Tuđinca na vratima velike dvorane i pozdravio ga višesložnom učtivošću Karhiđanja. Opunomoćeni je uzvratio što je bolje umeo, razabravši ispod rečitosti Gererovu želju da mu nešto saopšti.
<BR>&nbsp;&nbsp;&nbsp;&nbsp;&nbsp;"Rečeno mi je da se kralj odlično oporavila", primeti on, "i svim srcem se nadam da je to tačno."
<BR>&nbsp;&nbsp;&nbsp;&nbsp;&nbsp;"Nije", reče stari kancelar čiji glas odjednom postade tup i jednoličan. "Gospodine Akst, govorim vam ovo imajući poverenja u vas; nema u Karhidi ni desetoro ljudi koji znaju istinu. Nije se oporavila. Uopšte nije bila bolesna."
<BR>&nbsp;&nbsp;&nbsp;&nbsp;&nbsp;Akst klimnu. Razuma se, kolale su glasine.
<BR>&nbsp;&nbsp;&nbsp;&nbsp;&nbsp;"Ona bi ponekad noću išla sama gradom u pučkoj odeći, šetala, razgovarala sa neznancima. Pritisci kraljevanja... vrlo je mlada." Gerer zastade na trenutak, boreći se s nekim potisnutim osećanjem. "Jedne noći, pre šest nedelja, nije se vratila. U zoru je meni i drugom lordu predata poruka. Ako obelodanimo njen nestanak, biće ubijena; ukoliko sačekamo pola meseca u miru, biće vraćena nepovređena. Ćutali smo, lagali veće, razastirali lažne vesti. Trinaeste noći pronađena je kako luta gradom. Bila je drogirana i umooblikovana. Ne znamo koji neprijatelj ili koja klika stoje iza toga. Moramo delati u potpunoj tajnosti; ne smemo narušiti poverenje naroda u nju, njeno vlastito poverenje u sebe. Teško je: ničeg se ne seća. Ali jasno je šta su učinili. Slomili su joj volju i potčinili joj um samo jednoj stvari. Veruje da mora da abdicira."
<BR>&nbsp;&nbsp;&nbsp;&nbsp;&nbsp;Glas ostade nizak i ravan; samo su oči odavale strepnju. Okrenuvši se iznenada, opunomoćeni razabra odraz te strepnje i u očima mladog kralja.
<BR>&nbsp;&nbsp;&nbsp;&nbsp;&nbsp;"Držite audijenciju umesto mene, rođače?"
<BR>&nbsp;&nbsp;&nbsp;&nbsp;&nbsp;Argaven se nasmešila, ali otrovno. Stari kancelar se ravnodušno izvinio, poklonio, otišao, jedna strpljiva, nezgrapna prilika koja se smanjivala udaljujući se dugačkim hodnikom.
<BR>&nbsp;&nbsp;&nbsp;&nbsp;&nbsp;Argaven ispruži obe šake prema oponomoćenom u znak pozdrava među jednakima, jer je u Karhidi Ekumen bio priznat za sestrinsko kraljevstvo, mada ga nijedna živa duša nije videla. Ali njene reči nisu predstavljale uglađeno ophođenje kakvo je Akst očekivao. Sve što je izgovorila, i to žustro, bilo je: "Konačno!"
<BR>&nbsp;&nbsp;&nbsp;&nbsp;&nbsp;"Krenuo sam čim sam primio vašu poruku. Putevi su još zaleđeni u istočnom Orgoreinu i Zapadnom Području, pa nisam mogao brže. Ali bilo mi je drago što dolazim. Takođe što odlazim odande." Akst se nasmeja rekavši ovo, jer su on i mladi kralj uživali u međusobnoj iskrenosti. Čekao je da otkrije šta je u sebi krila Argavenova dobrodošlica, posmatrajući sa izvesnom razdraganošću živahno, divno, androgeno lice.
<BR>&nbsp;&nbsp;&nbsp;&nbsp;&nbsp;"U Orgoreinu se kote licemeri kao što se u lešu kote crvi, kako je to primetio jedan od mojih predaka. Drago mi je što smatrate da je vazduh svežiji ovde, u Karhidi. Dođite ovamo. Gerer vam je kazala da sam bila oteta i sve ostalo? Da. Sve se desilo prema starim pravilima. Otmica je u svemu formalan čin. Da je to izvela jedna od grupa protiv Tuđinaca, koje smatraju da Ekumen namerava da porobi ovaj svet, mogli su da prenebregnu pravila; mislim da je to bila jedna od starih klanovskih klika koja se nada da će zadobiti moć preko mene, moć koju su posedovale za vreme poslednje vladavine. Ali ne znamo, još. Čudno je znati da si bio s njima licem u lice, pa ipak ih ne možeš prepoznati; ko zna da li viđam ta lica svakodnevno? No, nema koristi od takvih razmišljanja. Izbrisali su sve tragove. Sigurna sam u jedno. Oni mi nisu rekli da moram da abdiciram."
<BR>&nbsp;&nbsp;&nbsp;&nbsp;&nbsp;Ona i opunomoćeni išli su jedno uz drugo dugačkom, veoma visokom odajom prema uzvišenju sa stolicama na suprotnom kraju. Prozori su bili tek nešto veći od proreza, što je bilo uobičajeno na ovom hladnom svetu; crvenkasto-žute pruge sunčeve svetlosti dopirale su iz njih dijagonalno na crveno popločan pod, tmaste i bleštave u Akstovim očima. On podiže pogled prema licu mladog kralja u tom prigušenom, pokretnom sjaju. "Ko je, onda?"
<BR>&nbsp;&nbsp;&nbsp;&nbsp;&nbsp;"Ja."
<BR>&nbsp;&nbsp;&nbsp;&nbsp;&nbsp;"Kada, moj gospodaru, i zašto?"
<BR>&nbsp;&nbsp;&nbsp;&nbsp;&nbsp;"Kada su me se dočepali, kada su počeli da me oblikuju kako bih odgovarala njihovom kalupu i kako bih igrala njihovu igru. Zašto? Da se ne bih uklopila u njihov kalup i da ne bih igrala njihovu igru! Čujte, lorde Akste, da su me želeli mrtvu, ubili bi me. Žele me živu, da vladam, da budem kralj. Kao takva treba da sledim naređenja utisnuta u moj mozak, da dosegnem za njih njihove ciljeve. Ja sam njihovo oruđe, mašina koja čeka da se okrene prekidač. Jedini način da se to spreči jeste... da se odbaci mašina."
<BR>&nbsp;&nbsp;&nbsp;&nbsp;&nbsp;Akst je brzo shvatao, budući da je to bila osnovna odlika jednog mobila Ekumena; pored toga, ophođenje i običaji Karhide, potresi i bune tog živopisnog kraljevstva, bili su mu dobro poznati. Mada je Zima bila udaljena, kako u prostoru tako i u psihologiji svojih stanovnika, od ostalog dela ljudskog roda, ipak se njena vodeća nacija, Karhida, pokazala kao odani član Ekumena. O Akstovim izveštajima raspravljalo se u središnim većima Ekumena, osamdeset svetlosnih godina odavde; ravnoteža Celine počiva u svim njenim delovima. Akst reče, kada su seli na velike, tvrde stolice na uzvišenju ispred vatre, "Ali ako abdicirate, onda ne moraju da okrenu i prekidač."
<BR>&nbsp;&nbsp;&nbsp;&nbsp;&nbsp;" Mislite, zato što ću ostaviti svoje dete kao naslednika i jednog namesnika po sopstevnom izboru?"
<BR>&nbsp;&nbsp;&nbsp;&nbsp;&nbsp;"Možda su", reče obazrivo Akst, "oni ti koji su izabrali namesnika umesto vas."
<BR>&nbsp;&nbsp;&nbsp;&nbsp;&nbsp;Kralj se namršti. "Mislim da nisu", reče ona.
<BR>&nbsp;&nbsp;&nbsp;&nbsp;&nbsp;"Koga ste nameravali da imenujete?"
<BR>&nbsp;&nbsp;&nbsp;&nbsp;&nbsp;Nastupi duga pauza. Akst vide kako se mišići na Argavenovom vratu pomeraju, kao da se borila da oblikuje reč, ime, pored blokade, oporo grčenje; konačno izusti, iznuđenim, davljeničkim šapatom: "Gerera."
<BR>&nbsp;&nbsp;&nbsp;&nbsp;&nbsp;Akst klimnu zbunjen. Gerer je služio kao namesnik godinu dana posle Emranove smrti, a pre Argavenovog stupanja na presto; bilo mu je poznato njeno poštenje i krajnja odanost mladom kralju. "Gerer ne služi nijednoj kliki!" reče on.
<BR>&nbsp;&nbsp;&nbsp;&nbsp;&nbsp;Argaven zatrese glavom. Izgledala je iscrpljena. Posle izvesnog vremena uzvrati: "Može li nauka vaših ljudi da rasčini ono što mi je učinjeno, lorde Akste?"
<BR>&nbsp;&nbsp;&nbsp;&nbsp;&nbsp;"Možda. U institutu na Olulu. Ali ako noćas pošaljem po specijalistu, on će ovamo stići kroz dvadeset četiri godine. Sigurni ste, znači, da je vaša odluka da abdicirate bila..." Ali jedan sluga, ušavši na bočna vrata iza njih, postavi mali sto pored opunomoćenog i ispuni ga voćem, kriškama hlebne jabuke i srebrnim vrčem piva. Argaven je primetila da joj je gost propustio doručak. Mada se jelo na Zimi uglavnom sastojalo od povrća, i to presnog, te je za Aksta bilo bezukusno, on se zahvalno prihvatio obeda; a kako nije bilo dolično voditi ozbiljne razgovore za vreme jela, Argaven skrenu na opšte teme.
<BR>&nbsp;&nbsp;&nbsp;&nbsp;&nbsp;"Jednom ste kazali, lorde Akste, iako sam toliko različita od vas, iako je moj narod toliko različit od vašeg, da smo mi ipak krvni srodnici. Da li je to bila moralna ili materijalna činjenica?"
<BR>&nbsp;&nbsp;&nbsp;&nbsp;&nbsp;Akst se nasmeši na to tipično karhidsko pravljenje razlike. "I jedno i drugo, moj gospodaru. Koliko znamo, a to je tek sićušan ugao prašnjavog prostora pod kapom vaseljenskom, sva stvorenja na koja smo naišli ljudska su bića. Ali srodstvo seže u prošlost milion godina pa i više, do pradoba Haina. Drevni Hainci nastanili su stotinu svetova."
<BR>&nbsp;&nbsp;&nbsp;&nbsp;&nbsp;"Mi nazivamo vreme pre no što je moja dinastija zavladala Karhidom 'drevno'. Pre sedam stotina godina!"
<BR>&nbsp;&nbsp;&nbsp;&nbsp;&nbsp;"I mi nazivamo 'drevno' Doba Neprijatelja, a to je bilo pre manje od šest stotina godina. Vreme se razvlači i skuplja; menja se sa okom, sa starošću, sa zvezdom; čini sve sem što se ne vraća - niti ponavlja."
<BR>&nbsp;&nbsp;&nbsp;&nbsp;&nbsp;"Znači, san Ekumena je da ponovo vaspostavi to drevno zajedništvo; da ponovo okupi sve narode sa svih svetova u jedno ognjište?"
<BR>&nbsp;&nbsp;&nbsp;&nbsp;&nbsp;Akst klimnu, žvaćući hlebnu jabuku. "Da se bar među njih utka izvestan sklad. Život voli da upoznaje sebe, do najudaljenijih granica; njegovo zadovoljstvo je da obujmi složenost. Naša različitost je naša lepota. Svi ti svetovi i različiti oblici i načini umova, života i tela na njima - zajedno bi tvorili veličanstveni sklad."
<BR>&nbsp;&nbsp;&nbsp;&nbsp;&nbsp;"Nijedan sklad ne traje dugo", reče mladi kralj.
<BR>&nbsp;&nbsp;&nbsp;&nbsp;&nbsp;"Nikada nijedan nije postignut", uzvrati opunomoćeni. "Zadovoljstvo je u nastojanju." On iskapi vrč i obrisa prste u salvetu od upredene trave.
<BR>&nbsp;&nbsp;&nbsp;&nbsp;&nbsp;"To je bilo zadovljstvo koje mi je pripadalo kao kralju", reče Argaven. "Gotovo je s tim."
<BR>&nbsp;&nbsp;&nbsp;&nbsp;&nbsp;"Da li bi..."
<BR>&nbsp;&nbsp;&nbsp;&nbsp;&nbsp;"Gotovo je. Verujte mi. Zadržaću vas ovde, lorde Akste, dok mi budete verovali. Potrebna mi je vaša pomoć. Vi ste figura na koju su učesnici u igri zaboravili! Morate mi pomoći. Ne mogu da abdiciram protiv volje veća. Oni će odbiti moju abdikaciju, primoraće me da vladam, a ako vladam, služim neprijateljima! Ukoliko mi ne pomognete, moraću da se ubijem. " Govorila je potpuno staloženo i razložno; ali Akst je znao koliko i samo pominjanje samoubistva, tog čina dostojnog krajnjeg prezira, staje jednog Karhiđanina.
<BR>&nbsp;&nbsp;&nbsp;&nbsp;&nbsp;"Na ovaj ili onaj način", reče mladi kralj.
<BR>&nbsp;&nbsp;&nbsp;&nbsp;&nbsp;Opunomoćeni se još više uvi u svoj teški ogrtač; bilo mu je hladno. Bilo mu je ovde hladno već sedam godina. "Moj gospodaru", reče on, "ja sam tuđinac na vašem svetu, sa šačicom pomoćnika i jednom malom napravom pomoću koje mogu da razgovaram sa drugim tuđincima na udaljenim svetovima. Predstavljam moć, svakako, ali je ne posedujem. Kako bih ja vama mogao pomoći?"
<BR>&nbsp;&nbsp;&nbsp;&nbsp;&nbsp;"Imate brod na ostrvu Horden."
<BR>&nbsp;&nbsp;&nbsp;&nbsp;&nbsp;"Ah. Toga sam se plašio", reče opunomoćeni, uzdahnuvši. "Gospodaru Argavene, taj brod je podešen da ide na Olul, udaljen dvadeset četiri svetlosne godine. Znate li šta to znači?"
<BR>&nbsp;&nbsp;&nbsp;&nbsp;&nbsp;"Da pobegnem iz svog vremena, u kome sam postala oruđe zla."
<BR>&nbsp;&nbsp;&nbsp;&nbsp;&nbsp;"Nema bekstva", uzvrati Akst sa iznenadnom žestinom u glasu. "Ne, moj gospodaru. Oprostite mi. To je nemoguće. Ne mogu da pristanem..."
<BR>
<BR>&nbsp;&nbsp;&nbsp;&nbsp;&nbsp;Ledena kiša proleća dobovala je po kamenju kule, a vetar je zavijao po uglovima i malim tornjevima krova. Odaja je bila utihla, senovita. Pored vrata je gorelo jedno malo, zaklonjeno svetlo. Negovateljica je ležala hrčući lagano u krevetu, beba je ležala potrbuške u kolevci. Argaven je stajala pored kolevke. Osvrnula se po sobi, premda ju je i bez gledanja videla, poznavala celu. I ona je ovde spavala kao mala. To je bilo njeno prvo kraljevstvo. Ovde je dolazila da podoji dete, svog prvenca, sedela pored vatre dok su mala usta vukla njena prsa i pevušila bebi pesme koje je Borhub njoj pevušila. Ovo je bilo središte, središte svega.
<BR>&nbsp;&nbsp;&nbsp;&nbsp;&nbsp;Vrlo pažljivo i nežno ona podvuče šaku ispod bebine tople, vlažne, paperjaste glave i navuče preko nje jedan lanac na kome je visio masivan prsten sa ugraviranim znakom lordova Hargea. Lanac je bio predugačak i Argaven ga skrati, vezavši čvor, zato što je pomislila da bi se mogao uplesti i udaviti dete. Ublaživši na taj način ovaj mali nemir, ona pokuša da ublaži veliki strah i jad koji su je ispunjavali. Sagnu se dok obrazom ne dodirnu detinji obraz, nečujno prošaptavši: "Emrane, Emrane, moram te napustiti, ne mogu te povesti, moraš vladati umesto mene. Budi dobra, Emrane, poživi dugo, vladaj valjano, budi dobra, Emrane..."
<BR>&nbsp;&nbsp;&nbsp;&nbsp;&nbsp;Ona se uspravi, okrenu i pohita iz odaje u kuli, iz izgubljenog kraljevstva.
<BR>&nbsp;&nbsp;&nbsp;&nbsp;&nbsp;Poznavala je nekoliko načina da se neopazice izvuče iz Dvorca. Izabrala je najbezbedniji, a zatim se uputila ka Novoj Luci kroz jarko osvetljene ulice Erenranga, kojima je brisala susnežica, sama.
<BR>
<BR>&nbsp;&nbsp;&nbsp;&nbsp;&nbsp;Sada nema slike, ona se ne vidi. Kakvim okom biste posmatrali jedan proces koji je za sto milioniti deo jednog postotka sporiji od brzine svetlosti? Ona sada nije kralj, niti ljudsko biće; podvrgnuta je translatovanju. Teško možete nazvati smrtnim nekog čije vreme prolazi sedamdeset hiljada puta sporije od vašeg. Ona je više nego usamljena. Izgleda da ne postoji ništa više do jedna nesaopštena misao; da nikuda ne ide, ništa više no što jedna misao ide. Pa ipak, ona putuje brzinom gotovo ravnoj svetlosnoj, ali je nikada ne doseže. Ona je samo putovanje. Brza poput misli. Udvostručila je svoju starost kada je stigla, a bila je manje od jednog dana starija, u delu prostora zakrivljenog oko jedne čestice prašne nazvane Olul, četvrte planete jednog žućkastog sunca. I sve ovo proteklo je u mukloj tišini.
<BR>&nbsp;&nbsp;&nbsp;&nbsp;&nbsp;A sada, uz buku, plamen i meteorsko bleštavilo, što je bilo sasvim dovoljno da se utaži pohotna žudnja jednog Karhiđanina za sjajem i raskoši, složeni brod stao je da se spušta, dodirnuvši u plamenu isto ono mesto sa koga se otisnuo pre približno pedeset pet godina. Uskoro potom, vidljiva, nemasivna, nesigurna, mladi kralj se pojavi iz njega i zastade za trenutak na izlazu, zaklonivši oči od svetlosti tuđinskog toplog sunca.
<BR>&nbsp;&nbsp;&nbsp;&nbsp;&nbsp;Akst je, razume se, poslao obaveštenje o njenom dolasku, preko trenutnog primopredajnika, pre dvadeset četiri godine, ili pre sedamnaest časova, u zavisnosti od toga kako gledate na stvar; ađutanti i agenti Ekumena nađoše se tu da je pozdrave. Čak ni paževi nisu prolazili bez dužne pažnje kod tih igrača velike igre, a ovaj Getenjanin bio je, uostalom, kralj. Jedan agent proveo je jednu godinu od dvadeset četiri učeći karhidski, kako bi Argaven mogla s nekim da razgovara. Ona smesta reče: "Kakve su vesti iz moje zemlje?"
<BR>&nbsp;&nbsp;&nbsp;&nbsp;&nbsp;"Gospodin mobil Akst i njegov naslednik slali su redovne sažete izveštaje o događajima, kao i razne privatne poruke za vas; sav materijal naći ćete u svojim odajama, gospodine Harge. Ukratko, namesništvo lorda Gerera bilo je mirno i blagodetno; u prve dve godine vladala je depresija, za vreme koje su vaše arktičke naseobine napuštene, ali sada je ekonomija sasvim postojana. Vaš naslednik je postavljen na presto u osamnaestoj i vlada već sedam godina."
<BR>&nbsp;&nbsp;&nbsp;&nbsp;&nbsp;"Da, razumem", reče osoba koja je koliko sinoć poljubila tog jednogodišnjeg naslednika.
<BR>&nbsp;&nbsp;&nbsp;&nbsp;&nbsp;"Čim vam to bude odgovaralo, gospodine Harge, specijalisti u našem institutu u Belksitu..."
<BR>&nbsp;&nbsp;&nbsp;&nbsp;&nbsp;"Kad kog vi to budete hteli", reče gospodin Harge.
<BR>&nbsp;&nbsp;&nbsp;&nbsp;&nbsp;Ušli su u njen um veoma nežno, vrlo tanano, otvarajući vrata. Za zaključana vrata imali su delikatne instrumente koji su uvek pronalazili kombinaciju; a onda bi se povukli u stranu i pustili nju da uđe. Pronašli su osobu odevenu u crno, koja nije bila Gerer, i samilosnog Rebadea, koji nije bio samilostan; stajali su s njom na balkonu Dvorca i s njom se uspinjali pukotinama noćne more do sobe u kuli; i konačno, onaj koji je trebalo da bude prvi, prilika u crvenom i belom, približi se rekavši:
<BR>&nbsp;&nbsp;&nbsp;&nbsp;&nbsp;"Veličanstvo, otkrivena je zavera protiv vas..." Gospodin Harge vrisnu u groznom užasu i probudi se.
<BR>&nbsp;&nbsp;&nbsp;&nbsp;&nbsp;"Odlično! Toje bio ključ. Znak da počnete sa izvršavanjem ostalih upustava i odredite smer svoje fobije. Indukovana paranoja. Zaista izvanredno indukovana, moram reći. Evo, popijte ovo, gospodine Harge. Ne, to je samo voda! Mogli ste stvarno postati izuzetno zao vladar, vremenom sve opsednutiji strahom od zavera i prevrata i sve omraženiji u narodu. Svakako, ne preko noći. U tome je lepota. Bilo bi vam potrebno nekoliko godina da postanete pravi tiranin; mada su, bez sumnje, nameravali da duž tog puta uvedu izvesna pojačanja, pošto Rebade jednom stekne vaše poverenje... Da, da, shvatam zašto se o Karhidi lepo zbori u Razdeobniku. Ako izvinite moju objektivnost, ovakva vrsta veštine i strepljenja tako je retka..." Tako je doktor, umocelitelj, kosmata, proseda, jednopolna osoba koja je pripadala nekakvim Cetijancima, neumorno čavrljao dok se pacijent oporavljao.
<BR>&nbsp;&nbsp;&nbsp;&nbsp;&nbsp;"Znači, postupio sam ispravno", reče konačno gospodin Harge.
<BR>&nbsp;&nbsp;&nbsp;&nbsp;&nbsp;"Jeste. Abdikacija, samoubistvo ili bekstvo bili su jedini sledstveni činovi kojima ste mogli pribeći po sopstvenoj volji, slobodno. Računali su na vaš moralni veto protiv samoubistva i na glasanje veća protiv abdikacije. Ali opsednuti vlastitom častohlepnošću, zaboravili su na mogućnost odricanja i ostavili su vam jedna vrata otvorena. Vrata koja je samo jedna osoba jakog uma, oprostićete mi na mojoj doslovnosti, mogla da izabere i da prođe kroz njih. Zaista, moram da saznam nešto više o toj vašoj drugoj umonauci, kako je ono nazvaste, Proricanje? Mislio sam da je reč o nekoj okultnoj koještariji, ali sasvim očigledno... da, da, očekujem da će od vas uskoro tražiti da se pojavite u Razdeobniku, da porazgovarate o vašoj budućnosti, sada kada smo smestili vašu prošlost tamo gde joj je mesto, je li?"
<BR>&nbsp;&nbsp;&nbsp;&nbsp;&nbsp;"Kako želite", reče gospodin Harge.
<BR>&nbsp;&nbsp;&nbsp;&nbsp;&nbsp;Razgovarala je sa raznim ljudima u Razdeobniku Ekumena za Zapadne Svetove, a kada su joj predložili da pođe u školu, ona je spremno pristala. Jer među ovim blagim osobama, čija je glavna osobina izgleda bila hladna, duboka tuga nerazdvojiva od tople, duboke razdraganosti - među njima bivši kralj Karhide uvidela je da je varvarska, neuka i nemudra.
<BR>&nbsp;&nbsp;&nbsp;&nbsp;&nbsp;Pošla je u ekumensku školu. Stanovala je u velikim zgradama blizu Razdeobnika u gradu Vakstsitu, sa nekoliko stotina drugih tuđinaca, od kojih nijedan nije bio dvopolni, niti bivši kralj. Kako nikada nije posedovala mnogo toga što je pripadalao samo njoj i nikada nije imala mnogo mogućnosti za zasebnost, nije joj smetao ovakav zajednički život; nije se pokazalo ni toliko loše kao što je očekivala živeti među jednopolnim ljudima, mada je došla do zaključka da je njihovo stanje neprestanog kemera zamorno. Uopšte joj ništa nije smetalo, već je poslove i dane savladavala sa krepkošću i sposobnošću, ali uvek i sa izvesnom nehajnošću, kao neko čije je središte negde drugde. Jedinu nelagodnost predstavljala je toplota, užasna toplota Olula koja se ponekad pela do trideset pet stepeni Celzijusove lestvice za vreme plamtećeg neprekidnog razdoblja u kome sneg ne pada dve stotine dana uzastopce. Čak i kada je konačno došla zima, ona se znojila, jer retko je kada napolju bilo manje od deset stepeni ispod tačke smrzavanja, dok je u zgradama bilo sparno - mislila je ona - mada su ostali tuđinci sve vreme nosili debele džempere. Spavala je preko posteljine naga, prevrćući se i snevajući o snegovima Kargava, o ledu u Staroj Luci, ledu koji se hvata na pivu u hladnim jutrima u Dvorcu, sudeni, dragoj i cičoj studeni Zime.
<BR>&nbsp;&nbsp;&nbsp;&nbsp;&nbsp;Mnogo toga je naučila. Već je naučila da se zemlja ovde naziva Zima, a da se Olul ovde naziva zemlja: jedna od onih činjenica koje su Vaseljenu preokretale poput kakve čarape. Naučila je da mesna ishrana izaziva proliv u nenaviknutoj utrobi. Naučila je da se jednopolni ljudi, o kojima se silno trudila da ne misli kao o nastranima, silno trude da o njoj ne misle kao o nastranoj. Naučila je da se neki ljudi smeju kada bi Olul izgovorila Orur. Takođe je pokušala da zaboravi da je kralj. Kada ju je škola jednom uzela pod svoje, naučila je i zaboravila mnogo toga. Koristeći svu silu mašina, naprava, iskustava i (najjednostavnije i najteže) reči koje su Ekumenu stajale na raspolaganju, otvorili su joj što su više mogli pristup razumevanju prirode i istorije jednog kraljevstva starog preko milion godina, koje je u promeru imalo mnogo biliona milja. Kada je počela da naslućuje ogromnost ovog kraljevstva ljudskog roda, kao i trajni bol i jednoličnu pustoš njegove istorije, takođe je počela da uviđa šta se nalazi s one strane njegovih granica u prostoru i vremenu, a među ogolelim stenama, usijanim suncima i blistavim pustošima što se pružaju u nedogled razabrala je izvore razdraganosti i vedrine, nepresušna vrela. Naučila je mnogo činjenica, brojeva, mitova, i videla je, s druge strane granica onog što je naučila, ponovo Nepoznato, veličanstvenu ogromnost. U ovom obogaćenju uma i okolnosti što se nalazi ovde našla je veliko zadovoljstvo; ipak bila je nezadovoljna. Nisu joj uvek dozvoljavali da napreduje onoliko koliko je želela na određenim poljima, matematici, cetijanskoj fizici. "Kasno ste počeli, gospodine Herge", rekoše oni, "moramo graditi na postojećim temeljima. Pored toga, želimo da napredujete u stvarima koje možete iskoristiti."
<BR>&nbsp;&nbsp;&nbsp;&nbsp;&nbsp;"Kako iskoristiti?"
<BR>&nbsp;&nbsp;&nbsp;&nbsp;&nbsp;Oni - u ovom trenutku predstavljao ih je etnograf mobil Gist s druge strane bibliotečkog stola - pogledaše je usiljeno. "Smatrate li da više ne možete biti ni od kakve koristi, gospodine Harge?"
<BR>&nbsp;&nbsp;&nbsp;&nbsp;&nbsp;Gospodin Harge, koji je uglavnom bio suzdržan, progovori s iznenadnom žestinom: "Da."
<BR>&nbsp;&nbsp;&nbsp;&nbsp;&nbsp;"Kralj bez zemlje", reče Gist svojim ravnim teranskim naglaskom, "koji je sam sebe izgnao, za koga se veruje da je mrtav, može se osećati pomalo suvišan. Ali onda, šta mislite zašto se mi trudimo oko vas?"
<BR>&nbsp;&nbsp;&nbsp;&nbsp;&nbsp;"Iz dobrote..."
<BR>&nbsp;&nbsp;&nbsp;&nbsp;&nbsp;"Oh, dobrota... Koliko god da smo dobri, ne možemo vam, znate, pružiti išta što bi vas usrećilo. Sem... Da. Šteta gubitka. Vi ste nesumnjivo bili pravi kralj za Zimu, za Karhidu, za ciljeve Ekumena. Posedujete osećanje ravnoteže. Možda ste mogli da ujedinite planetu. Zasigurno ne biste mučili i cepkali zemlju, kao što to, izgleda, čini sadašnji kralj. Kakv gubitak! Uzmite u obzir samo naše nade i potrebe, gospodine Harge, kao i vlastite odlike, pre no što stanete da očajavate o tome koliko ste bili korisni u svom životu. Uostalom, imate da poživite još četrdeset ili pedeset godina..."
<BR>
<BR>&nbsp;&nbsp;&nbsp;&nbsp;&nbsp;Poslednji snimak pod tuđinskom sunčevom svetlošću: uspravna, u sivom ogrtaču hainskog stila, stoji jedna osoba lepog lika, neodređenog pola, obilno se znojeći, na zelenom travnjaku pored glavnog Agenta Ekumena na Zapadnim Svetovima, stabila, gospodina Hoalansa od Alba, koji može (ako to želi) da utiče na sudbinu četrdeset svetova.
<BR>&nbsp;&nbsp;&nbsp;&nbsp;&nbsp;"Ne mogu vam narediti da odete tamo, Argavene", kaže stabil. "Vaša vlastita savest..."
<BR>&nbsp;&nbsp;&nbsp;&nbsp;&nbsp;"Predala sam svoje kraljevstvo vlastitoj savesti pre dvanaest godina. Bilo je to sasvim dovoljno. Što je dosta, dosta je", kaže Argaven Harge. Zatim se iznenada nasmeje, tako da se stabil takođe nasmeje; i oni se rastaju u takvoj slozi kao što to Sile Ekumena priželjkuju da bude među ljudskim dušama.
<BR>
<BR>&nbsp;&nbsp;&nbsp;&nbsp;&nbsp;Kraljevina Karhida ustupila je Ekumenu, za vreme vladavine Argavena XV, ostrvo Horden, kraj južne obale ove zemlje, na neograničeno korišćenje. Tamo niko nije živeo. Svake godine pokolenja morehoda ispuzala bi na golo stenje i polagala jaja; potom bi ih izlegla, pa podizala mladunce i konačno ih vodila natrag u dugačkoj povorci do mora. Ali jednom u svakih deset ili dvadeset godina vatra bi zaigrala po stenama, more bi proključalo uz obale i tada bi uginuo svaki morehod koji bi se našao na ostrvu.
<BR>&nbsp;&nbsp;&nbsp;&nbsp;&nbsp;Kada je more prestalo da ključa, opunomoćenikov mali, električni brod se približio. Zvezdani brod spustio je paučinaste čelične skele do brodske palube i jedna osoba stade da se uspinje njima, dok je druga počela da se spušta, tako da su se srele na sredini, ni na nebu ni na zemlji, između mora i kopna, dvosmislen susret.
<BR>&nbsp;&nbsp;&nbsp;&nbsp;&nbsp;"Ambasador Horsed? Ja sam Harge", reče ona iz zvezdane letelice, ali onaj iz broda već je klečao, govoreći glasno, na karhidskom. "Dobro došli, Argavene od Karhide!"
<BR>&nbsp;&nbsp;&nbsp;&nbsp;&nbsp;Kada se ispravio, ambasador dodade brzim šapatom: "Došli ste otvoreno, kao vi lično... Objasniću kada budem mogao..." Iza i ispod njega na brodskoj palubi stajala je poveća grupa ljudi, zureći pomno u pridošlicu. Svi su po izgledu bili Karhiđani, a nekolicina je bila veoma stara.
<BR>&nbsp;&nbsp;&nbsp;&nbsp;&nbsp;Argaven Harge stajala je minut, dva minuta, tri, uspravna i potpuno nepokretna, mada je njen sivi ogrtač lepršao i mreškao se na hladnom morskom vetru. Ona zatim uputi pogled prema prigušenom suncu na zapadu, pa ka sivoj zemlji preko vode na severu, a onda ga vrati na utihle ljude zbijene ispod nje na palubi. Ona koraknu napred tako iznenada da je ambasador Horsed morao da joj se žurno skloni s puta. Uputila se pravo do jednog starca na palubi broda.
<BR>&nbsp;&nbsp;&nbsp;&nbsp;&nbsp;"Jesi li ti Ker rem ir Kerheder?"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"Prepoznala sam te po sakatoj ruci, Kere." Govorila je jasno; nije trebalo nagađati šta oseća. "Ne bih prepoznala tvoje lice. Posle šezdeset godina. Ima li među vama i drugih koje sam poznavala? Ja sam Argaven."
<BR>&nbsp;&nbsp;&nbsp;&nbsp;&nbsp;Svi su ćutali, netremice je posmatrajući.
<BR>&nbsp;&nbsp;&nbsp;&nbsp;&nbsp;Odjednom, jedan od njih, lica izboranog i smežuranog od starosti poput drveta koje je prošlo kroz vatru, istupi jedan korak. "Moj gospodaru, ja sam Banit iz straže u Dvorcu. Bili ste sa mnomu službi kada sam vodila strojevu obuku. Tada ste još bili dete, malo dete." I seda glava se iznenada pokloni, odajući počast ili skrivajući suze. Zatim istupi još jedna, pa još jedna. Glave koje su se klanjale bile su sede, bele, ćelave; glasovi koji su pozdravljali kralja podrhtavali su. Jedna, Ker sa sakatom rukom, koju je Argaven poznavao kao sramežljivog paža od trinaest godina, obrati se besno onima koji su još nepomično stajali. "Ovo je kralj! Imam oči koje su ga videle i koje ga sada vide. Ovo je kralj!"
<BR>&nbsp;&nbsp;&nbsp;&nbsp;&nbsp;Argaven ih pogleda, lice po lice, pognute glave i one uzdignute.
<BR>&nbsp;&nbsp;&nbsp;&nbsp;&nbsp;"Ja sam Argaven", reče ona. "Bila sam kralj. Ko sada vlada u Karhidi?"
<BR>&nbsp;&nbsp;&nbsp;&nbsp;&nbsp;"Emran", odgovori jedna.
<BR>&nbsp;&nbsp;&nbsp;&nbsp;&nbsp;"Moje dete Emran?"
<BR>&nbsp;&nbsp;&nbsp;&nbsp;&nbsp;"Da, moj gospodaru", reče stari Banit; većina lica bila je bezizražajna, ali Ker reče svojim silovitim, uzdrhtalim glasom: "Argaven, Argaven vlada u Karhidi! Živeo sam da bih video kako se vraćaju svetli dani. Neka dugo živi kralj!"Jedan od mladih pogleda prema ostalima i odlučno reče: "Neka bude. Živeo kralj!" I sve se glave nisko pognuše.
<BR>&nbsp;&nbsp;&nbsp;&nbsp;&nbsp;Argaven mirno prihvati njihovo odavanje počasti, ali čim je ulučila priliku da oslovi Horseda, opunomoćenika, nasamo, ona upita: "Šta je ovo? Šta se dogodilo? Zašto sam zavaravana? Rečeno mi je da ovamo dolazim da se vama nađem pri ruci, kao pomoćnik, iz Ekumena..."
<BR>&nbsp;&nbsp;&nbsp;&nbsp;&nbsp;"To je bilo pre dvadeset četiri godine", uzvrati ambasador, izvinjavajući se. "Ja ovde živim samo pet godina, moj gospodaru. Stvari stoje veoma loše u Karhidi. Kralj Emran je prošle godine raskinuo veze sa Ekumenom. Ja stvarno ne znam sa kakvim vas je namerama stabil poslao ovamo u vreme kada vas je poslao; ali sada gubimo Zimu. Stoga su mi agenti Haina naložili da uvedem u igru našeg kralja."
<BR>&nbsp;&nbsp;&nbsp;&nbsp;&nbsp;"Ali ja sam mrtva", Argaven reče besno. "Mrtva sam već šezdest godina."
<BR>&nbsp;&nbsp;&nbsp;&nbsp;&nbsp;"Kralj je mrtav", reče Horsed. "Živeo kralj."
<BR>&nbsp;&nbsp;&nbsp;&nbsp;&nbsp;Kako su se neki od Karhiđana približili, Argaven se okrete od ambasadora i ode do ograde. Siva voda stvarala je mehurove i slivala se niz strane broda. Obala kontinenta ležala im je sada sa leve strane, sivo prošarano belim. Bilo je hladno. Rani zimski dan ledenog doba. Brodski motor blago je preo. Argaven nije čula zujanje električnog motora već punuh dvanaest godina, tu jedinu vrstu motora koju je karhidsko sporo i postojano tehnološko doba uvelo u upotrebu. Njegov zvuk bio joj je veoma prijatan.
<BR>&nbsp;&nbsp;&nbsp;&nbsp;&nbsp;Ona progovori odjednom, ne okrenuvši se, kao neko ko je od detinjstva znao da nekog uvek ima ko će odgovoriti: "Zašto idemo na istok?"
<BR>&nbsp;&nbsp;&nbsp;&nbsp;&nbsp;"Idemo prema Kermlandiji?"
<BR>&nbsp;&nbsp;&nbsp;&nbsp;&nbsp;"Zašto Kermlandiji?"
<BR>&nbsp;&nbsp;&nbsp;&nbsp;&nbsp;Odgovori joj jedan od mlađih koji je pristupio: "Jer se taj deo zemlje pobunio protiv... protiv kralja Emrana. Ja sam Kermlanđanin: Peret ner Sode."
<BR>&nbsp;&nbsp;&nbsp;&nbsp;&nbsp;"Da li je Emran u Erenrangu?"
<BR>&nbsp;&nbsp;&nbsp;&nbsp;&nbsp;"Erenrang je pao u ruke Orgoreinu pre šest godina. Kralj je u novoj prestonici, istočno od planina - staroj prestonici, u stvari, u Reru."
<BR>&nbsp;&nbsp;&nbsp;&nbsp;&nbsp;"Emran je izgubio Zapadno Područje?" upita Argaven i tada se potpuno okrenu prema odvažnoj, mladoj plemkinji. "Izgubio Zapadno Područje? Izgubio Erenrang?"
<BR>&nbsp;&nbsp;&nbsp;&nbsp;&nbsp;Peret se povuče jedan korak, ali spremno odgovori: "Krijemo se iza planina šest godina."
<BR>&nbsp;&nbsp;&nbsp;&nbsp;&nbsp;"Orgote su u Erenrangu?"
<BR>&nbsp;&nbsp;&nbsp;&nbsp;&nbsp;"Kralj Emran je potpisao ugovor sa Orgoreinom pre pet godina, predavši im Zapadno Područje."
<BR>&nbsp;&nbsp;&nbsp;&nbsp;&nbsp;"Sraman ugovor, vaše veličanstvo", upade stara Ker, bešnja i drhtavija no ikad. "Ugovor ludaka! Emran igra kako Orgorein svira. Svi smo mi ovde pobunjenici, izgnanici. I ambasador je u izgnanstvu, krije se."
<BR>&nbsp;&nbsp;&nbsp;&nbsp;&nbsp;"Zapadno Područje", reče Argaven. "Argaven I osvojio je Zapadno Područje za Karhidu pre sedam stotina godina..." započe ona, ali zastade. "Koliko ste jaki u Kermlandiji? Da li je Obala sa vama?"
<BR>&nbsp;&nbsp;&nbsp;&nbsp;&nbsp;"Većina Ognjišta sa juga i istoka je sa nama."
<BR>&nbsp;&nbsp;&nbsp;&nbsp;&nbsp;Argaven je ćutala neko vreme. "Da li Emran ima naslednika?"
<BR>&nbsp;&nbsp;&nbsp;&nbsp;&nbsp;"Nema naslednika u telu, moj gospodaru", reče Banit. "Otac je šestorice."
<BR>&nbsp;&nbsp;&nbsp;&nbsp;&nbsp;"Imenovala je Girvrija Hargea rem ir Oreka za svog naslednika", reče Peret.
<BR>&nbsp;&nbsp;&nbsp;&nbsp;&nbsp;"Girvri? Kakvo je to ime? Kraljevi Karhide zovu se Emran", reče Argaven, "i Argaven."
<BR>
<BR>&nbsp;&nbsp;&nbsp;&nbsp;&nbsp;Sada konačno dolazi tamna slika, snimljena pri svetlosti vatre - svetlosti vatre jer su elektrane Rera uništene, vodovi prekinuti i pola grada je u plamenu. Sneg se gusto kovitla iznad plamenova i zasija crvenilom na trenutak pre no što se istopi usred vazduha, slabo zašištavši.
<BR>&nbsp;&nbsp;&nbsp;&nbsp;&nbsp;Sneg, led i gerilski odredi drže Orgorein sa zapadne strane Kargavskih planina. Nikakva pomoć nije stigla starom kralju Emranu kada se njena zemlja podigla protiv nje. Stražari su joj se razbežali, grad je u plamenu i sada se konačno našla licem u lice sa uzurpatorom. Ali zadržala je, na kraju, nešto od porodičnog nehajnog ponosa. Nije obraćala pažnju na pobunjenike. Zurila je u njih i nije ih videla, ležeći u tamnom hodniku, osvetljenom jedino ogledalima u kojima su se odražavale udaljene vatre; pištolj kojim se ubila ležao joj je u blizini šake.
<BR>&nbsp;&nbsp;&nbsp;&nbsp;&nbsp;Nagnuvši se nad telom, Argaven podiže tu hladnu šaku i stade da skida sa čvornovatog, staračkog kažiprsta masivan, izgraviran, zlatan prsten. Ali nije to učinila dokraja. "Zadrži ga", prošaputa ona, "zadrži ga." Na trenutak se pognula još niže, kao da šapuće u mrtvo uho, ili kao da je položila svoj obraz uz to hladno i izborano lice. Zatim se uspravila, postajala malo, a onda izišla kroz tamne hodnike, pored prozora osvetljenih sjajem udaljenih ruševina, krenuvši da dovede svoj dom u red: Argaven, kralj Zime.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
