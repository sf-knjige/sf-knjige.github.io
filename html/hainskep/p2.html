<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PROSTRANIJA OD CARSTAVA I SPORIJA
<P>&nbsp;&nbsp;&nbsp;&nbsp;&nbsp;Tek tokom ranih decenija postojanja Lige Zemlja je uputila brodove na izuzetno daleka putovanja, preko svih ranijih međa, do zvezda, i još dalje. Oni su tragali za svetovima koje nisu zasejali niti su ih nastanili Osnivači Haina - za istinski tuđinskim svetovima. Svi Poznati svetovi bili su hainskog porekla, a Zemljane je vređalo to što su ih Hainci ne samo osnovali, nego su ih i spasli. Želeli su da se odvoje od porodične matice. Hteli su da pronađu nekog novog. Poput roditelja zamorno punih razumevanja, Hainci su podsticali njihova istraživanja, opskrbljujući ih brodovima i dobrovoljcima, kao što je činilo i nekoliko drugih svetova Lige.
<BR>&nbsp;&nbsp;&nbsp;&nbsp;&nbsp;Svi ti dobrovoljci, koji su ulazili u sastav posade za Krajnja istraživanja, odlikovali su se istom osobenošću: nisu bili sasvim zdrave pameti.
<BR>&nbsp;&nbsp;&nbsp;&nbsp;&nbsp;Uostalom, koja bi se to osoba zdrave pameti upustila u traganje za podacima koji neće biti primljeni narednih pet ili deset stoleća? Smetnje izazvane kosmičkom masom još nisu bile odstranjene u radu ansibla, tako da je trenutno komuniciranje bilo pouzdano samo u dometu od sto dvadeset svetlosnih godina. Istraživači su, dakle, morali računati sa potpunom izdvojenošću. Osim toga, nisu mogli imati nikakvu predstavu o tome šta će ih čekati pri povratku, ako se uopšte vrate. Nijedno normalno ljudsko biće, koje je iskusilo posledice vremenske dilatacije makar i od samo nekoliko decenija na putovanju između svetova Lige, ne bi se dobrovoljno javilo za dvosmernu misiju koja bi potrajala stolećima. Istraživači su bili eskapisti, malo otkačeni. Ćaknuti.
<BR>&nbsp;&nbsp;&nbsp;&nbsp;&nbsp;Desetoro njih ukrcalo se na transporter na kosmodromu Smeming, a onda, tokom tri dana, koliko je trajao prevoz do broda Gum, preduzelo manje ili više nevešte pokušaje da se međusobno upozna. 'Gum' je cetijanski naziv, koji približno odgovara našem 'beba' ili 'mače'. Posadu je sačinjavalo dvoje Cetijanaca, dva Hainca, jedna Beldenka i petoro Zemljana; brod cetijanske proizvodnje iznajmila je vlada Zemlje. Njegova šarolika posada teturavo se ukrcala kroz spojnu cev, idući jedan po jedan, poput uplašenih spermatozoida koji pokušavaju da oplode Vaseljenu. Transporter se odvojio i udaljio, a navigator je stavio Gum u pogon. Brod je treperio nekoliko časova na rubu svemira, udaljen nekoliko stotina miliona milja od kosmodroma Smeming, a onda je naglo nestao.
<BR>&nbsp;&nbsp;&nbsp;&nbsp;&nbsp;Kada se, posle deset časova i dvadeset devet minuta, odnosno dve stotine pedeset šest godina, ponovo pojavio u normalnom svemiru, trebalo je da se nalazi u blizini zvezde KG-E-96651. I odista, zvezda se odmah ukazala u vidu zlatne glave čiode. Negde u okvirima kugle prečnika četiri stotine miliona kilometara takođe se nalazila jedna zelenkasta planeta, Svet 4470, koju je kartografisao neki cetijanski stručnjak. Brod je sada trebalo da pronađu planetu. Ovo nije bilo tako lako kako bi moglo da izgleda, s obzirom na to da je plast sena bio veliki četiri stotine miliona kilometara. Osim toga, Gum nije mogao da se kreće unutrašnjim prostorom jednog planetnog sistema brzinom bliskom svetlosnoj; ukoliko bi to ipak učinio, lako se moglo dogoditi da se i on i zvezda KG-E-96651 i Svet 4470 pretvore u ništavilo. Morao je da puzi, koristeći raketni pogon, brzinom od svega nekoliko stotina hiljada milja na sat. Matematičar-navigator Asnanifoil prilično je tačno znao gde bi planeta trebalo da se nalazi i smatrao je da bi do nje morali da stignu za deset Z-dana. U međuvremenu, članovima Istraživačke ekipe preostalo je da se još bolje upoznaju.
<BR>&nbsp;&nbsp;&nbsp;&nbsp;&nbsp;"Ne podnosim ga", reče Porlok, 'tvrdi' naučnik (hemija, fizika, astronomija, geologija i tome slično), a na brčićima mu se pojaviše mehurići pljuvačke. "Taj čovek je lud. Nikako mi ne ide u glavu kako je mogao da prođe testove za Istraživačku ekipu, izuzev ako ovo nije sračunat ogled iz nesaglasnosti, smišljen na nivou vlade, u kome je nama dodeljena uloga zamorčića."
<BR>&nbsp;&nbsp;&nbsp;&nbsp;&nbsp;"Mi obično koristimo hrčkove i hainske gole", reče učtivo Manon, 'meki' naučnik (psihologija, psihijatrija, antropologija, ekologija i tome slično); bio je to jedan od dvojice Hainaca. "Umesto zamorčića. Treba, međutim, znati da je gospodin Osden odista veoma redak slučaj. U stvari, on je prva osoba koja je potpuno izlečena od Renderovog sindroma, jedne vrste infantilnog autizma, za koju se smatralo da je neizlečiva. Veliki zemaljski psihoanalitičar Hamergeld pretpostavio je da je uzrok autističke uslovljenosti u ovom slučaju supernormalni empatički kapacitet, te je saobrazno tome pripremio prikladnu terapiju. Gospodin Osden je prvi pacijent koji je podvrgnut toj terapiji, u stvari on je živeo sa doktorom Hamergeldom do svoje osamnaeste godine. Terapija se pokazala uspešna."
<BR>&nbsp;&nbsp;&nbsp;&nbsp;&nbsp;"Uspešna?"
<BR>&nbsp;&nbsp;&nbsp;&nbsp;&nbsp;"Pa da. On jamačno više nije austičan."
<BR>&nbsp;&nbsp;&nbsp;&nbsp;&nbsp;"Nije. Sada je nesnosan!"
<BR>&nbsp;&nbsp;&nbsp;&nbsp;&nbsp;"Pa, vidite", reče Manon, blago posmatrajući mrlje od pljuvačke na Porlokovim brčićima, "normalna odbrambeno-agresivna reakcija između stranaca koji se susreću, između vas i gospodina Osdena, recimo, predstavlja nešto čega ste jedva svesni; običaji, maniri, neobraćanje pažnje: sve vam to otupljuje iskonski mehanizam; naučili ste da ga prenebregavate, čak u toj meri da mu odričete svako postojanje. Kao empata, međutim, gospodin Osden to i te kako oseća. Oseća vlastita osećanja, kao i vaša, a uglavnom je teško razlučiti koja su čija. Recimo da postoji normalan elemenat neprijateljstva prema svakom strancu u vašoj emocionalnoj reakciji na njega kada ga sretnete, kao i spontan izraz nedopadanja prema njegovom izgledu, odeći ili načinu rukovanja, svejedno prema čemu. On oseća to nedopadanje. Kako je odviknut od austičke odbrane, pribegava jednom agresivno-odbrambenom mehanizmu, reagujući tako na agresiju koju ste vi nehotice projektovali na njega." Manon je još prilično dugo nastavio da objašnjava.
<BR>&nbsp;&nbsp;&nbsp;&nbsp;&nbsp;"Ništa ne daje čoveku pravo da bude takav nitkov", reče na kraju Porlok.
<BR>&nbsp;&nbsp;&nbsp;&nbsp;&nbsp;"On ne može da nas isključi, zar ne?" upita Harfeks, biolog, drugi Hainac.
<BR>&nbsp;&nbsp;&nbsp;&nbsp;&nbsp;"Stvar je slična slušanju", primeti Olero, pomoćnik 'tvrdog' naučnika, zadubljena u premazivanje noktiju na nožnim prstima fluorescentnim lakom. "Na ušima nema kapaka. Empatija nema dugme za isključivanje. On čuje naša osećanja, želeo to ili ne."
<BR>&nbsp;&nbsp;&nbsp;&nbsp;&nbsp;"A da li zna šta mislimo?" upita Eskvana, inženjer, osvrnuvši se po ostalima, s izrazom istinskog straha na licu.
<BR>&nbsp;&nbsp;&nbsp;&nbsp;&nbsp;"Ne", uzvrati žustro Porlok. "Empatija nije telepatija! Niko nije telepata."
<BR>&nbsp;&nbsp;&nbsp;&nbsp;&nbsp;"Ko zna", reče Manon, osmehnuvši se neupadljivo na svoj način. "Neposredno pre no što sam krenuo sa Haina, stigao je veoma zanimljiv izveštaj sa jednog nedavno otkrivenog sveta; jedan hilfer po imenu Rokanon izvestio je o nečem što izgleda kao naučiva telepatska tehnika koja se koristi kod jedne mutirane hominidne rase; video sam samo sinopsis u HILF biltenu, ali...", i on nastavi da objašnjava. Ostali su već shvatili da mogu da razgovaraju dok traju Manonova duga izlaganja; njemu to kao da nije smetalo, niti mu je promicalo mnogo od onoga što su oni govorili.
<BR>&nbsp;&nbsp;&nbsp;&nbsp;&nbsp;"A zašto nas on mrzi?" upita Eskvana.
<BR>&nbsp;&nbsp;&nbsp;&nbsp;&nbsp;"Niko te ne mrzi, Andere, dušo", reče Olero, namazavši Eskvanin nokat na palcu leve šake fluorescentnim ružičastim prelivom. Inženjera obli rumenilo i on se nelagodno osmehnu. Olero je bila žena tananog izgleda, čisto azijskog porekla, s iznenađujućim glasom, promuklim, dubokim i blagim, poput kakve mlade žabe-bukačice. "Ako mu već smeta naše neprijateljstvo, zašto ga onda samo povećava stalnim napadima i uvredama? Ne mogu reći da imam baš visoko mišljenje o trerepiji doktora Hamergelda, stvarno, Manone; ko zna, možda je bio bolji kao autista..."
<BR>&nbsp;&nbsp;&nbsp;&nbsp;&nbsp;Ona zastade. U glavnu kabinu ušao je Osden.
<BR>&nbsp;&nbsp;&nbsp;&nbsp;&nbsp;Izgledao je kao odran. Koža mu je bila neprirodno bela i tanka, tako da se kroz nju prozirala mreža krvotoka, slična kakvoj izbledeloj putnoj karti sa crvenim i plavim oznakama. Adamova jabučica, mišići koji su mu okruživali usta, kosti i ligamenti zglobova i šaka - sve je to bilo nekako istaknuto, kao da je trebalo da posluži kao primer za čas anatomije. Kosa mu je bila boje blede rđe, slična davno usirenoj krvi. Imao je obrve i trepavice, ali ono što je bilo uočljivo bile su kosti iznad očnih duplji, kapci prošarani kapilarima i bezbojne oči. Nisu to bile crvene oči, jer on nije, zapravo, bio albino, ali ni plave, niti sive; boje su iščilile iz Osdenovih očiju, ostavivši za sobom hladnu, vodoliku bistrinu, beskrajno prodornu. Nikada nikoga nije gledao u oči. Lice mu je bilo lišeno izraza, slično kakvom anatomskom crtežu, ili voštanoj maski.
<BR>&nbsp;&nbsp;&nbsp;&nbsp;&nbsp;"Slažem se", reče on visokim, hrapavim tenorom, "da je čak i autistička povučenost bolja od smoga jevtinih, drugorazrednih osećanja kojima me vi okružujete. Što si sad tako pun mržnje, Porloče? Ne možeš da me podneseš, a? Idi onda i malo upražnjavaj samoerotiku, kao što si to noćas činio, jer ti to poboljšava vibracije. Ko mi je, do vraga, pomerio trake ovde? Ne dirajte moje stvari, niko od vas. Ne dozvoljavam to."
<BR>&nbsp;&nbsp;&nbsp;&nbsp;&nbsp;"Osdene", reče Asnanifoil svojim krupnim, sporim glasom, "zašto si takav nitkov?"
<BR>&nbsp;&nbsp;&nbsp;&nbsp;&nbsp;Ander Eskvana se šćućuri i stavi ruke pred lice. Prepirke su ga plašile. Olero podiže pogled, praznog ali ljubopitljivog izraza lica, kako dolikuje večnom posmatraču.
<BR>&nbsp;&nbsp;&nbsp;&nbsp;&nbsp;"A zašto da ne budem?" upita Osden. Nije gledao Asnanifoila i držao se što je dalje mogao od ostalih u punoj kabini. "Ni u jednom od vas ne postoji razlog koji bi me nagnao da promenim držanje."
<BR>&nbsp;&nbsp;&nbsp;&nbsp;&nbsp;Harfeks, uzdržan i strpljiv čovek, reče: "Razlog je to što ćemo provesti nekoliko godina zajedno. Život će nam svima biti podnošljiv ako..."
<BR>&nbsp;&nbsp;&nbsp;&nbsp;&nbsp;"Zar vam nije jasno da ja ne dajem ni pet para za sve vas?" upita Osden, a zatim uze mikrotrake i iziđe. Eskvana iznenada ode na počinak. Asnanifoil stade da prstima crta strujnice po vazduhu, mrmljajući Obredne proste brojeve. "Ne može se nikako drugačije objasniti njegovo prisustvo na brodu osim kao plod urote zemaljske vlasti. Odmah sam to prozreo. Ova misija osuđena je na propast", prošaputa Harfeks koordinatoru, osvrnuvši se preko ramena. Porlok je nespretno petljao po dugmetu na pantalonama; u očima su mu bile suze. "Kazao sam vam da su svi ludi, ali vi ste mislili da preterujem."
<BR>&nbsp;&nbsp;&nbsp;&nbsp;&nbsp;No, za to je bilo razloga. Članovi ekipe za Krajnja istraživanja očekivali su da će im kolege biti inteligentne, valjano obučene, psihički nestabilne i lično simpatične. Morali su da rade zajedno u tesnim prostorijama i na neprijatnim mestima, tako da je bilo osnovano nadati se da će paranoje, potištenosti, manije, fobije i prinude drugih biti dovoljno blage da omoguće dobre lične odnose, bar tokom pretežnog dela putovanja. Osden je možda inteligentan, ali mu je upućenost u stvari površna, a ličnost katastrofalna. Poslat je u misiju samo zbog svoje jedinstvene nadarenosti, moći empatije: tačnije rečeno, zbog bioempatičke prijemčivosti velikog raspona. Njegov dar nije se odnosio samo na vrstu kojoj je pripadao; bio je u stanju da dokuči osećanja u čuvstva svega što je kadro da oseća. Mogao je da deli pohotu sa belim pacovom, bol sa zgnječenom bubašvabom, fototropiju sa noćnim leptirom. Vlasti su zaključile da će na jednom stranom svetu biti korisno znati da li je bilo šta u blizini sposobno da oseća, a ako je to slučaj, kakva su mu onda osećanja prema članovima misije. Osdenova titula bila je nova. On je predstavljao Senzora ekipe.
<BR>&nbsp;&nbsp;&nbsp;&nbsp;&nbsp;"Šta je osećanje, Osdene?" upita ga jednoga dana Haito Tomiko u glavnoj kabini, pokušavši da iznebuha uspostavi nekakav odnos s njim. "Šta je tačno to što registruješ tvojom empatičkom senzitivnošću?"
<BR>&nbsp;&nbsp;&nbsp;&nbsp;&nbsp;"Drek", uzvrati čovek svojim visokim, razdraženim glasom. "Psihičke izlučevine životinjskog carstva. Ja gacam po vašim ukropinama."
<BR>&nbsp;&nbsp;&nbsp;&nbsp;&nbsp;"Pokušala sam", reče ona, "da saznam neke činjenice."
<BR>&nbsp;&nbsp;&nbsp;&nbsp;&nbsp;Smatrala je da joj je glas zadivljujuće miran.
<BR>&nbsp;&nbsp;&nbsp;&nbsp;&nbsp;"Nisi ti tragala za činjenicama. Pokušala si mene da se domogneš. Uz nešto straha, malo radoznalosti i premnogo odvratnosti. Postupala si kao da prebiraš po crknutom psu da bi videla kako gamižu crvići. Možeš li najzad jednom za svagda utuviti u glavu da ja nikome ne dam da me se dočepa, da želim da me ostavite na miru?" Koža mu je bila išarana crvenim i ljubičastim kapilarima, a glas mu je postao povišen. "Idi i sama se valjaj u svom kalu, ti, žuta kučko!" razdra se on na njeno ćutanje.
<BR>&nbsp;&nbsp;&nbsp;&nbsp;&nbsp;"Smiri se", reče mu ona, i dalje pribrano, ali odmah ga je ostavila i povukla se u svoju kabinu. Razume se, bio je u pravu u pogledu njenih pobuda; pitanje joj je u dobroj meri bilo samo izgovor, puki napor da ga zainteresuje. Ali šta ima lošeg u tome? U trenutku kada je postavila pitanje najviše je osećala blago nepoverenje prema njemu; uglavnom joj ga je bilo žao, tog jadnog, nadmenog, pakosnog nitkova, gospodina Beskoška, kako ga je Olero nazvala. Šta očekuje sa takvim ponašanjem? Ljubav?
<BR>&nbsp;&nbsp;&nbsp;&nbsp;&nbsp;"Mislim da ne može da podnese da ga iko sažaljeva", reče Olero, opružena na donjoj ležaljki, gladeći bradavice.
<BR>&nbsp;&nbsp;&nbsp;&nbsp;&nbsp;"Pa onda ne može da uspostavi nikakav ljudski odnos. Sve što je učinio doktor Hamergeld bilo da mu preokrene autizam..."
<BR>&nbsp;&nbsp;&nbsp;&nbsp;&nbsp;"Jadni frot", reče Olero. "Tomiko, nećeš imati ništa protiv ako Harfeks navrati malo noćas, je l' da?"
<BR>&nbsp;&nbsp;&nbsp;&nbsp;&nbsp;"Zar ne bi mogla da odeš u njegovu kabinu? Dojadilo mi je već da stalno sedim u glavnoj kabini sa tom vražjom oljuštenom repom."
<BR>&nbsp;&nbsp;&nbsp;&nbsp;&nbsp;"Mrziš ga, zar ne? Mislim da on to oseća. Ali spavala sam sa Harfeksom i prošle noći, a Asnanifoil bi mogao da postane ljubomoran, s obzirom na to da dele kabinu. Ovde bi bilo zgodnije."
<BR>&nbsp;&nbsp;&nbsp;&nbsp;&nbsp;"Opsluži ih obojicu", uzvrati Tomiko grubo, zbog uvređenog osećanja čednosti. Njena zemaljska subkultura, ona iz istočne Azije, bila je puritanska; držala je do neporočnosti.
<BR>&nbsp;&nbsp;&nbsp;&nbsp;&nbsp;"Volim jednog na noć", uzvrati Olero bezazleno vedro. Belden, planeta-vrt, nikada nije otkrio neporočnost, kao ni točak za mučenje.
<BR>&nbsp;&nbsp;&nbsp;&nbsp;&nbsp;"Pokušaj onda sa Osdenom", reče Tomiko. Njena lična nestabilnost retko je bila tako bolna kao sada: duboko nepoverenje u samu sebe, koje se ispoljavalo u vidu destruktivizma. Javila se dobrovoljno za ovaj posao zato što, po svoj prilici, nije bilo nikakve vajde od njega.
<BR>&nbsp;&nbsp;&nbsp;&nbsp;&nbsp;Mala Beldenka podiže pogled, držeći četkicu u ruci, dok su joj oči bile širom otvorene. "Tomiko, pokvareno je to što si kazala."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Bilo bi to nisko! Osden me ne privlači!"
<BR>&nbsp;&nbsp;&nbsp;&nbsp;&nbsp;"Mislila sam da ti to nije važno", uzvrati Tomiko ravnodušno, premda je znala da nije tako. Ona pokupi neke papire i iziđe iz kabine, primetivši uz put: "Nadam se da ćete ti i Harfeks, odnosno ko već bude, biti gotovi do poslednjeg zvona; umorna sam."
<BR>&nbsp;&nbsp;&nbsp;&nbsp;&nbsp;Olero briznu u plač; suze su joj se slivale na male, pozlaćene bradavice. Lako je plakala. Nasuprot njoj, Tomiko nije zaplakala od kada joj je bilo deset godina.
<BR>&nbsp;&nbsp;&nbsp;&nbsp;&nbsp;Nije to bio srećan brod; ali stvari su krenule nabolje kada su Asnanifoil i njegovi računari ušli u trag Svetu 4470. Bio je to tamnozeleni dragulj, sličan istini na dnu gravitacionog zdenca. Dok su posmatrali kako žadni disk raste, osećanje zajedništva bujalo je među njima. Osdenova sebičnost, njegova sračunata grubost, sada je služila da zbliži ostale. "Možda je", reče Manon, "on upućen u misiju kao gron. Zemljani to nazivaju žrtveni jarac." Niko ovome nije protivslovio, toliko su naprasno postali ljubazni i uviđavni jedni prema drugima.
<BR>&nbsp;&nbsp;&nbsp;&nbsp;&nbsp;Ušli su na orbitu. Nije bilo svetlosti na noćnoj strani, na kontinentima nisu postojale linije i čvorišta nastala radom životinja kadrih da grade.
<BR>&nbsp;&nbsp;&nbsp;&nbsp;&nbsp;"Nema ljudi", promrmlja Harfeks.
<BR>&nbsp;&nbsp;&nbsp;&nbsp;&nbsp;"Razume se da ih nema", odbrusi Osden, koji je imao svoj zaseban video-ekran; glava mu se nalazila u politenskoj vreći. Tvrdio je da plastika prigušuje empatičku buku koju prima od drugih. "Nalazimo se dva svetlosna veka iza granice Hainskog širenja, a preko nje nema ljudi. Nigde. Ne mislite valjda da bi Postanje počinilo istu groznu grešku dva puta?"
<BR>&nbsp;&nbsp;&nbsp;&nbsp;&nbsp;Niko nije obraćao mnogo pažnje na njega; svi su očarano promatrali žadno prostranstvo pod sobom, gde je bilo života, ali ne ljudskog. Predstavljali su otpadnike ljudskog roda, a ono što su videli dole nije bila pustoš, već spokoj. Čak ni Osden nije posmatrao sasvim bezizražajno kao obično; bio je namrgođen.
<BR>&nbsp;&nbsp;&nbsp;&nbsp;&nbsp;Spuštanje u plamenu na more; izviđanje iz vazduha; prizemljenje. Ravnica prekrivena nečim što je ličilo na travu, gusto, zeleno; povijene stabljike okruživale su brod, tarući se o isturene video-kamere i zaprašujući sočiva finim polenom.
<BR>&nbsp;&nbsp;&nbsp;&nbsp;&nbsp;"Izgleda kao čista fitosfera", reče Harfeks. "Osdene, registruješ li bilo šta što oseća?"
<BR>&nbsp;&nbsp;&nbsp;&nbsp;&nbsp;Svi se okrenuše prema Senzoru. On je napustio ekran i upravo sipao čaj u šolju. Nije odgovorio. Retko je odgovarao na pitanja koja su mu rečima upućena.
<BR>&nbsp;&nbsp;&nbsp;&nbsp;&nbsp;Hitinska krutost vojne discipline bila je sasvim neprimerena u ovoj ekipi ludih naučnika; lanac njihovih komandi stajao je negde između parlamentarne procedure i potpuno labavog hijerarhijskog ustrojstva, što bi sigurno sasvim sludilo jednog oficira u redovnoj službi. Prema uputstvenoj odredbi vlasti, međutim, titula Koordinatora dodeljena je doktorki Haito Tomiko i ona je sada prvi put istupila u tom svojstvu. "Gospodine Senzore Osdene", kazala je, "molim vas, odgovorite gospodinu Harfeksu."
<BR>&nbsp;&nbsp;&nbsp;&nbsp;&nbsp;"Kako mogu da 'registrujem' nešto spolja", uzvrati Osden, ne okrenuvši se, "kada se osećanja devetoro neurotičnih hominida motaju oko mene kao crvi u konzervi? Kada budem imao nešto da vam kažem, reći ću vam. Svestan sam svoje odgovornosti kao Senzora. Ukoliko biste, međutim, odlučili da mi ponovo izdate neko naređenje, Koordinatore Haito, smatraću da sam oslobođen svake daljnje odgovornosti."
<BR>&nbsp;&nbsp;&nbsp;&nbsp;&nbsp;"Vrlo dobro, gospodine Senzore. Držim da više neće biti potrebna nikakva naređenja." Tomikin žablji glas bio je pribran, ali Osden kao da se malo trgao, stojeći okrenut leđima prema njoj, kao da ga je silina njene potisnute mržnje fizički gurnula.
<BR>&nbsp;&nbsp;&nbsp;&nbsp;&nbsp;Biologova slutnja pokazala se tačna. Kada su preduzeli ispitivanja, ustanovili su da nema nikakvih životinja, čak ni na nivou mikrosveta. Ovde niko nikoga nije jeo. Svi oblici života bili su fotosintetički ili saprofitni, što znači da su živeli na račun svetlosti ili mrtvih, a ne živih. Biljke: beskrajne biljke, od kojih nijedna nije bila poznata posetiocima iz doma Čovekovog. Beskrajni prelivi i senke zelenog, ljubičastog, rumenog, smeđeg, crvenog. Beskrajne tišine. Jedino se vetar kretao, njišući lišće i listove paparati, topli, šumoreći vetar, ispunjen sporama i polenom, koji je raznosio slatkastu, bledozelenu prašinu po prerijama velikih, tuđinskih trava, vresištima bez vresa, bescvetnim šumama gde nijedna noga nikada nije kročila, niti je neko oko zavirilo. Topli, tužni svet, tužni i vedri. Šetajući se poput izletnika sunčanim ravnicama prekrivenim nečim nalik na papratnjače, istraživači su tiho razgovarali. Znali su da njihovi glasovi remete tišinu staru hiljadu miliona godina, tišinu vetra i lišća, lišća i vetra, koji duva, pa stane, a onda ponovo počne da duva. Tiho su razgovarali; ali budući ljudi, razgovarali su.
<BR>&nbsp;&nbsp;&nbsp;&nbsp;&nbsp;"Siroti, stari Osden", reče Dženi Čong, biolog i tehničar, pilotirajući helimlaznjakom prema kvadrantu severnog pola. "Sva ona haj-faj oprema u njegovoj glavi, a ništa ne prima. Grozno."
<BR>&nbsp;&nbsp;&nbsp;&nbsp;&nbsp;"Kazao mi je da mrzi biljke", reče Olero, zakikotavši se.
<BR>&nbsp;&nbsp;&nbsp;&nbsp;&nbsp;"A čovek bi pomislio da će ih voleti, pošto ga ne gnjave kao mi."
<BR>&nbsp;&nbsp;&nbsp;&nbsp;&nbsp;"Ne mogu da kažem ni da ja preterano ljubim ove biljke", reče Porlok, posmatrajući rumena talasanja šuma severnog pola pod njima. "Ispada na isto. Ovde nema uma. Nema promena. Sam čovek ovde ubrzo bi pošandrcao."
<BR>&nbsp;&nbsp;&nbsp;&nbsp;&nbsp;"Ali sve buja od života", reče Dženi Čong. "A čim je živo, Osden ga mrzi."
<BR>&nbsp;&nbsp;&nbsp;&nbsp;&nbsp;"Nije on, u stvari, tako rđav", reče Olero, velikodušno. Porlok je pogleda postrance i upita: "Jesi li spavala s njim, Olero?"
<BR>&nbsp;&nbsp;&nbsp;&nbsp;&nbsp;Olero briznu u plač i uzviknu: "Baš ste skaredni vi Zemljani!"
<BR>&nbsp;&nbsp;&nbsp;&nbsp;&nbsp;"Ne, nije", reče Dženi Čong spremna na odbranu. "Jesi li ti, Porloče?"
<BR>&nbsp;&nbsp;&nbsp;&nbsp;&nbsp;Hemičar se nelagodno nasmeja: ha, ha, ha. Mrlje pljuvačke pojaviše mu se na brčićima.
<BR>&nbsp;&nbsp;&nbsp;&nbsp;&nbsp;"Osden ne podnosi da ga dodiruju", reče Olero drhtavo. "Jednom sam se slučajno očešala o njega, a on me je odgurnuo kao da sam nešto... kužno. Za njega smo svi samo stvari."
<BR>&nbsp;&nbsp;&nbsp;&nbsp;&nbsp;"Zao je", reče Porlok napetim glasom, koji je začudio dve žene. "Na kraju će upropastiti celu ekipu, doći će je glave njegove sabotaže. Upamtite moje reči. On i nije kadar da živi sa drugim ljudima!"
<BR>&nbsp;&nbsp;&nbsp;&nbsp;&nbsp;Spustili su se na severnom polu. Ponoćno sunce tinjalo je nad niskim brežuljcima. Kratka, suva, zelenkasto-ružičasta trava, slična ugojki, pružala se u svim pravcima, koji su svi vodili prema jugu. Obrvani neverovatnom tišinom, troje Istraživača postaviše uređaje i dadoše se na posao, tri virusa koja se sićušno izvijaju na koži nepomičnog džina.
<BR>&nbsp;&nbsp;&nbsp;&nbsp;&nbsp;Niko nije zvao Osdena da pođe na ovakve izlete kao pilot, fotograf ili zapisničar, a on se nikada dobrovoljno nije javljao, tako da je retko napuštao bivak glavne baze. Vršio je obradu Harfeksovih botaničkih teksonamičkih podataka na brodskim računarima i pomagao je Eskvani, čiji se posao ovde poglavito sastojao u opravljanju i održavanju. Eskvana je počeo prilično dugo da spava, po dvadeset pet ili više časova od trideset dvočasovnog dana, napustivši usred posla opravljanje kakvog radija ili proveravanje upravljačkih kola nekog helimlaznjaka. Koordinator je ostala u bazi jednoga dana radi nadgledanja. Nikoga više nije bilo izuzev Posvet To, koja je bila podložna epileptičkim napadima; Manon ju je uključio danas u terapijsko kolo u stanju preventivne katatonije. Tomiko je podnosila izveštaje u skladišne memorije, držeći na oku Osdena i Eskvanu. Protekla su dva časa.
<BR>&nbsp;&nbsp;&nbsp;&nbsp;&nbsp;"Treba upotrebiti mikroelemenat 860 za taj spoj", reče Eskvana svojim mekim, oklevajućim glasom.
<BR>&nbsp;&nbsp;&nbsp;&nbsp;&nbsp;"Očigledno!"
<BR>&nbsp;&nbsp;&nbsp;&nbsp;&nbsp;"Izvini. Video sam da si stavio 840..."
<BR>&nbsp;&nbsp;&nbsp;&nbsp;&nbsp;"Zameniću ga kada izvadim 860. Kada nešto ne budem umeo, inženjeru, pitaću te za savet."
<BR>&nbsp;&nbsp;&nbsp;&nbsp;&nbsp;Minut kasnije, Tomiko se osvrnu unaokolo. Glave spuštene na sto i sa palcem u ustima, Eskvana je spavao kao top.
<BR>&nbsp;&nbsp;&nbsp;&nbsp;&nbsp;"Osdene."
<BR>&nbsp;&nbsp;&nbsp;&nbsp;&nbsp;Belo lice nije se okrenulo; nije ništa kazao, ali je nestrpljivo stavio do znanja da sluša.
<BR>&nbsp;&nbsp;&nbsp;&nbsp;&nbsp;"Ne možete biti nesvesni Eskvanine osetljivosti."
<BR>&nbsp;&nbsp;&nbsp;&nbsp;&nbsp;"Ne odgovaram za njegove psihopatske reakcije."
<BR>&nbsp;&nbsp;&nbsp;&nbsp;&nbsp;"Ali odgovorni ste za svoje. Eskvana nam je bitan za posao ovde, a vi niste. Ako ne budete kadri da zauzdate svoje neprijateljsko držanje, moraćete potpuno da se okanete ovog čoveka."
<BR>&nbsp;&nbsp;&nbsp;&nbsp;&nbsp;Osden odloži alatke i podiže se. "Sa zadovoljstvom!" reče svojim osvetoljubivim, reskim glasom. "Ti ni slučajno ne možeš da zamisliš kako je to preživljavati Eskvanine iracionalne užase. Deliti njegov grozan kukavičluk, ustuknuti sa njim pred svim i svačim!"
<BR>&nbsp;&nbsp;&nbsp;&nbsp;&nbsp;"Pokušavate li to da opravdate grubost prema njemu? Mislila sam da imate više samopoštovanja." Tomiko oseti kako sva drhti od srdžbe. "Ako vas empatička moć odista nagoni da delite Anderov jad, zašto on nikada ne izazove trunku sažaljenja u vama?"
<BR>&nbsp;&nbsp;&nbsp;&nbsp;&nbsp;"Sažaljenje", reče Osden. "Sažaljenje. Šta ti znaš o sažaljenju?"
<BR>&nbsp;&nbsp;&nbsp;&nbsp;&nbsp;Ona se zagleda u njega, ali on joj ni ovoga puta ne uzvrati pogled.
<BR>&nbsp;&nbsp;&nbsp;&nbsp;&nbsp;"Hoćeš li da ti pretočim u reči ono što sada osećaš prema meni?" upita on. "U stanju sam da to učinim znatno tačnije nego ti. Podjednako sam dobro uvežban da primam ovakve rekcije, kao i da ih podvrgavam analizi. A sada ih odista primam."
<BR>&nbsp;&nbsp;&nbsp;&nbsp;&nbsp;"Ali kako možete očekivati da ću prema vama biti blagonaklona kada se ovako ponašate?"
<BR>&nbsp;&nbsp;&nbsp;&nbsp;&nbsp;"Kakve veze ima to kako se ja ponašam, ti glupa krmačo? Misliš li da to menja nešto na stvari? Misliš li da prosečno ljudsko biće predstavlja bezdani zdenac ljubavi i blagonaklonosti? Mogao sam da biram da li da me mrze ili preziru. Pošto nisam ni žena ni kukavica, želim da me mrze."
<BR>&nbsp;&nbsp;&nbsp;&nbsp;&nbsp;"Koješta. Samosažaljenje. Svaki čovek ima..."
<BR>&nbsp;&nbsp;&nbsp;&nbsp;&nbsp;"Ali ja nisam čovek", reče Osden. "S jedne strane ste svi vi, a sa druge sam ja. Ja sam."
<BR>&nbsp;&nbsp;&nbsp;&nbsp;&nbsp;Zgranuta ovim bezdanim solipsizmom, ona nekoliko trenutaka ostade bez reči; konačno, kada mu se ponovo obratila, bilo je to bez srdžbe ili sažaljenja, naprosto klinički: "Tako se možete uništiti, Osdene."
<BR>&nbsp;&nbsp;&nbsp;&nbsp;&nbsp;"To za tebe, važi, Haito", odbrusi on. "Ja nisam podložan potištenosti; kod mene nema sepukua. Šta želiš da radim ovde?"
<BR>&nbsp;&nbsp;&nbsp;&nbsp;&nbsp;"Idite. Poštedite i sebe i nas. Uzmite vazduhoplov i sabirnik podataka i pođite da brojite biljne vrste. U šumu; Harfeks još nije ni načeo šumu. Odaberite jedno šumsko područje od sto kvadratnih metara, ma gde u granicama radio-dometa. Ali izvan dometa empatije. Javljajte se svakoga dana u 8 i 24 časa."
<BR>&nbsp;&nbsp;&nbsp;&nbsp;&nbsp;Osden je otišao i ništa se nije čulo od njega pet dana izuzev lakonskih signala koje je slao dva puta dnevno, u znak da je sa njim sve u redu. Raspoloženje u bivaku glavne baze promenilo se kao da je na bini novi prizor. Eskvana je ostajao budan i po osamnaest časova. Posvet To pronašla je negde svoj zvezdani leut i na njemu izvodila sama nebeska saglasja (što je Osdena ranije dovodilo u stanje mahnitosti). Manon, Harfeks, Dženi Čong i Tomiko - svi su prestali da uzimaju lekove za smirenje. Porlok je nešto izdestilisao u laboratoriji i to sam ispio. Posle je bio mamuran. Asnanifoil i Posvet To održali su jednu celonoćnu brojčanu epifaniju, tu mističnu orgiju viših matematičara koja predstavlja glavno zadovoljstvo religijske cetijanske duše. Olero je spavala sa svima, posao je dobro napredovao.
<BR>&nbsp;&nbsp;&nbsp;&nbsp;&nbsp;'Tvrdi' naučnik dojuri kao bez duše u glavnu bazu, probijajući se kroz visoke, mesnate stabljike neobičnih trava. "Nešto... u šumi...." Oči su mu bile iskolačene, borio se za dah, brčići i prsti su mu drhtali. "Nešto veliko. Kretalo se, iza mene. Postavljao sam oznaku visine, pognut. Banulo je na mene. Kao da se spustilo sa drveća. Iza mene." Zurio je u ostale neprozirnim očima, punim užasa ili iscrpljenosti.
<BR>&nbsp;&nbsp;&nbsp;&nbsp;&nbsp;"Sedi, Porloče. Smiri se. Polako sad, čujmo sve iz početka. Nešto si video...."
<BR>&nbsp;&nbsp;&nbsp;&nbsp;&nbsp;"Nejasno. Samo kretnju. Svrhovitu. Jedan... ne znam šta je to moglo biti. Nešto što se samo kretalo. U drveću, arborima, kako ih već zovete. Na rubu šume."
<BR>&nbsp;&nbsp;&nbsp;&nbsp;&nbsp;Na Harfeksovom licu pojavi se namrgođen izraz. "Nema ovde ničega što bi moglo da te napadne, Porloče. Ne postoje čak ni mikrozoe. Ne može da bude ni govora o nekoj velikoj životinji."
<BR>&nbsp;&nbsp;&nbsp;&nbsp;&nbsp;"Da nisi možda video kako je neki epifit iznenada pao, kako se oslobodila neka lijana iza tebe?"
<BR>&nbsp;&nbsp;&nbsp;&nbsp;&nbsp;"Ne", reče Porlok. "Spustilo se odozgo na mene, kroz grane, brzo. Kada sam se okrenuo, hitro se povuklo nagore. Proizvelo je izvestan zvuk sličan lomljavi. Kao da je bila neka životinja, sam će ga Bog znati šta! Bilo je veliko... u najmanju ruku kao čovek. Možda crvenkaste boje. Nisam siguran, nisam mogao da vidim."
<BR>&nbsp;&nbsp;&nbsp;&nbsp;&nbsp;"Bio je to Osden", reče Dženi Čong. "Izigravao je Tarzana." Ona se nervozno zakikota, a Tomiko priguši divlji, nehajni smeh. Ali Harfeks se nije smejao.
<BR>&nbsp;&nbsp;&nbsp;&nbsp;&nbsp;"Čovek se oseća nelagodno pod ovim arborima", reče on učtivim, prigušenim glasom. "Zapazio sam to. Možda sam baš zbog toga odustao od daljeg rada u šumama. Postoji izvesno hipnotičko dejstvo u bojama i rasporedu stabljika i grana, naročito u onim zavojitog ustrojstva; a bacači spora rastu tako pravilno razmešteni da se to čini neprirodno. Subjektivno govoreći, meni to ne izgleda odveć prijatno. Pitam se, da li bi možda jedno jače dejstvo ovoga tipa moglo da izazove halucinacije...?"
<BR>&nbsp;&nbsp;&nbsp;&nbsp;&nbsp;Porlok odmahnu glavom, a onda ovlaži usne. "Bilo je tamo", reče on. "Nešto. Kretalo se svrhovito. Pokušalo je da me napadne otpozadi."
<BR>&nbsp;&nbsp;&nbsp;&nbsp;&nbsp;Kada se Osden javio, tačan kao i uvek, u dvadeset četiri časa te noći, Harfeks ga izvesti o Porlokovom doživaljaju. "Jeste li naišli na bilo šta, gospodine Osden, što bi moglo da ide u prilog utisku gospodina Porloka o nekom pokretnom obliku života, kadrom da oseća, u šumi?"
<BR>&nbsp;&nbsp;&nbsp;&nbsp;&nbsp;Ssss, uzvrati radio sadronično. "Nisam. Sranje", reče Osdenov neprijatni glas.
<BR>&nbsp;&nbsp;&nbsp;&nbsp;&nbsp;"Proveli ste u šumi više vremena nego bilo ko od nas", reče Harfeks podjednako ljubazno kao i pre. "Slažete li se sa mojim utiskom da šumska sredina vrši prilično uznemirujuća, a možda i halucinogena dejstva na opažanje?"
<BR>&nbsp;&nbsp;&nbsp;&nbsp;&nbsp;Sss. "Složiću se da je Porlokove moći opažanja lako izbaciti iz koloseka. Ako ga držite u njegovoj laboratoriji, praviće vam manje štete. Ima li još nešto?"
<BR>&nbsp;&nbsp;&nbsp;&nbsp;&nbsp;"Nema za sada", reče Harfeks, a Osden prekide vezu.
<BR>&nbsp;&nbsp;&nbsp;&nbsp;&nbsp;Niko nije mogao da poveruje u Porlokovu priču, ali niko nije mogao ni da je prenebregne. On je bio uveren da je nešto, nešto veliko, pokušalo da ga iznebuha napadne. Teško je bilo to poreći, budući da su se nalazili na tuđinskom svetu, tako da su svi prilikom ulaska u šumu osećali izvesnu zebnju i postajali ispunjeni zlim slutnjama kada bi se obreli pod 'drvećem'. ("Sasvim se mogu nazvati 'drveće'", kazao je Harfeks. "Jer ovo rastinje je upravo to, premda je u isti mah i sasvim različito.") Složili su se da su se osećali nelagodno, ili da su imali utisak da ih nešto otpozadi posmatra.
<BR>&nbsp;&nbsp;&nbsp;&nbsp;&nbsp;"Moraćemo da isteramo stvar na čistinu", reče Porlok i zatraži da bude upućen u šumu kao privremeni pomoćnik biologa, slično Osdenu, da istražuje i osmatra. Olero i Dženi Čong su se dobrovoljno javile, pod uslovom da pođu kao par. Harfeks ih je sve poslao u šumu blizu mesta gde su podigli bivak, prostran predeo koji je prekrivao četiri petine kontinenata D. Uskratio im je lako oružje. Zadržali su se u granicama polukruga prečnika pedeset milja, gde se trenutno nalazio i Osden. Javljali su se dva puta dnevno tokom tri dana. Porlok je izvestio da mu se učinilo da je u magnovenju spazio kako se neko veliko, poluuspravljeno obličje kreće kroz drveće sa druge strane reke; Olero je bila sigurna da je čula kako se nešto kreće blizu šatora tokom druge noći.
<BR>&nbsp;&nbsp;&nbsp;&nbsp;&nbsp;"Nema životinja na ovoj planeti", bio je uporan Harfeks.
<BR>&nbsp;&nbsp;&nbsp;&nbsp;&nbsp;A onda se Osden nije javio narednog jutra.
<BR>&nbsp;&nbsp;&nbsp;&nbsp;&nbsp;Tomiko je čekala nešto manje od jednog časa, a zatim je odletela sa Harfeksom do mesta odakle se Osden javio prethodne noći. Ali dok je helimlaznjak lebdeo iznad mora rumenog lišća, bezgraničnog, neprozirnog, najednom ju je obuzeo panični očaj. "Kako da ga ovde pronađemo?"
<BR>&nbsp;&nbsp;&nbsp;&nbsp;&nbsp;"Izvestio je da se spustio na obalu reke. Potražimo vazduhoplov; sigurno je podigao bivak u blizini letelice, tako da nije mogao daleko da odmakne. Prebrojavanje vrsta prilično je spor posao. Evo reke."
<BR>&nbsp;&nbsp;&nbsp;&nbsp;&nbsp;"A eno i letelice", reče Tomiko, spazivši jarki, neprimereni odblesak usred boja i preliva biljaka. "Hajdemo tamo."
<BR>&nbsp;&nbsp;&nbsp;&nbsp;&nbsp;Podesila je helimlaznjak da lebdi u mestu i izbacila lestve. Spustili su se oboje. More života zaklopilo im se nad glavama.
<BR>&nbsp;&nbsp;&nbsp;&nbsp;&nbsp;Kada je nogama dodirnula tle šume, ona otkači poklopac futrole revolvera; a onda, bacivši pogled prema Harfeksu koji je bio nenaoružan, odluči da za sada ne dira oružje. Ali ruka joj je stalno išla prema njemu. Više nije bilo nikakvog zvuka čim su se odmakli nekoliko metara od spore, smeđe reke, a svetlost je izgledala prigušena. Velika stabla stajala su prilično razmaknuta, na gotovo pravilnim rastojanjima, bezmalo istovetna; kora im je bila meka, ponekad glatka, a ponekad sunđerasta, siva, zelenkasto-smeđa ili smeđa, obavijena puzavicama nalik na užad i ovenčana epifitama; na sve strane su se pružale krute, zapletene pregršti velikog, tamnog lišća, tacnastog oblika, koje je obrazovalo svojevrstan krovni sloj debeo između dvadeset i trideset metara. Tle pod nogama bilo je gipko poput madraca, svaki pedalj prepleten korenjem i posut sitnim rastinjem mesnatog lišća.
<BR>&nbsp;&nbsp;&nbsp;&nbsp;&nbsp;"Evo šatora", reče Tomiko, zaplašena zvukom svog glasa u tom ogromnom zajedništvu bezglasja. U šatoru su se nalazili Osdenova vreća za spavanje, nekoliko knjiga, kutija sa sledovanjima. Trebalo bi da vičemo, da ga dozivamo, pomisli ona, ali to nije čak ni pomenula; ni Harfeks to nije učinio. Stali su da kruže oko šatora, pažljivo držeći jedno drugo na vidiku kroz gusta prisustva, gustu polutamu. Saplela se o Osdenovo telo, na nepunih trideset metara od šatora; u tom pravcu ju je privukao beličasti odblesak ispuštene beležnice. Ležao je licem okrenut prema tlu između dva stabla s ogromnim korenjem. Glava i šake bile su mu prekrivene krvlju, koja je delimično bila zgrušana, a delom još sveže crvena.
<BR>&nbsp;&nbsp;&nbsp;&nbsp;&nbsp;Harfeks se u času stvori kraj nje: njegov bledi, hainski ten izgledao je sasvim zelen u polutami. "Mrtav?"
<BR>&nbsp;&nbsp;&nbsp;&nbsp;&nbsp;"Nije. Udaren je. Tresnut. Otpozadi." Tomiko opipa prstima po krvavoj lobanji, slepoočnicama, potiljku. "Neko oružje ili alatka... mislim da nema preloma."
<BR>&nbsp;&nbsp;&nbsp;&nbsp;&nbsp;Kada je okrenula Osdenovo telo, kako bi mogli da ga podignu, on otvori oči. Ona ga je držala, nagnuvši se tik nad njegovo lice. Blede usne mu se zgrčiše. Nju najednom prože samrtni strah i ona snažno kriknu dva ili tri puta i pokuša da se da u trk, saplićući se i spotićući u strašnoj polutami. Harfeks je uhvati, a na njegov dodir i na zvuk njegovog glasa panika u njoj popusti. "Šta je bilo? Šta je bilo?" ponavljao je on pitanje.
<BR>&nbsp;&nbsp;&nbsp;&nbsp;&nbsp;"Ne znam", projeca ona. Žestoki otkucaji srca i dalje su je potresali i ona nije mogla jasno da vidi. "Strah... ovaj... obuzela me je panika. Kada sam mu videla oči."
<BR>&nbsp;&nbsp;&nbsp;&nbsp;&nbsp;"Oboje smo nervozni. Ne shvatam ovo..."
<BR>&nbsp;&nbsp;&nbsp;&nbsp;&nbsp;"Dobro mi je sada. Pođimo. Moramo se pobrinuti za njega."
<BR>&nbsp;&nbsp;&nbsp;&nbsp;&nbsp;Delajući nerazumno žurno, odvukli su Osdena do obale reke i podigli ga u letelicu pomoću užeta koje su mu vezali ispod mišica; njihao se poput vreće, malo se izvijajući povrh glutinoznog, tamnog mora lišća. Uvukli su ga u helimlaznjak i odmah odleteli. Samo minut kasnije stigli su do otvorene prerije. Tomiko se sva unela u navodni signal. Duboko je udahnula, a zatim joj se oči susretoše sa Harfeksovim.
<BR>&nbsp;&nbsp;&nbsp;&nbsp;&nbsp;"Toliko sam se užasnula da sam se gotovo onesvestila. Nikada mi se to nije dogodilo."
<BR>&nbsp;&nbsp;&nbsp;&nbsp;&nbsp;"I ja sam se... nerazumno prestrašio", reče Hainac; odista je izgledao ostareo i potresen. "Ne toliko kao vi. Ali podjednako nerazumno."
<BR>&nbsp;&nbsp;&nbsp;&nbsp;&nbsp;"To se dogodilo kad sam bila u dodiru sa njim, držeći ga. Izgledalo je za trenutak kao da je svestan."
<BR>&nbsp;&nbsp;&nbsp;&nbsp;&nbsp;"Empatija?... Nadam se da će nam moći reći šta ga je napalo."
<BR>&nbsp;&nbsp;&nbsp;&nbsp;&nbsp;Sličan kakvoj skrhanoj manekenskoj lutki prekrivenoj krvlju i blatom, Osden se nalazio u poluležećem stavu, onako kako su ga sručili na stražnja sedišta, obuzeti mahnitom željom da što pre napuste šumu.
<BR>&nbsp;&nbsp;&nbsp;&nbsp;&nbsp;U bazu su doneli paniku. Uzaludna grubost ovog napada bila je zloslutna i zbunjujuća. S obzirom na to da je Harfeks trvrdoglavo odricao svaku mogućnost postojanja životinjskog života, počele su da se javljaju pomisli o biljkama kadrim da osećaju, o čudovišnoj vegetaciji, psihičkim projekcijama. Prikrivena fobija Dženi Čong ponovo je uzela maha i ona nije bila u stanju da priča ni o čemu drugom izuzev o Mračnim egoima koji su pratili ljude, stalno im se motajući iza leđa. Ona, Olero i Porlok bili su pozvani natrag u bazu, a niko više nije bio sklon da krene u divljinu.
<BR>&nbsp;&nbsp;&nbsp;&nbsp;&nbsp;Osden je izgubio prilično krvi tokom tri ili četiri sata koliko je ležao sam, a udarac i teške kontuzije doveli su ga u stanje šoka i polukome. Kada je izišao iz tog stanja i kada ga je još jedino morila slaba groznica, nekoliko puta je pozvao 'doktora' jadikovnim glasom: "Doktore Hamergeld..." Pošto se sasvim povratio, dva duga dana kasnije, Tomiko je pozvala Harfeksa u svoje odeljenje.
<BR>&nbsp;&nbsp;&nbsp;&nbsp;&nbsp;"Osdene, možete li nam reći šta vas je napalo?"
<BR>&nbsp;&nbsp;&nbsp;&nbsp;&nbsp;Blede oči zacakliše se mimo Harfeksovog lica.
<BR>&nbsp;&nbsp;&nbsp;&nbsp;&nbsp;"Bili ste napadnuti", reče Tomiko blago. Nemirni pogled bio je omraženo poznat, ali ona je bila lekar, dužnost joj je bila da ublažuje boli. "Možda se toga još ne sećate. Nešto vas je napalo. Bili ste u šumi..."
<BR>&nbsp;&nbsp;&nbsp;&nbsp;&nbsp;"Ah!" uzviknu on; oči mu se zacakliše, a crte lica iskriviše. "Šuma... u šumi..."
<BR>&nbsp;&nbsp;&nbsp;&nbsp;&nbsp;"Šta je u šumi?"
<BR>&nbsp;&nbsp;&nbsp;&nbsp;&nbsp;On poče da se bori za dah. Na licu mu se pojavi izraz nešto bistrije svesti. Nekoliko trenutaka kasnije on reče: "Ne znam."
<BR>&nbsp;&nbsp;&nbsp;&nbsp;&nbsp;"Da li ste videli šta vas je napalo?" upita Harfeks.
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Sada se sećate"
<BR>&nbsp;&nbsp;&nbsp;&nbsp;&nbsp;"Ne znam"
<BR>&nbsp;&nbsp;&nbsp;&nbsp;&nbsp;"Životi svih nas možda zavise od toga. Morate nam reći šta ste videli!"
<BR>&nbsp;&nbsp;&nbsp;&nbsp;&nbsp;"Ne znam", reče Osden, zajecavši od malaksalosti. Bio je preslab da bi sakrio činjenicu da krije odgovor, ali ga ipak nije otkrio. Nedaleko odatle, Porlok je grickao brčiće boje bibera, nastojeći da razabere šta se zbiva u odeljenju. Harfeks se naže nad Osdena i reče: "Ma, kaži nam..." Tomiko je morala fizički da se umeša.
<BR>&nbsp;&nbsp;&nbsp;&nbsp;&nbsp;Harfeks je uspeo da se obuzda uz napor koji je bilo bolno videti. Bez reči je otišao u svoje odeljenje, gde je nesumnjivo uzeo dvostruku ili trostruku dozu sredstava za umirenje. Ostali muškarci i žene, raštrkani po velikom, krhkom zdanju, koje se sastojalo iz dugačke, glavne prostorije i deset odeljenja za spavanje, ništa nisu kazali, ali su im izrazi lica bili potišteni i nervozni. Kao i uvek ranije, Osden ih je i sada držao u šaci. Tomiko spusti pogled na njega, a plima mržnje zapeče je u grlu poput žuči. Ovaj čudovišni egotizam koji se hranio osećanjima drugih, ta apsolutna sebičnost, bili su gori čak i od najodvratnije izobličenosti tela. Kao rođeno čudovište nije trebalo da živi. Nije trebalo da bude živ. Trebalo je da umre. Zašto mu se glava nije sasvim rascopala?
<BR>&nbsp;&nbsp;&nbsp;&nbsp;&nbsp;Dok je tako ležao, opružen i beo, sa bespomoćnim rukama uz bokove, bezbojne oči bile su mu širom otvorene, a iz njihovih uglova tekle su suze. Najednom se trže. "Nemoj", reče slabašnim, hrapavim glasom, pokušavši da podigne ruke kako bi zaštitio glavu. "Nemoj!"
<BR>&nbsp;&nbsp;&nbsp;&nbsp;&nbsp;Ona sede na stolicu na sklapanje pokraj poljskog kreveta i posle nekoliko trenutaka spusti šake na njegove. On pokuša da ih izvuče, ali mu je za to nedostajalo snage.
<BR>&nbsp;&nbsp;&nbsp;&nbsp;&nbsp;Među njima zavlada dugotrajna tišina.
<BR>&nbsp;&nbsp;&nbsp;&nbsp;&nbsp;"Osdene", promrmlja ona najzad, "žao mi je. Veoma mi je žao. Želim ti dobro. Dopusti mi da ti želim dobro, Osdene. Neću da ti naudim. Slušaj, sad shvatam. Bio je to neko od nas. Tako je, zar ne? Ne, ništa ne odgovaraj, reci mi samo ako grešim; ali ne grešim... Razume se da ima životinja na ovoj planeti. Deset životinja. Svejedno mi je ko je bio. To nije važno, zar ne. Maločas sam to mogla i ja da budem. Jasno mi je. Nisam razumela kako je to, Osdene. Nemaš pojma koliko nam je teško da shvatimo... Ali slušaj. Ako bi bila ljubav, umesto mržnje i straha... Zar nikada nije ljubav?"
<BR>&nbsp;&nbsp;&nbsp;&nbsp;&nbsp;"Nije"
<BR>&nbsp;&nbsp;&nbsp;&nbsp;&nbsp;"Zašto? Zašto ne bi bila? Jesu li sva ljudska bića toliko slaba? To je užasno. Ali svejedno, svejedno, ne brini. Budi miran. Bar ovog časa nije mržnja, zar ne? Naklonost bar, brižnost, želja da ti bude dobro. Osećaš to, Osdene? Da li osećaš to?"
<BR>&nbsp;&nbsp;&nbsp;&nbsp;&nbsp;"Među... ostalim stvarima", prozbori on, gotovo nečujno.
<BR>&nbsp;&nbsp;&nbsp;&nbsp;&nbsp;"Buka iz moje podsvesti, pretpostavljam. I svih ostalih u prostoriji... Slušaj, kada smo te našli tamo u šumi, kada sam pokušala da te okrenem, začas kao da si malo došao k svesti i ja sam osetila tvoj užas. U tom trenutku izbezumila sam se od straha. Jeli to što sam iskusila bio tvoj strah od mene?"
<BR>&nbsp;&nbsp;&nbsp;&nbsp;&nbsp;"Nije"
<BR>&nbsp;&nbsp;&nbsp;&nbsp;&nbsp;Šake su joj i dalje počivale na njegovim, a on je sada bio prilično opušten, tonući prema snu, kao bolesnik koji je oslobođen bolova. "Šuma", promrmlja on; jedva je mogla da ga razume. "Boji se."
<BR>&nbsp;&nbsp;&nbsp;&nbsp;&nbsp;Nije ga više zapitkivala, ali je ostavila šaku na njegovoj i posmatrala ga kako tone u san. Znala je šta sama oseća, pa, dakle, i šta on mora da oseća. Bila je sasvim uverena u to: postoji samo jedno osećanje, jedno stanje bića, koje je kadro da se tako potpuno preokrene, da se polarizuje, u jednom trenu. Na Velikom Hainskom doista postoji samo jedna reč, onta, za ljubav i mržnju. Ona, razume se, nije bila zaljubljena u Osdena, stvar uopšte nije bila u tome. Ono što je osećala prema njemu bila je onta, polarizovana mržnja. Držala ga je za ruku i struja je tekla između njih, silan elektricitet dodira, koga se oduvek užasavao. Dok je spavao, prsten mišića oko ustiju, sličan kakvoj anatomskoj karti, popustio je i Tomiko ugleda na njegovom licu ono što niko od njih još nije video, sasvim slabašan, doduše, ali ipak osmeh. Osmeh zgasnu. On nastavi da spava.
<BR>&nbsp;&nbsp;&nbsp;&nbsp;&nbsp;Bio je čvrstog kova; narednog dana se pridigao i bio gladan. Harfeks je želeo da ga ispita, ali Tomiko ga je odvratila. Obesila je list politena preko vrata Osdenovog odelenja, kako je on sam često činio. "Da li ti to odista blokira empatički prijem?" upitala ga je ona, a on je uzvratio suvim, opreznim tonom, koji su sada koristili u međusobnom ophođenju: "Ne."
<BR>&nbsp;&nbsp;&nbsp;&nbsp;&nbsp;"Šta je onda? Upozorenje?"
<BR>&nbsp;&nbsp;&nbsp;&nbsp;&nbsp;"Delimično. Pre talisman. Doktor Hamergeld je smatro da dejstvuje... Možda je odista tako, malčice."
<BR>&nbsp;&nbsp;&nbsp;&nbsp;&nbsp;Bila je ljubav, jednom. Prestrašeno dete, koje se gušilo u plimskim naletima i udarima ogromnih osećanja odraslih, dete koje se davilo i koje je spasao jedan čovek. Čovek ga je naučio da diše, da živi. Čovek koji mu je dao sve, svu zaštitu i ljubav. Otac /majka/ bog: sve. "Jeli još živ?" pitala ga je Tomiko, misleći o Osdenovoj neverovatnoj usamljenosti i neobičnoj okrutnosti velikih doktora. Bila je zapanjena kada je začula njegov usiljen, pritvoran smeh. "Umro je pre najmanje dva i po stoleća", kazao je Osten. "Zar zaboravljaš gde smo, Koordinatore? Svi smo ostavili iza sebe svoje male porodice..."
<BR>&nbsp;&nbsp;&nbsp;&nbsp;&nbsp;Sa druge strane politenske zavese osmoro drugih ljudskih bića na Svetu 4470 besciljno se kretalo. Glasovi su im bili prigušeni i napeti. Eskvana je spavao; Posvet To nalazila se na terapiji; Dženi Čong je pokušavala da tako montira svetiljke u svom odeljenju da ne bacaju nikakvu senku.
<BR>&nbsp;&nbsp;&nbsp;&nbsp;&nbsp;"Svi su zaplašeni", reče Tomiko, zaplašena. "Svi imaju neku zamisao o tome šta te je napalo. Nekakav majmun-krompir, džinovski zubati spanać, šta ti ga ja znam... Čak i Harfeks. Možda si u pravu da ih ne treba nagoniti da uvide. To bi samo pogoršalo stvari, izgubili bi poverenje jedni u druge. Ali zašto smo svi tako labilni, nesposobni da se suočimo sa činjenicama, zašto se tako lako raspadamo kao celina? Jesmo li odista svi sišli s uma?"
<BR>&nbsp;&nbsp;&nbsp;&nbsp;&nbsp;"Uskoro ćemo još više biti."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Postoji nešto." On zatvori usta, a mišići usana mu se ukrutiše.
<BR>&nbsp;&nbsp;&nbsp;&nbsp;&nbsp;"Nešto se oseća?"
<BR>&nbsp;&nbsp;&nbsp;&nbsp;&nbsp;"Nekakvo osećanje."
<BR>&nbsp;&nbsp;&nbsp;&nbsp;&nbsp;"U šumi?"
<BR>&nbsp;&nbsp;&nbsp;&nbsp;&nbsp;On klimnu.
<BR>&nbsp;&nbsp;&nbsp;&nbsp;&nbsp;"Pa šta je to, onda...?"
<BR>&nbsp;&nbsp;&nbsp;&nbsp;&nbsp;"Strah." Ponovo je počeo da izgleda napeto i nemirno se kretao. "Kada sam pao, tamo, znaš, nisam odmah izgubio svest. Ili mi se vraćala. Ne znam. Pre će biti da sam bio paralisan."
<BR>&nbsp;&nbsp;&nbsp;&nbsp;&nbsp;"Bio si."
<BR>&nbsp;&nbsp;&nbsp;&nbsp;&nbsp;"Nalazio sam se na tlu. Nisam mogao da ustanem. Lice mi je bilo u prljavštini, u onoj mekanoj plesni od lišća. Bila mi je u nozdrvama i očima. Nisam mogao da se pokrećem. Nisam mogao da vidim. Kao da sam bio u zemlji. Zaronjen u nju, deo nje. Znao sam da sam između dva drveta, iako ih uopšte nisam video. Čini mi se da sam mogao da osetim korenje. Ispod mene, u zemlji, dole pod zemljom. Ruke su mi bile krvave, mogao sam to da osetim, a krv je prljavštinu oko mog lica učinila lepljivom. Osetio sam strah. Rastao je. Kao da su konačno saznali da sam tamo, da ležim na njima, pod njima, među njima, stvar koje su se bojali, ali i sama deo njihovog straha. Nikako nisam mogao prestati da im vraćam natrag strah, a on je rastao, dok ja, međutim, nisam mogao da se pomerim, nisam bio u stanju da se udaljim. Onesvestio bih se, mislim, ali onda me je strah ponovo osvešćivao, a i dalje nisam mogao da se pokrenem. Baš kao ni oni."
<BR>&nbsp;&nbsp;&nbsp;&nbsp;&nbsp;Tomiko oseti hladno kostrešenje kose, pripravljanje aparata užasa. "Oni: ko su oni, Osdene?"
<BR>&nbsp;&nbsp;&nbsp;&nbsp;&nbsp;"Oni, to... ne znam. Strah."
<BR>&nbsp;&nbsp;&nbsp;&nbsp;&nbsp;"O čemu on to priča?" upita Harfeks, pošto ga je Tomiko izvestila o ovom razgovoru. Još nije htela da pusti Harfeksa da ispita Osdena, osećajući da ga mora zaštititi od bure Hainčevih moćnih, prekomerno prigušenih osećanja. Na žalost, ovo je raspirilo prituljen plamen paranoidne zebnje koji je goreo u sirotom Harfeksu i on je pomislio da su se ona i Osden urotili i da skrivaju neku veoma važnu i opasnu činjenicu od ostalih članova ekipe.
<BR>&nbsp;&nbsp;&nbsp;&nbsp;&nbsp;"To je kao kada bi slep čovek pokušao da opiše slona. Osden ništa više od nas nije video ili čuo to... osećanje."
<BR>&nbsp;&nbsp;&nbsp;&nbsp;&nbsp;"Ali iskusio ga je, draga moja Haito", uzvrati Harfeks, jedva obuzdavajući plimu besa. "Ne empatički, već na vlastitoj lobanji. Došlo je, tresnulo ga, mlatnulo nekim tupim predmetom. Zar nije mogao da ga vidi ni krajičkom oka?"
<BR>&nbsp;&nbsp;&nbsp;&nbsp;&nbsp;"A šta bi on to video, Harfekse?" upita Tomiko, ali Harfeks preču njen naglasak; čak je i on odbijao da se suoči sa tom mogućnošću. Strah ulivaju tuđinci. Ubica je neko spolja, stranac, a ne jedan od nas. Zlo nije u meni!
<BR>&nbsp;&nbsp;&nbsp;&nbsp;&nbsp;"Prvi udarac dobro ga je izbacio iz stroja", reče Tomiko pomalo umorno, "tako da ništa nije video. Ali kada je došao k sebi, sam u šumi, osetio je silan strah. Ne svoj vlastiti; bilo je to empatičko dejstvo. Siguran je u to. A taj strah sasvim izvesno nije poticao ni od koga od nas. Prema tome, proishodi da lokalni oblici života nisu sasvim lišeni sposobnosti da osećaju."
<BR>&nbsp;&nbsp;&nbsp;&nbsp;&nbsp;Harfeks je smrknuto pogleda za trenutak. "Pokušavaš da me zaplašiš, Haito. Ne razumem tvoje pobude." On ustade i uputi se ka svom laboratorijskom stolu, koračajući polako i kruto, kao kakav osadesetogodišnjak, a ne dvostruko mlađi čovek.
<BR>&nbsp;&nbsp;&nbsp;&nbsp;&nbsp;Ona se osvrnu po ostalima. Počeo je da je obuzima očaj. Njena nova, krhka i duboka međuzavisna veza sa Osdenom pružala joj je, bila je toga potpuno svesna, izvesnu dodatnu snagu. Ali ako stvar nije mogao da izdrži čak ni Harfeks, ko bi od ostalih to bio u stanju? Porlok i Eskvana bili su nečim zaokupljeni. Postojalo je nešto čudno u vezi sa njihovim položajima. Neko vreme Koordinator nije uspela da razabere šta je to, a onda je shvatila da svi sede licem okrenuti prema obližnjoj šumi. Igrajući šah sa Asnanifoilom, Olero se pomerala na stolici oko stola, sve dok se nije našla gotovo pokraj njega.
<BR>&nbsp;&nbsp;&nbsp;&nbsp;&nbsp;Otišla je do Manona, koji je secirao jedan splet paučastog, smeđeg korenja, i kazala mu da pokuša da ustanovi šta stoji u zaleđu ovakvog ponašanja. On je smesta razabrao u čemu je stvar i uzvratio neubičajeno kratko: "Drže neprijatelja na oku."
<BR>&nbsp;&nbsp;&nbsp;&nbsp;&nbsp;"Kakvog neprijatelja? Šta ti osećaš, Manone?" Najednom joj se javila nada u njega kao u psihologa, na ovom mračnom terenu slutnji i empatija, gde biolozi ne mogu da se snađu.
<BR>&nbsp;&nbsp;&nbsp;&nbsp;&nbsp;"Osećam silnu zebnju zbog ove naročite prostorne usmerenosti. Ali ja nisam empata. Prema tome, zebnja se može objasniti iz ugla jedne posebne stresne situacije, napada, naime, na jednog člana ekipe u šumi, kao i jedne sveukupne stresne situacije, mog prisustva, naime, u potpuno stranoj sredini, za koju arhetipske konotacije reči 'šuma' pružaju neumitnu metaforu."
<BR>&nbsp;&nbsp;&nbsp;&nbsp;&nbsp;Više sati kasnije Tomiko su probudili Osdenovi krici izazvani noćnom morom; Manon ga je primirivao, tako da je ona ponovo uronila u svoje vlastite besputne snove koji su se račvali u tmini. Ujutro se Eskvana nije probudio. Ništa nisu pomogle ni stimulativne droge. Čvrsto je prionuo uz san, klizeći sve dalje i dalje unazad, mrmljajući nešto blago s vremena na vreme, sve dok, potpuno regrediran, nije ostao da leži skupčan na boku, sa palcem pri usnama, nestao.
<BR>&nbsp;&nbsp;&nbsp;&nbsp;&nbsp;"Dva dana, dvoje manje. Deset malih Indijanaca, devet malih Indijanaca..." Bio je to Porlok.
<BR>&nbsp;&nbsp;&nbsp;&nbsp;&nbsp;"A ti si sledeći mali Indijanac", odbrusi mu Dženi Čong. "Idi i ispitaj vlastitu mokraću, Porloče!"
<BR>&nbsp;&nbsp;&nbsp;&nbsp;&nbsp;"Sve će nas oterati u ludilo", reče Porlok, ustavši i mašući levom rukom. "Zar ne osećate to? Blagi Bože, zar ste svi vi gluvi i slepi? Zar ne osećate šta radi, sve te emanacije? Potiču od njega, iz njegove sobe tamo, iz njegovog uma. Sve nas tera u ludilo tim strahom!"
<BR>&nbsp;&nbsp;&nbsp;&nbsp;&nbsp;"Na koga misliš?" upita Asnanifoil, nadnoseći se strmoglavo i kosmato nad sitnog Zemljanina.
<BR>&nbsp;&nbsp;&nbsp;&nbsp;&nbsp;"Moram li da ga imenujem. Osden, onda, Osden! Osden! Šta mislite zašto sam pokušao da ga ubijem? U samoodbrani! Da nas sve spasem! Zato što nećete da uvidite šta nam čini. Sabotirao je misiju tako što nas je navodio da se svađamo, a sada nas tera u ludilo, projektujući strah na nas, tako da ne možemo ni da spavamo ni da mislimo, sličan nekom ogromnom radiju koji ne ispušta nikakav zvuk, ali ipak emituje sve vreme, onemogućujući vam da spavate i mislite. Haito i Harfeks su već pod njegovom kontrolom, ali ostali još mogu da budu spaseni. Morao sam to da učinim!"
<BR>&nbsp;&nbsp;&nbsp;&nbsp;&nbsp;"Nisi se pokazao naročito vešt", reče Osden, stojeći polunag, sav u zavojima, na vratima svog odeljenja. "Sam sam sebe mogao jače da udarim. Do vraga, nisam ja taj zbog koga si obnevideo od straha, Porlače, već nešto tamo, napolju, u šumi!" Porlok preduze bezuspešan pokušaj da nasrne na Osdena, ali ga Asnanifoil zadrža i nastavi da ga drži dok mu je Manon davao injekciju sedativa. Kada ga je pustio, ovaj se na sav glas drao o džinovskim radijima. Ali minut kasnije sedativ je počeo da deluje i on se pridružio blaženoj tišini Eskvane.
<BR>&nbsp;&nbsp;&nbsp;&nbsp;&nbsp;"U redu", reče Harfeks. "A sad ćeš nam reći, Osdene, šta znaš i sve što znaš."
<BR>&nbsp;&nbsp;&nbsp;&nbsp;&nbsp;Osden reče: "Ne znam ništa."
<BR>&nbsp;&nbsp;&nbsp;&nbsp;&nbsp;Izgledao je slomljen i slab. Tomiko ga smesti da sedne pre no što je počeo da govori.
<BR>&nbsp;&nbsp;&nbsp;&nbsp;&nbsp;"Posle tri dana provedena u šumi počeo sam da stičem utisak da povremeno primam izvesna osećanja."
<BR>&nbsp;&nbsp;&nbsp;&nbsp;&nbsp;"Zašto nas nisi izvestio o tome?"
<BR>&nbsp;&nbsp;&nbsp;&nbsp;&nbsp;"Zato što sam počinjano da šizim, kao i svi vi."
<BR>&nbsp;&nbsp;&nbsp;&nbsp;&nbsp;"O tome je takođe trebalo da nas izvestiš."
<BR>&nbsp;&nbsp;&nbsp;&nbsp;&nbsp;"Pozvali biste me natrag u bazu. A to ne bih mogao podneti. Jasno vam je da je moje uključenje u misiju predstavljalo veliku grešku. Nisam sposoban da živim zajedno sa devet neurotičnih osoba u skučenom prostoru. Pogrešio sam što sam se dobrovoljno javio u Istraživačku ekipu, a vlasti su pogrešile što su me prihvatile."
<BR>&nbsp;&nbsp;&nbsp;&nbsp;&nbsp;Niko ništa nije rekao; ali Tomiko je primetila, ovoga puta izvesno, trzaj Osdenovih ramena i grčenje mišića njegovog lica kada je dokučio njihovo gorko slaganje.
<BR>&nbsp;&nbsp;&nbsp;&nbsp;&nbsp;"U svakom slučaju, nisam hteo da se vratim u bazu zato što sam bio znatiželjan. Čak i postajući sve rastrojeniji, kako sam mogao da hvatam empatička dejstva kada nije bilo bića koja bi ih emitovala? Tada nisu bila rđava. Veoma nejasna. Čudna. Poput strujanja vazduha u zatvorenoj prostoriji, nešto što spazite krajičkom oka. Praktično ništa."
<BR>&nbsp;&nbsp;&nbsp;&nbsp;&nbsp;Za trenutak, nosilo ga je njihovo slušanje; oni su slušali, a on im je govorio. Nalazio se potpuno u njhovoj vlasti. Ukoliko im se ne bude dopao, postaće omražen; ukoliko ga budu ismejali, postaće groteskan; ako ga slušaju, pričaće im. Bio je bespomoćno poslušan zahtevima njihovih osećanja, reakcija, raspoloženja. A bilo ih je sedmoro, premnogo da bi izišao nakraj sa svima istovremeno, tako da je stalno morao da oscilira između različitih nahođenja. Nikako nije uspevao da uspostavi saglasje. Čak i dok im je govorio i tako ih držao na okupu, uvek bi nečija pažnja odlutala: Olero je možda mislila da on nije neprivlačan, Harfeks je tragao za krajnjim pobudama njegovih reči, Asnanifoilov um, koji se nije mogao dugo zadržati na konkretnostima, bludio je ka večnom spokoju brojeva, dok je Tomiko rastrojavalo sažaljenje, strah. Osdenov glas zatreperi i on izgubi nit. "Ja... ovaj... mislim da to mora biti drveće", reče on, a onda zaćuta.
<BR>&nbsp;&nbsp;&nbsp;&nbsp;&nbsp;"Nije drveće", uzvrati Harfeks. "Ovo ovde podjednako je lišeno nervnog sistema kao i ono hainskog porekla na Zemlji."
<BR>&nbsp;&nbsp;&nbsp;&nbsp;&nbsp;"Ne vidiš šumu od drveća, kako to kažu na Zemlji", umeša se Manon, nasmešivši se vragolasto; Harfeks se zagleda u njega. "Šta je sa onim čvorastim krenjem koje nas zbunjuje već dvadesetak dana, a?"
<BR>&nbsp;&nbsp;&nbsp;&nbsp;&nbsp;"Pa, šta je sa njim?"
<BR>&nbsp;&nbsp;&nbsp;&nbsp;&nbsp;"Nesumnjivo predstavlja veze. Veze između drveća. Je l' tako? Pretpostavimo sada, iako je sasvim neverovatno, da ne znaš ništa o ustrojstvu životinjskog mozga, a dobiješ na ispitivanje jedan akson ili izdvojenu gliomnu čeliju. Kakvi bi izgledi bili da otkriješ šta je, zapravo, posredi? Da li bi dokučio da je ta ćelija sposobna da oseća?"
<BR>&nbsp;&nbsp;&nbsp;&nbsp;&nbsp;"Ne bih. Zato što ona za to i nije kadra. Pojedinačna ćelija može samo mehanički da reaguje na nadražaj. Ništa više. Da li ti to možda zastupaš hipotezu da su pojedinačna drveta 'ćelije' u svojevrsnom mozgu, Manone?"
<BR>&nbsp;&nbsp;&nbsp;&nbsp;&nbsp;"Ne sasvim. Samo ukazujem na to da su sva ona međusobno povezana, kako spojevima čvorastog korenja, tako i tvojim zelenim epifitima u granama. A ti spojevi su neverovatno složeni i prostrani. Čak i prerijske trave poseduju te spojeve preko korenja, zar ne? Znam dobro da sposobnost osećanja i inteligencija ne predstavljaju predmet, ne možeš ih naći u ćelijama mozga, niti ih izvaditi iz njega radi analize. Posredi je funkcija povezanih ćelija. Na izvestan način to je veza: povezanost. Ne postoji stvarno. Ne pokušavam da kažem da postoji konkretno, opipljivo. Samo pomišljam da bi, možda, Osden bio kadar da opiše to."
<BR>&nbsp;&nbsp;&nbsp;&nbsp;&nbsp;I Osden preuze reč, počevši da govori kao u transu. "Sposobnost osećanja bez čula. Slepo, gluvo, bez nerava, nepokretno. Izvesna nadražljivost, reakcija na dodir. Reakcija na sunce, svetlost, vodu i hemikalije u zemlji, oko korenja. Ništa pojmljivo jednom životinjskom umu. Prisustvo bez uma. Svesnost bića, bez objekta ili subjekta. Nirvana."
<BR>&nbsp;&nbsp;&nbsp;&nbsp;&nbsp;"Ali zašto onda primaš signale straha?" upita Tomiko prigušenim glasom.
<BR>&nbsp;&nbsp;&nbsp;&nbsp;&nbsp;"Ne znam. Ne shvatam kako nastaje svest o objektima, o drugima: neopažajna reakcija... Ali postojala je nelagodnost, danima. A onda, dok sam ležao između dva drveta, a moja krv bila na njihovom korenju..." Osdenovo lice zacakli se od znoja. "Postalo je strah", reče on piskavo, "samo strah."
<BR>&nbsp;&nbsp;&nbsp;&nbsp;&nbsp;"Kada bi takva funkcij postojala", reče Harfeks, "ne bi bila kadra da pojmi neki samopokretni, materijalni entitet, niti da reaguje na njega. Ne bi posedovala ništa veću svest o nama nego što mi 'posedujemo svest' o beskonačnosti."
<BR>&nbsp;&nbsp;&nbsp;&nbsp;&nbsp;"'Tišina tih beskonačnih prostranstava užasava me'", promrmlja Tomiko. "Paskal je bio svestan beskonačnosti. Posredstvom straha."
<BR>&nbsp;&nbsp;&nbsp;&nbsp;&nbsp;"Mi možda", reče Manon, "izgledamo šumi kao šumski požari. Orkani. Opasnosti. Ono što se brzo kreće opasno je za biljku. Sve što je lišeno korena strano je, užasno. A ako je to um, više je nego verovatno da može postati svestan Osdena, čiji je um otvoren za veze sa svim drugim, sve dok je u svesnom stanju, i koji je ležao u bolu... bolu punom straha. Nikakvo čudo što je i ono iskusilo strah..."
<BR>&nbsp;&nbsp;&nbsp;&nbsp;&nbsp;"Ne 'ono'", reče Harfeks, "Ne postoji nikakvo biće, nikakvo ogromno stvorenje, nikakva osoba! U najboljem slučaju može biti reči o funkciji..."
<BR>&nbsp;&nbsp;&nbsp;&nbsp;&nbsp;"Postoji samo strah", reče Osden.
<BR>&nbsp;&nbsp;&nbsp;&nbsp;&nbsp;Svi su zaćutali i to je potrajalo neko vreme; tišina je vladala i spolja.
<BR>&nbsp;&nbsp;&nbsp;&nbsp;&nbsp;"Je li to ono što osećam kako me sve vreme vreba otpozadi?" upita Dženi Čong, skrušeno.
<BR>&nbsp;&nbsp;&nbsp;&nbsp;&nbsp;Osden klimnu. "Svi to osećate, iako ste gluvi. Sa Eskvanom je najteže, zato što on poseduje izvesnu empatičku sposobnost.
<BR>&nbsp;&nbsp;&nbsp;&nbsp;&nbsp;Mogao bi da šalje ako bi bio obučen, ali preslab je, nikada ne bi postao ništa više od medijuma."
<BR>&nbsp;&nbsp;&nbsp;&nbsp;&nbsp;"Slušaj, Osdene", reče Tomiko, "ti možeš da šalješ. Pošalji, onda, poruku... šumi, strahu tamo napolju... reci mu da mu nećemo nauditi. S obzirom na to da on ima, ili predstavlja, neku vrstu čuvstva koje se prevodi u ono što mi iskušujemo kao osećanje, zar ti ne bi mogao da izvršiš prevođenje u suprotnom smeru? Uputi poruku: 'Bezopasni smo i prijateljski nastrojeni'."
<BR>&nbsp;&nbsp;&nbsp;&nbsp;&nbsp;"Moraš znati da niko ne može da emituje lažnu empatičku poruku, Haito. Ne možeš poslati nešto što ne postoji."
<BR>&nbsp;&nbsp;&nbsp;&nbsp;&nbsp;"Ali mi odista ne želimo da mu naudimo, stvarno smo prijateljski nastrojeni."
<BR>&nbsp;&nbsp;&nbsp;&nbsp;&nbsp;"Jesmo li? U šumi, kada ste došli po mene, da li ste bili prijateljski nastrojeni?"
<BR>&nbsp;&nbsp;&nbsp;&nbsp;&nbsp;"Nismo. Bili smo užasnuti. Ali... to je bilo ono, šuma, biljke, ne moj vlastiti strah, zar ne?"
<BR>&nbsp;&nbsp;&nbsp;&nbsp;&nbsp;"U čemu je razlika? Sve si to ti osećala. Zar ne shvataš", Osdenov glas postade razdraženiji, "zašto se vi meni ne dopadate i zašto se ja ne dopadam vama, svima redom? Zar ne uviđate da vam vraćam svako negativno ili agresivno osećanje koje ste mi uputili od časa kada smo se prvi put sreli? Vraćam vam neprijateljstvo sa zahvalnošću. Činim to u samoodbrani. Kao i Porlok. Ovo je, međutim, prava samoodbrana; to je jedina tehnika koju sam razvio kao zamenu za prvobitnu odbranu, potpuno povlačenje od drugih. Na žalost, dolazi do nastajanja zatvorenog kola, koje se samo održava i samo pojačava. Vaša prvobitna reakcija prema meni predstavljala je nagonsku antipatiju prema bogalju. Sada je to, razume se, već mržnja. Zar ne shvatate u čemu je stvar? Šuma-um tamo napolju odašilje samo užas, sada, a to je i jedina poruka koju ja mogu da uputim, jer kad sam izložen užasu, ne mogu da osećam ništa drugo do užas!"
<BR>&nbsp;&nbsp;&nbsp;&nbsp;&nbsp;"Šta nam, onda, valja činiti?" upita Tomiko, a Manon smesta uzvrati: "Premestimo bivak. Na drugi kontinet. Ako i tamo ima biljaka-umova, neće nas tako brzo primetiti, baš kao što nisu ni ove; možda nas čak uopšte neće zapaziti."
<BR>&nbsp;&nbsp;&nbsp;&nbsp;&nbsp;"Bilo bi to silno olakšanje", primeti Osden kruto. Ostali su ga posmatrali sa novom radoznalošću. Otkrio se pred njima, videli su ga onakvog kakav jeste - bespomoćni čovek u stupici. Možda su, kao i Tomiko, uvideli da je sama zamka, njegova grubost i okrutni egoizam, njihova vlastita tvorevina, a ne njegova. Oni su napravili kavez i zatvorili ga u njega... i poput zatvorenog majmuna on je bacio prljavštinu kroz rešetke. Da su mu, prilikom prvog susreta, ponudili poverenje, da su bili dovoljno jaki da mu ponude ljubav, kako bi im onda izgledao?
<BR>&nbsp;&nbsp;&nbsp;&nbsp;&nbsp;Niko, od njih, međutim, nije bio kadar za to, a sada je već suviše kasno. Da je bilo vremena i kada bi bili sami, Tomiko bi verovatno uspela da uspostavi sa njim tanano saglasje osećanja, skladnost poverenja, harmoniju; ali nije bilo vremena, pošto ih je čekao posao koji je valjalo obaviti. Nije bilo dovoljno prostora za uzgajanje jedne tako velike stvari i oni su se morali zadovoljiti naklonošću, sažaljenjem, malom izmenom ljubavi. No, čak joj je i to malo dalo snage, premda za njega nije bilo ni izdaleka dovoljno. Mogla je sada da vidi na njegovom oguljenom licu silnu ozlojeđenost njihovom radoznalošću, pa čak i njenim sažaljenjem.
<BR>&nbsp;&nbsp;&nbsp;&nbsp;&nbsp;"Idi i lezi, rana ti ponovo krvari", reče ona, a on je posluša.
<BR>&nbsp;&nbsp;&nbsp;&nbsp;&nbsp;Narednog jutra su se spakovali, rastopili raspršni hangar i stambena odeljenja, uzleteli Gumom na mehanički pogon i otišli sa druge strane Sveta 4470, preko crvenih i zelenih zemalja i mnogo toplih, zelenih mora. Izabrali su jedno zgodno mesto na kontinentu G: preriju, dvadeset hiljada kvadratnih kilometara prekrivenih travama koje leluja vetar. Nije bilo ni traga od šume u krugu prečnika dve stotine kilometara: ravnica je bila lišena čak i samotnih stabala, odnosno omanjih gajeva. Biljni oblici javljali su se samo u velikim, istovrsnim kolonijama; nikada se nisu mešali, izuzev u slučaju nekih sitnih, sveprisutnih saprofita i nosioca spora. Članovi eklipe naneli su sloj holomelda preko kostura građevina i u smiraj trideset dvočasovnog dana smestili su se u novi bivak. Eskvana je još spavao, a Porlok je i dalje bio pod dejstvom sedativa, ali zato su svi ostali bili veseli. "Ovde se može disati!" stalno su ponavljali.
<BR>&nbsp;&nbsp;&nbsp;&nbsp;&nbsp;Osden se podiže i drhtavo krenu prema vratima; nagnuvši se tu, on pogleda kroz sumrak preko tamnih prostranstava ustalasane trave koja nije bila trava. Osećao se slabašan, slatkast miris polena nošenog vetrom; nije bilo nikakvog drugog zvuka osim blagog, sveprisustnog šuma vetra. Empata je ostao da stoji nepomično i dugo, dok ga je zavoj oko glave malo stezao. Spustila se tama, a sa njom su došle zvezde, svetiljke na prozorima dalekog doma Čovekovog. Vetar je prestao, nije više bilo nikavog zvuka. On stade da osluškuje.
<BR>&nbsp;&nbsp;&nbsp;&nbsp;&nbsp;U dugoj noću Haito Tomiko je osluškivala. Ležala je mirno i slušala krv u svojim arterijama, disanje onih koji su spavali, vetar koji je duvao, protok u tamnim venama, približavanje snova, pojačanje statičkog dejstva zvezda kako je Vaseljena polako umirala, zvuk smrti koja korača. Ona ustade iz postelje i iziđe iz sićušne samoće svog odeljenja. Spavao je jedino Eskvana. Porlok je ležao u ludačkoj košulji, buncajući prigušeno na svom mračnom maternjem jeziku. Olero i Dženi Čong igrale su karte, smrknutih izraza lica. Posvet To nalazila se u niši za terapije, uključena. Asnanifoil je crtao mandalu, Treći obrazac prostih brojeva. Manon i Harfeks sedeli su sa Osdenom.
<BR>&nbsp;&nbsp;&nbsp;&nbsp;&nbsp;Ona zameni zavoje na Osdenovoj glavi. Njegova prava, riđa kosa, na mestima gde nije morala da je obrije, izgledala je neobično. Sada je bila poprskana belim. Ruke su joj drhtale dok je radila. Niko još ništa nije rekao.
<BR>&nbsp;&nbsp;&nbsp;&nbsp;&nbsp;"Kako strah može da bude i ovde?" upita ona, a glas joj odjeknu ravno i lažno u užasnoj tišini.
<BR>&nbsp;&nbsp;&nbsp;&nbsp;&nbsp;"Nije u pitanju samo drveće, nego i trava..."
<BR>&nbsp;&nbsp;&nbsp;&nbsp;&nbsp;"Ali udaljeni smo dvanaeset hiljada kilometar od mesta gde smo se jutros nalazili; ostavili smo ga na suprotnoj strani planete."
<BR>&nbsp;&nbsp;&nbsp;&nbsp;&nbsp;"Sve je to jedno", reče Osden. "Jedna velika, zelena misao. Koliko je potrebno jednoj misli da prevali put sa kraja na kraj tvog mozga?"
<BR>&nbsp;&nbsp;&nbsp;&nbsp;&nbsp;"To ne misli. Nije posredi mišljenje", reče Harfeks, beživotno. "U pitanju je naprosto mreža procesa. Grane, epifitsko rastinje, korenje sa onim čvorastim spojevima među pojedinim stablima: mora da su svi kadri da prenose elektrohemijske impulse. U tom slučaju ne postoje pojedinačne biljke, tačnije govoreći. Čak je i polen deo veze, nesumnjivo, svojevrsna osećajnost preko vetra, koja spaja kontinete. Ali sve je to nepojmljivo. Da cela biosfera planete predstavlja komunikacionu mrežu, osetljivu, iracionalnu, besmrtnu, izdvojenu..."
<BR>&nbsp;&nbsp;&nbsp;&nbsp;&nbsp;"Izdvojenu", ponovi Osden. "U tome je stvar! To je strah! Nije problem u tome što smo pokretni ili skloni razaranju. Posredi je to što smo, naprosto, tu. Mi smo drugi. Nikada ovde nije bilo nikakvih drugih."
<BR>&nbsp;&nbsp;&nbsp;&nbsp;&nbsp;"U pravu si", reče Manon, gotovo šapućući. "Ono nema sebi ravnih. Nema neprijatelja. Nema veza ni sa čim drugim osim sa samim sobom. Zauvek samo."
<BR>&nbsp;&nbsp;&nbsp;&nbsp;&nbsp;"Pa kakva je, onda, funkcija njegove inteligencije u procesu opstanka vrste?"
<BR>&nbsp;&nbsp;&nbsp;&nbsp;&nbsp;"Možda nikakva", reče Osden. "Zašto toliko držiš do teleologije, Harfekse? Zar nisi Hainac? Nije li mera složenosti ujedno i mera večne radosti?"
<BR>&nbsp;&nbsp;&nbsp;&nbsp;&nbsp;Harfeks se nije uhvatio na ovaj mamac. Izgledao je kao da mu nije dobro. "Treba da napustimo ovaj svet", reče on.
<BR>&nbsp;&nbsp;&nbsp;&nbsp;&nbsp;"Sada znaš zašto sam oduvek želeo da se udaljim, da odem od vas", reče Osden uz svojevrsnu morbidnu ljubaznost. "Nije prijatan, zar ne, taj strah drugih...? Da je samo posredi životinjska inteligencija. Mogu da izađem nakraj sa životinjama. Uspevao sam sa kobrama i tigrovima; viša inteligencija ti olakšava stvari. Trebalo je da budem iskorišćen u zoološkom vrtu, a ne u ekipi ljudi... Kada bih samo mogao da iziđem nakraj sa ovim vražjim, glupim krompirom! Kada samo ne bi bio tako sveprisustan...To što hvatam i dalje je više nego strah, znate. A pre no što ga je obuzela panika odlikovalo se... vedrinom. Nisam tada mogao da ga primam, nisam imao pojma koliko je veliko. Znati za ceo dan, uostalom, i celu noć. Sve vetrove i vetromire zajedno. Zimske zvezde i letnje zvezde istovremeno. Imati korene, a nemati neprijatelje. Biti celovit. Shvatate li? Bez ometanja. Bez drugih. Biti jedno..."
<BR>&nbsp;&nbsp;&nbsp;&nbsp;&nbsp;Nikada nije ovako govorio, pomisli Tomiko.
<BR>&nbsp;&nbsp;&nbsp;&nbsp;&nbsp;"Nemaš odbrane protiv njega, Osdene", reče ona. "Ličnost ti se promenila. Podložan si njegovom dejstvu. Možda svi nećemo poludeti, ali ti hoćeš, ako ne odemo."
<BR>&nbsp;&nbsp;&nbsp;&nbsp;&nbsp;Oklevao je za trenutak, a onda podiže pogled prema Tomiko, prvi put se susrevši sa nečijim očima - dug, miran pogled, bistar puput vode.
<BR>&nbsp;&nbsp;&nbsp;&nbsp;&nbsp;"Od kakve mi je koristi ikada bila zdrava pamet?" upita on, podrugljivo. "Ali u pravu si, Haito. Ima u tome nečega."
<BR>&nbsp;&nbsp;&nbsp;&nbsp;&nbsp;"Treba da odemo", promrmlja Harfeks.
<BR>&nbsp;&nbsp;&nbsp;&nbsp;&nbsp;"Ako mu popustim", reče naglas trenutnu misao Osden, "da li bih mogao da uspostavim komunikaciju?"
<BR>&nbsp;&nbsp;&nbsp;&nbsp;&nbsp;"Pretpostavljam", reče Manon hitrim, nervoznim glasom, "da si pod 'popustiti' podrazumevao prestanak vraćanja empatičkih informacija koje primaš od biljke-entiteta: prestanak odbacivanja straha, njegovo asimilovanje. To će te ili smesta ubiti, ili će te vratiti u potpunu psihološku povučenost, autizam."
<BR>&nbsp;&nbsp;&nbsp;&nbsp;&nbsp;"Zašto?" upita Osden. "Njegova poruka je odbacivanje. Ali moje spasenje je odbacivanje. Ono nije inteligentno. Ali ja jesam."
<BR>&nbsp;&nbsp;&nbsp;&nbsp;&nbsp;"Razmere nisu u redu. Šta može samo jedan ljudski mozak da postigne spram nečeg tako ogromnog?"
<BR>&nbsp;&nbsp;&nbsp;&nbsp;&nbsp;"Pojedinačni ljudski mozak kadar je da pojmi ustrojstva čije razmere obuhvataju zvezde i galaksije", reče Tomiko, "a onda da ih protumači kao Ljubav."
<BR>&nbsp;&nbsp;&nbsp;&nbsp;&nbsp;Manon pređe pogledom sa jednog na drugog; Harfeks je ćutao.
<BR>&nbsp;&nbsp;&nbsp;&nbsp;&nbsp;"Bilo bi lakše u šumi", reče Osden. "Ko će od vas da me prebaci?"
<BR>&nbsp;&nbsp;&nbsp;&nbsp;&nbsp;"Kada?"
<BR>&nbsp;&nbsp;&nbsp;&nbsp;&nbsp;"Sada. Pre no što vi doživite nervni slom ili pribegnete nasilju."
<BR>&nbsp;&nbsp;&nbsp;&nbsp;&nbsp;"Ja ću", reče Tomiko.
<BR>&nbsp;&nbsp;&nbsp;&nbsp;&nbsp;"Neće niko od nas", reče Harfeks.
<BR>&nbsp;&nbsp;&nbsp;&nbsp;&nbsp;"Ja ne mogu", reče Manon. "Ja... ovaj... odveć se bojim. Srušio bih letelicu."
<BR>&nbsp;&nbsp;&nbsp;&nbsp;&nbsp;"Povedite i Eskvanu. Ako uspem, on bi mogao da posluži kao medijum."
<BR>&nbsp;&nbsp;&nbsp;&nbsp;&nbsp;"Prihvatete li Senzorov plan, Koordinatore?" upita Harfeks formalno.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ne slažem se, ali ću poći sa vama."
<BR>&nbsp;&nbsp;&nbsp;&nbsp;&nbsp;"Mislim da smo prinuđeni, Harfekse", reče Tomiko, ne skidajući pogled sa Osdenovog lica; ružna, bela maska bila je sada preobražena, požudna poput lica ljubavnika.
<BR>&nbsp;&nbsp;&nbsp;&nbsp;&nbsp;Igrajući karte da bi odvratile misli od ukletih kreveta, od sve većeg straha, Olero i Dženi Čong cvokotale su poput preplašene dece. "Ta stvar, u šumi je, dočepaćete se..."
<BR>&nbsp;&nbsp;&nbsp;&nbsp;&nbsp;"Bojite se mraka?" podsmehnu im se Osden.
<BR>&nbsp;&nbsp;&nbsp;&nbsp;&nbsp;"Ali vidi Eskvanu, Porloka, pa čak i Asnanifoila..."
<BR>&nbsp;&nbsp;&nbsp;&nbsp;&nbsp;"Ne može vam naneti nikakvo zlo. To je samo impuls koji prolazi kroz sinapsu, vetar koji struji kroz granje. Samo noćna mora."
<BR>&nbsp;&nbsp;&nbsp;&nbsp;&nbsp;Uzleteli su u helimlaznjaku; Eskvana, koji je još bio u dubokom snu, nalazio se sklupčan u stražnjem odeljku, Tomiko je pilotirala, a Harfeks i Osden su ćutali, gledajući preda se u očekivanju tamne linije šume preko nejasnog, sivog prostranstva ravnice obasjane sjajem zvezda.
<BR>&nbsp;&nbsp;&nbsp;&nbsp;&nbsp;Približili su se crnoj liniji, prešli je; sada je pod njima bila tama.
<BR>&nbsp;&nbsp;&nbsp;&nbsp;&nbsp;Ona potraži mesto da se spusti, leteći nisko, iako je morala da se bori protiv mahnite želje da se vine što više, da se izbavi odavde, da utekne. Ogromna živost biljke-sveta bila je daleko izrazitija ovde u šumi, a njena panika tukla je u džinovskim, tamnim talasima. Pred njima se najednom ukaza bleda mrlja, ogoljen vrh brežuljka, tek nešto viši od najkrupnijih crnih obličja unaokolo; ne-drveće; ukorenjeno; delovi celine. Ona upravi helimlaznjak prema proplanku i prilično ga nespretno spusti. Ruke na komandnoj palici bile su joj klizave, kao da ih je protrljala hladnim sapunom.
<BR>&nbsp;&nbsp;&nbsp;&nbsp;&nbsp;Oko njih je sada stajala šuma, crnilo u tami.
<BR>&nbsp;&nbsp;&nbsp;&nbsp;&nbsp;Tomiko se šćućuri i zaklopi oče. Eskvana je ječao u snu. Harfeks je disao kratko i čujno; ostao je kruto da sedi čak i kada se Osden nagnuo preko njega da otvori vrata.
<BR>&nbsp;&nbsp;&nbsp;&nbsp;&nbsp;Osden ustade; leđa i glava obavijena zavojima jedva su mu se mogli videti pri slabašnom sjaju kontrolne table, kada je zastao na vratima letelice.
<BR>&nbsp;&nbsp;&nbsp;&nbsp;&nbsp;Tomiko je drhtala. Nije mogla da podigne glavu. "Ne, ne, ne, ne, ne, ne, ne", šaputala je. "Ne. Ne. Ne."
<BR>&nbsp;&nbsp;&nbsp;&nbsp;&nbsp;Osden je krenuo naglo i tiho, skliznuvši sa vrata u tamu. Trenutak potom nije ga više bilo.
<BR>&nbsp;&nbsp;&nbsp;&nbsp;&nbsp;Dolazim! - reče jedan veliki glas, ne stvorivši nikakav zvuk.
<BR>&nbsp;&nbsp;&nbsp;&nbsp;&nbsp;Tomiko vrisnu. Harfeks se nakašlja; izgledalo je kao da pokušava da ustane, ali nije to učinio.
<BR>&nbsp;&nbsp;&nbsp;&nbsp;&nbsp;Tomiko se poguri i zgrči, sva usredsređena na slepo oko u svojoj utrobi, u središtu svog bića; napolju nije bilo ničeg drugog osim straha.
<BR>&nbsp;&nbsp;&nbsp;&nbsp;&nbsp;A onda prestade.
<BR>&nbsp;&nbsp;&nbsp;&nbsp;&nbsp;Ona podiže glavu; lagano rastavi ruke. Sede uspravno. Noć je bila mrkla, a povrh šume sijale su zvezde. Nije bilo ničeg drugog.
<BR>&nbsp;&nbsp;&nbsp;&nbsp;&nbsp;"Osdene", reče ona, ali nije ispustila nikakv zvuk. Ponovo je progovorila, glasnije, kreket samotne žabe. Nije bilo odgovora.
<BR>&nbsp;&nbsp;&nbsp;&nbsp;&nbsp;A onda poče da uviđa da nešto nije u redu sa Harfeksom. Pokušala je da razabere njegovu glavu u tami, pošto je skliznuo sa sedišta, kada najednom, u mukloj tišini, u mračnom stražnjem odeljku letelice, prozbori jedan glas. "Dobro", reče on. Bio je to Eskvanin glas. Ona hitro uključi unutrašnju rasvetu i ugleda inženjera kako leži zgrčen i usnuo, držeći ruke napola preko usta.
<BR>&nbsp;&nbsp;&nbsp;&nbsp;&nbsp;Usta se ponovo otvoriše. "Sve u redu", reče glas.
<BR>&nbsp;&nbsp;&nbsp;&nbsp;&nbsp;"Osdene..."
<BR>&nbsp;&nbsp;&nbsp;&nbsp;&nbsp;"Sve u redu", reče blagi glas iz Eskvaninih usta.
<BR>&nbsp;&nbsp;&nbsp;&nbsp;&nbsp;"Gde si?"
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;"Vrati se."
<BR>&nbsp;&nbsp;&nbsp;&nbsp;&nbsp;Vetar se dizao. "Ostaću ovde", reče blagi glas.
<BR>&nbsp;&nbsp;&nbsp;&nbsp;&nbsp;"Ne možeš ostati..."
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;"Bićeš sam, Osdene!"
<BR>&nbsp;&nbsp;&nbsp;&nbsp;&nbsp;"Slušaj." Glas je postao slabiji, nerazgovetniji, kao da se gubio u zvuku vetra. "Slušaj. Želim ti dobro."
<BR>&nbsp;&nbsp;&nbsp;&nbsp;&nbsp;Ona ga pozva po imenu, ali nije bilo odgovora. Eskvana je ležao nepomično. Harfeks još nepomičnije.
<BR>&nbsp;&nbsp;&nbsp;&nbsp;&nbsp;"Osdene!" viknu ona, nagnuvši se preko vrata u tamu, dok je tišinu u šumi bića potresao vetar. "Vratiću se. Moram da odvezem Harfeksa u bazu. Vratiću se, Osdene!"
<BR>&nbsp;&nbsp;&nbsp;&nbsp;&nbsp;Tišina i vetar u lišću.
<BR>&nbsp;&nbsp;&nbsp;&nbsp;&nbsp;Završili su propisano istraživanje Sveta 4470, njih osmoro; bio im je potreban još četrdeset jedan dan. Asnanifoil i neka od žena u početku su danju odlazili u šumu, tragajući za Osdenom u području oko ogoljenog brežuljka, premda se Tomiko nije mogla zakleti na koji su se ogoljeni brežuljak spustili one noći u samom srcu i vrtlogu užasa. Ostavili su gomile zaliha za Osdena, hrane dovoljno za pedeset godina, odeće, šatora, alatki. Traganje nije dugo potrajalo; nije bilo načina da se pronađe jedan čovek, ako želi da se krije, u tim beskrajnim lavirintima i mračnim hodnicima, lozasto prepletenim odozgo, sa korenjem odozdo. Možda su prošli nadohvat ruke od njega, uopšte ga ne primetivši.
<BR>&nbsp;&nbsp;&nbsp;&nbsp;&nbsp;Ali on je bio tamo; jer više nije bilo straha.
<BR>&nbsp;&nbsp;&nbsp;&nbsp;&nbsp;Razumna, i ceneći razum još više posle nesnosnog iskustva sa besmrtnim bezumom, Tomiko je pokušala da razumno shvati ono što je Osden učinio, ali reči su joj izmicale kontroli. On je uzeo strah u sebe i, prihvativši ga, prevazišao ga je. Predao je svoje biće tuđincu, čin neopozive predaje koji nije ostavljao mesta ni za kakvo zlo. On je dokučio ljubav Drugog i tako je dobio sebe celoga. Ali ovo nije rečnik razuma.
<BR>&nbsp;&nbsp;&nbsp;&nbsp;&nbsp;Ljudi iz Istraživačke ekipe hodili su pod drveće, kroz ogromne kolonije života, okruženi snenom tišinom, setnim spokojem koji ih je tek upola bi svestan, a sasvim ravnodušan prema njima. Nije bilo časova. Razdaljina je bila nebitna. Kad bismo samo imali dovoljno sveta i vremena... Planeta se okretala između sunčeve svetlosti i velike tame; vetrovi zime i leta raznosili su tanan, bledi polen preko tihih mora.
<BR>&nbsp;&nbsp;&nbsp;&nbsp;&nbsp;Gum se vratio, posle mnogo istraživanja, godina i svetlosnih godina, do onoga što je pre više vekova predstavljalo kosmodrom Smeming. Tamo je još bilo ljudi da prime (sa nevericom) izveštaje ekipe i da zabeleže njene gubitke: biolog Harfeks, umro od straha, i Senzor Osden, ostavljen kao kolonista.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
