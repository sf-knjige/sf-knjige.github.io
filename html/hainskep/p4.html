<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SEMLEJINA OGRLICA
<P>&nbsp;&nbsp;&nbsp;&nbsp;&nbsp;Kako razlučiti predanje od činjenica na ovim svetovima koji su toliko godina udaljeni - planetama bez imena, koje njihovi žitelji zovu, naprosto, Svet, planetama bez istorije, gde je prošlost stvar mita i gde istraživač koji se vratio otkriva da je ono što je činio pre nekoliko godina preraslo u dela jednog boga? Nerazum zatamnjuje taj vremenski jaz koji premošćuju naši svetlosni brodovi i u toj tmini neodređenosti i nesrazmere bujaju poput korova.
<BR>&nbsp;&nbsp;&nbsp;&nbsp;&nbsp;U pokušaju da ispričate priču o jednom čoveku, običnom naučniku Lige, koji je otišao na jedan takav bezimen, polupoznat svet ne tako davno, osećate se kao arheolog među hiljadugodišnjim razvalinama koji se probija kroz zagušene spletove lišća, cveća, grana i vinove loze ka iznenadnoj, svetloj geometriji točka ili uglačanog kamena-temeljca, da bi potom stupio kroz neki običan, suncem obasjan ulaz i unutra, u tami, pronašao nemoguć treptaj plamena, odblesak dragulja, napola uočenu kretnju ženske ruke.
<BR>&nbsp;&nbsp;&nbsp;&nbsp;&nbsp;Kako da razlučite činjenice od predanja, istinu od istine?
<BR>&nbsp;&nbsp;&nbsp;&nbsp;&nbsp;Kroz Rokanonovu priču vraća se taj dragulj, plavi odblesak viđen samo za tren. Počnimo stoga njime:
<BR>
<BR>&nbsp;&nbsp;&nbsp;&nbsp;&nbsp;Galaktička oblast 8, br. 62: FOMALHAUT II.
<BR>&nbsp;&nbsp;&nbsp;&nbsp;&nbsp;Visokointeligentni oblici života: Vrste sa kojima je uspostavljan kontakt:
<BR>
<BR>&nbsp;&nbsp;&nbsp;&nbsp;&nbsp;Vrsta I.
<BR>&nbsp;&nbsp;&nbsp;&nbsp;&nbsp;A) Gdemijari (jednina Gdem): Visokointelegentni, potpuno hominoidni noćni trogloditi visoki od 120 do 135 cm, svetle puti, tamne kose. Prilikom uspostavljanja kontakta ovi žitelji pećina posedovli su oligarhijsko urbano društvo sa strogo odeljenim slojevima, preobrazovano delimičnom kolonijskom telepatijom, sa tehnološki usmerenom kulturom mlađeg čeličnog doba. Tehnologija je dostigla in- dustrijski nivo, stepen C, za vreme misije Lige od 252. do 254. godine. Godine 254. jedan brod na automatski pogon (na liniji za Novu Južnu Džordžiju) predstavljen je oligarhima zajednice iz oblasti kirijenskog mora. Status C-jedan.
<BR>
<BR>&nbsp;&nbsp;&nbsp;&nbsp;&nbsp;B) Fije (jednina Fijan): Visokointeligentna, potpuno hominoidna dnevna bića; prosečna visina 130 cm, zapaženi pojedinci uglavnom svetle puti i kose. Kratki kontakti ukazuju na postojanje seoskog i nomadskog komunalnog društva, delimičnu kolonijsku telepatiju, kao i izvesne znake kratkodometne TK. Rasa izgleda netehnološka i teško odredljiva, sa minimalnim i nepostojanim obrascima kulture. Trenutno bez klasifikacije. Status E-upitnik.
<BR>
<BR>&nbsp;&nbsp;&nbsp;&nbsp;&nbsp;Vrsta II
<BR>&nbsp;&nbsp;&nbsp;&nbsp;&nbsp;Liuari (jednina Liu): Visokointeligenta, potpuno hominoidna dnevna bića, prosečne visine 170 cm. Ova vrsta poseduje tvrđavno/ seosko, klanovsko-rodovsko društvo, tehnologiju zamrznutu na nivou bronzanog doba i feudalno-herojsku kulturu. Obratiti pažnju na vodoravan društveni rasloj na dve pseudorase: a) Olgijori, 'srednjaci', svetle puti i tamne kose; b) Angijari, 'gospodari', veoma visoki, tamnoputi, žute kose...
<BR>
<BR>&nbsp;&nbsp;&nbsp;&nbsp;&nbsp;"To je ona", reče Rokanon, podigavši pogled sa Skraćenog džepnog priručnog vodiča za inteligentne oblike života ka veoma visokoj, tamnoputoj, žutokosoj ženi koja je stajala na sredini dugačke muzejske dvorane. Stajala je mirno i uspravno, okrunjena sjajnom kosom i netremice posmatrala nešto u jednoj vitrini. Oko nje su se vrzmala četiri uznemirena i neprivlačna kepeca.
<BR>&nbsp;&nbsp;&nbsp;&nbsp;&nbsp;"Nisam znao da na Fomalhautu II pored troga žive i svi ovi ostali ljudi", reče Keto, kustos muzeja.
<BR>&nbsp;&nbsp;&nbsp;&nbsp;&nbsp;"Nisam ni ja. Ovde su naznačene čak i neke 'nepotvrđene' vrste sa kojima nikad nije uspostavljan kontakt. Izgleda da je kucnuo čas za temeljitiju istraživačku misiju na tom mestu. Pa, sad bar znamo šta je ona."
<BR>&nbsp;&nbsp;&nbsp;&nbsp;&nbsp;"Voleo bih da postoji neki način da se sazna ko je ona..."
<BR>
<BR>&nbsp;&nbsp;&nbsp;&nbsp;&nbsp;Ona je bila iz jedne drevne porodice, potomak prvih kraljeva Angijara i uprkos svem svom siromaštvu, kosa joj je blistala čistom, postojanom, zlatnom bojom njenog porekla. Mali ljudi, Fije, klanjali su se kada je prolazila, još dok je bila bosonoga devojčica koja je jurila poljima, razvedravajući nemirne vetrove Kirijena svetlom i vatrenom kometom svoje kose.
<BR>&nbsp;&nbsp;&nbsp;&nbsp;&nbsp;Bila je još sasvim mlada kada ju je Durhal od Halana video, udvarao joj se i odveo je iz razrušenih kula i vetrovitih dvorana njenog detinjstva u svoj visoki dom. U Halanu, na planinskom obronku, takođe nije bilo udobnosti, iako se nekadašnji sjaj još zadržao. Prozori su bili nezastakljeni, a kameni podovi goli; za vreme hladnogodine događalo se da čovek osvane i ugleda noćni sneg u dugačkim, niskim nanosima ispod svakog prozora. Durhalova nevesta stajala je uzanim, bosim stopalima na snežnom podu, uplićući vatru svoje kose i smejući se svom mladom mužu u srebrnom ogledalu koje je visilo u njihovoj sobi. To ogledalo i venčanica njegove majke, u koju je bilo ušiveno hiljadu sićušnih kristala, predstavljali su jedino njegovo bogatstvo. Neki od njegovi nižih srodnika iz Halana još su posedovali škrinje sa brokatnom odeždom, nameštaj od pozlaćenog drveta, zlatne hamove za svoje hate, oklope i mačeve optočene srebrom, nakit i dragulje - a na ove poslednje Durhalova nevesta gledala je sa zavišću, osvrćući se za dijademom od dragog kamenja ili kakvim brošem čak i kada bi se vlasnica takvog ukrasa uklanjala da je propusti u znak poštovanja zbog njenog rođenja i visokog položaja stečenog udajom.
<BR>&nbsp;&nbsp;&nbsp;&nbsp;&nbsp;Na četvrtom mestu od počasnog sedišta svečane dvorane Halana sedeli su Durhal i njegova nevesta Semleja, tako blizu gospodara Halana da je starina počesto svojom rukom sipao vino Semleji i razgovarao o lovu sa svojim nećakom i naslednikom Durhalom, gledajući mladi par sa smrknutom, beznadežnom ljubavlju. Nada je retko pohodila Angijare od Halana i sve zapadne oblasti od kada su se gospodari zvezda pojavili sa svojim zastrašujućim oružjem koje je moglo da sravni brda. Oni su im poremetili sve stare običaje i ratove, i premda je iznos bio mali, Angijari su osećali silnu sramotu što moraju da im plaćaju porez, danak za rat koji su gospodari zvezda vodili sa nekim čudnim neprijateljem, negde u šupljim prostorima između zvezda, na kraju godina. "To će biti vaš rat", rekli su, ali su Angijari već jedno pokolenje sedeli u sramotnoj dokolici, u svojim svečanim dvoranama, posmatrajući kako njihovi dvostruki mačevi rđaju, kako im sinovi stasavaju, ne zadavši nijedan udarac u boju, kako im se kćeri udaju za siromahe, pa čak i za srednjake zato što su bile lišene miraza od junačkog plena koji bi donele plemenitom mladoženji. Lice gospodara Halana bilo je turobno kada bi posmatrao plavokosi par i slušao njihov smeh dok su pili oporo vino i zajedno se šalili u studenoj, dotrajaloj, ali ipak sjajnoj tvrđavi njihove rase.
<BR>&nbsp;&nbsp;&nbsp;&nbsp;&nbsp;Semlejino lice bi otvrdlo kada bi pogledala niz dvoranu i videla na sedištima daleko ispod njenog, pa čak i među meleskinjama i srednjakinjama, sjaj i blesak dragog kamenja spram svetle puti i crne kose. Ona nije ništa donela u miraz svome mužu, čak ni srebnu ukosnicu. Odeždu sa hiljadu kristala odložila je u škrinju za dan venčanja svoje kćeri, ukoliko bude suđeno da se kćer rodi.
<BR>&nbsp;&nbsp;&nbsp;&nbsp;&nbsp;Bilo je tako suđeno i dadoše joj ime Haldre. A kada su malje na njenoj maloj, mrkoj lobanji izrasle, zasjale su postojanom, zlatnom bojom - nasleđe gospodarskih predaka - jedino zlato koje će ikad posedovati...
<BR>&nbsp;&nbsp;&nbsp;&nbsp;&nbsp;Semleja nije pominjala mužu svoje nezadovoljstvo. Iako je uvek bio nežan prema njoj, Durhal je u svom silnom gospodarskom ponosu osećao jedino prezir prema zavisti, prema taštim željama, a ona se bojala njegovog prezira. Poverila se, ipak, Durhalovoj sestri, Durosi.
<BR>&nbsp;&nbsp;&nbsp;&nbsp;&nbsp;"Moja porodica imala je nekad jedno veliko blago", reče ona. "Bila je to ogrlica, sva od zlata, sa plavim draguljom u sredini... safirom?"
<BR>&nbsp;&nbsp;&nbsp;&nbsp;&nbsp;Durosa odmahnu glavom, smešeći se, i sama nesigurna u pogledu naziva. Bilo je to pred kraj toplogodine, kako su ovi severni Angijari nazivali leto godine od osam stotina dana, započinjući ciklus meseci iznova svake ravnodnevice. Semleji je ovaj kalendar delovao tuđe, podsećao ju je na srednjački način računanja. Njena porodica živela je u zabiti, ali je bila starija i čistija od bilo koje rase ovih severozapadnih krajišnika koji su se previše slobodno mešali sa Olgijorima. Obasjana sunčevom svetlošću, sedela je sa Durosom na kamenom prozorskom sedištu, visoko u velikoj kuli gde su se nalazile odaje starije žene. Obudovela mlada i bez dece, Durosa se drugi put udala za gospodara Halana, brata njenog oca. Budući da je to bila rođačka veza i uz to oboma drugi brak, ona nije stekla zvanje gospodarice Halana koje će Semleja jednog dana poneti; no, sedela je pored starog gospodara na počasnom sedištu i vladala zajedno s njim njegovim posedima. Starija od svog brata, Durhala, volela je njegovu mladu ženu i uživala u svetlokosoj bebi Haldre.
<BR>&nbsp;&nbsp;&nbsp;&nbsp;&nbsp;"Bio je kupljen", nastavi Semleja "celokupnim novcem koji je moj predak Leinen dobio kada je osvojio južne feude - sav novac čitavog jednog kraljevstva, pomisli samo, za jedan dragulj. Oh, to bi sjajem zasigurno nadmašilo bilo šta ovde u Halanu, čak i one kristale velike kao jaja kooba koje nosi tvoja rođaka Isar. Bio je tako lep da su mu nadenuli posebno ime; nazvali su ga Morsko oko. Nosila ga je moja prababa."
<BR>&nbsp;&nbsp;&nbsp;&nbsp;&nbsp;"Nikad ga nisi videla", upita zaludno starija žena, gledajući put zelenih planinskih obronaka gde je dugo, dugo leto slalo svoje vrele, neumorne vetrove da lutaju šumama i kovitlaju se duž belih drumova koji su se spuštali ka udaljenoj morskoj obali.
<BR>&nbsp;&nbsp;&nbsp;&nbsp;&nbsp;"Izgubljen je pre nego što sam rođena."
<BR>&nbsp;&nbsp;&nbsp;&nbsp;&nbsp;"Ne, otac mi je rekao da je bio ukraden pre no što su gospodari zvezda došli u naše carstvo. Nije voleo da razgovara o tome, ali postojala je jedna stara srednjakinja puna priča koja mi je uvek ponavljala da Fije znaju gde se nalazi."
<BR>&nbsp;&nbsp;&nbsp;&nbsp;&nbsp;"Ah, kako bih želela da vidim Fije!" reče Durosa. "Pominju se u mnoštvu pesama i priča; zbog čega nikad ne dolaze u zapadne zemlje?"
<BR>&nbsp;&nbsp;&nbsp;&nbsp;&nbsp;"Mislim da je ovde zimi za njih suviše visoko i hladno. Oni vole sunčevu svetlost dolina na jugu."
<BR>&nbsp;&nbsp;&nbsp;&nbsp;&nbsp;"Jesu li oni kao Glinari?"
<BR>&nbsp;&nbsp;&nbsp;&nbsp;&nbsp;"Glinare nikad nisam videla; drže se podalje od nas, na jugu. Zar nisu beli kao srednjaci i uz to još i izobličeni? Fije su lepi; izgledaju kao deca, samo su sitniji i mudriji. Oh, pitam se da li znaju gde je ogrlica, ko ju je ukrao i gde se krije. Zamisli, Durosa: kad bih mogla da se pojavim u halanskoj svečanoj dvorani i sednem pored muža sa bogatstvom jednog kraljevstva oko vrata, čime bih zasenila sve druge žene kao što on zasenjuje sve muškarce!" Durosa nadvi glavu povrh bebe koja je sedela posmatrajući svoje mrke nožne prste na krznenoj prekrivci između majke i tetke. "Semleja je budalasta", promrmlja ona bebi. "Semleja koja sija kao zvezda padalica, Semleja čiji muž ne voli drugo zlato do zlata njene kose..."
<BR>&nbsp;&nbsp;&nbsp;&nbsp;&nbsp;Bludeći pogledom preko zelenih padina leta u pravcu udaljenog mora, Semleja je ćutala.
<BR>&nbsp;&nbsp;&nbsp;&nbsp;&nbsp;Ali pošto je još jedna hladnogodina munula i pošto su gospodari zvezda ponovo došli da prikupe danak za rat protiv kraja sveta - koristeći ovog puta dvojicu patuljastih Glinara kao tumače, čime su toliko ponizili Angijare da se ovi umalo nisu pobunili - pa još jedna toplogodina, a Haldre izrasla u divnu, brbljivu devojčicu, Semleja je dovede jednog jutra u Durosinu sunčanu sobu u kuli. Na sebi je imala stari, plavi ogrtač sa kapuljačom navučenom na kosu.
<BR>&nbsp;&nbsp;&nbsp;&nbsp;&nbsp;"Pričuvaj mi Haldre nekoliko dana, Durosa", reče ona brzo i mirno. "Idem na jug do Kirijena."
<BR>&nbsp;&nbsp;&nbsp;&nbsp;&nbsp;"Da vidiš oca?"
<BR>&nbsp;&nbsp;&nbsp;&nbsp;&nbsp;"Da pronađem svoje nasledstvo. Tvoji rođaci sa feuda Harget rugaju se Durhalu. Čak je i onaj melez Parna u stanju da ga uznemiri zato što Parnina žena ima satenski pokrivač za svoju postelju, dijamantske naušnice, kao i tri odore, ta dvolična, crnokosa drolja. Dok Durhalova žena mora da krpi svoju odoru..."
<BR>&nbsp;&nbsp;&nbsp;&nbsp;&nbsp;"Da li se Durhal ponosi svojom ženom ili onim što ona nosi?"
<BR>&nbsp;&nbsp;&nbsp;&nbsp;&nbsp;Ali Semleju to nije odvratilo. "Gospodari Halana postaju sirotinja u vlastitoj kući. Doneću miraz mom gospodaru, kakav priliči pripadnici moje loze."
<BR>&nbsp;&nbsp;&nbsp;&nbsp;&nbsp;"Semleja! Zna li Durhal da odlaziš?"
<BR>&nbsp;&nbsp;&nbsp;&nbsp;&nbsp;"Moj povratak biće srećan: toliko mu samo reci", odgovori mlada Semleja, prasnuvši za trenutak u razdragan smeh; zatim se naže da poljubi kćer, okrete se i pre nego što je Durosa mogla bilo šta da prozbori, odjuri brza kao vetar preko kamenih podova obasjanih suncem.
<BR>&nbsp;&nbsp;&nbsp;&nbsp;&nbsp;Angijarske udate žene nikada nisu jahale iz razonode, pa tako ni Semleja nikad nije izbivala iz Halana još od svog venčanja. Stoga se sada, dok se pela u visoko sedlo vetrohata, ponovo osetila kao devojka, neobuzdana kakva je bila nekad, kada je jahala poluukroćene hate na severnom vetru preko kirijenskih polja. Životinja na kojoj se sada spuštala sa halanskih brda bila je plemenite pasmine, sa prugastim, glatkim krznom koje je prianjalo uz šuplje, letačke kosti, zelenih očiju, stisnutih zbog vetra, i lakih, moćnih krila koja su se njihala gore-dole s obe Semlejine strane, otkrivajući i zaklanjajući oblake iznad i brdo ispod nje.
<BR>&nbsp;&nbsp;&nbsp;&nbsp;&nbsp;Trećeg jutra stigla je u Kirijen i ponovo se obrela u ruševnim dvoranama. Njen otac pio je čitavu noć i, baš kao i u stara vremena, jutarnja svetlost koja se probijala kroz razvaljenu tavanicu razdraživala ga je, a pojava njegove kćeri samo mu je uvećala tu razdraženost. "Zbog čega si se vratila?" promrmlja on, osmotrivši je načas podnadulim očima, a zatim skrenu pogled. Ognjena kosa njegove mladosti bila je kao ugašena, a sede vitice stajale su mu zamršene na temenu. "Zar se mladi Halan nije oženio tobom, pa si se sada dovukla kući?"
<BR>&nbsp;&nbsp;&nbsp;&nbsp;&nbsp;"Ja sam Durhalova žena. Došla sam po miraz, oče."
<BR>&nbsp;&nbsp;&nbsp;&nbsp;&nbsp;Pijanac zabrekta sa gađenjem, no ona mu se tako milo nasmeja da je morao još jednom da je pogleda, trepćući.
<BR>&nbsp;&nbsp;&nbsp;&nbsp;&nbsp;"Je li istina, oče, da su Fije ukrale ogrlicu Morsko oko?"
<BR>&nbsp;&nbsp;&nbsp;&nbsp;&nbsp;"Otkud znam? Stare priče. Mislim da je ta stvar nestala pre mog rođenja. Kamo sreće da se nikad nisam ni rodio. Idi k njima i vrati se mužu. Ostavi me samog ovde. U Kirijenu nema mesta za devojke, zlato i sve ostalo iz te priče. Ovde je ta priča završena; ovo je srušeno mesto, ovo je prazna dvorana. Sinovi Leinena su svi odreda mrtvi, a njihovo blago je izgubljeno. Idi svojim putem, devojko."
<BR>&nbsp;&nbsp;&nbsp;&nbsp;&nbsp;Sed i podbuo, poput kakvog pauka koji prede mrežu po razvalinama, on se okrenu i uputi se teturavo prema podrumima u kojima se krio od dnevne svetlosti.
<BR>&nbsp;&nbsp;&nbsp;&nbsp;&nbsp;Vodeći prugastog vetrohata iz Halana, Semleja ostavi svoj stari dom i pešice siđe niz strmo brdo, prođe kroz srednjačko selo u kome je pozdraviše sa mrzovoljnim uvažavanjem, pa preko polja i pašnjaka, gde su pasli krupni, poludivlji herilori potkresanih krila, stiže u dolinu zelenu poput obojene zdele do vrha pune sunčeve svetlosti. U dubini te doline ležalo je selo Fija, i dok se spuštala vodeći svog hata, mali, vižljasti ljudi pojuriše prema njoj iz svojih koliba i vrtova, smejući se i izvikujući slabašnim tankim, glasovima.
<BR>&nbsp;&nbsp;&nbsp;&nbsp;&nbsp;"Zdravo da si, halanska nevesto, gospodarice Kirijena, vetrovko, Semlejo predivna!"
<BR>&nbsp;&nbsp;&nbsp;&nbsp;&nbsp;Nadevali su joj ljupka imena, a njoj se dopadalo da ih sluša; uopšte nije marila za njihov smeh, jer oni su se smejali svemu što bi izgovorili, a tako je i ona postupala. Govorila je i smejala se. Stajala je onako visoka u dugačkom, plavom ogrtaču usred njihove razigrane dobrodošlice.
<BR>&nbsp;&nbsp;&nbsp;&nbsp;&nbsp;"Zdravo da ste, svetli narode, žitelji sunca. Fije, prijatelji ljudi."
<BR>&nbsp;&nbsp;&nbsp;&nbsp;&nbsp;Poveli su je u selo i uveli u jednu od svojih prozračnih kuća, dečica koja su je pratila trčeći. Odraslom Fijanu nije se mogla odrediti starost; bilo ih je čak teško razlikovati jedne od drugih i biti siguran, dok su se brzo kretali unaokolo kao leptirice oko sveće, da ona uvek govori sa istim. Ali činilo se da je jedan od njih sada neko vreme razgovarao sa njom, jer su ostali hranili i timarili njenog hata, doneli joj vode da utaži žeđ i zdele voća iz svojih vrtova majušnog drveća. "Nikada jedan Fijan ne bi ukrao ogrlicu gospodara iz Kirijena!" zavapi mali čovek. "Šta bi Fije sa zlatom, gospo? Za nas postoji sunčeva svetlost za vreme toplogodine i sećanje na sunčevu svetlost za vreme hladnogodine; žuto voće i žuto lišće na kraju doba i žuta kosa naše gospe od Kirijena; nikakvo drugo zlato."
<BR>&nbsp;&nbsp;&nbsp;&nbsp;&nbsp;"Znači da je neki srednjak ukrao tu stvar?"
<BR>&nbsp;&nbsp;&nbsp;&nbsp;&nbsp;Smeh je dugo i prigušeno odzvanjao oko nje. "Kako bi se jedan srednjak usudio na to? O, gospo od Kirijena, kako je veliki dragulj ukraden, to nijedan smrtnik ne zna, nijedan čovek, srednjak, Fijan ili bilo ko među sedam naroda. Samo mrtve duše znaju kako je nestao pre mnogo vremena kada je Kirelej Ponosni, čija je praunuka Semleja, sam hodio pokraj morskih pećina. No, možda bi se mogao naći među Suncemrscima."
<BR>&nbsp;&nbsp;&nbsp;&nbsp;&nbsp;"Glinarima?"
<BR>&nbsp;&nbsp;&nbsp;&nbsp;&nbsp;Razlegao se bučniji, nervozan smeh.
<BR>&nbsp;&nbsp;&nbsp;&nbsp;&nbsp;"Sedi sa nama Semlejo, suncokosa, koja si nam se vratila sa severa." Sela je sa njima da jede i oni behu zadovoljni njenom ljupkošću, kaš kao i ona njihovom. Ali kada su čuli kako ponavlja da će otići do Glinara da pronađe svoje nasledstvo ukoliko je tamo, prestajali su da se smeju i malo-pomalo sve ih je manje bilo oko nje. Na kraju ona ostade samo sa onim sa kojim je, možda, razgovarala pre obeda. "Ne idi među Glinare, Semlejo", reče joj i ona za trenutak oseti kako je odlučnost izdaje. Spustivši polako šaku preko očiju, Fijan zamrači sav vazduh oko njih. Voće na poslužavniku poprimi pepeljastobelu boju, a sve zdele sa čistom vodom postaše prazne.
<BR>&nbsp;&nbsp;&nbsp;&nbsp;&nbsp;"U planinama daleke zemlje Fije i Gdemijari su se razdvojili. Davno je to bilo ", reče vižljasti, mirni Fijan. "Pre toga bili smo jedno. Ono što mi nismo, oni jesu. Ono što mi jesmo, oni nisu. Pomisli na sunčevu svetlost, travu i drveće koje rađa voće, Semlejo, pomisli na to da svi putevi koji vode dole ne vode gore."
<BR>&nbsp;&nbsp;&nbsp;&nbsp;&nbsp;Fijan se nakloni, kratko se nasmejavši.
<BR>&nbsp;&nbsp;&nbsp;&nbsp;&nbsp;Izvan sela ona uzjaha svog prugastog vetrohata i, otpozdravivši im, vinu se u vetar poslepodneva i polete na jugozapad ka pećinama koje su se nalazile uz stenovite obale Kirijenskog mora.
<BR>&nbsp;&nbsp;&nbsp;&nbsp;&nbsp;Strahovala je da će morati da uđe duboko u te tunelaste pećine da bi pronašla ljude koje je tražila, jer se pričalo da Glinari nikad ne izlaze iz svojih pećina na svetlost dana, pa čak i da se klone Velike zvezde i meseca. Bilo je to dugo putovanje; prizemila se samo jedanput, pustivši svog hata da lovi šumske pacove dok se sama založila komadićem hleba iz torbe na sedlu. Hleb se do tada stvrdnuo i osušio, poprimivši ukus kože, no ipak je zadržao izvesnu slast svežine, tako da je na tren, dok ga je jela sama na jednom proplanku južnih šuma, začula tih glas i videla Durhalovo lice okrenuto prema njoj u svetlosti sveća u Halanu. Sedela je zakratko sanjareći o tom ozbiljnom, živahnom, mladom licu i o tome šta će mu reći kada se vrati kući sa otkupom vrednim kraljevstva oko vrata. "Želela sam dar dostojan mog muža, gospodaru..." Potom je nastavila put, ali kada je stigla do obale, sunce je već bilo zašlo, a Velika zvezda je tonula za njim. Sa zapada je zaduvao opak vetar, poduhvatajući, nalećući i zanoseći, tako da se vetrohat iznurio boreći se protiv njega. Dopustila mu je da se meko spusti na pesak. Odmah je skupio krila i svio svoje debele, lagane udove ispod sebe, ispustivši zvuk predenja. Semleja je stajala, držeći ogrtač čvrsto oko vrata, i gladila mu vrat, tako da je zastrigao ušima i ponovo počeo da prede. Toplo krzno prijalo je njenoj ruci, no sve što su njene oči videle beše sivo nebo puno mrlja od oblaka, sivo more i taman pesak. A onda preko peska pretrča jedna niska, tamna spodoba - i još jedna - čitava grupa njih koje su čučale, trčale i zastajkivale.
<BR>&nbsp;&nbsp;&nbsp;&nbsp;&nbsp;Glasno ih je pozvala. Iako se činilo da je ne vide, sada su se začas sve sjatile oko nje. Držale su se podalje od vetrohata; ovaj je prestao da prede, a dlaka mu se malo nakostrešila pod Semlejinom rukom. Prihvatila je uzde, zahvalna zbog zaštite koju joj je pružio, ali pribojavajući se nervozne žestine koju je mogao da ispolji. Neobične prilike stajale su ćutke zureći, debelim, bosim stopalima utonule u pesak. U pogledu njih nije se moglo pogrešiti: visinom su bili jenaki Fijama, a u svemu ostalom senka, naličje onog nasmejanog naroda. Nagi, zdepasti, kruti, ravne, crne kose i sivobele kože koja je izgledala vlažna poput omotača larve; oči su im bile nalik kamenju.
<BR>&nbsp;&nbsp;&nbsp;&nbsp;&nbsp;"Vi ste Glinari?"
<BR>&nbsp;&nbsp;&nbsp;&nbsp;&nbsp;"Gdemijari smo, narod gospodara carstva noći." Glas je bio neočekivano jak i dubok i pompezno je odzvanjao kroz slanu, vetrovitu tamu; no, baš kao i kod Fija, Semleja nije bila sigurna koji je od njih govorio.
<BR>&nbsp;&nbsp;&nbsp;&nbsp;&nbsp;"Pozdravljam vas, gospodari noći. Ja sam Semleja od Kirijena, žena Durhala od Halana. Došla sam kod vas da tražim svoje nasledstvo, ogrlicu zvanu Morsko oko, davno izgubljenu."
<BR>&nbsp;&nbsp;&nbsp;&nbsp;&nbsp;"Zašto je ovde tražiš, Angija? Ovde postoje samo pesak, so i noć."
<BR>&nbsp;&nbsp;&nbsp;&nbsp;&nbsp;"Zato što je poznato da se izgubljene stvari nalaze na skrovitim mestima", reče Semleja, sasvim pripravna za igru doskočica "a zlato koje dolazi iz zemlje nađe put da se vrati pod zemlju. Pored toga, kažu da se stvoreno ponekad vraća svom tvorcu." Ovo pitanje bilo je samo nagađanje, no pogodilo je metu.
<BR>&nbsp;&nbsp;&nbsp;&nbsp;&nbsp;"Istina je da nam je ogrlica Morsko oko znana po imenu. Načinjena je u našim pećinama pre mnogo godina kada smo je prodali Angijarima. Plavi kamen je poreklom sa glinenih polja našeg roda na istoku. No, to su veoma stare priče, Angija."
<BR>&nbsp;&nbsp;&nbsp;&nbsp;&nbsp;"Mogu li da ih čujem tamo gde se pričaju."
<BR>&nbsp;&nbsp;&nbsp;&nbsp;&nbsp;Zdepasti ljudi za trenutak utonuše u muk, kao u nedoumici. Siv vetar duvao je preko peska, a spuštao se mrak dok je zalazila Velika zvezda; huk mora pojačavao se i stišavao. Duboki glas javi se još jednom: "Da, gospo od Angijara. Možeš ući u duboke dvorane. Pođi sada sa nama." Glas mu je postao drugačiji, laskav. Semleja se nije obazirala na to. Stala je da sledi Glinare preko peska, vodeći na skraćenoj uzdi hata oštrih kandži.
<BR>&nbsp;&nbsp;&nbsp;&nbsp;&nbsp;Na ulazu u pećinu, nalik na bezuba, razjapljena usta iz kojih se širila smrdljiva toplota, jedan od Glinara reče: "Vazdušna zver ne može da uđe."
<BR>&nbsp;&nbsp;&nbsp;&nbsp;&nbsp;"Može", reče Semleja.
<BR>&nbsp;&nbsp;&nbsp;&nbsp;&nbsp;"Ne", rekoše zdepasti ljudi.
<BR>&nbsp;&nbsp;&nbsp;&nbsp;&nbsp;"Može, neću da ga ostavim ovde. Nije moj, te ne mogu da ga ostavim. Neće vas ozlediti sve dok mu držim uzde."
<BR>&nbsp;&nbsp;&nbsp;&nbsp;&nbsp;"Ne", ponoviše duboki glasovi, ali drugi se umešaše: "Kako želiš", i posle kratkog oklevanja krenuše dalje. Činilo se kao da se ulaz u pećinu sklopio iza njih: takav je mrak zavladao ispod stene. Kretali su se jedan za drugim sa Semlejom na začelju. Tama tunela poče da jenjava i oni se nađoše pod loptom slabašne, bele vatre, koja je visila sa tavanice. Malo dalje bila je još jedna, pa još jedna. Između njih, sa stena su u vencima visili dugački, crni crvi. Kako su napredovali, ove vatrene kugle bile su postavljene sve gušće, tako da je čitav tunel bio obasjan blistavom, hladnom svetlošću.
<BR>&nbsp;&nbsp;&nbsp;&nbsp;&nbsp;Semlejini vodiči zaustaviše se na raskrsnici triju tunela zaprečenih vratima koja su izgledala kao da su od železa. "Sačekaćemo, Angija", rekoše oni i osmorica njih ostade sa njom dok su trojica otključala jedna vrata i ušla unutra. Vrata se za njima zalupiše sa treskom.
<BR>&nbsp;&nbsp;&nbsp;&nbsp;&nbsp;Uspravna i mirna stajala je kćer Angijara u belom, netreperavom sjaju svetiljke, dok je njen vetrohat počivao zguren pored nje, mašući vrhom svog prugastog repa. Velika, skupljena krila na mahove su mu se podizala, odgovarajući na kratkotrajne podsticaje za letenje. U tunelu iza Semleje čučalo je osam Glinara, mrmljajući među sobom dubokim glasovima na svom jeziku.
<BR>&nbsp;&nbsp;&nbsp;&nbsp;&nbsp;Središna vrata otvoriše se sa zveketom. "Neka Angija stupi u carstvo noći!" uzviknu jedan nov glas, razmetljiv i bučan. Jedan glinar koji je nosio nešto odeće na svom debelom, sivom telu stajao je u dovratku i domahivao joj rukom. "Uđi i osmotri čuda naših zemalja, čudesa rukom načinjena, tvorevine gospodara noći!"
<BR>&nbsp;&nbsp;&nbsp;&nbsp;&nbsp;Ćutke, uz trzaj uzde svog vetrohata, Semleja sagnu glavu i krenu za ovim stvorom ispod niskog dovratka načinjenog prema meri čoveka patuljastog rasta. Ispred njih se pružao još jedan bleštav tunel u kome su memljivi zidovi zaslepljujući sijali od bele svetlosti, ali umesto staze po kojoj bi moglo da se korača, pod je nosio dve šipke od uglačanog železa koje su se naporedo protezale unedogled. Na šipkama je počivala svojevrsna kočija sa metalnim točkovima. Pokoravajući se znakovima ruku svog novog vodiča, bez oklevanja i bez najmanjeg znaka čuđenja na licu, Semleja zakorači u kočiju, povevši vetrohata koji se šćućuri kraj nje. Glinar se takođe pope i sede naspram nje, pomerajući šipke i točkove. Diže se silna, škripava buka, rezak zvuk trenja metala o metal, a zatim zidovi tunela stadoše da uz trzanje promiču. Zidovi su sve brže klizili mimo njih, sve dok se vatrene kugle iznad glava ne pretopiše u jednu mrlju, a ustajao, topli vazduh ne postade smrdljiv vetar koji smače kapuljaču sa njene kose.
<BR>&nbsp;&nbsp;&nbsp;&nbsp;&nbsp;Kočija se zaustavi. Semleja pođe za vodičem uz bazaltne stepenice do prostranog predvorja, a potom do još prostranije dvorane; izdubilo ju je vekovno delovanje voda, ili su je Glinari iskopali u steni. Njena tama, koja nikada nije upoznala sunčeve zrake, bila je odagnana tajnovitim, hladnim sjajem kugli. U rešetkastim otvorima u zidu okretala su se i okretala golema sečiva, menjajući ustajao vazduh. Veliki, zatvoreni prostor zujao je i tutnjao od buke, prodornih glasova Glinara, škripavog i piskavog brujanja i treperenja sečiva i točkova koji su se okretali, kao i umnoženog odbijanja svega ovoga o stene. Ovde su sve zdepaste prilike Glinara bile odevene slično gospodarima zvezda - posebno čakšire, meke čizme i tunike sa kapuljačama, premda je nekoliko žena koje su se mogle videti kako požuruju uslužne patuljke bilo nago. Među muškarcima mnogi su bili vojnici koji su na bokovima nosili oružje nalik na strahotne bacače svetlosti gospodara zvezda, iako je čak i Semleja mogla razabrati da su to samo uobličene gvozdene toljage. Ono što je videla, videla je bez gledanja. Išla je putem kojim su je vodili, ne okrećući glavu ni levo ni desno. Kada je stigla do grupe Glinara koji su nosili gvozdene kolute na svojim crnim kosama, njen vodič se zaustavi, pokloni se i zabrunda: "Visoki gospodari Gdemijara!"
<BR>&nbsp;&nbsp;&nbsp;&nbsp;&nbsp;Bilo ih je sedmorica i svi pogledaše naviše u nju sa takvom ohološću na tupavim, sivim licima, da ona požele da se nasmeje.
<BR>&nbsp;&nbsp;&nbsp;&nbsp;&nbsp;"Došla sam među vas da tražim izgubljeno blago moje porodice, o gospodari tamnog carstva", reče im ona svečanim glasom. "Tražim Leinenov plen, Morsko oko." Glas beše jedva čujan u buci ogromne, zasvođene odaje.
<BR>&nbsp;&nbsp;&nbsp;&nbsp;&nbsp;"Tako vele naši glasnici, gospo Semlejo." Ovog puta mogla je da odredi onog koji je govorio. Taj je bio čak i nešto niži od ostalih, dosežući jedva do Semlejinih prsa; imao je belo, moćno i surovo lice. "Nemamo stvar koju tražiš."
<BR>&nbsp;&nbsp;&nbsp;&nbsp;&nbsp;"Priča se da ste je nekad imali."
<BR>&nbsp;&nbsp;&nbsp;&nbsp;&nbsp;"Mnogo se priča gore gde sunce žmirka."
<BR>&nbsp;&nbsp;&nbsp;&nbsp;&nbsp;"A reči raznose vetrovi, tamo gde vetrovi duvaju. Ne pitam vas kako je ogrlica nestala nama i vraćena vama, njenim tvorcima iz starina. To su stare priče, stare klevete. Jedino želim da je sada pronađem. Vi je sada nemate, ali možda znate gde se nalazi."
<BR>&nbsp;&nbsp;&nbsp;&nbsp;&nbsp;"Ovde nije."
<BR>&nbsp;&nbsp;&nbsp;&nbsp;&nbsp;"Onda je negde drugde."
<BR>&nbsp;&nbsp;&nbsp;&nbsp;&nbsp;"Tamo je gde ne možeš dospeti. Nikada, osim ako ti mi ne pomognemo."
<BR>&nbsp;&nbsp;&nbsp;&nbsp;&nbsp;"Onda mi pomozite. Tražim to kao vaš gost."
<BR>&nbsp;&nbsp;&nbsp;&nbsp;&nbsp;"Rečeno je : Angijari uzimaju, Fije daju, Gdemijari uzimaju i daju. Ako ti to učinimo, šta ćeš da nam daš?"
<BR>&nbsp;&nbsp;&nbsp;&nbsp;&nbsp;"Svoju zahvalnost, gospodaru noći."
<BR>&nbsp;&nbsp;&nbsp;&nbsp;&nbsp;Stajala je visoka i blistava među njima, osmehujući se. Zurili su u nju sa teškim čuđenjem i zlovoljnom žudnjom.
<BR>&nbsp;&nbsp;&nbsp;&nbsp;&nbsp;"Slušaj, Angija, veliku uslugu tražiš od nas. Ni ne slutiš koliko je to velika usluga. Ne možeš to da razumeš. Ti si od rase koja neće da razume, koja ne mari ni za šta osim za jahanje na vetru, uzgajanje žitarica, borbu mačevima i zajedničku dreku. Ali ko je načinio vaše mačeve od blistavog čelika? Mi, Gdemijari. Tvoji gospodari dođu ovamo k nama ili u Glinopolja, kupe svoje mačeve i odu, ne gledajući, ne shvatajući. Ali ti si sada ovde, gledaćeš i moći ćeš da vidiš nešto malo od naših nebrojenih čuda: svetiljke koje večno gore, kola koja se kreću sama od sebe, mašine koje prave našu odeću, kuvaju našu hranu, osvežavaju naš vazduh i služe nam u svim stvarima. Znaj da su sve ove stvari izvan tvoje moći razumevanja. I znaj još ovo: mi, Gdemijari, prijatelji smo onih koje zovete gospodarima zvezda! Mi smo došli sa njima u Halan, Reohan, Hul-Oren, u sve vaše zamkove da im pomognemo da razgovaraju sa vama. Gospodari kojima vi, gordi Angijari, plaćate danak, naši su prijatelji. Čine nam usluge kao što i mi njima činimo! Šta, onda, tvoja zahvalnost može nama da znači?"
<BR>&nbsp;&nbsp;&nbsp;&nbsp;&nbsp;"To je pitanje na koje vi sami treba da odgovorite", reče Semleja "a ne ja. Ja sam postavila svoje pitanje. Odgovorite na njega, gospodaru."
<BR>&nbsp;&nbsp;&nbsp;&nbsp;&nbsp;Narednih nekoliko trenutaka, sedmorica su se savetovala rečima i ćutanjem. Pogledali su na nju i odvraćali pogled, mrmljali i ćutali. Gomila je rasla unaokolo. Privlačili su se polagano i ćutke, jedan za drugim, sve dok se Semleja ne nađe okružena stotinama čupavih, crnih glava i dok čitav, ogroman, hučeći pod pećine ne postade prekriven ljudima, sa izuzetkom ono malo prostora neposredno oko nje. Vetrohat je drhtao od predugog suzbijanog straha i razdraženosti, a oči su mu bile veoma raširene i blede kao oči u hata primoranog da leti noću. Gladila je toplo krzno njegove glave, šapućući: "Budi miran, hrabri, blistavi, gospodaru vetra..."
<BR>&nbsp;&nbsp;&nbsp;&nbsp;&nbsp;"Angija, odvešćemo te do mesta gde leži blago." Glineni čovek svetlog lica i sa železnom krunom na glavi okrenu se još jednom prema njoj. "Više od toga ne možemo da ti učinimo. Moraš da pođeš sa nama da tražiš ogrlicu tamo gde se ona nalazi, od onih koji je čuvaju. Vazdušna zver ne može da ide sa tobom. Moraš da pođeš sama."
<BR>&nbsp;&nbsp;&nbsp;&nbsp;&nbsp;"Koliko je dugo to putovanje, gospodaru?"
<BR>&nbsp;&nbsp;&nbsp;&nbsp;&nbsp;Njegove usne su se sve više tanjile. "Veoma dugo putovanje, gospo. Pa ipak, trajaće samo jednu dugu noć."
<BR>&nbsp;&nbsp;&nbsp;&nbsp;&nbsp;"Zahvljujem vam na predusretljivosti. Hoće li moj vetrohat biti brižljivo čuvan tokom te noći. Ništa mu se ne sme dogoditi."
<BR>&nbsp;&nbsp;&nbsp;&nbsp;&nbsp;"Spavaće do tvog povratka. Do ponovnog susreta sa ovom životinjom jahaćeš jednog moćnijeg vetrohata. Zar nećeš da upitaš kuda te vodimo?"
<BR>&nbsp;&nbsp;&nbsp;&nbsp;&nbsp;"Možemo li uskoro da krenemo na to putovanje? Ne bih želela da dugo izbivam iz kuće."
<BR>&nbsp;&nbsp;&nbsp;&nbsp;&nbsp;"Da. Uskoro." Sive usne ponovo se raširiše dok je piljio naviše u njeno lice.
<BR>&nbsp;&nbsp;&nbsp;&nbsp;&nbsp;Ono što se dogodilo u narednih nekoliko časova Semleja ne bi bila kadra da prepriča. Sve je bilo žurba, zbrka, buka, nepoznanica. Dok je držala glavu svog hata, jedan Glinar zario je dugačku iglu u zlatno, prugasto bedro. Videvši to, umalo nije kriknula, no njen hat se samo trže a onda predeći, utonu u san. Odnela ga je grupa Glinara koji su očito morali da skupe hrabrosti da bi dodirnuli njegovo toplo krzno. Nešto kasnije bila je prinuđena da gleda kako se igla zabada i u njenu ruku - možda da bi se stavila na probu njena hrabrost, pomislila je, jer nije imala utisak da joj se od toga spava, iako nije bila sasvim sigurna. A potom je morala da putuje u šinskim kočijama, prolazeći pokraj stotina i stotina zelenih vrata i zasvođenih pećina; jednom je šinska kočija projurila kroz pećinu koja se sa obe strane beskrajno pružala u tamu, a sva ta tama bila je puna velikih stada herilora. Mogla je da čuje njihove guktave, promukle zovove, kao i da razazna delove stada u snopovima prednjih svetiljki kočija; potom je neke videla jasnije u beloj svetlosti i zapazila da su svi bez krila i slepi. Na to je zaklopila oči. No, trebalo je proći još mnogo tunela i još više pećina, videti još mnogo sivih tela, surovih lica i čuti još puno bubnjavih, razmetljivih glasova, sve dok na kraju iznenada nisu izbili na otvoren vazduh. Bila je duboka noć. Radosno je podigla oči ka zvezdama i jedinom mesecu koji je blistao na zapadu - malenom Helikiju. Ali svuda oko nje još su bili Glinari i sada je nagnaše da se popne u neku novu vrstu kočije ili pećine - nije tačno znala u šta. To je bilo malo, puno sitnih, trpćućih svetala poput žeravica; izgledalo je veoma uzano i blistavo posle velikih, memljivih pećina i zvezdane noći. Sada su joj zaboli još jednu iglu i saopštili joj da će morati da je vežu na svojevrsnu ravnu stolicu, da joj sapnu glavu, ruke i noge.
<BR>&nbsp;&nbsp;&nbsp;&nbsp;&nbsp;"Neću", reče Semleja.
<BR>&nbsp;&nbsp;&nbsp;&nbsp;&nbsp;No, kada je videla da su četiri Glinara, koji su bili određeni kao vodiči, dopustili da ih prve vežu i sama je pristala. Ostali iziđoše. Začuo se tutnjajući zvuk za kojim je usledila duga tišina; pritisnula ju je nekakva velika težina koju nije mogla da vidi. A onda više nije bilo nikakve težine, nikakvog zvuka, ničega uopšte.
<BR>&nbsp;&nbsp;&nbsp;&nbsp;&nbsp;"Jesam li mrtva?" upita Semleja.
<BR>&nbsp;&nbsp;&nbsp;&nbsp;&nbsp;"Oh, ne, gospo", reče jedan glas koji joj se nije dopao.
<BR>&nbsp;&nbsp;&nbsp;&nbsp;&nbsp;Otvorivši oči, ugledala je belo lice nagnuto nad nju, uvučene široke usne, oči slične kamenčićima. Veze popustiše i ona skoči na noge. Bila je bez težine, bestelesna; osećala je sebe samo kao izliv straha na vetru.
<BR>&nbsp;&nbsp;&nbsp;&nbsp;&nbsp;"Nećemo te ozlediti", reče jedan sumoran glas ili više njih. "Dopusti nam samo da te dodirnemo. Želeli bismo da ti dodirnemo kosu. Dopusti nam da ti dodirnemo kosu."
<BR>&nbsp;&nbsp;&nbsp;&nbsp;&nbsp;Okrugla kočija u kojoj su se nalazili malo zadrhta. S one strane jedinog prozora prostirala se prazna noć ili je to bila izmaglica, ili možda uopšte ništa? Jedna duga noć, rekli su. Veoma duga. Sedela je nepokretna i podnosila dodire njihovih teških, sivih ruku na svojoj kosi. Potom su stali da joj pipaju šake, stopala i mišice, a jedan se usudio da joj dodirne vrat; ovo je bilo previše i ona ustade, što ih je nateralo da se povuku.
<BR>&nbsp;&nbsp;&nbsp;&nbsp;&nbsp;"Nismo te ozledili, gospo", rekoše. Ona odmahnu glavom.
<BR>&nbsp;&nbsp;&nbsp;&nbsp;&nbsp;Pošto su je ostavili na miru, ponovo je legla na stolicu koja je povuče naniže; a kada je u prozoru svetlost blesnula zlatnom bojom, došlo joj je da zaplače od onog što je videla, ali se pre toga onesvestila.
<BR>
<BR>&nbsp;&nbsp;&nbsp;&nbsp;&nbsp;"Pa", reče Rokanon "sad bar znamo šta je ona."
<BR>&nbsp;&nbsp;&nbsp;&nbsp;&nbsp;"Voleo bih da postoji neki način da se sazna ko je ona", promrmlja kustos muzeja. "Ona želi nešto što imamo ovde u muzeju - da li to kažu trogi?"
<BR>&nbsp;&nbsp;&nbsp;&nbsp;&nbsp;"Nemoj da ih zoveš 'trogi'", reče Rokanon ozbiljnim glasom.
<BR>&nbsp;&nbsp;&nbsp;&nbsp;&nbsp;Kao hifler, etnolog za visoko inteligentne oblike života, osećao je odbojnost prema takvim rečima. "Oni nisu mnogo lepi, ali su tuđinci sa statusom C... Pitam se zbog čega se Komisija odlučila da baš njih razvija? Čak i pre nego što je stupila u kontakt sa svima ostalim hilf-vrstama? Kladim se da su članovi bili sa Kentaura. Kentaurani su uvek skloni noćnim bićima i žiteljima pećina. U ovom slučaju mislim da bih ja podržao vrstu II."
<BR>&nbsp;&nbsp;&nbsp;&nbsp;&nbsp;"Izgleda da trogloditi osećaju prilično strahopoštovanje prem njoj."
<BR>&nbsp;&nbsp;&nbsp;&nbsp;&nbsp;"Ne osećaš li i ti?"
<BR>&nbsp;&nbsp;&nbsp;&nbsp;&nbsp;Keto još jednom osmotri visoku ženu, zatim pocrvene i nasmeja se. "Da, na neki način. Nikad nisam video tako prelep tuđinski tip za osamnaest godina koliko sam ovde na Novoj Džordžiji. U stvari, nikad nigde nisam video tako lepu ženu. Izgleda kao boginja." Crvenilo je sada već osvojilo i teme njegove ćelave glave, jer, bez ikakvog preterivanja, Keto je bio stidljiv kustos. No Rokanon samo uzdržano klimnu, složivši se.
<BR>&nbsp;&nbsp;&nbsp;&nbsp;&nbsp;"Voleo bih kad bismo mogli da razgovaramo sa njom bez ovih tro... Gdemijara kao prevodilaca. Ali tu nema druge." Rokanon se uputi ka posetiocima, a kada ona okrenu svoje blistavo lice prema njemu, on se pokloni veoma duboko, spustivši se na jedno koleno, pognute glave i zatvorenih očiju. Bilo je to ono što je nazivao svenamenskom međukulturnom ljubaznošću, a on ju je izvodio ne bez izvesne ljupkosti. Kada se ponovo uspravio, lepa žena se osmehnu i prozbori.
<BR>&nbsp;&nbsp;&nbsp;&nbsp;&nbsp;"Kaže, zdravo da si, gospodaru zvezda", promumla jedan od njenih guravih pratilaca na pidžin-galaktičkom.
<BR>&nbsp;&nbsp;&nbsp;&nbsp;&nbsp;"Zdravo da si, gospo od Angijara", uzvrati Rokanon. "Na koji način mi iz muzeja možemo da budemo na usluzi gospi?"
<BR>&nbsp;&nbsp;&nbsp;&nbsp;&nbsp;Spram trogloditskog brundanja glas joj je jezdio poput brzog, srebrnog vetra.
<BR>&nbsp;&nbsp;&nbsp;&nbsp;&nbsp;"Kaže, molim dajte joj ogrlicu koja je krasila rod - pretke davno, davno."
<BR>&nbsp;&nbsp;&nbsp;&nbsp;&nbsp;"Koju ogrlicu", upita on, a ona, shvativši ga, pokaza na središnji eksponat u vitrini ispred njih: jedan veličanstveni predmet - lanac od žutog zlata, masivan, ali prefinjeno izrađen, u koji je bio usađen veliki safir toploplave boje. Rokanon podiže veđe, a Keto promrmlja preko njegovog ramena: "Ima dobar ukus. To je ogrlica Fomalhaut: čuvena rukotvorina."
<BR>&nbsp;&nbsp;&nbsp;&nbsp;&nbsp;Osmehnula se dvojici ljudi i još jednom im se obratila preko glava troglodita.
<BR>&nbsp;&nbsp;&nbsp;&nbsp;&nbsp;"Kaže, o gospodari zvezda, stariji i mlađi žitelji Kuće blaga, ovo blago jednom njeno. Dugo dugo vreme. Hvala vam."
<BR>&nbsp;&nbsp;&nbsp;&nbsp;&nbsp;"Kako smo došli do ove stvari, Keto?"
<BR>&nbsp;&nbsp;&nbsp;&nbsp;&nbsp;"Sačekaj; samo da pogledam u katalog. Imam ga ovde. Evo. Dobili smo je od ovih troga... patuljaka... šta li su već: Gdemijari. Priča se da im je strast trgovina: morali smo da im dozvolimo da kupe brod kojim su došli ovamo - jedan AD-4. Ovo je deo isplate za to. Posredi je njihov ručni rad."
<BR>&nbsp;&nbsp;&nbsp;&nbsp;&nbsp;"A kladim se da više nisu u stanju da izrade ovako nešto, budući da su usmereni na industrijsku tehnologiju."
<BR>&nbsp;&nbsp;&nbsp;&nbsp;&nbsp;"No, izgleda da oni smatraju da je ova stvar njena, a ne njihova ili naša. To mora da je važno, Rokanone, jer inače ne bi straćili ovoliko vremena na putu samo njoj za ljubav. Stvarna udaljenost do Fomalhauta mora da je poprilična."
<BR>&nbsp;&nbsp;&nbsp;&nbsp;&nbsp;"Više godina, bez sumnje", reče hilfer koji je bio naviknut na međuzvezdane skokove. "Ali ne previše. Ni Priručnik ni Vodič ne pružaju mi dovoljno podataka da stvar pouzdano procenim. Ove vrste očigledno uopšte nisu valjano proučene. Možda su mali druškani naprosto učtivi prema njoj. Ili možda čitav jedan rat između vrsta zavisi od tog prokletog safira. Možda njene želje vladaju njima zato što se oni smatraju potpuno podređenim njoj. Ili, pak, ma kako stvari izgledale, možda je ona njihov zarobljenik, njihov mamac. Kako da znamo?... Možeš li da joj daš tu stvar Keto?"
<BR>&nbsp;&nbsp;&nbsp;&nbsp;&nbsp;"Oh, da. Celokupna Egzotika tehnički je pozajmljena, nije naše vlasništvo; s vremena na vreme pojavljuju se ovakvi zahtevi. Retko im ne izađemo u susret. Mir iznad svega, sve dok ne dođe do rata..."
<BR>&nbsp;&nbsp;&nbsp;&nbsp;&nbsp;"Onda predlažem da joj daš ovo."
<BR>&nbsp;&nbsp;&nbsp;&nbsp;&nbsp;Keto se osmehnu. "Činiće mi čast." Otvorivši vitrinu, izvadio je veliki, zlatni lanac, a onda ga stidljivo predao Rokanonu, rekavši: "Ti joj ga daj."
<BR>&nbsp;&nbsp;&nbsp;&nbsp;&nbsp;Tako je plavi dragulj prvi put, za trenutak, počinuo u Rokanonovoj ruci.
<BR>&nbsp;&nbsp;&nbsp;&nbsp;&nbsp;Njegove misli nisu bile usredsređene na to; on se, sa šakom punom plave vatre i zlata, okrenu pravo prema ovoj lepoj, tuđinskoj ženi. Ona nije pružila ruke da je uzme, već je pognula glavu, te joj on namače ogrlicu preko kose. Stajala je poput plamteće rastopline oko njenog zlatnomrkog vrata. Podigla je pogled sa nje sa izrazom takvog ponosa, ushićenja i zahvalnosti na licu da je Rokanon ostao bez reči, dok je mali kustos užurbano mrmljao na vlastitom jeziku: "Nema na čemu, nema na čemu."
<BR>&nbsp;&nbsp;&nbsp;&nbsp;&nbsp;Naklonila je svoju zlatnu glavu prema njemu i Rokanonu. Zatim je, okrenuvši se, klimnula zdepastim stražarima - ili tamničarima? - i, prigrnuvši svoj pohabani, plavi ogrtač, krenula niz dugačku dvoranu i uskoro nestala sa vidika. Keto i Rokanon stajali su kao ukupani i gledali za njom.
<BR>&nbsp;&nbsp;&nbsp;&nbsp;&nbsp;"Ono što osećam..." započe Rokanon.
<BR>&nbsp;&nbsp;&nbsp;&nbsp;&nbsp;"Dakle?" upita Keto promuklim glasom, posle dugog ćutanja.
<BR>&nbsp;&nbsp;&nbsp;&nbsp;&nbsp;"Ono što ponekad osećam jeste da sam... susrećući ove ljude sa svetova koje tako malo poznajemo, znaš, ponekad... da sam se zapleo u jednu legendu, u jedan tragičan mit koji, možda, ne razumem..."
<BR>&nbsp;&nbsp;&nbsp;&nbsp;&nbsp;"Da", reče kustos muzeja, pročistivši grlo. "Pitam se... pitam se kako se zove..."
<BR>
<BR>&nbsp;&nbsp;&nbsp;&nbsp;&nbsp;"Semleja predivna, Semleja zlatna, Semleja od Ogrlice."
<BR>&nbsp;&nbsp;&nbsp;&nbsp;&nbsp;Glinari su se povinovali njenoj volji, a isto su učinili čak i gospodari zvezda na onom jezivom mestu gde su je Glinari odveli, u gradu na kraju noći. Poklonili su joj se i rado joj dali blago iz svojih bogatih riznica.
<BR>&nbsp;&nbsp;&nbsp;&nbsp;&nbsp;Ali ona još nije mogla da se otrese spomena na one pećine oko nje gde se stenje nisko nadnosilo, gde se nije moglo odrediti ko govori ili ko šta čini, gde su glasovi grmeli, a sive ruke posezale - dosta joj je bilo toga. Platila je za ogrlicu; vrlo dobro. Sada je njena. Cena je plaćena, prošlost je prošlost.
<BR>&nbsp;&nbsp;&nbsp;&nbsp;&nbsp;Njen vetrohat izvukao se iz svojevrsne kutije. Preko očiju mu je stajala koprena, a krzno mu je bilo opervaženo ledom. Kada su napustili pećine Gdemijara, nije otprve hteo da poleti. Sada je ponovo izgledao kako treba i glatko je jezdio niz južni vetar, spram svetlog neba u pravcu Halana. "Pohitaj, pohitaj", govorila mu je, počinjući da se smeje, dok je vetar odagnavao tamu iz njenih misli. "Želim da vidim Durhala, što pre, što pre..."
<BR>&nbsp;&nbsp;&nbsp;&nbsp;&nbsp;I leteli su brzo, stigavši u Halan u sumrak drugog dana. Pećine Glinara izgledale su joj sada kao neka prošlogodišnja noćna mora, dok je hat sa njom preletao povrh hiljadu stepenica Halana i preko ponormosta, gde su šume ponirale hiljadu stopa u dubinu. Sjahala je, obasjana zlatnom svetlošću večeri, na sletelište i popela se uz poslednje stepenice između krutih kipova heroja i dva stražara na kapiji koji joj se nakloniše, zureći u lepu, ognjenu stvar oko njenog vrata.
<BR>&nbsp;&nbsp;&nbsp;&nbsp;&nbsp;U predvorju je zaustavila jednu devojku koja je tuda prolazila, veoma lepu devojku, po izgledu zasigurno Durhalovu blisku rođaku, iako Semleja nije mogla da se seti njenog imena.
<BR>&nbsp;&nbsp;&nbsp;&nbsp;&nbsp;"Poznaješ li me, devojko? Ja sam Semleja, Durhalova žena. Da li bi htela da javiš gospi Durosi da sam se vratila?"
<BR>&nbsp;&nbsp;&nbsp;&nbsp;&nbsp;Jer bojala se da sama produži put i možda iznenada susretne Durhala; bila joj je potrebna Durosina podrška.
<BR>&nbsp;&nbsp;&nbsp;&nbsp;&nbsp;Devojka ju je gledala netremice, sa veoma čudnim izrazom lica. Ipak, promrmljala je; "Da, gospo", i požurila prema kuli
<BR>&nbsp;&nbsp;&nbsp;&nbsp;&nbsp;Semleja je čekala, stojeći u pozlaćenoj, ruševnoj dvorani. Niko se nije pojavljivao. Da li su svi bili za trpezom u svečanoj dvorani? Tišina je pritiskala. Minut kasnije Semleja krenu prema stepenicama koje su vodile u kulu. No, preko kamenog pločnika u susret joj je išla jedna starija žena, raširenih ruku, sva uplakana.
<BR>&nbsp;&nbsp;&nbsp;&nbsp;&nbsp;"Oh, Semlejo, Semlejo!"
<BR>&nbsp;&nbsp;&nbsp;&nbsp;&nbsp;Nikad ranije nije videla ovu sedokosu ženu, te ustuknu.
<BR>&nbsp;&nbsp;&nbsp;&nbsp;&nbsp;"Ali, gospo, ko ste vi?"
<BR>&nbsp;&nbsp;&nbsp;&nbsp;&nbsp;"Ja sam Durosa, Semlejo."
<BR>&nbsp;&nbsp;&nbsp;&nbsp;&nbsp;Sleđeno je ćutala za sve vreme dok ju je Durosa grlila, dok je ridala i ispitivala je da li je istina da su je Glinari zarobili i držali je začaranu sve ove duge godine, ili su to možda bile Fije sa svojim neobičnim veštinama? A onda, izmakavši se malo, Durosa prestade da plače.
<BR>&nbsp;&nbsp;&nbsp;&nbsp;&nbsp;"Još si mlada, Semlejo. Mlada kao i onog dana kada si otišla odavde. A imaš i ogrlicu oko vrata..."
<BR>&nbsp;&nbsp;&nbsp;&nbsp;&nbsp;"Donela sam dar svom mužu, Durhalu. Gde je on?"
<BR>&nbsp;&nbsp;&nbsp;&nbsp;&nbsp;"Durhal je mrtav."
<BR>&nbsp;&nbsp;&nbsp;&nbsp;&nbsp;Semleja ostade nepomična.
<BR>&nbsp;&nbsp;&nbsp;&nbsp;&nbsp;"Tvoj muž, moj brat, Durhal, gospodar Halana, pao je u boju pre sedam godina. Bila si odsutna devet godina. Gospodari zvezda se više nisu pojavljivali. Zakavžili smo se sa istočnim zamkovima, sa Angijarima Loga i Hul-Orena. Durhal je, vojujući, pao od srednjačkog koplja, jer nije imao dovoljno jak oklop za svoje telo, a nikakav za svoj duh. Počiva sahranjen u poljima povrh orenske močvare.
<BR>&nbsp;&nbsp;&nbsp;&nbsp;&nbsp;Semleja se okrenu. "Onda idem k njemu", reče ona, položivši ruku na teški, zlatni lanac na svome vratu. "Predaću mu svoj dar."
<BR>&nbsp;&nbsp;&nbsp;&nbsp;&nbsp;"Sačekaj, Semlejo! Pogledaj sada Haldre, prelepu, Durhalovu kćer, tvoju kćer!"
<BR>&nbsp;&nbsp;&nbsp;&nbsp;&nbsp;Bila je to ona devojka sa kojom je najpre razgovrala i koju je poslala po Durosu, devojka od oko devetnaest godina, tamnoplavih očiju nalik Durhalovim. Stajala je pored Durose, posmatrajući svojim postojanim pogledom ovu ženu, Semleju, koja je u isti mah bila njena majka i njena vršnjakinja. Bile su istih godina, imale su istu zlatnu kosu i lepotu. Jedino što je Semleja bila nešto viša i što je na prsima nosila plavi kamen.
<BR>&nbsp;&nbsp;&nbsp;&nbsp;&nbsp;"Uzmi ga, uzmi ga. Donela sam ga sa kraja duge noći za Durhala i Haldre", uzviknu Semleja, sagnuvši glavu da bi smakla teški lanac. Ispustila je ogrlicu tako da je ova pala na kamen uz hladan, tečan zvek. "O, uzmi je, Haldre", uzviknu još jednom, a onda se, glasno zaplakavši, okrenu i otrča iz Halana, preko mosta, pa niz bezbrojne široke stepenice, i, odjezdivši prema istoku, u šume na planinskom obronku, poput kakve divlje zveri u begu, nestade.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
