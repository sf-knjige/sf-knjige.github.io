<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. SAVET
<P>&nbsp;&nbsp;&nbsp;&nbsp;&nbsp;Dr Gerbert je sedeo kraj širom otvorenog prozora. Udobno se smestivši, sa lakim ćebencetom koje je prebacio preko nogu, razgledao je svežanj fotografija velikog formata na kome su bili snimci nekog organskog tkiva. Iako je napolju još bilo svetlo, prostorija u kojoj je sedeo već je utonula u polumrak. Od dima potamnela tavanica, izbrazdana izukrštanim, debelim, smolastim prugama, činila je da prostorija deluje još mračnije. Pod joj je bio prekriven daščanom podlogom, a zidovi načinjeni od grubo tesanih brvana. Kroz prozor su se mogle videti šumovite kosine Lovca Oblaka; nešto dalje, uzdigao se masiv Krakatalka, i gola strmen najvišeg od svih njegovih vrhova, nalik na glavu kakvog bufala sa slomljenim rogom; već vekovima, Indijanci su ga nazivali Nebeskim Kamenom. Iznad doline, koja je bila prošarana krupnim stenjem, uzdizala se prostrana planinska zaravan, na čijim su se rubovima, u senci, belasali ledeni jezičci. Kroz severni prolaz ukazalo se azurno plavetnilo ravnice. A u velikoj daljini, put neba se vio tanak plamičak dima - znak života još delatnog vulkana.
<BR>&nbsp;&nbsp;&nbsp;&nbsp;&nbsp;Dr Gerbert uporedi međusobno nekoliko snimaka i neke od njih obeleži hemijskom olovkom. Ni najmanji zvuk nije dopirao do njega. Žižak sveće stajao je kao ukočen u hladnom vazduhu, i pri njenoj svetlosti groteskno su se izduživale senke nameštaja, izrađenog u drevnoj indijanskoj tradiciji. Poveća naslonjača izdeljana u obliku ljudske vilice bacala je svoju sablasnu senku preko tavanice, dok su joj se doličja završavala u obliku zakrivljenih očnjaka. Iznad ognjišta visile su drvene maske sa prorezima umesto očiju, a stočić u neposrednoj blizini dr Gerberta stajao je na jednoj sklupčanoj zmiji čija je glava, dok su joj očne duplje svetlucale, počivala na podnoj prostirci. Poludrago kamenje, utisnuto u njene duplje, odbleskivalo je crvenkastim sjajem.
<BR>&nbsp;&nbsp;&nbsp;&nbsp;&nbsp;A onda se, kao iz daljine, začu zvuk zvonceta. Dr Gerbert odloži filmove koje je proučavao i ustade, a istog časa, gotovo u magnovenju, soba izmeni svoj izgled, preobrazivši se u prostranu obedovaonicu. Sto koji se nalazio usred nje nije bio prekriven nikakvim čaršavom: srebrnasto i jaspisnozeleno posuđe stajalo je na njegovoj crnoj površini. Kroz otvorena vrata u prostoriju uklizaše jedna invalidska kolica; u njima je sedeo neki temeljno građen čovek, sa mesnatim licem i tako malenim nosem da mu se gotovo gubio među obrazima. Na sebi je imao kožnu pregaču... Čovek ljubazno klimnu glavom dr Gerbertu, koji je u međuvremenu već seo za sto. Gotovo u istom trenutku u prostiriju uđe i jedna žena, tankovijasta poput kakve motke; kosa joj je bila potpuno crna, samo sa jednim sedim pramenom po sredini. Sučelice dr Gerbertu pojavi se i jedan nabijeni, oniski čovek, sa licem apoplektičara. A u trenutku kada je sluga, odeven u livreju boje višnje, već poslužio prvo jelo, u obedovaonicu uđe i jedan sedokos muškarac s izrazitim podvaljkom, ponašajući se kao neko ko kasni. Zastavši pored ograđenog kamina on za trenutak stade grejati ruke na vatri, a onda zauze mesto za stolom na koje mu je ukazao čovek u invalidskim kolicima.
<BR>&nbsp;&nbsp;&nbsp;&nbsp;&nbsp;"Vaš brat se još nije vratio s puta", upita odjednom koštunjava žena.
<BR>&nbsp;&nbsp;&nbsp;&nbsp;&nbsp;"Nimalo ne sumnjam da sedi na Mazumakovom Zubu i da u ovom času gleda u našem pravcu", odgovori čovek u invalidskim kolicima, smestivši se u jedan prazan prostor između stolica što su stajale oko stola.
<BR>&nbsp;&nbsp;&nbsp;&nbsp;&nbsp;Jeo je brzo, s očiglednim apetitom. Izuzev ovog pitanja i odgovora, večera proteče u potpunoj tišini. A onda, pošto sluga napuni i poslednju šolju kafom, čiji se miris izmeša sa slatkastim mirisom cigara, mršava žena ponovo se oglasi:
<BR>&nbsp;&nbsp;&nbsp;&nbsp;&nbsp;"Gospodine Vantenada, zaista nam danas morate nastaviti svoju priču o Mazumakovom Oku!"
<BR>&nbsp;&nbsp;&nbsp;&nbsp;&nbsp;"Tako je, tako je", stadoše naglas navaljivati i ostali.
<BR>&nbsp;&nbsp;&nbsp;&nbsp;&nbsp;Mondijan Vanteneda samo zadovoljno ukrsti prste na svom prilično istaknutom trbuhu, a onda pređe pogledom oko stola, kao da zatvara krug među svojim slušaocima. Prasak nekog sagorevajućeg trupla dopre iz kamina. Neko od gostiju za stolom odloži viljušku; neka kašika zveknu; i posle toga nastade mukla tišina.
<BR>&nbsp;&nbsp;&nbsp;&nbsp;&nbsp;"A gde sam ono prošli put stao?"
<BR>&nbsp;&nbsp;&nbsp;&nbsp;&nbsp;"Don Esteban i don Giljermo, pošto su čuli za legendu o Krakatalku, krenuli su put planine, da potraže Dolinu Sedam Crvenih Jezera..."
<BR>&nbsp;&nbsp;&nbsp;&nbsp;&nbsp;"Tokom čitavog ovog puta", započe gospodin Vanteneda, zavalivši se udobnije u svoja invalidska kolica, "dvojica Španaca ne naiđoše ni na jedno živo biće, ni na čoveka ni na zverku. Samo bi povremeno do njih dopirali zvuci što su ih ispuštali nevidljivi orlovi, i samo bi u retkim trenucima u daljini ugledali kakvog lešinara. Posle mnogo muka, konačno stigoše do jednog od grebena Mrtvačke Ruke. I tu ugledaše neobičnu strmen, nalik na konja koji se propeo, iznakažene glave što visi nad ponorom. Vrh strmeni, oštar poput konjskog vrata, beše sav prekriven izmaglicom. A onda se don Esteban priseti neobičnih, opominjućih reči jednog starog Indijanca iz nizine: čuvajte se grive Crnog Ždepca! Dva prijatelja zastadoše za trenutak, raspravljajući da li da krenu dalje. Kao što se sećate, Don Esteban je na svojoj mišici imao istetoviranu skicu planinskog venca. Zalihe su im već bile pri kraju, iako su putovali samo šest dana. I tako pojedoše ostatke usoljenog, osušenog mesa i utažiše žeđ na izvoru što je izbijao iz stene u podnožju Raspolućene Glave. Međutim, nisu bili u stanju da pronađu put kojim bi im valjalo krenuti; itetovirana mapa nije bila potpuna. Pred sam zalazak sunca magla se poče dizati, poput mora koje se odjednom stalo nadimati. Oni nastaviše put, uspinjući se uz propetog Konja, ali, mada su toliko žurili da su im damari stali tući u ušima, boreći se za dah poput životinja na izdisaju posle trke na život i smrt, magla ih je postepeno sustizala dok ih, konačno, sasvim ne obavi na samom vratu Konja. Na mestu gde ih potpuno obmota sasvim belim velom strmen postade toliko uska, da nije izgledala šira od drške mačete. I tako, budući da više nisu mogli da načine ni korak, oni sedoše prebacivši noge preko strmeni, baš kao da sede na sapima nekog istorijskog konja. Okruženi sa svih strana neprozirnim, mutnim bledilon, oni puzeći nastaviše dalje, sve dok ih noć ne zateče. Kada su već sasvim bili na izmaku snage, strmani bi kraj. Nije im, međutim, bilo jasno da li se nalaze pred ponorom, ili pred njima stoji put koji je, prema kazivanju starog Indijanca, trebalo da ih odvede u Dolinu Sedam Crvenih Jezera. I tako su, sedeći, probdeli svu noć, podupirući jedan drugog međusobno se oslonivši leđima, grejući se uzajamno toplotom vlastitih tela, i odolevajući noćnom vetru koji je zveketao preko grebena poput kakvog noža koji se oštri tarući se o kamen. Da su, makar, samo za tren zaspali, stropoštali bi se u bezdan; i stoga, čitavih sedam časova, nisu ni trenuli. Potom se i sunce pomoli, odagnavši konačno maglu. Ono što su ugledali bila je stena koja se okomuto pružala nadole, a njih dvojica sedeli su na njoj kao na vrhu kakvog uzanog zida. Naspram njih, međutim, zjapio je prolaz širok dva metra. Preostali pramenovi magle kovitlali su se oko vrata Konja. Sasvim u daljini, oni konačno razabraše tamnu Mazumakovu Glavu, i ugledaše crvenkaste stubove dima kako, izmešani sa belim obličjem, streme uvis. Krvaveći ruke, spustiše se, puzajući, niz uzak prolaz i dospeše, najzad do najvišeg obronka Doline Sedam Jezera. Tu, međutim, don Giljerma snaga sasvim izdade. Don Esteban, preuzevši vođstvo, krenu prvi niz liticu što se nadnosila nad bezdanom, vukući za sobom svog prijatelja. Puzali su tako sve dok ne dospeše do jednog proširenja u stenju, gde su mogli malo predahnuti. Sunce je već visoko odskočilo, i Mazumakova Glava stade na njih bacati, sa ispusta iznad njihovih glava, ne baš bezopasno komađe kamenja. Stoga, što su brže mogli, pohitaše nadole. A kada se Konjska Glava iznad njih smanji na veličinu dečje pesnice, oni konačno ugledaše prvi od Crvenih Izvora, iznad kojeg se dizao oblak crvenkaste pene. Iz džepa na grudima don Esteban onda izvuče koloplet uskih traka, boje akantusovog drveta, čije su rese, obojene u crveno, bile spletene u niz čvorića. Stade prstima prebirati pa njima, u nastojanju da pročita to indijansko pismeno, dok mu konačno ne pođe za rukom da mu odredi tačan smisao.
<BR>&nbsp;&nbsp;&nbsp;&nbsp;&nbsp;Pred njima se otvarala Dolina Tišine, i oni zakoračiše u nju, gazeći po ogromnom stenju između koga su zjapile bezdane pukotine.
<BR>&nbsp;&nbsp;&nbsp;&nbsp;&nbsp;"Jesmo li blizu?" upita don Giljermo šapatom, jer mu je grlo bilo potpuno suvo.
<BR>&nbsp;&nbsp;&nbsp;&nbsp;&nbsp;Don Esteban mu, međutim, dade znak da ne govori. U jedan mah, međutim, don Giljermo se spotače i zape nogom o jedan kamen, koji smesta pokrenu bezbroj drugih. U odgovor na taj zvuk okomiti zidovi Doline Tišine stadoše se dimiti; srebrnasti oblak sasvim ih prekri, i hiljade parčića krečnjaka stadoše se survavati u dubinu. Don Esteban, koji je upravo prolazio ispod jednog stenovitog ispusta, povuče svog sadruga u ovaj prirodni zaklon; lavina najzad dopre do ispusta i prevali se preko njega, poput kakve iznenadne oluje. Nekoliko trenutaka potom, ponovo zavlada posvemašnja tišina. Don Giljermova glava je blago krvarila; krv je tekla iz posekotine zadobijene usled udarca nekog kamenčića. Njegov prijatelj skide košulju, iscepa je u trake i uveza mu ranu. Kada dolina postade već toliko uska da traka neba iznad njihovih glava nije više bila šira od korita kakve rečice, oni ugledaše slapove koji su se spuštali niz stenje ne ispuštajući ni najmanji zvuk. Vode rečice, blistave poput kakvog brušenog dijamanta, nestale su u nekoj podzemnoj udubini.
<BR>&nbsp;&nbsp;&nbsp;&nbsp;&nbsp;Nalazili su se pred ledenim potokom, u koji zagaziše do kolena. Ledena voda kao da im saseče noge. Uskoro, međutim, vodeni tok zaokrenu, i oni se nađoše na suvom, žutom pesku, pred ulazom u neku pećinu sa brojnim prozorima.
<BR>&nbsp;&nbsp;&nbsp;&nbsp;&nbsp;Sasvim iznemogao, don Giljermo se saže; prvo što mu pade u oči bilo je da pesak svetluca neobičnim sjajem. Stavivši malo tog peska na dlan, don Giljermo zapazi da je neuobičajene težine. On uze nekoliko zrnaca vrhovima prstiju, prinese ih ustima i stade ih odmeravati zubima; nije moglo biti nikakve sumnje - pronašli su zlato.
<BR>&nbsp;&nbsp;&nbsp;&nbsp;&nbsp;Prisetivši se reči starog Indijanca, don Esteban zakorači u pećinu. U jednom njenom uglu presijavalo se nešto, hladnim i nepomičnim sjajem, nalik na neki zamrznuti oganj. Bio je to poveći komad kristala, kojeg je voda uglačala; iznad njega nalazio se otvor izdubljen u steni, kroz koji je dopirala svetlost dana i video se krajičak neba.
<BR>&nbsp;&nbsp;&nbsp;&nbsp;&nbsp;On pristupi poluprovidnom kristalu i zagleda se u njegove prozračne dubine. Po obliku, kristal je bio nalik kakvom kovčegu ukopanom u zemlju. U prvi mah don Esteban razabra u njemu samo bezbroj blistavih iskrica, poput pomahnitalog vrtložja srebrnastog praha. Potom kao da je sve oko njega zatamnelo, i on stade posmatrati kako se veliki listovi, nalik na listove brezove kore, počinju odvajati jedan od drugog. A kada i oni nestadoše, on ugleda kako ga iz samog središta sleđenog kristala posmatra neko ljudsko lice. Bilo je to bronzano lice prepuno oštrih bora, očnih kapaka čvrsto stisnutih tako da su poprimili izgled oštrice noža. Što ga je lice duže posmatralo, to je osmeh na njemu postajao sve zlobniji. Opsovavši, don Esteban poteže bodež i udari njime po kristalu; bodež, međutim, skliznu ne načinivši ni najmanju ogrebotinu. U istom tom trenutku, i bronzano lice i njegov iscereni osmeh rasplinuše se i nestadoše... Budući da je don Giljerma mučila groznica, on odluči da pojavu priviđenja u kristalu zadrži za sebe.
<BR>&nbsp;&nbsp;&nbsp;&nbsp;&nbsp;Dvojica prijatelja zađoše potom dublje u pećinu, koja se malo zatim stade račvati u niz hodnika. Uputivši se najširim među njima, oni pripališe baklje koje su poneli sa sobom. U jednom trenutku, neki iznenadni otvor, poput tamnog kladenca, ispreči im se na tlu hodnika kojim su išli, i zapahnu ih vreli vazduh, kao od nekog žeženog ognja. Nije bilo druge do da iznenadnu prepreku preskoče... Nedaleko odatle hodnik se naglo poče sužavati i oni neko vreme nastaviše bauljajući, da bi, uskoro potom, bili primorani i da puze, tela sasvim pripijenih uz tle. A onda se, opet odjednom, hodnik ponovo proširi, tako da su sada već mogli da se dignu na kolena. I baš u trenutku kada im i poslednja baklja poče trnuti, tle im pod nogama postade neravno; činilo im se kao da bauljaju po nekom zrnevlju. Osmotrivši pažljivije, pod njihovim nogama od čistog zlata... Pa ipak, još nisu bili zadovoljni. Pošto su već bili ušli u Mazumakova Usta, i videli njegovo Oko, želeli su da prodru i do same njegove Utrobe. A onda se, iznenada, don Esteban šapatom obrati svom sadrugu, saopštavajući mu da je upravo nešto ugledao.
<BR>&nbsp;&nbsp;&nbsp;&nbsp;&nbsp;Don Giljermo je, međutim, bezuspešno zurio preko don Estebanovog ramena.
<BR>&nbsp;&nbsp;&nbsp;&nbsp;&nbsp;"Šta si to video?" upita ga on.
<BR>&nbsp;&nbsp;&nbsp;&nbsp;&nbsp;Ostatak tinjajuće baklje već je počeo pržiti don Estebanove prste, i on zastade. Zidovi oko njih nestadoše; svuda unaokolo širila se duboka tmina, prelivena tamnim crvenilom pri svetlosti gotovo već ugasle baklje. Don Giljermo stiže još da vidi svog prijatelja kako zakoračuje dalje, dok je plamičak titrao poslednjim treptajima, bacajući posvuda ogromne senke.
<BR>&nbsp;&nbsp;&nbsp;&nbsp;&nbsp;A onda se iz tmine pomoli džinovsko, sablasno lice, kao da lebdi u vazduhu, očiju upravljenih nadole. Don Esteban kriknu. Beše to gotovo nerazgovetan, užasan krik, ali don Giljermo ipak razabra reči. Njegov prijatelj prizivao je Isusa i Njegovu Mater - a ljudi poput don Estebana činili su to samo u trenucima kada bi se našli licem u lice sa smrću. I dok mu krik odjekivaše u ušima, don Goljermo pokri lice rukama. A onda se začu snažna grmljavina, oganj ga svega obujmi, i on izgubi svest."
<BR>&nbsp;&nbsp;&nbsp;&nbsp;&nbsp;Mondijan Vanteneda se dublje zavali u svoja kolica i bez reči se zagleda u lica svojih slušalaca. Tamna silueta jasno mu se ocrtavala naspram svetlije pozadine prozora. Ispresecano zupčastim obrisima planina, nebo je poprimilo zagasitorumenu boju, najavljujući bliski dolazak smiraja.
<BR>&nbsp;&nbsp;&nbsp;&nbsp;&nbsp;"Kod Arakerite, uzvodno uz reku, provodeći dane u lovu na jelene, Indijanci izvukoše iz vode nekog belog čoveka, sa naduvanim mehurom od kože bufala pričvršćenim za neznančeva ramena. Grudni koš bio mu je pozadi, na leđima, širom otvoren, i krhotine rebara štrčale su mu iz tela poput slomljenih krila. Strahujući od mogućeg nailaska Kortesovih vojnika Indijanci su pokušali da telo pokopaju, ali slučaj htede da Panteronova - zvali su ga i Jednooki - konjica nabasa na njihovo stanište. Pokojnikovo telo bi prebačeno u vojni logor i tu u njemu prepoznadoše don Giljerma. Međutim, od don Estebana nije bilo nikakvog traga."
<BR>&nbsp;&nbsp;&nbsp;&nbsp;&nbsp;"Ali kako se onda saznalo za čitavu tu priču?"
<BR>&nbsp;&nbsp;&nbsp;&nbsp;&nbsp;Glas čoveka koji je postavio ovo pitanje bio je drhtav, kao da je bio veoma potresen. Sluga uđe, unoseći veliki svećnjak. Njegova svetlost, treptavo svetlucajući, otkri i lice onog ko je postavio pitanje - žuto poput limuna, sa usnama u kojima kao da nije bilo ni kapi krvi. Gospodin Vanteneda se učtivo nasmeši.
<BR>&nbsp;&nbsp;&nbsp;&nbsp;&nbsp;"Ispričao sam vam, na samom početku, šta je bilo sadržano u kazivanju starog Indijanca. Rekao je, ako se sećate, da Mazumak svojim okom sve vidi. U svom kazivanju stari Indijanac možda se malo suviše služio mitološkim rečnikom, ali je u suštini bio u pravu. Bilo je to na početku šesnaestog stoleća, i veoma je mali broj Evropljana bio upoznat sa mogućnostima uveličavajućih moći sočiva. Dva džinovska planinska kristala - nastala delovanjem prirodnih sila ili stvorena delatnim rukama čoveka, to nije znano - postavljena su u Mazumakovoj Glavi i u pećini, odnosno Mazumakovoj Utrobi, u takvom međusobnom odnosu da je čovek, pogledavši u jedan od njih, bio u stanju da vidi sve što se nalazilo u blizini drugog. Krajnje neobičan periskop, načinjen od dve blistave prizme međusobno udaljene preko trideset kilometara. Indijanac koji je stajao na vrhu Glave bio je u mogućnosti da vidi obojicu namernika kako bogohulno zakoračuju u Mazumakovu Utrobu. Po svoj prilici, ne samo što je bio u mogućnosti da ih vidi, već je bio i u stanju da ih odvede u propast."
<BR>&nbsp;&nbsp;&nbsp;&nbsp;&nbsp;Gospodin Vanteneda načini brz pokret rukom, i na stolu se, obasjan prstenom narandžaste svetlosti, smesta pojavi svežanj traka koje su na jednom kraju bile spletene u debeli čvor. Na izbledeloj koži bila su duboko urezana neka pismena. Iz svežnja se pri padu na sto izvi oblačić prašine - toliko je koža bila stara i sasušena.
<BR>&nbsp;&nbsp;&nbsp;&nbsp;&nbsp;"Očevidno", zaključi gospodin Vanteneda, "neko je bio tamo, sve to video svojim očima - i ostavio zapis o tome."
<BR>&nbsp;&nbsp;&nbsp;&nbsp;&nbsp;"Znači, vama je poznat put do te pećine sa zlatom?"
<BR>&nbsp;&nbsp;&nbsp;&nbsp;&nbsp;Osmeh gospodina Vantenede stade čileti, kao da se, zajedno sa planinskim vrhovima koji su se sada tek samo nejasno mogli videti kroz prozor, povlači u ćutljivu, prohladnu planinsku noć.
<BR>&nbsp;&nbsp;&nbsp;&nbsp;&nbsp;"Ova kuća nalazi se na samom ulazu u Mazumakova Usta. Kada bi se neka reč izgovorila na Ustima, u Dolini Tišine odjekivala bi poput silovite tutnjave. Bio je to prirodni, kameni zvučnik, hiljadu puta jači od svakog električnog zvučnika."
<BR>&nbsp;&nbsp;&nbsp;&nbsp;&nbsp;"Ali, kako..."
<BR>&nbsp;&nbsp;&nbsp;&nbsp;&nbsp;"Pre mnogo vekova, munja je udarila u jednu ravnu, uglačanu kamenu ploču i istopila je, pretvorivši je u kvarcnu masu. Dolina Tišine je ista ova dolina koju možete sagledati sa prozora odavde. Don Esteban i don Giljermo prispeli su ovamo dolazeći od Kapije Vetrova... ali Crveni Izvori davno su presušili, i reč naglas izgovorena danas više neće prouzrokovati kamenu lavinu. Dolina je, po svoj prilici, nekad davno predstavljala veliki rezonator, slabeći, pri određenim talasnim dužinama, veze među krečnjačkim stenjem. Pećinu je, pre mnogo vremena, zatrpao neki zemljotres. U njoj se nalazila jedna velika stenovita gromada, koja se poput klina zabila između dva kamena zida. Usled snažnog potresa klin je bio izbačen iz svog ležišta, i zidovi su se zauvek sklopili. Šta se dogodilo kasnije, kada su Španci pokušali da se silom probiju kroz ulaz, i ko je pokrenuo lavinu stenja što se sručila na odred Kortesovih pešaka - nije nam znano. Lično, ne verujem da ćemo to ikad saznati."
<BR>&nbsp;&nbsp;&nbsp;&nbsp;&nbsp;"Ali, dragi moj gospodine Vanteneda, moguće je, zar ne, eksplozivom razneti nagomilano stenje, probiti se unutra uz pomoć mašine i pumpanjem izbaciti vodu iz pećine?" Pitanje je postavio onaj zdepasti, nabijeni čovek koji je sedeo u dnu stola; upravo je palio tanku cigaru komadićem slamke.
<BR>&nbsp;&nbsp;&nbsp;&nbsp;&nbsp;"Zaista tako mislite?"
<BR>&nbsp;&nbsp;&nbsp;&nbsp;&nbsp;Gospodin Vanteneda nije ni pokušao da prikrije prizvuk ironije u svom glasu.
<BR>&nbsp;&nbsp;&nbsp;&nbsp;&nbsp;"Ne postoji sila koja bi bila u stanju da otvori Mazumakova Usta - osim, dakako, ukoliko bi sam Mazumak to dopustio", odreza on, iznenada odgurnuvši kolica od stola. Trenutni nalet vetra ugasi dve sveće, ali druge nastaviše da gore plavičastom svetlošću, dok se tanane čestice pepela uskovitlaše iznad njih nalik na malene moljce.
<BR>&nbsp;&nbsp;&nbsp;&nbsp;&nbsp;Vanteneda odjednom ispruži svoju kosmatu ruku ispred njihovih lica, zgrabi sa stola svežanj traka i pokrenu kolica takvom silinom da gumene oplate na njihovim točkovima bolno zacvileše. Gosti poustajaše i počeše da se razilaze. Jedino dr Gerbert ostade da sedi, zadubljen u misli, i zagledan u plešući plamičak sveće. Kroz otvoreni prozor sobu zapljusnu ledena struja svežeg vazduha. On sleže ramenima, strese se, i okrenu oči prema sluzi, koji je uneo i počeo da slaže naramak teških trupaca kraj od dima i gareži pocrnele rešetke ispred kamina. Upravo je spretno razgrnuo žar, i stao da na njemu pažljivo razmešta trupce, kada se druga vrata otvoriše i neko uđe, dodirnuvši neku tačku na zidu. Prostorija se ponovo, smesta preobrazi. Kamin od netesanog kamena, sluga kraj ognjišta, stolice sa lepo izvajanim doručjima, svećnjak i sveće, prozori i mrkla planinska noć napolju - sve to u magnovenju iščeznu, rastvorivši se u ravnomernoj, razlivenoj svetlosti. Veliki sto sa stolicama takođe je iščezao, i u potpuno beloj, malenoj sobi, sa ovalnom, glatkom tavanicom, ostao je samo dr Gerbert; sedeo je u jedinoj naslonjači u sobi, sa četvrtastim stočićem ispred sebe na kojem se nalazio tanjir sa dopola pojedenom pečenicom. Bilo je to sve što je preostalo od malopređašnjeg prizora uzbudljive večere.
<BR>&nbsp;&nbsp;&nbsp;&nbsp;&nbsp;"Uživaš? Baš sada? I to u bapskim pričama?" obrati mu se pridošlica koji je, pošto je isključio malopređašnju igru senki, s mukom nastojao da se oslobodi svog nabreklog, prozirnog kombinezona navučenog preko tanke trenerke zakopčane do grla. On, najzad, ljutito rascepi kombinezon i s mukom ga svuče preko čizama koje su svetlucale kao da su od metala; odbacivši ga zgužvanog u ugao, on pređe prstima preko grudi i trenerka mu se širom otvori. Bio je mlađi i niži od Gerberta, sa snažnim vratom koji se sada vidljivo isticao dok je stajao samo u majici.
<BR>&nbsp;&nbsp;&nbsp;&nbsp;&nbsp;"Tek je jedan. Dogovorili smo se da se nađemo u dva... a histologija, koju znam napamet..."
<BR>&nbsp;&nbsp;&nbsp;&nbsp;&nbsp;Dr Gerbert se maši paketića, s izgledom čoveka obuzetog nelagodnošću. Onaj drugi olabavi debele veze na čizmama, povuče plesnivu metalnu traku koja je visila duž zida i hitro - kao da meša karte za igranje - složi jedan niz hlografske slike večernje sedeljke, premotavajući ih unazad; bile su tu ravnica s krečnjačkim kulama što su se uzdizale visoko, sablasno bele pod mesečevom svetlošću, pa džungla preplavljena blistavim zracima sunca, sa živopisnim leptirovima što su lepršali između lijane, te, najzad, peskovita divljina sa džinovskim termitskim zdanjima. Svaki se od ovih prizora mogao sagledati istovremeno sa svih strana, a onda je nestajao, ustupajući mesto nekom drugom. Gerbert je strpljivo čekao da se njegov kolega umori od svoje besmislene pretrage. Sred sveg tog bleštavog plesa svetlosti i boja, sa mapom u kojoj su se nalazile fotografije organskog tkiva na krilu, u mislima je bio daleko od čitave te predstave - koju je, možda, i upriličio samo da bi um odvratio od onoga što je u njega unosilo nemir.
<BR>&nbsp;&nbsp;&nbsp;&nbsp;&nbsp;"Ima li... ikakve promene?" upita on konačno.
<BR>&nbsp;&nbsp;&nbsp;&nbsp;&nbsp;Njegov mlađi kolega vrati sobi njen prvobitni asketski izgled i, uozbiljivši se, ne baš razgovetno promrmlja:
<BR>&nbsp;&nbsp;&nbsp;&nbsp;&nbsp;"Ne, nema. Samo me je Arago zamolio da svratim po njega kada budemo krenuli na sednicu Saveta."
<BR>&nbsp;&nbsp;&nbsp;&nbsp;&nbsp;Gerbert se trže, ne baš prijatno iznenađen ovom vešću.
<BR>&nbsp;&nbsp;&nbsp;&nbsp;&nbsp;"I šta si mu rekao?"
<BR>&nbsp;&nbsp;&nbsp;&nbsp;&nbsp;"Da ćemo svratiti po njega. Uh, što praviš takvo lice? Ne ljubiš baš da mu ideš u posetu?"
<BR>&nbsp;&nbsp;&nbsp;&nbsp;&nbsp;"Pa, to me baš ne uzbuđuje. Jasno je, međutim, da si mogao da ga odbiješ. Jer, čak i ako zanemarimo teologiju, pred sobom imamo sijaset problema. Šta on to želi od nas? Je li nešto spomenuo?"
<BR>&nbsp;&nbsp;&nbsp;&nbsp;&nbsp;"Nije. Čova je pristojan, a i bistar. I veoma diskretan."
<BR>&nbsp;&nbsp;&nbsp;&nbsp;&nbsp;"I veoma diskretno će nam prebaciti da smo kanibali!"
<BR>&nbsp;&nbsp;&nbsp;&nbsp;&nbsp;"Koješta. Nije to kao kad bismo vršili eksperimente. Poneli smo ih sa sobom da bismo ih oživeli, i njemu je to poznato."
<BR>&nbsp;&nbsp;&nbsp;&nbsp;&nbsp;"A zna li i za krv?"
<BR>&nbsp;&nbsp;&nbsp;&nbsp;&nbsp;"Nemam pojma. Šta je to toliko strašno kada je krv u pitanju? Pa, transfuzije se obavljaju već stotinama godina."
<BR>&nbsp;&nbsp;&nbsp;&nbsp;&nbsp;"Ipak, u njegovim očima to ne bi bila transfuzija... U najmanju ruku, bilo bi to skrnavljenje posmrtnih ostataka - nešto poput krađe tela."
<BR>&nbsp;&nbsp;&nbsp;&nbsp;&nbsp;"Tela koja sada više ničemu ne mogu poslužiti. Transplantacija je, koliko mi je poznato, stara koliko i ova brda ovde oko nas. Što se religija tiče - tu baš nisam stručnjak; ipak, u svakom slučaju, rekao bih da njegova crkva nema ništa protiv. Ali čemu ta iznenadna poplava savesti pred jednim sveštenikom, bolje reći - redovnikom? Komandant je dao saglasnost, a saglasila se i većina ostalih - iako, priznajem, ne baš svi. Arago čak nema ni pravo glasa. On je ovde s nama kao neka vrsta vatikanskog posmatrača, apostolskog izaslanika. Putnik-svedok."
<BR>&nbsp;&nbsp;&nbsp;&nbsp;&nbsp;"Odlično, Viktore. Mogu ti reći da su dijapozitivi predstavljali neprijatno iznenađenje. Nije trebalo da ta tela ukrcamo na Euridiku. Ja sam od samog početka bio protiv toga. Zbog čega nisu bila otposlata na Zemlju?"
<BR>&nbsp;&nbsp;&nbsp;&nbsp;&nbsp;"Znaš to i sam - tako je ispalo. Pored toga, kao što sam ja izvoleo da istaknem, ukoliko je iko imao prava da pođe na ovaj put - to su bili oni."
<BR>&nbsp;&nbsp;&nbsp;&nbsp;&nbsp;"Baš će mnogo dobra proisteći iz toga, budući da ćemo, u najboljem slučaju, biti u stanju da samo jednom od njih pomognemo - po cenu svih ostalih."
<BR>&nbsp;&nbsp;&nbsp;&nbsp;&nbsp;Viktor Dejvis zagleda se u Gerberta širom otvorenih očiju.
<BR>&nbsp;&nbsp;&nbsp;&nbsp;&nbsp;"Šta te to, zapravo, izjeda? Je li to naša greška? Uslovi na Titanu nisu omogućavali postavljanje dijagnoze. Jesam li u pravu? Dakle? Reci nešto! Želim samo da znam s kim ja to idem po tog dominikanca. Jesi li se ti to vratio veri svojih praotaca? Da li ti u tome što treba da učinimo - za šta treba da podnesemo zahtev - vidiš išta rđavo? Greh, možda?"
<BR>&nbsp;&nbsp;&nbsp;&nbsp;&nbsp;Iz dr Gerberta, savršeno smirenog sve do sada, odjednom provali prava bura besa.
<BR>&nbsp;&nbsp;&nbsp;&nbsp;&nbsp;"Veoma ti je dobro poznato da ću se pridružiti zahtevu, i tvom i Vrhovnog iscelitelja. S mojim si gledištima savršeno upoznat. U vaskrsavanju nema nikakvog zla. Zlo je, međutim, u tome što ćemo samo jednog od dvojice ljudi, koji su u stanju pogodnom za reanimaciju, biti u mogućnosti da vratimo u život. I da, ćemo pri tom, sami morati da izvršimo izbor... Samo traćimo vreme. Krenimo. Želim da s ovim što pre završim."
<BR>&nbsp;&nbsp;&nbsp;&nbsp;&nbsp;"Moram da se presvučem. Hoćeš li me pričekati?"
<BR>&nbsp;&nbsp;&nbsp;&nbsp;&nbsp;"Ne, krećem odmah. Pridruži mi se kad budeš spreman. U kom je sektoru?"
<BR>&nbsp;&nbsp;&nbsp;&nbsp;&nbsp;"Trećem, srednja sekcija. Biću tamo kroz pet minuta."
<BR>&nbsp;&nbsp;&nbsp;&nbsp;&nbsp;Oni istovremeno iziđoše iz sobe, ali se uputiše različitim liftovima. Gerbert pritisnu odgovarajuće dugme i pohita u jednu ovalnu, srebranastu prostoriju. Kada se jajoliko vozilo konačno zaustavilo, zakrivljeni zid pred njim se otvori poput spirale, kao dužica kod kakve kamere. Ispred njega, pri svetlosti čiji se izvor nije mogao nazreti, pružao se niz zakrivljenih vrata sa visokim pragovima, kao kod nekog starovremenskog broda. On konačno pronađe vrata sa brojem 84, na kojima je stajala i pločica sa natpisom 'R.P. Argo, D.A.' I dok se on, glupo, pitao šta bi to D.A. trebalo da znači (Doctor Angelicus? Departman Agrikulture?), vrata se pred njim raskriliše.
<BR>&nbsp;&nbsp;&nbsp;&nbsp;&nbsp;Zakoračivši preko praga, on se nađe u prostoranoj kabini u kojoj su duž zidova bile poređane zastakljene police sa knjigama. Na dva međusobno sučeljena zida stajale su dve slike uokvirene svetlim ramovima, pružajući se od tavanice do poda. Na desnom se nalazilo Kranahovo 'Drvo Saznanja', sa Adamom, Evom i zmijom; na desnom, Bošovo 'Iskušavanje sv. Antona'. Međutim, pre no što dospe da bolje prouči čudovišta što su se vitlala nebom na 'Iskušavanju', Kranahova slika odjednom skliznu iza jedne police; ukaza se otvor, na kojem se pojavi Arago, odeven u belu mantiju. Pre no što se slika vratila na svoje mesto, da poput vrata zatvori prolaz, Gerbertu pođe za rukom da na trenutak, u pokrajnom sobičku, osmotri veliki crni krst na belom polju. Dva čoveka rukovaše se u znak pozdrava, i potom sedoše za oniži stočić - sav u neredu i pretrpan papirima, crtežima i većim brojem otvorenih knjiga sa raznobojnim trakama za označavanje mesta na kojima se zastalo pri čitanju.... Aragovo lice bilo je mršavo i tamno, sa sivim, prodornim očima ispod gotovo potpuno belih obrva. Mantija kao da mu je bila nekoliko brojeva veća nego što je to bilo neophodno. U rukama, snažnim kao u kakvog pijaniste, držao je sasvim običan štap. Gerbert odjednom zateče sebe kako pogledom ispituje hrbate starih knjiga, ne želeći da on bude taj koji će prvi progovoriti.
<BR>&nbsp;&nbsp;&nbsp;&nbsp;&nbsp;Pitanje koje je iščekivao ne bi postavljeno.
<BR>&nbsp;&nbsp;&nbsp;&nbsp;&nbsp;"Dr Gerberte, ja vam, dakako, nisam ravan po znanju. Pa ipak, u stanju sam da sa vama razgovaram i Eskulapovim jezikom. Bio sam, naime, psihijatar, pre no što sam na sebe navukao ovu odeću... Dakle, Vrhovni iscelitelj uputio me je u sve činjenice koje se odnose na... ovaj, postupak. Postupak, dakako, govori sam za sebe. Koliko sam uspeo da shvatim, usled nepodudarnosti krvnih grupa, kao i usled međusobne nespojivosti tkiva, od dva čoveka koja su u pitanju samo jedan može biti probuđen."
<BR>&nbsp;&nbsp;&nbsp;&nbsp;&nbsp;"Ne - probuđen", ispravi ga Gerbert, gotovo preko volje budući da je redovnik izbegao da se izrazi pravim rečima, "već 'vaskrsnut iz mrtvih'." Dominikancu, razume se, razlika ne promače.
<BR>&nbsp;&nbsp;&nbsp;&nbsp;&nbsp;"Razlika je, nema sumnje, za mene veoma značajna, ali sam svestan da za vas ne može biti ni od kakve važnosti. Upravo stoga, svaka eshatološka rasprava bila bi savršeno bespredmetna. Neko poput mene, i u mom položaju, rekao bi da istinska smrt označava raspadanje, usled nezaustavljivih promena do kojih dolazi u ljudskom telu. Takvih tela imamo na brodu čak sedam. Jasno mi je da posmrtni ostaci tih ljudi ne mogu biti prepušteni večnom pokoju; shvatam i neophodnost toga, mada nisam ovlašćen da to i odobrim. Ali od vas, doktore, kao i od vašeg prijatelja - koji svakog trenutka treba da nam se pridruži - voleo bih da dobijem odgovor na samo jedno pitanje. Razume se, slobodni ste da odbijete da na njega odgovorite."
<BR>&nbsp;&nbsp;&nbsp;&nbsp;&nbsp;"Samo izvolite", prihvati Gerbert, osetivši kako ga podilaze žmarci.
<BR>&nbsp;&nbsp;&nbsp;&nbsp;&nbsp;"Verovatno ste već naslutili o čemu je reč. Moje pitanje odnosi se na merila na osnovu kojih će biti izvršen izbor."
<BR>&nbsp;&nbsp;&nbsp;&nbsp;&nbsp;"Dejvisov odgovor bio bi u dlaku nalik na moj. Ne raspolažem, razume se, objektivnim merilima. I vi sami, budući da su vam sve činjenice učinjene dostupnim, svesni ste toga... oče Arago."
<BR>&nbsp;&nbsp;&nbsp;&nbsp;&nbsp;"Jesam. Proračunavanje stepena verovatnoće, svakako, premaša ljudske mogućnosti. Izvodeći bezbroj milijardi operacija, lekari tek dvojici od svakih devet pacijenata daju devedeset devet odsto izgleda - uz mogućnost greške koja se zadržava u teoretskim okvirima. Bilo koji razlog da je u pitanju. Slažem se: ne postoje objektivna merila; ali upravo iz tog razloga uzimam sebi slobodu da vas upitam na temelju kakvih merila ćete vi postupiti."
<BR>&nbsp;&nbsp;&nbsp;&nbsp;&nbsp;"Suočeni smo sa dve stvari", odgovori Gerbert, sa nekom vrstom olakšanja. "Kao lekar, zajedno sa Vrhovnim isceliteljem, zatražićemo od Komandanta da odobri izvesne navigacione izmene. Smemo li pretpostaviti, oče, da ćete biti na našoj strani?"
<BR>&nbsp;&nbsp;&nbsp;&nbsp;&nbsp;"Poznato vam je da nemam pravo glasa."
<BR>&nbsp;&nbsp;&nbsp;&nbsp;&nbsp;"Tako je, ali stanovište koje budete spremni da zastupate moglo bi biti od uticaja..."
<BR>&nbsp;&nbsp;&nbsp;&nbsp;&nbsp;"Na odluku Saveta? Ali odluka je već doneta! Ne mogu ni zamisliti pojavu bilo kakvog novog protivljenja... Većina se, uostalom, već izjasnila 'za'. komandant je sa odlukom upoznat, i veoma bi me iznenadilo da čujem da lekari nisu u nju upućeni."
<BR>&nbsp;&nbsp;&nbsp;&nbsp;&nbsp;"Zatražili smo znatno više izmena nego što je prvobitno bilo prihvaćeno. Znate, ni devedeset devet procenata za nas nije dovoljno. Čak nam ni sićušni, deseti decimal nije nevažan. I tako, usled osetno većeg utroška energije, kao i usled kašnjenja čitave ekspedicije, troškovi će biti strašno uvećani."
<BR>&nbsp;&nbsp;&nbsp;&nbsp;&nbsp;"To je za mene novost. A što beše ona druga stvar koju pomenuste?"
<BR>&nbsp;&nbsp;&nbsp;&nbsp;&nbsp;"Izbor leševa. Bez ikakvog smo putokaza u pogledu identiteta tih ljudi, budući da nam je usled neshvatljivog nemara - radio-tehničari, dabome, koriste za to mnogo elegantniji izraz: 'preopterećenje komunikacionih kanala' - sada nemoguće da ustanovimo imena, profesije i biografske podatke tih ljudi. U stvari, u pitanju je i nešto znatno ozbiljnije no što je puki nemir. Naime, kada smo te sanduke ukrcavali na brod, nismo bili svesni činjenice da su ne samo memorije stare opreme iz onog rudnika - Grala - već i memorije digitalnih mašina iz Rembdena, tokom operacije demontiranja pretrpele značajna oštećenja. Lica odgovorna za sudbinu onih koje je, uz naš pritisak, Komandant ukrcao na brod, složila su se da se svi potrebni podaci mogu dobiti na Zemlji. Ispostavilo se, međutim, da se uopšte ne zna ko je izdao nalog za uskladištenje podataka o njima, niti kada, niti kome. Očevidno je da svi, da se tako izrazim, sada peru ruke."
<BR>&nbsp;&nbsp;&nbsp;&nbsp;&nbsp;"To se po pravilu dešava kada se nadležnosti ljudi međusobno preprliću. Što, dabome, ne predstavlja nikakvo opravdanje za..."
<BR>&nbsp;&nbsp;&nbsp;&nbsp;&nbsp;Redovnik zastade, zagleda se Gerbertu pravo u oči, i blago upita:
<BR>&nbsp;&nbsp;&nbsp;&nbsp;&nbsp;"Vi ste se protivili prebacivanju žrtava na brod?"
<BR>&nbsp;&nbsp;&nbsp;&nbsp;&nbsp;Pomalo oklevajući, Gerbert potvrdno klimnu.
<BR>&nbsp;&nbsp;&nbsp;&nbsp;&nbsp;"U sveopštem uzbuđenju koje je zavladalo pre poletanja nijedan pojedinačni glas - posebno ne glas jednog lekara, koji, uz to, nije ni oprobani astronaut - nije imao nikakvu stvarnu težnju. Međutm, čak i da sam se usprotivio, i izrazio svoje bojazni, to ne znači da bih se sada osećao spokojnim."
<BR>&nbsp;&nbsp;&nbsp;&nbsp;&nbsp;"Kako onda nameravate da postupite? Da bacate novčić?"
<BR>&nbsp;&nbsp;&nbsp;&nbsp;&nbsp;Gerbert se sav ukruti.
<BR>&nbsp;&nbsp;&nbsp;&nbsp;&nbsp;"Izbor će u potpunosti zavisiti od nas samih. Posle sednice Saveta, ukoliko se našim zahtevima iziđe u susret u čisto tehnološkoj oblasti - mislim u pogledu navigacionih izmena - pristupićemo novoj obdukciji i još jednom pretresti čitavu sadržinu vitrifaksa, sve do poslednje dlačice."
<BR>&nbsp;&nbsp;&nbsp;&nbsp;&nbsp;"A kakav bi uticaj na vaš izbor onog koji će biti vraćen u život mogla imati njegova, eventualno, uspešna identifikacija?"
<BR>&nbsp;&nbsp;&nbsp;&nbsp;&nbsp;"Po svoj prilici - nikakav. U svakom slučaju, od uticaja neće biti njegov položaj; to je činilac koji u medicini nema nikakvog značaja."
<BR>&nbsp;&nbsp;&nbsp;&nbsp;&nbsp;"Svi ti ljudi", započe redovnik, brižljivo odmeravajući svaku svoju reč i govoreći veoma sporo, kao da korača po sve tanjem i tanjem ledu, "izgubili su život pod tragičnim okolnostima. Neki od njih dok su obavljali svoje redovne poslove, bilo kao nameštenici tamošnjih rudnika, bilo kao stručnjaci kompanija. Drugi su, opet, izgubli život pokušavajući da spasu one prve. Da li biste takvu razliku, pod uslovom da ju bi je bilo moguće ustanoviti, prihvatili kao merilo?"
<BR>&nbsp;&nbsp;&nbsp;&nbsp;&nbsp;"Ne bih."
<BR>&nbsp;&nbsp;&nbsp;&nbsp;&nbsp;Odgovor je bio koliko brz, toliko i odlučan.
<BR>&nbsp;&nbsp;&nbsp;&nbsp;&nbsp;Knjige u policama na zidu se razmakoše i u kabinu kroči Dejvis, izvinjavajući se zbog zakašnjenja. Redovnik ustade, a za njim i Gerbert.
<BR>&nbsp;&nbsp;&nbsp;&nbsp;&nbsp;"Saznao sam sve što mi je bilo potrebno", zaključi Arago. Bio je rastom viši od obojice lekara. Iza njegovih leđa, Eva se okrenu prema Adamu, a zmija se hitro uspuza uz Rajsko drvo. "Hvala vam, gospodo. U pitanju je naš opšti stav. Mi o nekom čoveku ne sudimo na osnovu njegovih vrlina ili njegovih mana, baš kao što ni vi o tome ne razmišljate kada mu spasavate život. Neću vas više zadržavati: vreme je da pođemo. Videćemo se na sednici Saveta."
<BR>&nbsp;&nbsp;&nbsp;&nbsp;&nbsp;Sva trojica potom napustiše kabinu. U nekoliko reči, Gerbert prenese Dejvisu suštinu svog razgovora s apostolskim posmatračem. Na jednoj, savršeno kružnoj raskrsnici hodnika, njih dvojica kročiše u jajoliko, tamnosrebrnasto vozilo. Odgovarajući prolaz smesta se otvori i uz dug, potmuli uzdah, vozilo bez točkova bi usisano u zjapeći otvor. Kroz kružne prozore do njih je dopirala svetslost sa galerija mimo kojih su prolazili. Sedeli su tako, sučelice jedan drugom, bez reči. Iako ni jednom ni drugom nije bio jasan razlog, obojica su se osećala povređenim zbog reči kojima je redovnik okončao njihov susret. Taj je osećaj, međutim, bio isuviše neodređen, da bi zasluživao da ga temeljitije razmotre - pogotovo u svetlosti onoga što je stajalo pred njima.
<BR>&nbsp;&nbsp;&nbsp;&nbsp;&nbsp;Konferencijska sala nalazila se u petom sektoru Euridike. Posmatran iz daljine i u letu, brod je bio nalik na dugačku, belu larvu, na cilindričnim, ispupčnim segmentima; bila je to, međutim, neka krilata larva, budući da su joj pljosnata peraja štrčala i iz levog i iz desnog boka, završavajući se štitnicima hidroturbina.
<BR>&nbsp;&nbsp;&nbsp;&nbsp;&nbsp;Glava Euridike, malo spljoštena, bila je načičkana mnoštvom antenskih bodlji, nalik na pipke ili žaoke. Prstenasti sektori, međusobno spojeni kratkim cilindrima prečnika od trideset metara, bili su takođe pričvršćeni jedan za drugi; dvostruka unutrašnja kobilica ojačavala ih je kad god bi kosmički brod ubrzavao, razvijao punu brzinu, ili počinjao da koči. Mašine, koje su nazivali hidroturbinama, u stvari su bili termonuklearni reaktori sa džinovskim usisnim levcima, a vodonik iz savršene praznine svemira služio im je kao pogonsko gorivo.
<BR>&nbsp;&nbsp;&nbsp;&nbsp;&nbsp;Ovaj se pogon pokazao čak i prikladniji od samog fotonskog pogona. Učinak nuklearnog goriva je pri podsvetlosnim brzinama opadao, budući da je lavlji deo kinetičke energije bio trošen u vrtložju ognja što je zaludno šibao po zvezdanom bespuću; tek jedan mali deo oslobođene energije bio je prebacivan na rakete. Fotonski je pogon, takođe, sa svoje strane, zahtevao da brod bude krcat milionima tona materije i antimaterije; pogonska energija stvarala se njihovim međusobnim poništavanjem. S druge strane, pak, termonuklearni reaktori sa džinovskim usisnim levcima koristili su međuzvezdani vodonik. Atomi vodonika, premda sveprisutni, bili su do te mere razvejani širom galaktičkog prostora, da su mašine ovog tipa počinjale efikasno da dejstvuju tek iznad brzina od trideset hiljada kilometara u sekundi; punu snagu, međutim, razvijale su tek pri brzinama bliskim brzini svetlosti. Budući već glomazni, brodovi sa ovakvim pogonom nisu mogli slobodno da uzleću sa planeta; isto tako, nisu bili u stanju da sami po sebi postignu brzinu pri kojoj bi se atomi, usisavani u reaktore, u dovoljnoj meri zgusnuli da bi moglo doći do paljenja. Zjapeći usisni levci, dakle, usmeravali su se posle poletanja unapred, tako da je, na ovaj način, i iz najdubljih svemirskih praznina do njihovih ždrela pristizalo dovoljno vodonika da bi se u utrobi broda potpalio veštački sunčev oganj. Faktor efikasnosti bi se tada naglo uvećavao, i brod bi, neopterećen vlastitim zalihama goriva, bio u mogućnosti da održava stalno ubrzanje. Posle manje od godinu dana postojanog ubrzavanja, koje je odgovaralo snazi Zemljine gravitacije, brod bi dostigao gotovo devedeset devet postotaka brzine svetlosti; i dok su na samom brodu prolazili tek minuti, na Zemlji su proticale čitave decenije.
<BR>&nbsp;&nbsp;&nbsp;&nbsp;&nbsp;Euridika je bila izgrađena na orbiti iznad Titana, budući da je upravo Titan trebalo da joj posluži kao startna platforma. Konvencionalnim termonuklearnim procesom bezbroj biliona tona mase ovog Saturnovog pratioca preobraćeno je u energiju za transformatore, da bi ovi, potom, kao laserski bacači, počeli odašiljati čitave stubove zgusnute svetlosti prema džinovskoj krmi Euridike; bilo je to kao da se barutom puni topovska cev ispod artiljerijske granate. Najpre je, posredstvom astro-inžinjeringa, ovaj mesec trebalo lišiti njegovog debelog atmosferskog omotača. Potom su radiohemijska postrojenja i hidronuklearne energetske centrale bili izgrađeni na zaravni ekvatorijalnog kontinenta, pošto su sve planine na njemu prethodno sažežene toplotnom paljbom iz svih raspoloživih satelita. Njihove moćne salve preobratile su velike planinske vence u lavu, posle čega je, kriobalističkim bombama ubrzano njeno stvrdnjavanje. Tako se zagasitorumeno, usijano, žitko more preobratilo u tvrdu, glatku zaravan - veštačko Mare Herculaneum... Na dvanaest hiljada kvadratnih milja te zaravni iznikla je potom prava šuma laserskih bacača - istinskog Herkula ekspedicije. U kritičnom trenutku iz njih je grunula paljba, kako bi se Euridika izbacila iz njene stacionarne orbite. Dugačak stub zgusnute svetlosti, usmeren prema ogledalima na njegovoj krmi, poterao je onda brod na onu stranu sunčevog sistema. I dok je snaga laserskog stuba slabila, brod se sve više počinjao oslanjati na vlastite rakete; sagorelih ostataka njihovih predhodnih segmenata oslobodio se kada se već našao daleko iza Plutona. I tek su tada džinovska ždrela vodoničnih levaka stupila u dejstvo.
<BR>&nbsp;&nbsp;&nbsp;&nbsp;&nbsp;Budući da je trebalo da se velikom brzinom kreću tokom čitavog putovanja, brod je tek postepeno ubrzavao, održavajući, sve vreme, u svojoj unutrašnjosti, težinsko stanje jednako zemaljskoj gravitaciji. Međutim, to se dalo osetiti samo duž longitudinalne ose broda. Upravo stoga je svaki sferični sektor na Euridici predstavljao potpuno odvojenu jedinicu. Njene galerije protezale su se poprečno u utrobi broda, s jedne na drugu njegovu stranu; shodno tome, 'gore' je značilo prema pramcu, 'dole' prema krmi. A kada bi čitav brod prikočio, ili promenio kurs, vektor sila razlikovao bi se u skladu sa osama svakog pojedinačnog sektora. Sledstveno tome, da bi se izbeglo da se tavanice iznenadno premetnu u zidove, kada se galerije neočekivano postave u okomit položaj, u svakom se sektoru nalazila i jedna valjkasta sfera koja je bila u stanju da rotira duž spoljnih zidova, baš kao kakav loptasti šarnir. Žiroskopi su se starali o tome da na galerijama svake od tih sfera - bilo ih osam, i u njima su bile smeštene pojedinačne kabine - sila potiska uvek dolazi po vertikali. Mada su se prilikom pomenutih manevara galerije u tim međusobno odvojenim sferama postavljale obrnuto u odnosu na glavnu osu - duž kobilice broda - i u takvim se prilikama nesmetano moglo prelaziti iz jednog sektora u drugi. Postojao je i tunelski sistem načinjen od dodatnih harmonikastih creva, koje su nazivali 'crvima'. Samo je u tim elastičnim tunelima čovek mogao osetiti da je došlo do promene ili gubitka gravitacije, budući da je lift prolazio kroz cilindre između sektora.
<BR>&nbsp;&nbsp;&nbsp;&nbsp;&nbsp;U trenutku održavanja ove sednice Saveta, prve posle poletanja, pred Euridikom je stajala gotovo čitava jedna godina postojanog ubrzavanja; nije, prema tome, bilo ničega što bi joj se moglo isprečiti na njenom neuzbudljivom putu.
<BR>&nbsp;&nbsp;&nbsp;&nbsp;&nbsp;Peti sektor, koji su još nazivali i Parlamentom, služio je za sastanke na kojima se okupljala čitava posada. Ispod zakrivljene tavanice prostirala se neka vrsta ne previše visokog amfiteatra - unaokolo, oko čitave prostorije, bila su nanizana četiri reda sedišta koji su, na određenim razdaljinama, presecali kose platforme. Kraj jednog ravnog zida stajao je dugačak sto - u stvari, niz međusobno povezanih konzola sa monitorima. Iza stola, licem okrenuti prema okupljenim članovima posade, sedeli su navigatori, okruženi svojim podređenim specijalistima.
<BR>&nbsp;&nbsp;&nbsp;&nbsp;&nbsp;Jedinstvenost čitave ekspedicije zahtevala je i neuobičajeni komandni sastav. Ter Horab bio je zadužen za let; koordinator Jusupov za pogon; radio-fizičar De Vit za komunikacije; i na čelu naučničke grupe, među kojima su se nalazili kako oni bez kojih se u ovoj prilici nije moglo, tako i oni koji je trebalo da stupe u dejstvo tek pošto se stigne na odredište, nalazio se polistoričar Dženkins.
<BR>&nbsp;&nbsp;&nbsp;&nbsp;&nbsp;Kada Gerbert i Dejvid stigoše na gornju galeriju, rasprava je već bila započela. Teri Horab je upravo naglas čitao zahteve koje su lekari postavili. Niko se ni ne osvrnu na kasnioce; samo je Vrhovni iscelitelj, Varadijan, koji je sedeo između Komandanta i Navigatora, izrazio svoje negodovanje mrgudno izdigavši obrve. Nisu mnogo propustili. Usled sveopšte tišine, ravnomerni glas Teri Horaba kao da je pristizao odasvud.
<BR>&nbsp;&nbsp;&nbsp;&nbsp;&nbsp;"... prema tome, njihov je zahtev da se brzina kretanja broda smanji na jednu desetinu, smatrajući to neophodnim da bi se moglo pristupiti reanimaciji tela smeštenih u zamrzivače. Značilo bi to, zapravo, smanjiti brzinu kretanja broda do najniže dozvoljene tačke. Odmah da kažem: to je moguće učiniti. Ali u tom slučaju, čitav program leta, sa svim prethodno izvedenim proračunima, mogao bi biti poništen. Naravno, moguće je izraditi nov program. Međutim, imajmo u vidu da je sadašnji program proistekao iz rada, tamo na Zemlji, pet međusobno nezavisnih grupa stručnjaka, kako bi se sasvim otklonila mogućnost grešaka. Razume se, pet nezavisnih grupa stručnjaka ovde ni slučajno ne bismo mogli sastaviti. Nov program mogli bismo, eventualno, sastaviti uz pomoć dveju grupa - ali na takav program ne bismo se smeli osloniti sa poverenjem koje smo imali u prethodni. Rizik nije prevelik, ali ga ne bilo moguće ni zanemariti. Prema tome, pitam vas sledeće: da li ćemo se odmah izjašnjavati o zahtevu lekara, bez dalje rasprave, ili ćemo od njih zatražiti dodatna razjašnjenja?"
<BR>&nbsp;&nbsp;&nbsp;&nbsp;&nbsp;Većina se, ipak, izjasni u prilog dalje rasprave. Varadijan, međutim, ne ispolji nameru da sam uzme reč; umesto toga, on pozva Gerberta.
<BR>&nbsp;&nbsp;&nbsp;&nbsp;&nbsp;"U rečima našeg Komandanta dao se naslutiti i prizvuk prebacivanja", započe Gerbert, ne ustavši sa svog mesta, u poslednjem, najvišem redu sedišta. "Prebacivanje bi, međutim, trebalo da bude usmereno prema onima koji su nam, savršeno zainteresovani za njihovo stanje, izručili tela pronađena na Titanu. Mogla se, dakako, povodom toga sprovesti i istraga, kako bi se pronašli odgovorni za takvo ponašanje. Ipak, bili oni ili ne bili ovde među nama - ni najmanje ne menja situaciju u kojoj se sada nalazimo. Zadatak sa kojim se ovog časa suočavamo jeste potpuno vaskrsnuće čoveka čije je telo samo nešto malo bolje očuvano nego mumija nekog faraona... Sada, pak, za trenutak samo, moram zaći malo dublje u prošlost, u istoriju medicine. Pokušaji dubokog zamrzavanja ljudskog organizma sežu unazad sve do dvadesetog stoleća. Izlapeli stari milijarderi tražili su da budu stavljeni u boce sa tečnim azotom, u nadi da će jednog dalekog dana u budućnosti biti uspešno vraćeni u život. Bila je to, dakako, savršena besmislica: ponovo vraćanje normalne telesne temperature jednom zamrznutom ljudskom organizmu neminovno izaziva proces njegovog raspadanja... Kasnije su naučnici, međutim, došli do saznanja kako da zamrznu komadiće tkiva, jajne ćelije, spermu i mikroorganizme. Što je organizam bio složeniji i veći, i teškoće sa zamrzavanjem postajale su složenije i veće... Zamrzavanje, zapravo, znači trenutno pretvaranje svekolike tečnosti organizma u led - pri čemu se mora preskočiti faza kristalizacije, budući da ona dovodi do nepopravljivih oštećenja u tananim strukturama ljudskih ćelija. I telo i mozak, dakle, moraju biti zaleđeni u deliću sekunde. Nije, dabome, nimalo teško zagrejati nešto, u deliću sekunde, čak i do veoma visoke temperature; međutim, spustiti temperaturu, takođe u deliću sekunde, do blizu nultog podeoka kelvina, predstavlja neuporedivo teži zadatak. Mehurasti vitrifaksi u kojima su bile smeštene žrtve na Titanu bili su primitivni i njihovo delovanje nije bilo ni najmanje nežno. Kada smo odlučili da ih prihvatimo i ukrcamo na brod, nismo imali nikakvu predstavu o njihovom tipu i ustrojstvu. Upravo je, stoga, stanje u kojem smo zatekli tela za nas predstavljalo taliko iznenađenje."
<BR>&nbsp;&nbsp;&nbsp;&nbsp;&nbsp;"Iznenađenje - za koga, i zbog čega?" upita neko iz prvog reda sedišta.
<BR>&nbsp;&nbsp;&nbsp;&nbsp;&nbsp;"Za mene kao lekara, za Dejvisa, koji je stomatolog, i naravno, za našeg pretpostavljenog. Zbog čega? Pa, kontejnere smo primili bez ikakvih specifikacija ili dijagrama koji bi nam nešto više kazivali o tim starim tipovima vitrifaksa. Nismo znali da su mehurasta ustrojstva u kojima su se nalazila zamrznuta tela bila delimično oštećena usled survavanja lavina, kao ni da su, tamo dole na Titanu, bila prebačena u cilindrične termose sa tečnim helijumom i specijalnom letelicom dopremljena na naš brod. Najzad, i zbog toga što smo, tokom četiri stotine časova posle poletanja, dok nas je Herkul potiskivao izvan Sunčevog sistema, bili izloženi pritisku od dve gravitacije; za sve to vreme nismo mogli ni pomišljati na ispitivanje sadržine kontejnera."
<BR>&nbsp;&nbsp;&nbsp;&nbsp;&nbsp;"Ali, Džone, bilo je to pre tri meseca", primeti isti glas.
<BR>&nbsp;&nbsp;&nbsp;&nbsp;&nbsp;"Tako je. Međutim, za to vreme ustanovili smo da nema nikakvih izgleda da ih sve vratimo u život. Trojica su bila odmah, otpisana: mozgovi su im bili smrskani. Od preostalih, samo jednog bismo mogli vaskrsnuti, mada, u načelu, postoje dva kandidata za oživljavanje. Problem je, međutim, u tome što se u krvotoku svih tih tela zadržala krv."
<BR>&nbsp;&nbsp;&nbsp;&nbsp;&nbsp;"Prava krv?" upita neko s druge strane amfiteatra.
<BR>&nbsp;&nbsp;&nbsp;&nbsp;&nbsp;"Da, prava. Eritrociti, plazma, i tako dalje. Podatke o njihovoj krvi imamo sačuvane u holodosijeima. Ipak, bez dodatnih količina krvi ne bismo mogli pristupiti transfuziji; stoga smo eritroblaste uzeli iz koštane srži i umnožili ih. Krv smo, dakle, sada imali. Onda smo se suočili s problemom međusobne nespojivosti ćelija tkiva. Kao kandidate za reanimaciju sada imamo dva mozga. Međutim, raspolažemo organima za samo jednog čoveka; dakle, od dva potojeća tela imamo dovoljno delova da sastavimo samo jednu novu ličnost. Odvratno, priznajem, ali ono što vam govorim je istina."
<BR>&nbsp;&nbsp;&nbsp;&nbsp;&nbsp;"Mozak je moguće reanimirati i bez tela." dobaci neko.
<BR>&nbsp;&nbsp;&nbsp;&nbsp;&nbsp;"To nipošto ne nameravamo da učinimo", odvrati Gerbert. "Nismo ovde da bismo se oprobavali u zaista gnusnim eksperimentima - a pri sadašnjim saznanjima medicinske nauke oni bi, bez sumnje, bili čak i više nego gnusni. Pitanja s kojima smo sada suočeni nije moguće svesti na samo medicinske probleme. U probleme navigacije mi se ovde uplićemo kao lekari, ne kao astronauti. Nijedan laik ne može nam odrediti šta nam valja dalje činiti. Shodno tome nema ni potrebe da vas upućujem u pojedinosti operacije. Dovoljno je ovo: neophodno je najpre dekalcifikovati skelete, a potom ih metalizovati. Pa, potom, iz tkiva natopljenog tečnim helijumom izvući sav višak azota. Najzad, raskomadati tela da bismo dobili delove od kojih ćemo sačiniti našeg kandidata za oživljavanje. U svemu tome smo na svom terenu... A sada ću vam izložiti samo suštinu našeg zahteva. Reanimaciju mozga moramo obaviti pri najmanjoj mogućoj gravitaciji. Potpuno bestežinsko stanje, dabome, bilo bi najprikladnije. Svesni smo, međutim, činjenice da bi to bilo nemoguće postići bez potpunog isključivanja motora - što bi, opet, razume se, u celosti poremetilo i samu svrhu našeg leta."
<BR>&nbsp;&nbsp;&nbsp;&nbsp;&nbsp;"Pređi na stvar, Džone." Vrhovni iscelitelj nije krio nestrpljenje. "Komandant i ovi ljudi ovde želeli bi da budu upućeni u razloge koji stoje iza tvog zahteva."
<BR>&nbsp;&nbsp;&nbsp;&nbsp;&nbsp;Nije rekao našeg, već tvog zahteva. Praveći se kao da nije primetio tu omašku, ali ubeđen da nije bila nesvesna, Gerbart mirno nastavi:
<BR>&nbsp;&nbsp;&nbsp;&nbsp;&nbsp;"Pod normalnim okolnostima, neuroni u ljudskom mozgu se ne dele. Ne dele se stoga što predstavljaju temelj identiteta neke ličnosti - kao što su, na primer, pamćenje, kao i druga svojstva koja se obično nazivaju karakterom, dušom, i tako dalje. Međutim, u mozgovima onih koji su na krajnje primitivan način bili zamrznuti na Titanu došlo je do ozbiljnih oštećenja. Danas, zahvaljujući stanju medicinske nauke, imamo mogućnost da izazovemo deobu susednih neuronskih ćelija, kako bi se popunile praznine nastale oštećenjem izvesnog broja naurona; međutim, time istovremeno uništavamo svaku individualnost tih neurona. Da bismo očuvali lični identitet kandidata za reanimaciju, morali bismo što je moguće više ograničiti broj neuronskih ćelija čiju ćemo podelu izazvati, budući da su te ćelije, nastale deobom neurona, poput neuronskih ćelija u kakvog novorođenčeta - prazne, čiste. Dakle, čak ni pri nultoj gravitaciji ne bismo bili potpuno sigurni da vaskrsnuta osoba neće, bar do izvesne mere, trpeti od opšte amnezije. Deo sećanja se neizbežno gubi prilikom dubinskog zamrzavanja čak i u najsavršenijim kriostatima, budući da tanane veze među sinapsama trpe oštećenja na molekularnom nivou. Shodno tome, ne bismo mogli tvrditi da će vaskrsnuti čovek biti baš onakav kakav je bio pre stotinak godina. Možemo samo reći da su - što je prilikom reanimacije mozga gravitacija manja - izgledi da se sačuva ličnost vaskrsle osobe veći. To je sve."
<BR>&nbsp;&nbsp;&nbsp;&nbsp;&nbsp;Kao slučajno, Ter Horab okrznu pogledom Vrhovng iscelitelja, ali je ovaj, kako se činilo, baš u tom trenutku veoma usrdno proučavao papire koji su stajali pred njim.
<BR>&nbsp;&nbsp;&nbsp;&nbsp;&nbsp;"Nema potrebe za glasanjem", zaključi Ter Horab. "S obzirom na ovlašćenja koja imam kao komandant, naređujem da se brzina broda smanji u vreme koje lekari budu odredili, kao i da se let tom brzinom nastavi dokle god to oni budu smatrali neophodnim. Sastanak je završen."
<BR>&nbsp;&nbsp;&nbsp;&nbsp;&nbsp;Prigušeni žamor prođe čitavim amfiteatrom. Ter Horab ustade i dodirnu Jusupova po ramenu, i obojica se uputiše ka donjem izlazu. Gerbart i Dejvis praktično se sjuriše niz galeriju, pre no što je iko došao u priliku da im pristupi. U hodniku naiđoše na dominikanca. Nije ih oslovio; samo im je klimuo i nastavio svojim putem.
<BR>&nbsp;&nbsp;&nbsp;&nbsp;&nbsp;"Nisam ovo očekivao od Varadijana", prigunđa Dejvis, pošto sa Gerbertom uđe u krmeni lift. "S druge strane, Komandant... pa, imamo pravog čoveka na pravom mestu. Mogao sam gotovo osetiti koliko su naše kolege humanitaci, a naročito naši 'Psihonauti', bili pripravni da navale na nas. Smazao ih je u jednom zalogaju..."
<BR>&nbsp;&nbsp;&nbsp;&nbsp;&nbsp;Lift uspori; svetiljke koje su u prolazu mogli videti kroz okna prorediše se.
<BR>&nbsp;&nbsp;&nbsp;&nbsp;&nbsp;"Varadijan nije važan", promrmlja Gerbert. "Ako baš hoćeš da znaš, Arago je razgovarao sa Ter Horabom neposredno pred početak sednice Saveta."
<BR>&nbsp;&nbsp;&nbsp;&nbsp;&nbsp;"Ko ti je to rekao?"
<BR>&nbsp;&nbsp;&nbsp;&nbsp;&nbsp;"Jusupov. Arago je razgovarao sa Ter Horabom pre no što smo se mi s njim sreli."
<BR>&nbsp;&nbsp;&nbsp;&nbsp;&nbsp;"Misliš, onda, da je on...?"
<BR>&nbsp;&nbsp;&nbsp;&nbsp;&nbsp;"Ne mislim. Znam pouzdano. Arago nam je pomogao."
<BR>&nbsp;&nbsp;&nbsp;&nbsp;&nbsp;"Jedan teolog..."
<BR>&nbsp;&nbsp;&nbsp;&nbsp;&nbsp;"Ne razumem se u teologiju. Ali on je dobro potkovan i u medicini i u teologiji. Dabome, njegova je stvar kako miri jedno s drugim... Hajde da se presvučemo. Moramo sve pripremiti - i odrediti trenutak."
<BR>
<BR>&nbsp;&nbsp;&nbsp;&nbsp;&nbsp;Pre no što se pristupilo operaciji, dr Gerbert još jednom pročita izveštaje iz holodosijea. Dok su obavljale svoje uobičajene poslove, džinovske planetarne mašine u jednom se trenutku zaustaviše, budući da su njihovi senzori ustanovili prisustvo nekog metalnog ustrojstva, i u njemu, organskog tkiva. Jednog po jednog, sedam starih strajdera izvukoše iz Birnamske Vrleti, i u njima pronađoše šest ljudskih tela. Dva Diglasa zatekli su međusobno udaljena tek nekoliko stotina metara. Jedan od njih bio je prazan; u drugom se, u mehurastom vitrifaksu, nalazio neki mlađi čovek. U poređenju sa osmom generacijom mašina-kopača koje su rile po Titanovim glečerima, ovi Diglasi ličili su na prave patuljke. Komandni centar obustavio je svaki dalji rad džinovskih kopača i na lice mesta odaslao, da potraže preostale žrtve, robote sa visokoosetljivim biočitačima; u birnamskom Ulegnuću, naime, nestalo je devet ljudi. Od čoveka koji je napustio svog Diglasa nije bilo ni traga. Oklopi strajdera su popustili pod strahovitom težinom leda koji ih je prekrivao, ali su se vitrifaksi pokazali neverovatno otpornim. Postojala je, u prvi mah, namera da se pronađena tela smesta upute na Zemlju, radi reanimacije; međutim, to je značilo podvrgnuti zamrznuta tela pritisku iznad normalne gravitacije tri puta: prilikom poletanja transportnog vozila sa Titana, prilikom ubrzavanja broda na liniji između Titana i Zemlje, kao i prilikom njegovog sletanja na Zemlju. Pretragom iks-zracima ustanovljeno je da su sva tela pretrpela ozbiljna oštećenja, uključujući i frakture lobanje; njihovo prebacivanje na Zemlju, shodno tome, činilo se odveć rizičnim. Neko je onda došao na ideju da se vitrifaksi prebace na Euridiku, koja je takođe raspolagala najsavršenijom opremom za reanimaciju. Pored toga, ubrzanje pri polasku broda moglo se, s obzirom na njegovu ogromnu ukupnu masu, smatrati zanemarljivim.
<BR>&nbsp;&nbsp;&nbsp;&nbsp;&nbsp;Preostajao je problem identifikacije tela - što se, međutim, nije moglo obaviti dok se vitrifaksi ne otvore. Varadijan - Vrhovni iscelitelj na Euridici - dogovorio se sa centralom SETI-ja da se svi podaci, uključujući i imena onih koji su iskopani iz leda na Titanu, radio-putem dostave brodu - budući da su se svi diskovi sa memorijama kompjutera odavno stavljenim van upotrebe nalazili u arhivama sedišta SETI-ja <EM>SETI /Search for the Extra - Terrestrial Intelligence/, organizacija utemeljena šezdesetih godina dvadesetog veka radi sistematskog traganja za vanzemaljskim civilizacijama. (Prim. prev.)</EM> u Švajcarskoj. Međutim, sve do samog poletanja Euridike svi komunikacioni kanali bili su naprosto zagušeni, i neko je, ili nešto - čovek ili kompjuter - očekivane podatke ocenio kao predmet od veoma niskog stepena važnosti; i tako je Euridika napustila svoju startnu orbitu oko Titana pre no što su lekari uspeli da se osveste i da uoče činjenicu da im tražena obaveštenja, zapravo, nisu ni bila poslata. Gerbert se, dakako, istog časa obratio komandantu, ali se, zaista, ništa više nije dalo preduzeti. Brod je već uveliko jezdio svojim svemirskim stazama, sve više ubrzavajući, poput kakvog nezamislivo velikog artiljerijskog zrna potiskivanog Herkulovim laserima.
<BR>&nbsp;&nbsp;&nbsp;&nbsp;&nbsp;U toj početnoj fazi Titan je na sebe preuzeo glavni udar povratnog trzaja, nastalog pri 'ispaljivanju' broda, i neki su planetolozi, čak, iako samo za trenutak, iskreno poverovali da bi se usled toga i sama planeta mogla raspasti. Njihove su se bojazni, ipak, pokazale neosnovanim; međutim, ubrzavanje goleme letilice nije baš proteklo onako glatko kako su to planeri leta očekivali. Herkul je snažno opterećivao planetinu koru, potiskujući je duboko, u njenu litosferu, i na taj način izazvani seizmički grčevi uzdrmali su i sama postolja laserskih bacača; međutim, mada su postolja konačno odolela tim potresima (na Titanu, uistinu, dolazi do potresa), stubovi zgusnute svetlosti počeli su podrhtavati i skretati sa željenog pravca. Trebalo je, dakle, smanjiti energiju potiska, sačekati da seizmički grčevi planete minu, i pomerene laserske zrake ponovo upraviti prema krmenim ogledalima na brodu.
<BR>&nbsp;&nbsp;&nbsp;&nbsp;&nbsp;To je, dabome, izazvalo poremećaje u radio-vezama; čitave gomile neodaslatih poruka stajale su unaokolo. Što je još gore, pomeren dve godine pre toga na veću udaljenost od Saturna i zaustavljen u svom rotiranju - kako bi Herkul, iz relativno stabilnog položaja, mogao svojim laserskim stubom pogurati Euridiku i dati joj početno ubrzanje - Titan je počeo da ispoljava znake libracije. Stotine hiljada starih termonuklearnih bombi, složenih na ovom džinovskom nebeskom telu kao rezerva u slučaju krajnje nužde, bi upotrebljeno da se otkloni ovaj opasni poremećaj ravnoteže. Međutim, to nije bilo nimalo lako. Sve u svemu, posledica je bila ta da lekari tokom tog razdoblja nisu mogli ni pomišljati da započnu sa reanimacijom. Tokom većeg broja sedmica Euridika je nasumično odašiljane laserske zrake - kada bi, konačno, stigli na pravo mesto - primala kao ozbiljne udare u svoju krmu usled čega bi se čitav brod iz temelja zatresao.
<BR>&nbsp;&nbsp;&nbsp;&nbsp;&nbsp;Sve je to dovelo do odlaganja lekarske intervencije - pokušaji ponovnog vaspostavljanja laserskog stuba, seizmički potresi na Titanu, potreba da se otklone kvarovi na nekoliko raketnih potisnika koji su zakazali. Povrh svega, odlaganje je bilo pravdano i činjenicom da izgledi za povratak Titanovih žrtava u život nisu bili sjani. Sa svakim novim danom leta, uz ubrzanje koje je sada postojano raslo, veze sa Zemljom su se sve više pogoršavale; na sve to trebalo je dodati i činjenicu da su punu prednost imali radiogrami koji su se odnosili na uspeh ekspedicije. Konačno, posle mnogo dana, na brod su sa Zemlje stigli izveštaji sa imenima šestorice nesrećnih brodolomnika, uključujući i njihove fotografije i bio-fiziološke podatke o njima; ipak, čak je i to bilo nedovoljno da se neopozivo utvrdi identitet žrtava. Prilikom vitrifikacije, koja se odvijala prilično burno, facijalni delovi njihovih lobanja pretrpeli su ozbiljna oštećenja. Pored toga, sekundarne implozije unutar kriokontejnera dovele su do cepanja elektronskih kombinezona koje su žrtve nosile ispod svemirske odeće, i kada se ova raspala, usled prodora kiseonika iz nje u okolni tečni azot u kojem su tela počivala, njeni su se ostaci, pretvoreni u pepeo, našli posvuda unaokolo.
<BR>&nbsp;&nbsp;&nbsp;&nbsp;&nbsp;Bilo je, potom, govora i o tome da se sa Zemlje zatraže otisci prstiju, kao i dentistički snimci njihovih vilica. I otisci i snimci konačno su stigli, ali sve što se njima dobilo bila je još veća zbrka. Zahvaljujući davnašnjoj surevnjivosti između Grala i Rembdena, kompjuterski dnevnici na Titanu bili su u potpunom neredu, i niko nije umeo da kaže da li su pojedini diskovi sa memorijama uništeni ili su, možda, završili u nekom neimenovanom spremištu izvan Švajcarske. Čovek koji je na Euridici trebalo da bude vaskrsnut mogao je, dakle, nositi bilo koje od sledećih šest imena: Ansel, Novada, Pirks, Keler, Parvis, Ilmenzi. Ono čemu su se lekari jedino mogli nadati bilo je da će on, izlazeći iz postreanimacione amnezije, biti u stanju da prepozna svoje ime na spisku - ukoliko uopšte bude u stanju da se priseti bilo čega u vezi sa samim sobom. Varadijan i Dejvis računali su upravo s takvom mogućnošću. Međutim, Gerbert je, budući i psihoničar, bio u pogledu toga krajnje obazriv... Shodno tome, pošto je utvrdio čas operacije, on potraži Komandanta da mu još jednom predoči svoje zebnje. Uvek zdrave pameti i praktičan, Ter Horab se smesta složi da bi imalo smisla ponovo pregledati sadržinu vitrifaksa, pošto tela budu iz njih izvučena.
<BR>&nbsp;&nbsp;&nbsp;&nbsp;&nbsp;"Ono što je vama potrebno", primeti on, "jesu kriminolozi, kao i sudski medicinski veštaci. Budući da takvih na ovom brodu nema, mogu vam ponuditi..." Za trenutak je oklevao. "Pa, mogu vam ponuditi Filda i Lo Bjanka. Znate", dodade on jedva se primetno iskezivši. "fizičari su vam, na neki način, poput detektiva."
<BR>&nbsp;&nbsp;&nbsp;&nbsp;&nbsp;I tako je jedan potpuno crn - kao katranom premazan - kriokontejner bio prenesen na nivo glavne laboratorije; stajao je tu, nalik na kakav zaobljeni sarkofag. Pridržavan masivnim polugama dok su kontakt-ključevi nalazili put do blokadnih mehanizama u spoljnim bravama, kontejner se, dok mu se poklopac lagano pomerao po uzdužnoj osi, lagano otvarao, uz odvratno grebuckav šum. Ispod napola uklonjenog poklopca uskoro se već mogla nazreti njegova tamna unutrašnjost. Tu je, u samom središtu, stajao i svemirski kombinezon, prazan i opušten, poput kakvog poljskog strašila, njegov se vlasnik već nedelju dana nalazio potopljen u tečni helijum, zajedno sa azotnim blokom u kojem je prvobitno bio zamrznut... Fild i Lo Bjanko dohvatiše svemirski kombinezon i položiše ga na jedan oniski, metalni sto. Prilikom ranijeg ispitivanja, kada su iz njega izvlačili telo vlasnika, nije bilo traga ničemu - izuzev nešto sitnih, zamrznutih komadića materijala od kojeg je bio načinjen, i nekoliko cevčica rashladnog uređaja prepletenih sa nekim kablom. Ovom prilikom, međutim, injem prekriven svemirski kombinezon bi raspolućen najpre jednim, pa sa još dva pravolinijska reza - od kružnice okovratnika na koji se pričvršćivala kaciga, preko grudi i pneumatizovanih bedara i nogu, sve do masivnih čizama. Dvojica fizičara potom ukloniše rebraste, dovodne cevčice, zajedno sa pokidanim cevima za dovod kiseonika, te preduzeše brižljivu pretragu: svako parčence prođe kroz metodični, mikroskopski pregled... Posle nekog vremena, osvetljavajući njegovu unutrašnjost ručnom svetiljkom, Lo Bjanko se uvuče u cilindrični kriokontejner. Da bi sebi olakšao posao, on se posluži nožem za sečenje metalnih oplata i, presečene nadvoje, ove se širom rastvoriše. Pomišljalo se, naime, da bi se tu, na njima, nešto moglo naći, budući da se svemirski kombinezon rascepio po šavu rukava - bilo kada se Diglas našao izložen strahovitom pritisku birnamskog glečera što se na njega sručio, bilo usled unutrašnjeg pritiska prilikom silovitog procesa vitrifikacije. U svakom slučaju, ukoliko je taj čovek imao uza se nešto od ličnih stvari, to nešto moglo je biti izbačeno kroz nastali otvor na ramenu kombinezona i naći se, na metalnoj oplati, izmešano sa stvrdnutim azotom i zamrznutom ljudskom krvlju - u istom onom trenutku kada se metalna mahuna, načinjena od specijalnog čelika, spustila odozdo na njega i svega ga prekrila, potpuno izdvajajući telo u hermetičkoj svemirskoj odeći od okolnog sveta.
<BR>&nbsp;&nbsp;&nbsp;&nbsp;&nbsp;Pokazalo se, međutim, da su, da bi se mahuna izvukla iz kontejnera, morali biti upotrebljeni hidraulični sekači, budući da su se prethodno korišćene poluge pokazale nedovoljnim. Dvojica fizičara i lekara odstupiše nekoliko koraka od postolja na kojem je bio smešten kontejner - izvlačenje mahune, naime, često je umelo da bude veoma burno. I zaista, pre no što se mahuna - nalik glavi kakve džinovske topovske granate - konačno pomeri iz svog ležaja i poče da klizi iz kontejnera, iz njega, ispod vanadijumskih zuba sekača, stade da izleće pozamašno komađe metala. Tročlani tim počeka još nekoliko trenutaka. I tek pošto se crno poput ugljena komađe prestade da razleće oko njih i prazna mahuna, odvojena od svojih čeličnih petlji što su je držale za unutrašnjost kriokontejnera, širom razjapi svoja usta prema njima, Fild pokrenu četvororuki robotski dizač i visoko je izdiže, omogućavajući Lo Bjanku da još jednom krene u pažljivu pretragu njenog valjkastog tela. A onda, svi se još jednom ukočiše. Cepajući se po zavarenim šavovima, metalne oplate mahune stadoše najpre podrhtavati a potom i otpadati, prekrivajući postolje, kao da ponovo preživljavaju davnašnju smrtnu agoniju. Najzad, robot-dizač dohvati tešku mahunu i, sa beskrajnom pažnjom, kao da je reč o ostacima kakve još opasne mine, ponese je preko laboratorije i spusti je na aluminijumski sto, ne izazvavši pri tom ni najmanji šum.
<BR>&nbsp;&nbsp;&nbsp;&nbsp;&nbsp;Lo Bjanko priđe rascepljenom kontejneru, i u njegovoj unutrašnjosti ugleda tamne ostatke unutrašnjih pneumatizovanih oplata: sasušene i iscepane, bile su nalik na spaljeno suvo lišće.
<BR>&nbsp;&nbsp;&nbsp;&nbsp;&nbsp;Fild baci pogled u unutrašnjost kontejnera, naginjući se preko Lo Bjankovog ramena. Istorija vitrifaksa nije mu bila potpuno nepoznata. U vreme Grala i Rembdena eksplozivna punjenja korišćena su da se mahuna što pre sklopi oko čoveka u kontejneru, kako bi se zamrzavanje odigralo što je brže moguće. Trebalo je da on prethodno skine kacigu, zadržavši na sebi svemirski kombinezon. Kako bi se, međutim, sprečilo da tom prilikom ne dođe do povređivanja, mahuna je iznutra bila obložena pneumatizovanim jastučićima. Naduvavajući se, oni su telo obujmljivali sa svih strana. Jedna cev-sisaljka uglavljivala mu se u usta; mlaz tečnog azota koji je čoveku na taj način bio utiskivan u telo bio je toliko snažan da je često dolazilo do lomljenja zuba, pa i viličnih kostiju. Ideja je bila da se mozak u magnovenju i sa svih strana odjednom zamrzne, počev od same njegove osnove, koja se nalazila iznad nepca. Tehnologija tog vremena nije bila u stanju da predupredi povrede do kojih je tom prilikom dolazilo.
<BR>&nbsp;&nbsp;&nbsp;&nbsp;&nbsp;Komadić po komadić, fizičari počeše da izvlače ostatke rascvetane unutrašnje otplate, ređajući ih jedan kraj drugog sve dok u unutrašnjosti kriokontejnera ne ostade samo goli metal. Sred rastrunjenog pepela oni konačno naiđoše na ostatke nečega što je, iako poprilično nagorelo, zadržalo oblik knjižice ili beležnice. Napola ugljenisani ostaci bili su toliko krhki da su se trunili pri najmanjem dodiru, te im ne preostade drugo do da ih stave pod stakleno zvono; jer, činilo se da bi se mogli sasvim raspasti čak i pri najslabašnijem dahu.
<BR>&nbsp;&nbsp;&nbsp;&nbsp;&nbsp;"Izgleda kao neka mala putna lisnica. Možda, od kože. Za čuvanje raznih dokumenata. ljudi su ih u to doba često nosili sa sobom. Dokumenta su, po pravilu, bila od celuloznog materijala, hartije."
<BR>&nbsp;&nbsp;&nbsp;&nbsp;&nbsp;"Ili od plastičnih polimera", nadoveza se Gerbert na Lo Bjankove reči.
<BR>&nbsp;&nbsp;&nbsp;&nbsp;&nbsp;"U svakom slučaju, veoma obeshrabrujuće", odvrati fizičar. "Pri ovakvim uslovima, stari plastični materijal ne pokazuje se nimalo izdržljivijim od obične hartije. Kako li je samo lisnica dospela u mahunu"
<BR>&nbsp;&nbsp;&nbsp;&nbsp;&nbsp;"Čini se da to nije teško pogoditi", Fild prekrsti ruke. "Kada je taj čovek pokrenuo mehanizam, donji deo mahune pokrenuo se naviše, od nogu do grudi; istovremeno, njen gornji deo se spustio, hermetički se vezujući sa donjim. Potres je, dakako, bio silovit, ali očigledno, ne takav da bi zdrobio čoveka zamandaljenog u mahuni. Tečni azot je za tren oka ispunio sav svemirski kombinezon tako da se ovaj, pod naglim pritiskom iznutra, rascepao na ramenom šavu; vazduh, pak, koji je pri imploziji bio poteran iz kombinezona napolje, istovremeno je iz njega izbacio i samo telo, ostavljajući čoveka potpuno nagog. Poznati su vam, verujem, slučajevi vojnika kojima su eksplozije granata, ukoliko je do njih došlo u njihovoj neposrednoj blizini, odeću pretvarale u prave dronjke..."
<BR>&nbsp;&nbsp;&nbsp;&nbsp;&nbsp;"Pa, šta ćemo sada s tim?"
<BR>&nbsp;&nbsp;&nbsp;&nbsp;&nbsp;Gerbert je posmatrao fizičare kako prostor ispod staklenog zvona pune nekim želatinoznim učvršćivačem; potom, kako uzimaju tako načinjenu čvrstu smesu u kojoj je tamni, pljosnati, gotovo sav razbucan predmet stajao sav optočen, kao kakav insekt okamenjen u parčetu ćilibara, i kako ga pomno ispituju. Uskoro im pođe za rukom da u njemu otkriju prisustvo hemikalija što su se koristile za štampanje papirnih novčanica; potom i organske sastojke svojsvene životinjskoj koži, osušenoj i uštavljenoj, kao i sićušne primese srebra. Bez sumnje su to bili ostaci nekih fotografija, budući da su srebrne soli korišćene pri njihovoj izradi. Podesivši skenerski zrak, fizičari se usredsrediše na jedan komadić izdvojen iz okamenjene mase i, najzad, uđoše u trag nekom pismenu; bili su to otisci slova i malenih kružića, po svoj prilici na nekom zvaničnom dokumentu.
<BR>&nbsp;&nbsp;&nbsp;&nbsp;&nbsp;Hromatografskim postupkom su, dalje, razložene boje na pismenima, budući da su, na svu sreću, bile sačinjene od mineranih sastojaka. Ostatak posla, pak, obavili su filteri mikrotomografa. Pri svemu tome, ishod je bio više nego skroman. Jer, čak i da su došli u posed dokaza o identitetu, što se činilo veoma verovatnim, krsno ime na pismenu bilo je potpuno nečitko, dok su od prezimena mogli biti sigurni samo u pogledu početnog slova, P. Prezime se moglo sastojati od četiri do sedam slova. Na žalost igrom slučaja, prezimena oba čoveka - kandidata za oživljavanje - počinjala su baš slovom P.
<BR>&nbsp;&nbsp;&nbsp;&nbsp;&nbsp;Dvojica fizičara potom zatražiše da im se na monitorima prikažu rezogrami kandidata za vaskravanje, koji su sada mirno počivali u tečnom helijumu. Ova nova tehnika vizuelnog predstavljanja, daleko savršenija od starovremenske tehnike zasnovane na iks-zracima, dopuštala je da se, u okvirima margine od desetak godina ustanovi starost žrtava; postupak je pretpostavljao utvrđivanje stepena okoštalosti rskavičavog tkiva u zglobovima, kao i stepena zadebljalosti krvnih sudova, budući da medicinska nauka, u vreme kada su ti ljudi živeli, još nije pronašla način da uspori ili spreči promene izazvane procesom skleroze.
<BR>&nbsp;&nbsp;&nbsp;&nbsp;&nbsp;I jedan i drugi kandidat za reanimaciju bili su slično građeni. Imali su, čak, i istu krvnu grupu. Poodmaklost kalcifikacije rebara i, posebno aorti, ukazivala je da su obojica morala imati između trideset i četrdeset godina. Sudeći, istovremeno, prema njihovim biografijama, koje su priključene istorijama bolesti, ni jedan ni drugi nisu nikad podvrgnuti nekoj operaciji usled koje bi na njihovim telima ostali ožiljci. Lekarima je to, naravno, bilo poznato; pa ipak, želeli su da čuju šta bi im fizičari mogli reći, posle pregleda snimaka nuklearnih magnetnih rezonanci. Fizičari, međutim, samo odmahnuše glavama: nuklearna struktura stabilnih elemenata u organizmu obično je bila izvrsna, kao da će takva ostati do kraja večnosti; druga je priča bila, međutim, kada su u telima pronalaženi izotopi. A ovde je upravo to bio slučaj - što ih je, opet, poteralo u novi ćorsokak. Naime, i jedan i drugi čovek bili su u jednom trenutku izloženi radioaktivnom zračenju, u dozi od jedne od dve stotine rema. Po svoj prilici, u poslednjim trenucima života.
<BR>&nbsp;&nbsp;&nbsp;&nbsp;&nbsp;Proučavanje unutrašnjih organa nekog ljudskog bića, u različitim ravnima ili odeljcima, uvek je predstavljalo neku vrstu anonimne, apstraktne delatnosti. Međutim, pogled na ova naga tela, potopljena u tečni helijum i optočena azotnim ledom - a posebno pošto su im glave bile polusmrskane - bio je takav da Gerbert požele da zadovoljstvo u celini prepusti dvojici fizičara. (Očne jabučice obojice ostale su netaknute - na potajnu žalost lekara, budući da bi im činjenica da je bar jedan od njih ostao bez čula vida na izvestan način olakšala izbor; naime, da se opredele za onog sa sačuvanim očnim vidom)... Kada se fizičari konačno udaljiše, Dejvis se spusti na postolje na kojem je počivao kriokontejner i ostade tako, nem i bez pokreta. Konačno, ne mogući više da podnosi napetost, Gerbert mu se obrati:
<BR>&nbsp;&nbsp;&nbsp;&nbsp;&nbsp;"Dakle?" upita on. "Kojeg ćemo?"
<BR>&nbsp;&nbsp;&nbsp;&nbsp;&nbsp;"Mogli bismo videti šta Varadijan misli..." promrmlja Dejvis nesigurno.
<BR>&nbsp;&nbsp;&nbsp;&nbsp;&nbsp;"Zbog čega? Zato što - tres faciunt collegium?" <EM>Tres faciunt collegium - trojica već čine konzilijum; stari izraz u medicinskoj praksi kojim se označavala potreba svestranog razmatranja mera u lečenju bolesnika valja preduzeti, kako bi se dobio najpovoljniji ishod. U prenosnom smislu: više očiju bolje vide. (Prim. prev.)</EM>
<BR>&nbsp;&nbsp;&nbsp;&nbsp;&nbsp;Dejvis ustade, i poče kucati po tastaturi i na monitoru se poslušno, jedan kraj drugog, ukazaše dva niza zelenkastih cifara, kao i jedna izdvojena, crvena cifra, na desnoj strani, koja je upozoravajuće treperila. On isključi monitor, ne mogavši više da izdrži pogled na njega; trenutak potom, ruka mu ponovo pođe ka tastaturi. Gerbert, međutim, ispruži ruke i povuče ga k sebi, sprečavajući ga da ponovi postupak.
<BR>&nbsp;&nbsp;&nbsp;&nbsp;&nbsp;"Stani... To nema nikakve svrhe!"
<BR>&nbsp;&nbsp;&nbsp;&nbsp;&nbsp;Dvojica lekara zagledaše se jedan u drugog pravo u oči.
<BR>&nbsp;&nbsp;&nbsp;&nbsp;&nbsp;"Mogli bismo priupitati..." započe Dejvis, ali ne dovrši rečenicu.
<BR>&nbsp;&nbsp;&nbsp;&nbsp;&nbsp;"Ne vredi. Niko nam u ovome ne može pomoći. Varadijan..."
<BR>&nbsp;&nbsp;&nbsp;&nbsp;&nbsp;"Nisam mislio na Varadijana."
<BR>&nbsp;&nbsp;&nbsp;&nbsp;&nbsp;"Znam. Mislio sam da kažem da bi, zvanično, Varadijan morao da donese odluku, ukoliko bismo je njemu prepustili. Morao bi, uostalom, kao Vrhovni iscelitelj - ali to bi bilo kukavičko rešenje. Kao što i sam vidiš, sve ovo vreme nigde ga nema. Dakle, da ne dužimo. Kroz jedan sat - u stvari, sada već imam manje od jednog sata - Jusupov će početi da usporava."
<BR>&nbsp;&nbsp;&nbsp;&nbsp;&nbsp;On pusti Dejvisa i uključi prekidače na konzoli, kako bi pripremio prostoriju za reanimaciju, i dodade:
<BR>&nbsp;&nbsp;&nbsp;&nbsp;&nbsp;"Ovi mrtvi uopšte ne postoje. Kao da nikada nisu ni rođeni. Mi nikoga ne ubijamo. U stvari, samo stvaramo jedan novi život. Možeš li čitavu stvar sagledati na ovakav način?"
<BR>&nbsp;&nbsp;&nbsp;&nbsp;&nbsp;"Divota", dočeka ga Dejvis, dok mu se oči zasijaše. "U pravu si. U pitanju je, jednostavno, dobro delo. A tebi prepušatam svu čast, i zadovoljstvo, da ga učiniš. Dakle, ti izvrši izbor."
<BR>&nbsp;&nbsp;&nbsp;&nbsp;&nbsp;Dve bele zmije, prepletene oko palice što je stajala na zidu iznad kontrolne table, odjednom zasvetliše: sve je bilo spremno.
<BR>&nbsp;&nbsp;&nbsp;&nbsp;&nbsp;"U redu", saglasi se Gerbert. "Ali, pod jednim uslovom: da to ostane među nama, i da niko za to nikada ne sazna. Pogotovo ne - on. Shvataš?"
<BR>&nbsp;&nbsp;&nbsp;&nbsp;&nbsp;"Shvatam."
<BR>&nbsp;&nbsp;&nbsp;&nbsp;&nbsp;"Razmisli malo. Posle operacije, sve što preostane biće uklonjeno sa broda. A ja ću, takođe, izbrisati sve podatke iz holodosijea. Međutim, ti i ja ćemo znati; znaćemo, jer ništa što se ovde zbilo nećemo moći da istisnemo iz svojih sećanja. Da li bi ti bio u stanju da sve zaboraviš?"
<BR>&nbsp;&nbsp;&nbsp;&nbsp;&nbsp;"Ne bih."
<BR>&nbsp;&nbsp;&nbsp;&nbsp;&nbsp;"A da nikome ni reč ne kažeš?"
<BR>&nbsp;&nbsp;&nbsp;&nbsp;&nbsp;"To - da."
<BR>&nbsp;&nbsp;&nbsp;&nbsp;&nbsp;"Baš nikome?"
<BR>&nbsp;&nbsp;&nbsp;&nbsp;&nbsp;"Nikome."
<BR>&nbsp;&nbsp;&nbsp;&nbsp;&nbsp;"Nikad?"
<BR>&nbsp;&nbsp;&nbsp;&nbsp;&nbsp;Dejvis poče oklevati.
<BR>&nbsp;&nbsp;&nbsp;&nbsp;&nbsp;"Ali... na kraju krajeva, svi to već znaju. I sam si na sastanku Saveta rekao da ćemo se morati odlučiti za jednog...:"
<BR>&nbsp;&nbsp;&nbsp;&nbsp;&nbsp;"Morao sam. Varadijanu je bilo poznato pravo stanje stvari. Međutim, kada posle vaskrsnuća uništimo sve podatke, bićemo u mogućnosti da svima kažemo da je čovek za koga smo se odlučili imao, objektivno, više izgleda, i da smo to ustanovili neposredno pred samu operaciju."
<BR>&nbsp;&nbsp;&nbsp;&nbsp;&nbsp;Dejvis klimnu.
<BR>&nbsp;&nbsp;&nbsp;&nbsp;&nbsp;"Saglasan."
<BR>&nbsp;&nbsp;&nbsp;&nbsp;&nbsp;"Sastavićemo zapisnik, krivotvoreći dve stavke u njemu, i potpisati ga... Jesi li spreman da to učiniš?"
<BR>&nbsp;&nbsp;&nbsp;&nbsp;&nbsp;"Jesam. Potpisaću zapisnik, ako i ti to učiniš."
<BR>&nbsp;&nbsp;&nbsp;&nbsp;&nbsp;Gerebert otvori pregradak u zidu: stajali su tu okačeni srebrnasti kombinezoni, sa belim čizmama i providnom, staklenom maskom za lice. On dohvati svoj kombinezon i stade ga navlačiti. Dejvis pođe za njegovim primerom. Na rotundi koja se nalazila pored prostorije otvoriše se potom vrata, otkrivajući blistavu unutrašnjost lifta. Vrata se ponovo zatvoriše, lift pođe nadole, i sada prazna prostorija stade se zatamnjivati: samo su iznad kontrolne ploče Eskulapove zmije i dalje svetlucale.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
