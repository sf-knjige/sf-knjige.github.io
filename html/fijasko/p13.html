<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. KOSMIČKA ESHATOLOGIJA
<P>&nbsp;&nbsp;&nbsp;&nbsp;&nbsp;Popodne sledećeg dana, Stirgard pozva k sebi Nakamuru i obojicu pilota. Neposredno posle katastrofe Hermes se izdigao iznad ekliptičke ravni, koristeći punu snagu svojih manevarskih motora, kako bi izbegao bezbrojne krhotine razbijenog Meseca. Otisnuo se, pri tom, paraboličnom putanjom u pravcu sunca, ali je za sobom ostavio radio-sonde i orbitere. Od njih uskoro prispeše izveštaji koji su pokazivali da je Kvinta ostatke nekadašnjeg Meseca privukla k sebi - budući da su se njene balističke rakete umešale u proces kavitacije na takav način, da je usled pomeranja aktiviranja sidernih punjenja izvan središta satelita došlo do neželjenog usmeravanja otpadaka put planete.
<BR>&nbsp;&nbsp;&nbsp;&nbsp;&nbsp;Mada je brod već bio utrostručio svoju udaljenost od Kvinte, optičko osmatranje posledica razaranja i dalje je proishodilo odista užasavajućim prizorom. Iz okeanskih epicentara krenuše ogromni plimatski talasi. Mase vode stotinama puta više nego inače preplaviše obližnje istočne obale Heparije, i na dužini od hiljadu milja potopiše velike ravnice ovog kontinenta. Okean, probivši se duboko unutar kopna, ne povuče se sasvim; za sobom je ostavio jezera velika poput mora, jer se litosferski plato iznad Kvintinog prekrivača ugnuo, te su vodene mase ispunile nova ulegnuća stvorena na površini planete.
<BR>&nbsp;&nbsp;&nbsp;&nbsp;&nbsp;Istovremeno, milijarde tona vode, izbačene u obliku vodene pare u stratosferu, prekriše lice planete neprozirnim oblačnim velom. Samo je tanki ledeni prsten i dalje blistao pod zracima sunca, nalik na oštricu brijača.
<BR>&nbsp;&nbsp;&nbsp;&nbsp;&nbsp;Sirgard zatraži od Nakamure da mu podnese izveštaj o SG-u, kojim je sve vreme praćena selenoklizma. Neposredno pošto ova beše započela, on je zatražio da se na orbitu oko Kvinte postave namasivniji magnetotronski aparati, i to sa suprotne strane planete. Bili su to pravi orijaši, sa sidernim napojnicama; svaki je raspolagao masom od sedam hiljada tona. U cilju zaštite od mogućeg napada, Stirgard je naložio da se okruže gravitacionim topovima - jednokratnim graserima koji su, prema unapred razrađenim SETI-jevim planovima, trebalo da unište svaki asteroid na koji je bilo moguće da Hermes naleti na svom putu ka Kvinti (budući da se kretao podsvetlosnom brzinom, brod nije bio u stanju da zaobiđe prepreke pred kojima je njegov zaštitni štit bio nemoćan).
<BR>&nbsp;&nbsp;&nbsp;&nbsp;&nbsp;Međutim, pre no što Nakamura započe sa svojim izveštajem, Stirgard se neočekivano okrenu drugom pilotu i upita ga gde je naučio staru latinsku izreku - Nemo me impune lacessit - kojom je zaključio poslednji sastanak.
<BR>&nbsp;&nbsp;&nbsp;&nbsp;&nbsp;Tempe, međutim, nije bio u stanju da se seti.
<BR>&nbsp;&nbsp;&nbsp;&nbsp;&nbsp;"Prosto mi je nezamislivo da ste nekad pohađali klasičnu gimnaziju... Možda ste čitali Poovu 'Bačvu amontiljada'."
<BR>&nbsp;&nbsp;&nbsp;&nbsp;&nbsp;Pilot žalosno odmahnu glavom.
<BR>&nbsp;&nbsp;&nbsp;&nbsp;&nbsp;"Možda. Poa? Onog pisca fantastičnih priča? Sumnjam. Ne sećam se šta sam čitao... pre Titana. Je li to nešto važno?"
<BR>&nbsp;&nbsp;&nbsp;&nbsp;&nbsp;"To ćemo još videti. Ali ne sada. Najpre da saslušamo izveštaj."
<BR>&nbsp;&nbsp;&nbsp;&nbsp;&nbsp;Nakamura taman zausti, kada ga Stirgard ponovo prekinu.
<BR>&nbsp;&nbsp;&nbsp;&nbsp;&nbsp;"Je li bilo napada?"
<BR>&nbsp;&nbsp;&nbsp;&nbsp;&nbsp;"Da. Dva. Graseri su uništili oko pedeset raketa. Usled Holenbahove krivulje došlo je do prekida u prijemu SG-a, ali bez štete po snimke."
<BR>&nbsp;&nbsp;&nbsp;&nbsp;&nbsp;"Odakle su došle?"
<BR>&nbsp;&nbsp;&nbsp;&nbsp;&nbsp;"Sa kontinenta na kome je došlo do razaranja; međutim, rakete su bile odaslate izvan područja razaranja."
<BR>&nbsp;&nbsp;&nbsp;&nbsp;&nbsp;"Možete li biti malo određeniji?"
<BR>&nbsp;&nbsp;&nbsp;&nbsp;&nbsp;"Sa četiri lansirališta u jednom planinskom lancu, petnaest stepeni ispod arktičkog kruga. Lansirališta su smeštena ispod površine, a same lansirne rampe ojačane su nečim što treba da ostvari privid okolnog stenja. Ima ih dosta tamo, u meridionalnom pojasu, i pružaju se sve do ekvatora. Sudeći prema snimcima, ima ih preko hiljadu. Ima ih sigurno i više, ali je najlakše bilo otkriti one koje su stajale okomito u odnosu na polje udara. Planeta se obrće, ali ne i polje. Usled stalnog obrtanja, na kraju dobijete potpuno bezvredne snimke - kao kada bi se čovek, s one strane rendgen-aparata, neprestano vrteo oko sebe. Iz tog razloga pribegli smo mikrosekundnoj tomografiji. Dosad smo, zahvaljujući tome, sakupili oko petnaest miliona snimaka. Želeo sam da sačekam do kraja - to jest, dok planeta ne načini pun krug oko sebe - i da tek onda predam snimke DEUS-u..."
<BR>&nbsp;&nbsp;&nbsp;&nbsp;&nbsp;"Shvatam", složi se Stirgard. "DEUS još nije pogledao snimke?"
<BR>&nbsp;&nbsp;&nbsp;&nbsp;&nbsp;"Nije. Ali ja sam pogledao snimke, iako samo letimično."
<BR>&nbsp;&nbsp;&nbsp;&nbsp;&nbsp;"Aha! Znači, ipak ste došli do nečega. Pa, napred."
<BR>&nbsp;&nbsp;&nbsp;&nbsp;&nbsp;"Voleo bih da sami pogledate najuspelije snimke. Bilo kako da vam ih opišem, utisak neće biti pravi. Gotovo sve što se na filnu može uočiti daje osnov za najrazličitija tumačenja - ali ne i za konačan sud."
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;Sva četvorica ustadoše. Nakamura ubaci disketu u MV i monitor se osvetli. Preko okeana stadoše da se kreću neke linije, uzdrhtale i donekle zamućene; nekoliko trenutaka fizičar je baratao oko točkića za fino podešavanje, i slika se zatamni; na ekranu se pojavi kružni spektar, sa crnom, okruglom mrljom u sredini, i sa neujednačeno osvetljenim rubovima. Nakamura stade da pomera sliku, sve dok se površina planete ne nađe na dnu, otprilike po sredini ekrana. Iznad krivulje litosfere, koja je bila neprozirna i crna, u istom zakrivljenom području protezala se i beličasta izmaglica, zgušnjavajući se pri obzorju: atmosfera, sa mikroskopskim pahuljicama - oblacima. Fizičar promeni spektar, krećući se od lakših ka težim elementima. Atmosferski gasovi nestadoše, kao da ih je neko oduvao, i dotle neprobojna, tmina kontinentalnog platoa osvetli se.
<BR>&nbsp;&nbsp;&nbsp;&nbsp;&nbsp;Tempe je stajao između Haraša i kapetana, očiju prikovanih za ekran. Još na Euridici upoznao se sa planetarnom spinoskopijom, ali je još nikada nije video na delu. Putem tog instrumenta za nuklearna snimanja, u astronomskim razmerama, planeta je bila smeštena u neku vrstu činije ispunjenu magnetnim poljima čija je gustina, kada je pulsiranje dostizalo vrhunac, bila ravna magnetosferi jednog mikropulsara. Planeta je bila premetana sa svih strana, i snimci na taj način dobijeni, zahvaljujući obrtnim vibracijama atoma, mogli su biti izdvajani u grupe - tomografisani - na taj način što se magnetno polje, sve vreme, usmeravalo prema sledećem i sledećem sloju planete; započinjalo se od njene površine, a potom zalazilo sve dublje, prema sve toplijim i toplijim slojevima njene kore i, potom, jezgra.
<BR>&nbsp;&nbsp;&nbsp;&nbsp;&nbsp;Kao što mikrotom iseca komadiće zamrznutog tkiva da bi, sloj za slojem, bili podvrgnuti ispitivanju pod mikroskopom, tako je i nukleoskop pravio snimke koji su, sloj za slojem, otkrivali unutrašnje ustrojstvo nekog nebeskog tela; bio je to postupak sa ishodom koji nije bilo moguće postići niti putem radara, niti putem neutrinskog osluškivanja. Za radarske zrake planeta je ostajala savršeno neprobojna; neutrinski zraci, opet, prolazili su kroz nju kao kroz sir. Shodno tome, jedino je visokomagnetna, multipolna spinoskopija mogla omogućiti da se zaviri u unutrašnjost nebeskih tela - razume se, samo onih koja su se već ohladila, a to znači planeta i njihovih prirodnih saputnika.
<BR>&nbsp;&nbsp;&nbsp;&nbsp;&nbsp;Tempe je o svemu tome dosta čitao. Magnetni potencijali, usmeravani pomoću daljinskih upravljača, usmeravali su rotirajuća atomska jezgra duž linija sila; kada bi polje bilo prekinuto, jezgra su vraćala energiju koja im je bila data. Svaki element iz periodične tablice počeo bi da vibrira u skladu sa svojim vibracionim brojem. Snimak koji bi se tada javio na receptoru predstavljao je, u poprečnom preseku, nuklearni portret datog tela, gde su kvintilioni atoma igrali ulogu tačkica od kojih je sačinjena obična fotografija. Prednost ovog visokoenergetskog nuklearnog snimanja sastojala se u tome što u sebi nije nosilo nikakvu opasnost po objekte koji su bili snimani, uključujući i žive organizme; nedostatak se, pak, ogledao u okolnosti da se, korišćenjem tog postupka, nikako nije mogao prikriti izvor energije nephodne da se dobije opipljiv rezultat.
<BR>&nbsp;&nbsp;&nbsp;&nbsp;&nbsp;Sledeći naloge fizičara DEUS je pročitao snimke, svaki sloj i svaki segment, izdvajajući posebno, SG elemente koji su bili od naročite upotrebljivosti u tehnološke svrhe. Izbor mu se temeljio na pretpostavci koja baš nije bila preterano pouzdana - ali koja mu je bila jedino dostupna: o sličnosti, barem delimičnoj, između kvintanske i zemaljske tehnosfere. I zaista, duboko u na ovaj način razgolićenoj Kvintinoj kori ukaza se, iako nejasna, mreža vanadijuma, hroma i platine, kao i osmijuma i iridijuma. Ispod površinske bakrene žice navodile su na pomisao o električnim vodovima. SG-i područja zahvaćenog selenoklizmom ukazivali su na haotična mikrožarišta razaranja, dok je poprečni presek zvezdolikog zdanja, kojem je nadenuo ime Meduza, stvarao utisak o ruševinama, i to sa tragovima uranida.
<BR>&nbsp;&nbsp;&nbsp;&nbsp;&nbsp;Bilo je uočeno i prisustvo kalcijuma, mada ga je, ukoliko su u pitanju bile ruševine nekog staništa, bilo u malim količinama. S druge strane, nije bilo nikakvih tragova sedimentacije... Otuda se i došlo na pomisao da je, zapravo, bila reč o preostacima miliona živih bića koja su, pre ili posle smrti, bila izložena radioaktivnom zagađenju, jer kod tako visokog postotka kalcijuma mogao je u pitanju biti samo izotop koji se isključivo nalazi u skeletima ozračenih kičmenjaka... Uprkos svoj svojoj čudovišnosti, ovo otkriće (mada, razume se, nije bilo i nekog neopozivog dokaza) otvorilo je i put nadi, ma koliko sićušna ova bila. Za sada nije bilo nikakve mogućnosti da se sa punom pouzdanošću ustanovi da li su stanovnike Kvinte činila živa bića, ili su, možda, u pitanju bili ne-biološki automati, naslednici jedne iskorenjene civilizacije. Nije, dakako, bilo moguće isključiti ni mračnu pretpostavku da su trku u naoružanju, pošto je sav život davno bio zatrt (osim, možda, šačice preživelih, ubogih jadnika, u skloništima ili pećinama), bezumno nastavljali mehanički naslednici davnašnjih oblika života.
<BR>&nbsp;&nbsp;&nbsp;&nbsp;&nbsp;Upravo to beše ono od čega je Stirgard, od samog početka, najviše zazirao, mada svoje bojazni nikom nije otkrivao. Smatrao je, naime, sasvim mogućim tok istorijskih zbivanja koji je, posle vekova zloćudnih dela, učinio da ratne mašine zamene životorodna stvorenja - ne samo u svemiru, u šta su se već uverili, već i na samoj planeti. Ratne mašine, ne raspolažući nikakvim nagonom samoodržanja, i građene tako da ne prežu ni od samoubilačkih preduzeća, jedva bi bile spremne da ispolje i najmanju spremnost da uđu u makar kakve pregovore sa kosmičkim došljacima. Čak i ukoliko su komandni centri, možda do kraja kompjuterizovani, zadržali još malo osećaja za samoodržanje. S druge strane, pak, ukoliko se jedini nalog koji je trebalo da sledi sastojao u tome da putem strateških operacija ostvare svoju punu prevlast, ni od njih se nije moglo očekivati da će na sebe preuzeti ulogu pregovarača.
<BR>&nbsp;&nbsp;&nbsp;&nbsp;&nbsp;Pri svemu tome, izgledi za međusobnu komunikaciju živih bića, ipak, nisu bili sasvim ništavni. Optimizam koji se javio posle proučavanja SG-a - zahvaljujući, izgleda, uočavanju nečega što je bilo nalik na hekatombe, na gomile skeleta, te povezanosti kalcijuma sa njegovim izotopima - dosta je brzo splasnuo. S druge strane, teško bi bilo reći da su, kod njih, bile posredi usrdne želje. U svakom slučaju, kapetan i dvojica pilota pažljivo su pratili Nakamuru, koji je davao objašnjenje za pojedine kritične snimke - uz upozorenje da su to samo njegove pretpostavke... U tom trenutku začu se zujanje interkoma, i kapetan podiže slušalicu.
<BR>&nbsp;&nbsp;&nbsp;&nbsp;&nbsp;"Stirgard ovde."
<BR>&nbsp;&nbsp;&nbsp;&nbsp;&nbsp;Čuli su nečiji glas, ali nisu uspevali da razaberu reči. Pošto je onaj s druge strane završio, Stirgard nekoliko časaka pričeka s odgovorom.
<BR>&nbsp;&nbsp;&nbsp;&nbsp;&nbsp;"U redu. Odmah sada? Pa, dođite."
<BR>&nbsp;&nbsp;&nbsp;&nbsp;&nbsp;On spusti slušalicu, okrenu se prema njima i reče:
<BR>&nbsp;&nbsp;&nbsp;&nbsp;&nbsp;"Arago"
<BR>&nbsp;&nbsp;&nbsp;&nbsp;&nbsp;"Treba li da se udaljimo?" upita Tempe.
<BR>&nbsp;&nbsp;&nbsp;&nbsp;&nbsp;"Ne. Ostanite." A onda dodade, gotovo nehajno: "Neće biti nikakve ispovesti."
<BR>&nbsp;&nbsp;&nbsp;&nbsp;&nbsp;Dominikanac uđe obučen u belo, mada u pitanju nije bila njegova redovnička odeća: na sebi je imao dugačak, beli džemper. Da je ispod džempera nosio krst, moglo se naslutiti jedino po tamnoj vrpci oko njegovog vrata. Videvši da kapetan nije sam, on zastade na vratima.
<BR>&nbsp;&nbsp;&nbsp;&nbsp;&nbsp;"Nisam znao da imate sastanak..."
<BR>&nbsp;&nbsp;&nbsp;&nbsp;&nbsp;"Sedite, velečasni. Nije u pitanju nikakvo većanje. Vreme za demokratske rasprave i glasanja je isteklo."
<BR>&nbsp;&nbsp;&nbsp;&nbsp;&nbsp;Pošto mu se verovatno učinilo da je zvučao osornije nego što je nameravao, on dodade:
<BR>&nbsp;&nbsp;&nbsp;&nbsp;&nbsp;"Nisam želeo da do svega ovoga dođe. Međutim, grube činjenice nemaju nikakve veze sa mojim željama. Molim vas, sedite, svi."
<BR>&nbsp;&nbsp;&nbsp;&nbsp;&nbsp;Svi sedoše, jer iako su kapetanove poslednje reči propraćene smeškom, u pitanju je bilo naređenje. Redovnik je očigledno očekivao da će imati priliku da sa kapetanom razgovara nasamo. Ili je, možda, bio zatečen zapovedničkim tonom Stirgardovih reči. Nagađajući razloge Aragoovog oklevanja, kapetan reče:
<BR>&nbsp;&nbsp;&nbsp;&nbsp;&nbsp;"C'est le ton qui fait la chanson. Ali nisam ja komponovao melodiju. Pokušao sam samo da je odsviram pianissimo."
<BR>&nbsp;&nbsp;&nbsp;&nbsp;&nbsp;"Na kraju smo dobili jek jerihonskih truba", odvrati redovnik. "Da se manemo tih muzičkih metafora?"
<BR>&nbsp;&nbsp;&nbsp;&nbsp;&nbsp;"Naravno. Razgovarajmo otvoreno. Pre jednog sata Rotmon je bio ovde, i poznata mi je suština razgovora - tumačenja - ne, ostanimo, ipak, pri prethodnom izrazu - za koji je DEUS dao povod. Reč je o... astrobiologiji."
<BR>&nbsp;&nbsp;&nbsp;&nbsp;&nbsp;"Ne samo o tome", primeti dominikanac.
<BR>&nbsp;&nbsp;&nbsp;&nbsp;&nbsp;"Znam. Voleo bih da čujem u kom svojstvu mi moj posetilac dolazi: kao lekar, ili kao papski izaslanik?"
<BR>&nbsp;&nbsp;&nbsp;&nbsp;&nbsp;"Ja nisam nikakav izaslanik."
<BR>&nbsp;&nbsp;&nbsp;&nbsp;&nbsp;"Jeste - sa blagoslovom ili bez blagoslova Svete Stolice. In partibus infidelium. Ili, možda, in partibus daemonis. Kažem to imajući u vidu nezaboravnu opasku koju ste jednom načinili, na Euridici, u Ter Horabovoj kabini - i to ne kao doktor astrobioloških nauka, već kao otac Arago. Bio sam prisutan: čuo sam i zapamtio. A sada - imate moju punu pažnju."
<BR>&nbsp;&nbsp;&nbsp;&nbsp;&nbsp;"Vidim ovde iste snimke koje mi je Rotmom već pokazao, uz odgovarajuća objašnjenja. DEUS je, zaista, dao povod ovoj mojoj poseti."
<BR>&nbsp;&nbsp;&nbsp;&nbsp;&nbsp;"Mislite na hipotezu vezanu za kalcijumom?" upita kapetan.
<BR>&nbsp;&nbsp;&nbsp;&nbsp;&nbsp;"Da. Rotmon je nastojao da ustanovi da li jedna linija, uočena pri spektralnoj analizi izvesnih tačaka, predstavlja izotop kalcijuma. DEUS nije bio spreman da sasvim odbaci takvu mogućnost."
<BR>&nbsp;&nbsp;&nbsp;&nbsp;&nbsp;"Poznate su mi pojedinosti. Ukoliko su u pitanju kosti, onda ih ima na milione. Prava planina od kostiju."
<BR>&nbsp;&nbsp;&nbsp;&nbsp;&nbsp;"Kritično mesto predstavlja prilično velik kompleks zgrada, po svoj prilici nekog kvintanskog središta", reče redovnik. Izgledao je vidljivo bleđi nego inače. "Muzej, prečnika pedeset milja? Malo verovatno. Znači, genocid. Groblje za čitav jedan narod prizor je kome nije teško naći podudarni primer i u našoj vlastitoj istoriji. U svakom slučaju, sumnjam da su tvorci SETI projekta imali na umu uspostavljanje kontakta sa nekom razumnom rasom - na bojištu prekrivenom leševima njenih sinova."
<BR>&nbsp;&nbsp;&nbsp;&nbsp;&nbsp;"Situacija je još gora nego što se vama čini", primeti Stirgard. "Čekajte, pustite me da govorim. Ponavljam: dogodilo se i nešto gore nego što je katastrofa izazvana nizom sticaja okolnosti koje niko nije tražio. Napomenuo sam da je moguće da nam planeta odgovori pre isteka roka u kojem smo odgovor očekili, i to ne slanjem poruke. Podozrivi, kakvi verovatno jesu, moguće je da su se odlučili za protivudar. Međutim, ni sanjati nisam mogao da će, smišljeno, učiniti da im se rasprsnuti Mesec sruči na glavu. Postali smo masovne ubice, u skladu sa izrekom onog italijanskog jeretika: "Usled viška vrline, snage pakla prevlađuju."
<BR>&nbsp;&nbsp;&nbsp;&nbsp;&nbsp;"Kako bi to trebalo da razumem?" upita Arago, zapanjen.
<BR>&nbsp;&nbsp;&nbsp;&nbsp;&nbsp;"Poslužite se fizičkim zakonom. Najavili smo im da ćemo razbiti njihov Mesec da bismo ih uverili u našu nadmoć, dajući im, istovremeno, uveravanja da ta siderna operacija neće po njih imati nikakve posledice. Budući da i sami imaju stručnjake za nebesku mehaniku, sigurno im je bilo poznato da je, čak i uz veoma mali uložak energije, moguće razneti čitavu planetu povećavanjem gravitacionih sila u njenom jezgru. Isto tako, bilo im je poznato da samo eksplozija usmerena tačno u središte mesečeve mase neće promeniti orbitu delova na koje će se Mesec rasprsnuti. Da su naše siderale presreli sa sunčeve strane Meseca, ili čeomice, okomito na orbitu, komadi nastali rasprskavanjem bili bi odbačeni na višu orbitu. Samo je presretanje naših raketa s one mesečeve strane okrenute Kvinti moglo - odnosno, moralo je - okrenuti komade Meseca nastale nedovoljno preciznom kavitacijom dole prema planeti."
<BR>&nbsp;&nbsp;&nbsp;&nbsp;&nbsp;"Kako da u to poverujem? Ono što kažete znači, u stvari, da su nas iskoristili da izvrše samoubistvo."
<BR>&nbsp;&nbsp;&nbsp;&nbsp;&nbsp;"Ja ne kažem ništa - samo iznosim činjenice. Ono što su učinili, priznajem, deluje kao čin ludosti. Međutim, ako ponovo pogledamo kako je kataklizma tekla, njena će nam logika biti potpuno jasna... Sa selenoklizmom smo započeli u trenutku kada se sunce rađalo nad Heparijem i zalazilo nad Nordstralijom. Balističke rakete usmerene prema našim sideralima bile su odaslate s onog dela Herapije koji se u tom tranutku još nalazio iza terminatora - dakle, u noćnoj tmini. Bilo im je potrebno pet časova da dospeju u perilun i da se sukobe sa našim raketama. Da bi nam onemogućili da ih uništimo bez većeg gubitka u vremenu, Kvintanjani su ih postavili na eliptičku orbitu - na orbitu s koje su se kretale duž dela elipse koji se nalazi na najvećoj udajenosti od Kvinte, a na najmanjoj udaljenosti od njenog Meseca. Sve su istovremeno napale naše siderale, koji nisu bili pod zaštitom štita budući da nismo ni pomislili da bi takav protivudar bio moguć. Čak sam i ja sam, u prvom trenutku, pomislio da je do katastrofe došlo usled njihovih pogrešnih proračuna. Međutim, puniji uvid u sled stvari, nedvosmisleno isključuje i najmanji izgled da je reč o grešci."
<BR>&nbsp;&nbsp;&nbsp;&nbsp;&nbsp;"Ne... Zaista ne razumem", odgovori Arago. "Mada... trenutak... Da li to treba da znači da je, tamo dole, jedna strana pokušala da upravi udar na drugu?"
<BR>&nbsp;&nbsp;&nbsp;&nbsp;&nbsp;"Čak ni to ne bilo tako rđavo", odgovori Stirgard. "Dokle god je, u nekom ratu, u pitanju samo glavni štab, svaki manevar koji remeti neprijatelja je i vredan i prihvatljiv. Međutim, budući da im nije bila poznata moć naših siderala, kao ni vreme kada je selenoklizma trebalo da započne, niti, pak, inicijalna brzina razbijenih delova Meseca, morali su poći od pretpostavke da bi mreža rasturanja otpadaka mogla, bar jednim delom, zahvatiti i njihovu vlastitu teritoriju. Velečasni je iznenađen? Ne verujete mi? Physica de motibus coelestis je krunski svedok u ovom slučaju. Pogledajmo stvari sa stanovišta generala u tom stogodišnjem ratu.
<BR>&nbsp;&nbsp;&nbsp;&nbsp;&nbsp;Iznenada, neki kosmički uljez pojavljuje se nad bojištem, noseći maslinovu grančicu u ruci. Došljaci žele da uspostave prijateljski odnos sa njihovom civilizacijom; umesto da na napad odgovore napadom, oni ispoljavaju izvanrednu uzdržanost, ostaju prožeti miroljubivim osećanjima. Ne nameravaju da krenu u napad? Pa, u tom slučaju, moramo ih izazvati! Da li običan svet na planeti uopšte zna šta se dešava? Ionako sve vreme izloženo masakrima, može li stanovništvo i za trenutak posumnjati u ono što mu kažu vladini ljudi: da je uljez bezobziran, beskrajno surov nasilnik? Nije li, najzad, uljez sravnio gradove? I bombardovao sve kontinente, i iz istih razloga razorio i sam Mesec? A gubici koje smo pri tom pretrpeli? I za njih valja kriviti uljeza. A ukoliko i do nas ima ikakve krivnje, ona proishodi iz naše bezazlenosti, jer nismo predvideli takav tok događaja. Povući se, posle svega što se dogodilo, značilo bi ostaviti planetu u uverenju da naša ekspedicija i nije predstavljala ništa drugo do pokušaj zločinačke invazije. Imajući, dakle, to u vidu, velečasni, nećemo se povući. Pre svega, ulog je bio odveć visok. Oni su ga, sa svoje strane, još više podigli, prinudivši nas da nastavimo..."
<BR>&nbsp;&nbsp;&nbsp;&nbsp;&nbsp;"Znači, kontakt po svaku cenu?" upita dominikanac, sav beo.
<BR>&nbsp;&nbsp;&nbsp;&nbsp;&nbsp;"Po najvišu koju smo u stanju da platimo. Budući, međutim, da sam našeg apostolskog izaslanika uznemirio svojom objavom da je vreme demokratije - glasanja, oklevanja - već isteklo, smatram se dužnim da objasnim zbog čega - imajući u vidu okolnost da ću ubuduće sve odluke sam donositi, i na taj način, preuzeti svu odgovornost kako za nas tako i za njih - imam nameru da ovu igru dovedem do kraja. Da objasnim?"
<BR>&nbsp;&nbsp;&nbsp;&nbsp;&nbsp;"Da, molim vas."
<BR>&nbsp;&nbsp;&nbsp;&nbsp;&nbsp;Stirgard se uputi do jednog od ormarića u zidu u svojoj kabini, otvori ga i reče, i dalje tražeći nešto u pretincu:
<BR>&nbsp;&nbsp;&nbsp;&nbsp;&nbsp;"Pomisao na mogućnost šireg rata, koji se protegao i u svemir, došla mi je na um neposredno pošto smo ulovili onu olupinu iza Junone. I ne samo meni. Međutim, na osnovu načela primum non nocere, zadržao sam je za sebe, kako ne bih ostale zarazio defetizmom. Dobro je znano iz istorije davnašnjih putovanja ili poduhvata - uzmimo za primer, samo, Kolumba ili polarne ekspedicije - kako lako neka izdvojena grupa izvanrednih ljudi može, pod uticajem nekog pojedinca, ugroziti i sebe i svoje ciljeve; utoliko lakše ukoliko je u pitanju pojedinac na koga bi svi želeli da se oslone, kao da je načinjen od boljeg materijala nego oni sami. Imajuči to u vidu, o toj najgoroj mogućnosti razgovarao sam samo sa DEUS-om. Evo snimljene zabeleške o tom razgovoru.
<BR>&nbsp;&nbsp;&nbsp;&nbsp;&nbsp;Iz male, obložene kutije nalik na juvelirski kovčežić za nakit, on izvuče nekoliko memorijskih kristala i jedan od njih ubaci u prorez aparata za reprodukciju.
<BR>&nbsp;&nbsp;&nbsp;&nbsp;&nbsp;DEUS-ov glas ispuni svu sobu.
<BR>
<BR>&nbsp;&nbsp;&nbsp;&nbsp;&nbsp;"Kako da uspostavimo kontakt sa Kvintom, ukoliko tamo postoje blokovi koji već godinama međusobno ratuju?"
<BR>&nbsp;&nbsp;&nbsp;&nbsp;&nbsp;"Dajte mi okvire potencijalnog rešenja. Bez polaznih parametara, u strateškom smislu nemoguće je dati bilo kakav proračun."
<BR>&nbsp;&nbsp;&nbsp;&nbsp;&nbsp;"Pođi od dve, pa potom tri međusobno suprotstavljene sile približnih vojnih potencijala, i proračunaj stepen izvesnosti njihovog međusobnog zatiranja ukoliko bi sukobi poprimili dramatične razmere."
<BR>&nbsp;&nbsp;&nbsp;&nbsp;&nbsp;"I dalje ne raspolažem sa dovoljno podataka."
<BR>&nbsp;&nbsp;&nbsp;&nbsp;&nbsp;"Daj mi onda mini-maksimalnu procenu, sa ne-numeričkim aproksimacijama."
<BR>&nbsp;&nbsp;&nbsp;&nbsp;&nbsp;"Vrednost aproksimacija je, takođe, neodrediva."
<BR>&nbsp;&nbsp;&nbsp;&nbsp;&nbsp;"Bez obzira, daj mi stohastičke uzorke mogućih alternativa."
<BR>&nbsp;&nbsp;&nbsp;&nbsp;&nbsp;"To podrazumeva procene na osnovu pretpostavki. Procene će, stoga, neminovno, biti proizvoljne i neprecizne."
<BR>&nbsp;&nbsp;&nbsp;&nbsp;&nbsp;"Znam. Kreni."
<BR>&nbsp;&nbsp;&nbsp;&nbsp;&nbsp;"Ukoliko je reč o dva protivnika na dva različita kontinenta, trebalo bi uputiti dva transmitera - u atmosferski prozor infracrvenog - sa maksimalno izoštrenom kolimacijom. Oba treba da raspolažu antiradarskim maskama, i da budu sposobna da se samousmeravaju prema radio-stanicama na planeti. Ovakva taktika, međutim, uzima zdravo za gotovo i nešto što bi tek trebalo proveriti - naime, mogućnost da se protivnici ne nalaze na dva različita kontinenta, već da dele isti prostor, i to i u horizontalnom i u vertikalnom smislu."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Moguće je, na primer, da su već, gromoglasno zveckajući sabljama, ušli u atomsku fazu, i da je i jedna i druga strana uzela na nišan upravo stanovništvo - načinivši od njih zatočenike, uz pretnju ili prvog udara, ili protivudara. Do krajnjih granica, pri tom, obezbeđuju i sredstva napada i sredstva odbrane, i, pošto su dosegli stupanj zasićenosti, silaze pod zemlju. Njihove prave teritorije sada su ispod zemlje, nalik na međusobno povezana minska polja, na različitim dubinama i razinama. Moguće je, dakako, da se isti postupak primeni i u atmosferi."
<BR>&nbsp;&nbsp;&nbsp;&nbsp;&nbsp;"Da li takva vrsta rasprostrtosti čini kontakt nemogućim?"
<BR>&nbsp;&nbsp;&nbsp;&nbsp;&nbsp;"Samo onemogućava predloženu taktiku, budući da se, pri takvom stanju stvari, predlozi za kontakt ne mogu uputiti na pojedinačne adrese."
<BR>&nbsp;&nbsp;&nbsp;&nbsp;&nbsp;"Pretpostavimo, ipak, da ne postoje takve podzemne kolonije, pri čemu, još, svaka nastoji da potkopa onu drugu."
<BR>&nbsp;&nbsp;&nbsp;&nbsp;&nbsp;"Gde bi trebalo povući granicu između dve suprotstavljene sile?"
<BR>&nbsp;&nbsp;&nbsp;&nbsp;&nbsp;"Uzmi meridijan koji napola preseca okean."
<BR>&nbsp;&nbsp;&nbsp;&nbsp;&nbsp;"Svejedno. Napred."
<BR>&nbsp;&nbsp;&nbsp;&nbsp;&nbsp;"U redu. Pretpostavimo da odašiljanje sondi, emisije signala - predstavlja neku vrstu pismene poruke, pisma koje im stiže poštom. I da su, u međuvremenu, dobili i mehanizam za dešifrovanje i da su njime ovladali... Takva mi pretpostavka stavlja u ruke minimaksimalne rašlje. Moguće je, naime, obema stranama uputiti potpuno iste predloge za uspostavljanje kontakta - u jednom slučaju uz garancije o neutralnosti, koje su iskrene, a u drugom uz garancije o isključivoj podršci, koje su lažne."
<BR>&nbsp;&nbsp;&nbsp;&nbsp;&nbsp;"Misliš, reći i jednoj i drugoj strani da se, istovremeno, obraćamo i njihovom protivniku, odnosno, tvrditi i jednoj i drugoj strani da samo sa njom želimo da uspostavimo kontakt?"
<BR>&nbsp;&nbsp;&nbsp;&nbsp;&nbsp;"Upravo tako."
<BR>&nbsp;&nbsp;&nbsp;&nbsp;&nbsp;"Izloži mi rizike koje za sobom povlači i prvi i drugi pristup."
<BR>&nbsp;&nbsp;&nbsp;&nbsp;&nbsp;"Pošten stav ima bolje izglede ukoliko poruka ode na pogrešnu adresu, i slabije izglede ukoliko poruka ode na pogrešnu adresu. Obmana pruža bolje izglede ukoliko je upućena na pravu adresu, i lošije izglede ukoliko je otišla na pravu adresu."
<BR>&nbsp;&nbsp;&nbsp;&nbsp;&nbsp;"Ali, to je kontradikcija."
<BR>&nbsp;&nbsp;&nbsp;&nbsp;&nbsp;"Tako je. Igru svemirskih razmera nije moguće minimaksimalno kvantifikovati."
<BR>&nbsp;&nbsp;&nbsp;&nbsp;&nbsp;"Objasni mi razloge kontradikcije."
<BR>&nbsp;&nbsp;&nbsp;&nbsp;&nbsp;"Jedna strana, kojoj bi bile date garancije da će isključivo sa njom biti uspostavljen kontakt, bila bi sklona da nam uputi povoljan odgovor - pod uslovom, razume se, da bude u stanju da proveri da će zaista biti jedina strana s kojom ćemo kontakt uspostaviti, i to nezavisno od naših uveravanja. Ukoliko, pak, dođe do saznanja da je druga strana presrela našu poruku, odnosno - još gore - da zapravo sedimo na dve stolice, da smo, naime, i drugoj strani uputili istu ponudu, u tom bi slučaju izgledi za uspostavljanje kontakta bili ravni nuli. S druge strane, postoji i negativna mogućnost kontakta."
<BR>&nbsp;&nbsp;&nbsp;&nbsp;&nbsp;"Negativna?"
<BR>&nbsp;&nbsp;&nbsp;&nbsp;&nbsp;"Odbijanje kontakta znači nulu. Bio bih sklon da pripišem negativnu vrednost odgovoru čiji bi cilj bio da nas zavede."
<BR>&nbsp;&nbsp;&nbsp;&nbsp;&nbsp;"Postavljanje zamke?"
<BR>&nbsp;&nbsp;&nbsp;&nbsp;&nbsp;"Takva mogućnost je sasvim realna. I tu se rašlje dalje račvaju... Zamku bi mogla postaviti samo jedna strana, ili obe, odvojeno jedna od druge, ili čak obe zajedno, zahvaljujući ograničenom, privremenom savezu - polazeći od pretpostavke da će, ukoliko se slože o kratkom primirju i složno porade na tome da nas unište, ili bar da nas obeshrabre do te mere da sami dignemo ruke od kontakta, biti izloženi manjem riziku nego ako bi se međusobno nadmetali u postizanju isključivog kontakta sa Hermesom."
<BR>&nbsp;&nbsp;&nbsp;&nbsp;&nbsp;"A kako stoji sa mogućnošću njihovog pristanka da se ostvari uporedan, odvojen kontankt?"
<BR>&nbsp;&nbsp;&nbsp;&nbsp;&nbsp;"Upravo u toj varijanti leži fundamentalna kontradikcija. Da biste ostvarili uporedne, međusobno nezavisne kontakte, morali biste, kao odašiljalac poruke, obema stranama garantovati našu potpunu neutralnost - i to što ubedljivije umete. Drugim rečima, morali biste im dati reč da ćete održati svoju reč. Međutim, obećanje koje proizilazi iz sebe samog ne može imati vrednost stvarnog obećanja. Tpična antinomija."
<BR>&nbsp;&nbsp;&nbsp;&nbsp;&nbsp;"Šta ti služi kao osnov za procenu vrednosti pojednih odluka?"
<BR>&nbsp;&nbsp;&nbsp;&nbsp;&nbsp;"Vaša vlastita pretpostavka - da na planeti postoje samo dva igrača, koji se međusobno drže u šahu. Isto tako, da se pridržavaju pravila minimaksimaliteta. Nagrada koja njima sledi jeste očuvanje status quo ante fuit, dok je naša - izlazak iz ćorsokaka, putem uspostavljanja kontakta."
<BR>&nbsp;&nbsp;&nbsp;&nbsp;&nbsp;"Razloži to."
<BR>&nbsp;&nbsp;&nbsp;&nbsp;&nbsp;"Vrlo jednostavno. Polazim od toga da postoje dva bloka, A i B. Optimalna varijantaza nas: A i B stupaju u kontakt s nama, verujući, pri tom, da poseduju monopol. Ukoliko bilo jedna bilo druga strana nije sigurna u svoj privilegovan status - u svoj ekskluzivitet - posumnjaće u monopol. Shodno tome, sledeći pravilo minimaksimaliteta, predložiće onoj drugoj strani savez protiv nas - jer, naprosto, ne zna šta joj može doneti stupanje u savez sa nama. To je očigledno. Budući da poznaju svoju vlastitu istoriju, poznata su im i pravila pod kojima se odvija njihov međusobni sukob. S druge strane, pravila kojima bi podlegao sukob sa nama njima ostaju nepoznata. Ukoliko, pak, ponudimo savez A, bilo B, to će izazvati podozrenje. Primo: da takvu ponudu uputimo obema stranama, predstavlja čist apsurd. Secundo: ukoliko se opredelimo za jednu stranu, moraćemo je i podržati i na taj način protiv sebe izazvati onu drugu stranu; sami ne bismo ništa dobili, a upleli bismo se u sukob kojem se ne vidi kraj. Takvu strategiju uspostavljanja kontakta mogla bi usvojiti samo neka civilizacija sastavljena od idiota. A to je neverovatno, čak i u galaktičkim razmerama."
<BR>&nbsp;&nbsp;&nbsp;&nbsp;&nbsp;"U pravu si. Privremeno, mogu se i udružiti protiv nas. A šta iz toga proizilazi?"
<BR>&nbsp;&nbsp;&nbsp;&nbsp;&nbsp;"Nova igra, bez utvrđenih pravila. Pravila bi se pojavljivala i menjala u skladu sa tokom kojim se sama igra kreće. Sledstveno tome, ostaje krajnje neizvesno da li će njen ishod biti u funkciji ikakve pozitivne vrednosti. Po svoj prilici, igra bi se okončala bez ikakvog ishoda, budući da nijedna strana - uključujući tu i nas - ne bi izašla ni sa kakvim dobitkom. Ili bi svi izgubili."
<BR>&nbsp;&nbsp;&nbsp;&nbsp;&nbsp;"Zar rizik ne može biti sveden na nulu. Gde vidiš minimum?"
<BR>&nbsp;&nbsp;&nbsp;&nbsp;&nbsp;"Ne raspolažem sa dovoljno podataka."
<BR>&nbsp;&nbsp;&nbsp;&nbsp;&nbsp;"Pokušaj, onda, bez njih."
<BR>&nbsp;&nbsp;&nbsp;&nbsp;&nbsp;"Oslobađanje od osećanja osujećenosti suočavanjem sa nerešivim problemima ne ulazi u okvir mojih računarskih sposobnosati. Ne tražite nemoguće kapetane. Rascvalo drvo heristike nije isto što i Božje Drvo Saznanja.
<BR>
<BR>&nbsp;&nbsp;&nbsp;&nbsp;&nbsp;Tišinu koja nastupi posle ovih DEUS-ovih reči Stirgard iskoristi da u mehanizam za reprodukciju ubaci drugi kristal, objasnivši, pri tom, da je reč o snimku razgovora sa DEUS-om nepsredno posle selenoklizme. Ponovo se začu glas mašine.
<BR>
<BR>&nbsp;&nbsp;&nbsp;&nbsp;&nbsp;"Prethodno, rizik je bio neizračunljiv. Ovog časa, dostigao je vrednost transfinalnog skupa; sada je neizbrojiv. Minimaksimalnitet i dalje važi, ali samo što se tiče povlačenja."
<BR>&nbsp;&nbsp;&nbsp;&nbsp;&nbsp;"Da li bi bilo moguće navesti ih da se predaju?"
<BR>&nbsp;&nbsp;&nbsp;&nbsp;&nbsp;"Teoretski, da. Na primer, postepenim uklanjanjem njihove vojne tehnosfere."
<BR>&nbsp;&nbsp;&nbsp;&nbsp;&nbsp;"Time što bismo uništili svaku ratnu spravu u postupku oko Zete?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Uz takvu jednu operaciju, kakvi su nam izgledi za kontakt?"
<BR>&nbsp;&nbsp;&nbsp;&nbsp;&nbsp;"Veoma mali, i to čak ako pođemo od nejoptimističkijih pretpostavki: da će naše raspoređivanje siderala proteći bez ikakvih smetnji; da će Kvintanjani ostati pasivni posmatrači dok im mi, sloj po sloj, gulimo njihovu samooružajuću sferu; i najzad, da će lišeni tih slojeva, zapasti u vojnu stagnaciju. Sa stanovišta teorije igara ovo bi bilo pravo čudo - kao kada biste na nekoj lutriji dobili glavni zgoditak, a da prethodno čak niste ni kupili loz."
<BR>&nbsp;&nbsp;&nbsp;&nbsp;&nbsp;"Daj mi varijante uklanjanja naoružanja iz njihove tehnosfere - bez čuda."
<BR>&nbsp;&nbsp;&nbsp;&nbsp;&nbsp;"Krivulja će imati bar dva sedla. Ili će nam se suprotstaviti ofanzivno ili defanzivno, ili će pacifikovanje, putem uništenja nežive ratne sfere, do krajnjih granica zaoštriti sukob koji zasad još samo tinja dole na planeti; shodno tome, gurnućemo ih u rat sveopštih razmera."
<BR>&nbsp;&nbsp;&nbsp;&nbsp;&nbsp;"A da li bi bilo moguće razoriti njihovu kosmičku ratnu sferu samo delimično, bez narušavanja ravnoteže snaga na samoj planeti?"
<BR>&nbsp;&nbsp;&nbsp;&nbsp;&nbsp;"Da, bilo bi. U tom cilju bilo bi neophodno uništiti svako orbitalno oružje, odmah pošto se utvrdi kojoj strani pripada. To bi, ravnomerno, smanjilo vojno-kosmički potencijal svih protivnika, čime bi se očuvala dinamička ravnoteža između zaraćenih strana. Pri tome bismo, međutim, morali poći od dveju pretpostavki: prvo, da nam je poznat opseg njihove kontrole nad svojim oružjem u svemiru - to jest, domet njihove komandne operativnosti, i drugo, da smo u stanju da raspoznamo borbene sisteme izvan tog opsega i, naravno, da ih uništimo. Pretpostavka je, takođe, da posle uništenja te samonaoružavajuće periferije, budemo u stanju da obe strane lišimo snaga što se nalaze smeštene unutar sfere, i shodno tome, pod njihovom kontrolom. In abstracto, bilo bi moguće, da tako kažem, razodenuti ih do gole kože. Međutim, ukoliko bismo, u svojim nastojanjima da ustanovimo ko šta kontroliše u unutrašnjoj sferi načinili neku grešku, smesta bismo izazvali pregrejavanje sukoba na samoj planeti, budući da bismo, oslabivši jednu, omogućili sticanje prednosti drugoj strani. Na taj bismo način protivnike, iz nepouzdane ravnoteže oružane trke, gurnuli u opšti, istrebljivački rat. Ali kapetane, na ovaj način i sebi i meni izvlačite čvrsto tle pod nogama. Želite li da uspete?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Šta bi za vas predstavljalo uspeh? Uspostavljanje kontakta? Vidite, u gore izloženom modelu ono što bi bilo uspeh nemoguće je odrediti. On ne zavisi samo od toga hoće li Hermes, pored onih što već postoje u ratnoj sferi, biti u stanju da savlada i sve druge ratne naprave koje bi tek mogle biti odaslate u svemir. Našli bismo se, drugim rečima, u položaju da vodimo posredan rat - ne sa Kvintanjanima, već sa njihovim oružjima. Kako da budemo sigurni da, uvodeći nove tehnologije u bitku, neće ovladati i energetskim izvorima na koje se mi naslanjamo - sideralima?"
<BR>&nbsp;&nbsp;&nbsp;&nbsp;&nbsp;"Pretpostavi da se to neće dogoditi."
<BR>&nbsp;&nbsp;&nbsp;&nbsp;&nbsp;"U redu. Pored spoljašnjih činjenica - dvoznačnih tehnoloških skupova, minimaksimalnih rešenja i proračuna utemeljenih na optimalnoj logici - ponašanje Kvintanjana zavisiće i od iracionalnih faktora, o kojima mi baš ništa ne znamo. Ipak, u najmanju ruku, veoma nam je dobro poznato od kolike su važnosti ti faktori bili u zemaljskoj istoriji."
<BR>
<BR>&nbsp;&nbsp;&nbsp;&nbsp;&nbsp;Na ovom mestu završavao se snimak razgovora. Posle kraće stanke, začu se naredni Stirgardov dijalog sa mašinom.
<BR>
<BR>&nbsp;&nbsp;&nbsp;&nbsp;&nbsp;"Izvršio si simulaciju organizacionih struktura?"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"Sa svim njihovim datim varijantama i međusobnim suprotnostima?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Kolika je vrednost koeficijenta promenljivosti tih struktura, za našu igru uspostavljanja komunikacije? Daj mi okvire statističkih procena, ili uslovne rasprostranjenosti, uticaja razlika na naše izglede za uspostavljanje kontakta."
<BR>&nbsp;&nbsp;&nbsp;&nbsp;&nbsp;"Vrednost koeficijenta iznosi jedan."
<BR>&nbsp;&nbsp;&nbsp;&nbsp;&nbsp;"U svim simulacijama?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Drugim rečima, strukturne razlike između protivnika nisu ni od kakvog značaja?"
<BR>&nbsp;&nbsp;&nbsp;&nbsp;&nbsp;"Tačno. Tehnovojna evolucija, podsticana postojanošću sukoba, konačno postaje varijabila u potpunosti nezavisna od tipa organizacije; jer ta je evolucija uslovljena strukturom sukoba, a ne strukturom sukobljenih društava. Da pojednostavim stvar: u ranim fazama sukoba organizacijske razlike ostavljaju svoj beleg na psihološkoj propagandi, u diplomatiji, u sabotažama i špijunaži, kao i u trci u naoružavanju. Podela budžeta na vojne i ne-vojne svrhe još zavisi od skupa vrednosti na kojem se temelji čitavo društveno ustrojstvo. Međutim, sve izrazitija težnja za prevlašću u sukobu postepeno briše razlike u sistemima vrednosti na kojima se temelje dve međusobno suprotstavljene strane. Zavisnost od sistema vrednosti, konačno, gotovo da se izjednačava sa uticajem koji čovečji mišići imaju na ispaljivanje balističkih raketa... U paleolitu, u doba življenja u pećinama, pa čak i u Srednjem veku, čovek nabreklih mišića uvek je imao prednost nad protivnikom čije su mišice bile zakržljale. Ali u atomsko doba, raketu je u stanju da lansira i dete, pukim stavljanjem prsta na određeno dugme... Kvintanjani više ne vladaju strategijom koju su nekada odabrali; u stvari, ta strategija sada vlada njima. Ukoliko se i susretne sa organizacionim razlikama, podređivaće ih sebi sve dok ih međusobno ne izjednači. Da se to već nije dogodilo, sukob bi se već odavno okončao pobedom jedne strane. Činjenica, međutim, da je ratna sfera još delatna, nedvosmisleno ukazuje da do toga nije došlo."
<BR>&nbsp;&nbsp;&nbsp;&nbsp;&nbsp;"Imajući u vidu takvo stanje stvari, daj mi optimalna pravila za igru uspostavljanja kontakta."
<BR>&nbsp;&nbsp;&nbsp;&nbsp;&nbsp;"Komandnim centrima na planeti poznato je da je do katastrofe došlo usled presretanja naših kavitatora. Niko drugi, osim njih, nije to mogao učiniti."
<BR>&nbsp;&nbsp;&nbsp;&nbsp;&nbsp;"Da li to znači da drže pod kontrolom ratnu sferu u radijusu koji povezuje orbitu Meseca sa Kvintom?"
<BR>&nbsp;&nbsp;&nbsp;&nbsp;&nbsp;"Ne mora da znači. Granice njihovog operativnog dometa ne mora predstavljati sfera čiji je površinski sloj jasno i oštro odvojen od otuđene zone."
<BR>&nbsp;&nbsp;&nbsp;&nbsp;&nbsp;"Možeš li izvesti bilo kakav zaključak o personalu u komandnim centrima?"
<BR>&nbsp;&nbsp;&nbsp;&nbsp;&nbsp;"Shvatam na šta ciljate. Zamisao na koju su došli neki od članova naše posade - da ne-biološki komandni centri, ili čak čitava mrtva planeta, posle nestanka Kvintanjana, nastavljaju da vode međusobni rat kompjuterima - apsurdna je. Čak i kada bi bili oslobođeni zahteva da deluju u smislu vlastitog samoočuvanja, kompjuteri bi se ponašali razumno. U svojim najtamnijim i najdalekosežnijim proračunima nikada ne smeću s uma minimaksimalitet postojećih izgleda. Mogu, na primer, voditi boj, ali samo dotle dok postoji i najmanja mogućnost da se postigne prednost. Ali ako je jedini ishod igre posvemašnje uništenje, minimaksimalitet postaje ravan nuli. Ja odbijam svaku pomisao o poludelim kompjuterima. Pored toga, spektralni i SG podaci ukazuju na postojanje živih bića na planeti."
<BR>&nbsp;&nbsp;&nbsp;&nbsp;&nbsp;"Vrlo dobro. Nastavi."
<BR>&nbsp;&nbsp;&nbsp;&nbsp;&nbsp;"U komandnim centrima se zaista nalaze računske mašine; ali tamo su i Kvintanjani. Međutim, posledice selenoklizme nisu ih zahvatile: u sukobima ovakvog obima i trajanja, ništa nije dublje obezbeđeno od štapskih komandi. Već vam je, sigurno, poznato da žrtve koje trpi stanovništvo za vlade ne predstavljaju nepobitan razlog da se pristupi uspostavljanju kontakta."
<BR>&nbsp;&nbsp;&nbsp;&nbsp;&nbsp;"Daj mi, onda, neki nepobitan razlog."
<BR>&nbsp;&nbsp;&nbsp;&nbsp;&nbsp;"Pa, evo jednog. Vreme je da se stvari nazovu pravim imenima. Posredan pritisak je nedovoljan. Kapetane, morate neposredno delovati."
<BR>&nbsp;&nbsp;&nbsp;&nbsp;&nbsp;"Uputiti pretnju komandnim centrima?"
<BR>&nbsp;&nbsp;&nbsp;&nbsp;&nbsp;"Upravo to."
<BR>&nbsp;&nbsp;&nbsp;&nbsp;&nbsp;"Sveopšteg napada?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Zanimljivo. Zaista misliš da pomor razumnih bića koja se nerazumno ponašaju predstavlja najbolji način da se sa njima uspostavi kontakt? Znači li to da bi posle toga trebalo da se na planetu spustimo kao arheolozi, koji će proučavati civilizaciju kojoj smo sami došli glave?"
<BR>&nbsp;&nbsp;&nbsp;&nbsp;&nbsp;"Ne. Ali morate im zapretiti da ćete sidernim udarom razoriti njihovu planetu. Videli su šta im se dogodilo sa Mesecom."
<BR>&nbsp;&nbsp;&nbsp;&nbsp;&nbsp;"Odmah bi shvatili da ih obmanjujemo. Ukoliko obnovimo naš zahtev za uspostavljanje kontakta, ne možemo istovremeno pristupiti istrebljenju naših budućih sagovornika. Shvatiće da pretimo praznom puškom - i biće potpuno u pravu."
<BR>&nbsp;&nbsp;&nbsp;&nbsp;&nbsp;"Ipak, puška baš ne mora biti sasvim prazna."
<BR>&nbsp;&nbsp;&nbsp;&nbsp;&nbsp;"Misliš, da udarimo po prstenu?"
<BR>&nbsp;&nbsp;&nbsp;&nbsp;&nbsp;"Kapetane, zbog čega se, uopšte, upuštate u ponoćne razgovore sa jednom mašinom, umesto da lepo odete u krevet, budući da i sami znate šta se mora učiniti?"
<BR>
<BR>&nbsp;&nbsp;&nbsp;&nbsp;&nbsp;Ponovo zavlada tišina. Stirgart ponovo stavi kristal u prorez.
<BR>&nbsp;&nbsp;&nbsp;&nbsp;&nbsp;"Strpite se još malo", reče on. "Ovo je naš poslednji razgovor."
<BR>&nbsp;&nbsp;&nbsp;&nbsp;&nbsp;Plava lampica ponovo se upali. I ponovo se začu jednoličan DEUS-ov glas.
<BR>
<BR>&nbsp;&nbsp;&nbsp;&nbsp;&nbsp;"Kapetane, imam nešto utešno za vas. Razmotrio sam postojanost ratne sfere i postavio je u neku dalju budućnost, zalazeći do samih granica realnih strana, kao i na promer prečnika prostora u kojem se bitka odvijala, ova civilizacija mora propasti. Najjednostavniji model za to je kuća od karata. Kuću od karata ne možete dizati do u beskraj. Svako takvo zdanje na kraju će se raspasti; to je očigledno samo po sebi, i tu nisu potrebne nikakve računice."
<BR>&nbsp;&nbsp;&nbsp;&nbsp;&nbsp;"Kuća od karata? Budi izričitiji."
<BR>&nbsp;&nbsp;&nbsp;&nbsp;&nbsp;"Holenbahova teorija. U procesu rasta saznanja, nema ljudi čiji se nestanak ne može nadoknaditi. Da nije bilo Planka, Fermija, Majtnera, Ajnštajna ili Bora, otkrića koja su dovela do atomske bombe načinili bi neki drugi ljudi. Monopol koji su stekli Amerikanci bio je kratkovečan, i na njega je dat brz odgovor. Tokom više decenija, suparnici, koji su raspolagli nuklearnim raketama, držali su jedan drugog u škripcu. Nadmetali su se međusobno kako u pogledu preciznosti, tako i u pogledu punjenja tih raketa... Sideralna fizika, međutim, ne ostavlja prostor za takva nadmetanja.
<BR>&nbsp;&nbsp;&nbsp;&nbsp;&nbsp;Trebalo je da čitav niz pojedinačnih otkrića dovede do saznanja o nuklearnim reakcijama, o kritičnoj masi i o Beta ciklusu. S druge strane, do svega onoga što proishodi iz sideralogije došlo se, tako reći, preko noći... Pre otkrića Holenbahovog intervala nije se znalo ništa; posle njega, sve. U razdoblju kada u trci u naoružanju još može doći do zaokreta, dok su pregovori i mir još mogući, onaj ko bi se dokopao nuklearne karte mogao se njome poslužiti kao najvećim mogućim ulogom; ali partiju s njom ne bi mogao dobiti. Međutim, u razdoblju kosmičke ratne sfere, onaj kome bi, kao prvom, na raspolaganju stajale mogućnosti siderne fizike, stekao bi nedostižnu prednost: i to stoga što prostor u kojem se vode ratne igre, u načelu simetričan kada su u pitanju konvencionalna i atomska oružja, uvođenjem sidernog faktora prestaje da bude stabilan. Nemoguće je na nekoj planeti uspešno ucenjivati, služeći se sideralima.
<BR>&nbsp;&nbsp;&nbsp;&nbsp;&nbsp;'Tihe' nuklearne reakcije dugo su izmicale svakoj kontroli, s obzirom na isticanje plazme i nepouzdanosti polja što su ih povezivale. Tokom nekoliko decenija, teškoće su se činile nesavladivim. Slične su i teškoće na koje se nailazi u kontrolisanju gravitacionih efekata, samo što se javljaju na astronomskoj ravni... Nije, naime, moguće započeti sa malim - najpre izdvojiti iz uranijumske rude izotop s atomskom težinom 235, zatim pokrenuti lančanu reakciju i dovesti je iznad kritične mase, pa sintetizovati plutonijum i na taj način dobiti detonator za vodonično-tritijumske bombe. Ovde je za opit na raspolaganju neophodno imati čitavo jedno nebesko telo.
<BR>&nbsp;&nbsp;&nbsp;&nbsp;&nbsp;Fazi siderala prethodni faza teatrona i anomalona. Imajući to u vidu, zaista mi nije jasna zadivljenost što je naši fizičari ispoljavaju u pogledu onoga što je učinio Gavrilo. Da su ga se Kvintanjani domogli, rastavili bi ga na delove, i po svoj prilici ušli u trag Holenbahu. Trebalo je da Gavrilo uništi svoj teratron. Koliko se sećam, predložio sam da mu se na raspolaganje stavi i mehanizam za samouništenje."
<BR>&nbsp;&nbsp;&nbsp;&nbsp;&nbsp;"Zbog čega nam to nisi tako i objasnio?"
<BR>&nbsp;&nbsp;&nbsp;&nbsp;&nbsp;"Nisam ni ja sveznajući. Postupam, samo, u skladu s podacima koje mi vi stavite na raspolaganje. Vaši fizičari, kapetane, pošli su od toga da je zarobljavanje Gavrila nemoguće, budući da nijedna od naprava uočenih u ratnoj sferi nije ispoljila ni desetinu pogonskih sposobnosti kojima je raspolagala naša letelica... Ja sam prema takvom gledištu bio rezervisan, ali na žalost nisam imao nikakvih dokaza. Oni su, međutim, to svoje gledište o nemogućnosti zarobljavanja Gavrila izvukli kao zeca iz šešira... U svakom slučaju, zaista je teško reći da li je bilo dobro što je moj rođak na Gavrilu ispoljio takvu munjevitu snalažljivost. Da je dopustio da ga se dočepaju, svaki razgovor o uspostavljanju kontakta postao bi od tog trenutka bespredmetan: sada bi se razgovaralo o izboru između povlačenja i započinjanju sidernog rata sa Kvintom, koja bi nam bila ravnopravan protivnik. A ukoliko bismo i isključili neposredan siderni napad na Hermesa, svejedno bismo se našli kako, punom brzinom, jurimo mimo ostataka razorene ratne sfere: jer, ono što bi, kroz pedeset ili stotinu godina, ionako razorilo sferu, samo bi u ovom slučaju ubrzalo stvari. Ona strana koja bi se, preko Gavrila, dočepala sideralnog znanja, svakako nije bila spremna da čeka da u posed tog istog znanja dođe i njen neprijatelj; dakle, pribegla bi preventivnom udaru."
<BR>&nbsp;&nbsp;&nbsp;&nbsp;&nbsp;"To su samo nagađanja."
<BR>&nbsp;&nbsp;&nbsp;&nbsp;&nbsp;"Tako je - ali nisu izvučena iz šešira. Moja je pretpostavka da je neko želeo da mu Mesec posluži kao probni poligon, neko ko, međutim, nije znao da ne postoji plazmotron koji može obezbediti energiju neophodnu da bi se otvorio Holenbahov interval. I ko god da je poterao te pridošlice sa Meseca, kasnije očito nije imao dovoljno snage da ga zadrži za sebe. Neko je kralju dao šah - a ovaj, po svoj prilici, nije bio punoletan. Ali je i prethodna strana dala šah - samo, ne znam kojoj figuri. Ishod je bio ćorsokak. Na Mesecu. U području iza njega, međutim, igra se nastavljala."
<BR>&nbsp;&nbsp;&nbsp;&nbsp;&nbsp;"Zbog čega nam nisi ranije predstavio stvari u ovoj svetlosti?"
<BR>&nbsp;&nbsp;&nbsp;&nbsp;&nbsp;"Ukoliko, čak i sada, moj način razmišljanja nazivate pukim nagađanjem, pre selenoklizme biste, verovatno, rekli da DEUS bunca... Da li biste želeli da čujete kako ja vidim istoriju Kvinte?"
<BR>&nbsp;&nbsp;&nbsp;&nbsp;&nbsp;"Samo izvoli."
<BR>&nbsp;&nbsp;&nbsp;&nbsp;&nbsp;"Ključ te istorije - njenu prekretnicu - čini prsten. Pri punom ubrzanju industrijalizacije, planeta je bila sposobna da prehrani mnoge narode; tu je bila i moćna grupa nacija koje su već daleko izmakle u razvoju. Već su zakoračile u svemir; u svoju službu stavile su i atomsku energiju... Gotovo istovremeno, došlo je i do demografske eksplozije u zemljama koje su bile industrijski slabije - i jače jedino u broju. Grupa najrazvijenijih nacija odlučila je, onda, da se snižavanjem razine okeana poveća kopnena površina, kao i da se ona učini pogodnom za život. Jedini je način bio da se ogromne mase vode izbace u svemir, iznad atmosfere. Nije mi poznato kakvu su tehnologiju koristili u te svrhe... Stotine kubnih milja vode nije moguće tek tako preseliti: niti pomoću svemirskih brodova, niti neposredno, sistemom pumpi i odvodnih cevi. U prvom slučaju neophodne su ogromne količine goriva i nebrojeno mnogo svemirskih tegljača - a teško je i zamisliti da bi ih, oboje, bilo moguće iznaći. Ni drugi postupak nije bio ostvarljiv: jer, pre no što bi vodene mase, potiskivane nagore, kao u nekoj vrsti naglavce okrenutog vodopada, uspele da postignu brzinu kojom bi nadvladale silu teže, isparile bi usled atmosferskog trenja i ostale u atmosferi.
<BR>&nbsp;&nbsp;&nbsp;&nbsp;&nbsp;Uprkos tome, postoje načini. Daću vam jedan primer. Moguće je, naime, u atmosferi izdubiti kanale, putem električnih pražnjenja, i tragom tih munja - koje bi se protezale od obala do termosfere - poterati vodenu paru. Možda, ipak, suviše pojednostavljujem stvari... Izvodljivo je, takođe, postaviti u atmosferu neku vrstu elektromagnetnog topa - razume se, bez cevi - koji bi, kao tunel sa centrifugalnim vibracijama, potiskivao nagore jonizovanu vodenu paru. I dao vodi ne-termalna, bipolna svojstva. I na Zemlji se, jednom, neki Rahman, bavio takvom vrstom hidrogradnje... Pošlo mu je za rukom da dokaže kako je moguće poterati vodu uvis samo do prve kosmičke brzine; pri tom bi ledeni prsten počeo da se uobličava oko planete, ali bez dugovečne postojanosti. Sledstveno tome, sledeći korak trebalo je da bude davanje novog ubrzanja prstenu - već uobličnom u svemiru - kako bi se preobrazio u centrifugu i, nošen drugom kosmičkom brzinom, razleteo na sve strane. Sve ovo - tokom razdoblja između dvadeset i četrdeset godina. U suprotnom, ukoliko bi došlo do slabljenja ubrzanja u svemiru, ili prestanka gradnje prstena, više bi se vode, usled trenja sa gasovima u gornjim slojevima atmosfere, vratilo na planetu nego što je svojevremeno bilo sa nje odaslato. Nema nikakve potebe da zalazimo u pojedinosti. Dovoljno je podsetiti da je još sa Euridike bio uočen proces njegovog raspadanja - laganog krunjenja na strani okrenutoj ka planeti, i istezanja na njegovim spoljašnjim rubovima.
<BR>&nbsp;&nbsp;&nbsp;&nbsp;&nbsp;Ni od kakve koristi to ne bi bilo ni za koga na planeti. Voda koja se vraća ne proishodi samo provalama oblaka; u tropima stvara prave potope, pri čemu obim padavina zavisi od godišnjeg doba, budući da je rotaciona osa planete, baš kao što je i slučaj kod Zemlje, nagnuta u odnosu na ekliptiku. Prosečna godišnja temperatura je usled toga umanjena za dva stepena kelvina. Ledeni štit baca svoju dugačku senku preko dnevne strane planete, odbijajući sunčevu svetlost.
<BR>&nbsp;&nbsp;&nbsp;&nbsp;&nbsp;Ukoliko je u pitanju bila tehnička greška - što je uvek moguće - posle izvesnog vremena mogla je biti ispravljena. Međutim, nema ni najmanjeg nagoveštaja da su ikad vršene neke popravke. Prema tome, teškoće u planetogradnji nisu mogle biti razlog za odustajanje od čitavog preduzeća. Razlog bi se morao potražiti negde drugde - po svoj prilici, u političkom razlazu na nivou čitave civilizacije. Sve što o početnom stanju stvari znamo jeste da se poduhvat mogao izvesti samo sveopštim objedinjavanjem snaga; po svemu sudeći, došlo je do rascepa. Razdoblje saradnje, bar što se tiče područja tehnologije, potrajalo je otprilike stotinu godina. Promene do kojih je moglo doći tokom deset ili dvadeset godina nevažne su u ovoj kritičnoj fazi.
<BR>&nbsp;&nbsp;&nbsp;&nbsp;&nbsp;Šta je, onda, prouzrokovalo odustajanje od dalje saradnje? Lokalni ratovi? Ekonomske krize? Malo verovatno. Tok političkih zbivanja, koji je nemoguće rekonstruisati iz sadašnje perspektive, moguće je proučavati jedino u obliku modela koji nazivamo Markovljevim lancem. Reč je o stohastičkom procesu, koji na svakom sledećem stepeniku uklanja svoje prethodne tragove. Na osnovu onoga što bi svemirski posetioci mogli dokučiti o Zemlji, posetivši je u dvadestom veku, ništa ne bi mogli saznati - osim, dabome, ukoliko se ne bi poslužili istorijskim knjigama - o tome šta se dešavalo u doba krstaških ratova. Stoga i ja jednu takvu belu mrlju popunjavam sledećom mogućnošću: rast pojedinih sila, članica grupe najrazvijenijih, nije tekao ujednačeno. Seme međusobnih suprotnosti bilo je zasejano još u samom početku uspostavljanja ortaštva. Oružani udar protiv najjače sile na planeti bio je neizvodljiv. Slabije nacije nastavljale su da učestvuju u ostvarivanju zajedničkog projekta, ali njihova saradnja, u početku iskrena, postajala je sve neiskrenija.
<BR>&nbsp;&nbsp;&nbsp;&nbsp;&nbsp;Međusobne suprotnosti sve više su se ispoljavale - iako ne neposredno, ne nasilnim putem. Moguće je da je bilo više blokova, tri ili četiri, ali, kao ergodički minimum, dovoljna su i dva - međusobno suprotstavljena. I tako je započela trka u naoružanju. Kao prvo, ova je trka prouzrokovala odustajanje od svih napora da se ledeni prsten razbije i raspe širom svemira. I sredstva i energija, predviđeni u te svrhe, usmereni su u naoružavanje. Isto tako, razaranje ledenog prstena, uz korišćenje metoda zahvaljujući kojem njegovi otpaci ne bi naneli štetu nikom na planeti, prestalo je da bude isplativo supersili koja je u projekat najviše uložila - budući da bi od pozitivnog ishoda takvih daljih napora podjednaku korist imao i njen protivnik. Suparnička strana, opet, razmišljala je i postupala na sasvim isti način. I od tog trenutka, niko više nije ni pipnuo prsten, iako su se, povremeno, njegove krhotine sručivale poput ledene lavine na planetu. Zahvaćene spiralom trke u naoružanju, nijedna od dveju suparničkih strana nije ni pokušala da za to nađe neki lek. Dalja pogoršanja prenela su trku u kosmički prostor. Takvi su, eto, mogli biti prolog i prvi čin. Mi smo stigli usred sledećeg čina, i potpuno nesvesni svega što se oko nas zbiva, glavačke se zagnjurili u ratnu sferu u čijem se središtu nalazilo potpuno nevino sunce."
<BR>&nbsp;&nbsp;&nbsp;&nbsp;&nbsp;"Ponavljam svoje pitanje: zbog čega nam sve to nisi ranije izložio? Imao si priliku."
<BR>&nbsp;&nbsp;&nbsp;&nbsp;&nbsp;"Različite verzije ovog što sam upravo izložio kružile su brodom. Privatno ili javno, ali kružile su. Međutim, ni za jednu nije bilo dokaza. Granice domišljanja prostiru se daleko iza granice teoretisanja. Odvojeni delići slagalice, kao što su podaci, pristižu veoma sporo. Dok ih je još bilo tek nekoliko, postojala je mogućnost da se stvori bezbroj potpuri-objašnjenja, i da se njima popune razne rupe i praznine, iako su, najčešće, u pitanju bili potpuno neosnovani uzleti mašte. Ja sam, međutim, kao što znate, kombinatorna mašina. Da sam vas sve zasuo svim mogućim varijantama do kojih sam došao u svojim analizama - nedeljama ne biste ništa drugo radili, već samo pratili moja predavanja. Svaka bi mi rečenica, pri tom, bila prepuna neodređenosti... Pored toga, dobio sam i jedan nalog koji je bio u potpunoj suprotnosti sa vašim naređenjima. Dr Rotmon je želeo od mene Kvintine SG-e. Pokušao sam da mu objasnim da se korišćenje pune energetske moći brodskih sprava ne bi moglo prikriti, i da bi to moglo smanjiti izglede za uspostavljanje kontakta. Kako je i dalje navaljivao, odaslao sam dole svetlosni spinoskop sposoban da se samomaskira. Vidite i sami, kapetane. Rotmon se nadao da će moći da vidi ono što se primenom takvog metoda nipošto ne može videti. Dabome, ništa nije postigao; ali nisam ja taj koji ga je razočarao. Njegov sam zahtev prihvatio, procenjujući da ni za koga neće biti nikakve štete. Hipoteze koje se neće uzeti kao odskočna daska za stvarnu akciju mogu biti pogrešne, ali nisu fatalne."
<BR>&nbsp;&nbsp;&nbsp;&nbsp;&nbsp;Plava lampica utrnu. Piloti i Nakamura, iako su sedeli za istim stolom za kojim i Stirgard i Arago, delovali su samo kao posmatrači, ali ne i kao neko kome je dozvoljeno da učestvuje u sceni koja se upravo odigravala. Kao da nisu bili ni uračunavani među prisutne.
<BR>&nbsp;&nbsp;&nbsp;&nbsp;&nbsp;"Ovo je trebalo da posluži kao bjašnjenje", konačno se oglasi Stirgard. "Jednom ste prilikom, velečasni, bili spremni da izrazite mišljenje da se čitava stvar nalazi u dobrim rukama. Nisam vam tada ništa odgovorio - ne iz skromnosti, zbog pohvale koja mi beše upućena, već zbog toga što mi je bilo jasno do koje se mere razlikujemo u svom poimanju dobra i zla. Tada sam već bio doneo odluku o tome kakav će biti naš sledeći korak. Niko od nas, uključujući, dabome, mene, nije u mogućnosti da utiče na ono što će se dogoditi. Ne želim da uvredim nikoga od prisutnih. Međutim, trenutak kada se neizbežno mora delati, ujedno je i trenutak za potpunu otvorenost. Uzmimo, na primer, našeg drugog pilota - ono što je on rekao bila je čista glupost. Mi nismo došli ovamo da nekome bacimo rukavicu, ili da se upuštamo u dvoboje kako bismo branili čast Zemlje. Da je to bilo u pitanju, nipošto ne bih prihvatio komandni položaj; u pitanju je bilo samo izviđanje. Čovek je, u jednom trenutku, u stanju da samo toliko drži u glavi. Stoga, kada je neki izuzetan poduhvat u pitanju, on je prinuđen da ga, u svojoj glavi, razloži na delove. Upravo iz tog razloga, dešava se da sredstva lako zamagle ciljeve kojima treba da posluže, i da sama po sebi postanu cilj.
<BR>&nbsp;&nbsp;&nbsp;&nbsp;&nbsp;Kada sam preuzeo komndu, prvo što sam zatražio bilo je malo vremena da o svemu razmislim: da se povučem i čitav poduhvat doživim kao jednu ogromnu celinu. Hiljadu podviga CETI-ja i SETI-ja, milioni časova rada brodograditelja, letovi na Titan, sastanci u svetskim metropolama, sredstva prikupljena u bankama, timovi stručnjaka koji su do u beskraj razmišljali o svim mogućim varijantama kontakta, kako bi pronašli onu koja neće izneveriti, ili, bar, onu koja bi imala najviše izgleda da uspe - sve je to bilo izraz nade, nade koja je bila nešto mnogo dublje no što se to moglo shvatiti na osnovu jeftinog senzacionalizma štampe. Shvatio sam da sam, bez obzira gde se nalazio, na Euridici ili na Hermesu, samo jedan mrav u ljudskom mravinjaku, mravinjaku izgubljenom u beskrajima Veseljene, i da, sledstveno tome, prihvatam jednu dužnost koja me premašuje - koja, možda, premašuje moći bilo kog čoveka. Bilo bi neuporedivo lakše da sam se povukao. Međutim, prihvatio sam, i prihvativši, pojma nisam imao šta nas čeka. Sve što sam znao bilo je da ću vršiti svoju dužnost, i činiti sve što se mora učiniti. A to što sam sazivao sastanke... Pa, razlog nije bio taj što sam verovao da ću naći neko bolje rešenje, već da sebi olakšam teret koji nosim na svojim plećima. A onda sam shvatio da na to nemam prava. I tako sam odluku doneo potpuno sam. Niko više ne može uticati na ono što će se dogoditi, ali svako i dalje ima prava na svoje mišljenje, kao i pravo da svoje mišljenje iskaže. A naročito vi, velečasni."
<BR>&nbsp;&nbsp;&nbsp;&nbsp;&nbsp;"Nameravate li da razorite prsten?"
<BR>&nbsp;&nbsp;&nbsp;&nbsp;&nbsp;"Da. Sva potrebna oprema već je prebačena u krmeni deo broda."
<BR>&nbsp;&nbsp;&nbsp;&nbsp;&nbsp;"Ne. Bilioni tona zasuće planetu. Komadi će biti suviše veliki da bi se mogli usput istopiti. Neće biti pošteđena čak ni najbolje zaštićena mesta... Pored toga, biće razneti i gornji slojevi atmosfere. To će smanjiti pritisak na površinu mora za nekih stotinu bara. Biće to pravo upozorenje."
<BR>&nbsp;&nbsp;&nbsp;&nbsp;&nbsp;"Biće to pokolj."
<BR>&nbsp;&nbsp;&nbsp;&nbsp;&nbsp;"Van svake sumnje."
<BR>&nbsp;&nbsp;&nbsp;&nbsp;&nbsp;"Da bi se kontakt iznudio po svaku cenu?"
<BR>&nbsp;&nbsp;&nbsp;&nbsp;&nbsp;"Ne... Uspostavljanje kontakta u međuvremenu je postala stvar od drugorazredne važnosti. Ovo je, zapravo, pokušaj da ih spasemo... Ukoliko ih prepustimo njima samima, neće proći mnogo vremena i ući će u trag Holenbahovom intervalu. Ali, velečasni, koliko ste upoznati sa tajnama siderne fizike?"
<BR>&nbsp;&nbsp;&nbsp;&nbsp;&nbsp;"Koliko i svaki laik. Kapetane... Nameravate li, zaista da taj genocif izvedete samo na temelju jedne pretpostavke? I to ne svoje sopstvene, već pretpostavke jedne mašine?"
<BR>&nbsp;&nbsp;&nbsp;&nbsp;&nbsp;"Pretpostavke su sve čime raspolažemo. A ova mašina mi je pomogla... Odista. Poznata mi je i hiperosetljivost Crkve kada je u pitanju animus in machina."
<BR>&nbsp;&nbsp;&nbsp;&nbsp;&nbsp;"Ali ja ne delim takvo njeno osećanje. Dozvolite mi, kapetane, da vam na vaše objašnjenje uzvratim svojim. Često se dešava da čovek nije u stanju da uoči čak i ono što se ljudima sa strane čini potpuno jasnim. DEUS je govorio o tome kako su sredstva rata kojima se služe protivnici na Kvinti postala istovetna. Upravo to odnosi se i na vas."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Odustali ste od naših uobičajenih ponašanja, ubeđeni da parlamentarizam treba da bude zamenjen autokratskom vlašću. Nijednog trenutka ne dovodim u pitanje plemenitost vaših namera. Želite da preuzmete na sebe punu odgovornost. Međutim, postupajući tako, potpuno ste se izjednačili sa Kvintanjanima - efekat ogledala, znate. Hoću da kažem - u pogledu brutalnosti odluke koju ste doneli. Na njihove udarce želite da odgovorite svojim. Budući da su dvostruko obezbedili svoje komandne centre, želite da po njima udarite dvostruko jačim udarcem. Postupajući na taj način - koristim vaše vlastite reči - organizaciono ustrojstvo posade Hermesa, njihove međusobne odnose, podređujete ustrojstvu strategije koja treba da bude sprovedena."
<BR>&nbsp;&nbsp;&nbsp;&nbsp;&nbsp;"DEUS-ove reči."
<BR>&nbsp;&nbsp;&nbsp;&nbsp;&nbsp;"Utoliko gore. Ne mislim da kažem da je pri donošenju odluke vama upravljala mašina. Mislim, samo, da kažem da je i mašina podlegla efektu ogledala. Ogledala koje, kroz vas, uvećava težnju ka nasilnosti, nastalu usled osujećenosti."
<BR>&nbsp;&nbsp;&nbsp;&nbsp;&nbsp;Po prvi put Stirgard pokazada je iznenađen. Ipak, ne reče ništa, i redovnik nastavi:
<BR>&nbsp;&nbsp;&nbsp;&nbsp;&nbsp;"Vojne operacije uvek podrazumevaju postojanje komandnih centara, čija se naređenja imaju bespogovorno izvršavati. I to je, zapravo, sve što se dogodilo na ovoj planeti. Što se, pak, nas tiče, mislim da ne bi trebalo da se mešamo u tu vrstu aktivnosti."
<BR>&nbsp;&nbsp;&nbsp;&nbsp;&nbsp;"Nijednog trenutka nisam imao nameru da Kvinti objavim rat. To su samo vaše insinuacije."
<BR>&nbsp;&nbsp;&nbsp;&nbsp;&nbsp;"Na žalost, ono što govorim je istina. Rat se može povesti i bez prethodne objave; moguće je, čak, da to ni ne nazovete ratom. Ovamo nismo došli da izmenjujemo udarce, već informacije."
<BR>&nbsp;&nbsp;&nbsp;&nbsp;&nbsp;"Slažem se s tim, ali kako?"
<BR>&nbsp;&nbsp;&nbsp;&nbsp;&nbsp;"Jednostavno. Na svu sreću, načelo vojne tajne ne važi na ovom brodu. Poznato mi je, na taj način, da u laboratorijama pripremaju solarni laser, pomoću kojeg treba da se udari po planeti."
<BR>&nbsp;&nbsp;&nbsp;&nbsp;&nbsp;"Ne po planeti: po prstenu."
<BR>&nbsp;&nbsp;&nbsp;&nbsp;&nbsp;"I po atmosferi, koja predstavlja vitalni deo planete... Međutim, solarni laser - solaser, kako ga fizičari nazivaju - moguće je upotebiti ne samo kao instrument genocidnog udara, već kao instrument za slanje informacija."
<BR>&nbsp;&nbsp;&nbsp;&nbsp;&nbsp;"Slali smo im informacije tokom više od stotinu časova, ali bez ikakvog ishoda."
<BR>&nbsp;&nbsp;&nbsp;&nbsp;&nbsp;"Zanimljivo je, zaista, da upravo ja uočim jednu mogućnost koju su stručnjaci, zajedno sa svojim superpametnim mašinama, u potpunosti prevideli... Signali koje smo im upućivali sa našeg satelita, Ambasadora, podrazumevali su, na njihovoj strani, postajanje posebnih mehanizama za njihov prijem: antena, dekodera... Ja, dabome, nisam nikakav radio-inženjer, ali ako je Kvinta zaista do grla u ratu, šta bi bilo prirodnije nego da sva oprema za prijem radiosignala bude oduzeta, da bi se koristila isključivo u vojne svrhe? Shodno tome, nije teško pretpostaviti da se prijemnici nalaze u komandnim centrima, a ne u posedu stanovništva.
<BR>&nbsp;&nbsp;&nbsp;&nbsp;&nbsp;Ukoliko, dakle, stanovništvo nije uopšte bilo obavešteno o našem dolasku, predstavili smo im se na krajnje razočaravajući način: u očima Kvintanjana, nesumnjivo, delujemo kao flotila imperijalističkih zavojevača. Kao nemilosrdan neprijatelj. A vi, kapetane, sa tim solaserom, nameravate sada da tu nesumnjivu neistinu preobrazite u nepobitnu istinu."
<BR>&nbsp;&nbsp;&nbsp;&nbsp;&nbsp;Stirgard ga je slušao, očigledno zapanjen. U stvari, činilo se kao da je izgubio nešto od svog čvrstog samopouzdanja.
<BR>&nbsp;&nbsp;&nbsp;&nbsp;&nbsp;"Nisam mislio o tome..."
<BR>&nbsp;&nbsp;&nbsp;&nbsp;&nbsp;"Jer je suviše jednostavno. Vi i DEUS, sa tim svojim teorijama igara, minimaksimalitetima, kvalitifikovanim marginama odluka, i tako dalje, uzdigli ste se u takve tanane visine da, naprosto, niste bili u stanju da zapazite džepna ogledalca kakva služe za igru - naime, da bi u željenom pravcu usmeravali sunčeve zrake. Solaser bi, u odnosu na Kvintu, mogao odigrati upravo ulogu jednog takvog ogledalceta. U stanju je, svakako, da izaziva odseve, i to svetlije i od samog sunca. I ko god samo podigne pogled biće u stanju da ih uoči.
<BR>&nbsp;&nbsp;&nbsp;&nbsp;&nbsp;"Oče Arago", prozbori Stirgard, naginjući se prema njemu preko stola. "Blaženi neka su nišči duhom, jer njihovo je carstvo nebesko... Razneli ste me. Učinili da splasnem, poput nekog naduvenog balona, baš kao što je to i naš pilot učinio sa DEUS-om... Kako vam je samo to palo na pamet?"
<BR>&nbsp;&nbsp;&nbsp;&nbsp;&nbsp;"Kada sam bio dečak, igrao sam se takvim ogledalcima", nasmeši se dominikanac. "Ali DEUS nikad nije bio dečak."
<BR>&nbsp;&nbsp;&nbsp;&nbsp;&nbsp;"Za odašiljanje informacija, to je sjajno", umeša se Nakamura. "Da li će biti u stanju da odgovore? Čak i ukoliko nas razumeju?"
<BR>&nbsp;&nbsp;&nbsp;&nbsp;&nbsp;"Pre Začeća bile su Blagovesti", odgovori Arago. "Možda i neće biti u stanju da nam odgovore na način koji bismo mi bili u stanju da razumemo. Ali učinimo bar da oni razumeju nas."
<BR>&nbsp;&nbsp;&nbsp;&nbsp;&nbsp;Dugo zagledan u redovnika sa nerpikrivenim divljenjem, Tempe više nije mogao da se obuzda.
<BR>&nbsp;&nbsp;&nbsp;&nbsp;&nbsp;"Zaista, to je prava eureka... I nema sumnje da imaju džepna ogledalca. Čak i u doba rata, takva se ogledalca ne zaplenjuju."
<BR>&nbsp;&nbsp;&nbsp;&nbsp;&nbsp;Činilo se, međutim, da ga redovnik nije čuo. Neka ga je, po svemu sudeći, druga briga morila. Najad on tiho, oklevajući upita:
<BR>&nbsp;&nbsp;&nbsp;&nbsp;&nbsp;"Imam jednu molbu. Želeo bih da nekoliko trenutaka porazgovaram sa kapetanom, nasamo - naravno, ukoliko mu to ne smeta, i ukoliko mi to vi, gospodo, nećete uzeti za zlo."
<BR>&nbsp;&nbsp;&nbsp;&nbsp;&nbsp;"Vrlo dobro. Svi smo mi, oče, vaši dužnici. Jokiči, biće neophodno izvesti neke prepravke, kako bi solaser mogao detaljno pretražiti Kvintu - pored optičkih, sada će se javiti i informatička pitanja. Takva vrsta upućivanja signala polazi od pretpostavke da se na drugoj strani nalaze osobe najosnovnijeg nivoa obrazovanja."
<BR>&nbsp;&nbsp;&nbsp;&nbsp;&nbsp;Kada fizičar i piloti iziđoše, Arago ustade.
<BR>&nbsp;&nbsp;&nbsp;&nbsp;&nbsp;"Molim vas da mi oprostite zbog onoga što sam rekao na početku. Dolazeći ovamo, kapetane, mislio sam da ću vas zateći samog. Ali moram vam odmah reći da ne očekujem bog zna šta od te zamisli sa džepnim ogledalima. U suštini, želeo sam da čitavu zamisao izložim na najnižem nivou: kao jedan predlog, koji potiče od laika, sa ciljem da ga razmotre profesionalci. Jasno mi je da ovaj način upućivanja signala može da nam ništa ne donese; ili, šta više, da nas iz usijanog tiganja baci u vatru. Zamisao je, bez ostatka, antropocentrična. Ipak, najpre ste bili ogorčeni, pa uvređeni, ali na kraju ste osetili olakšanje."
<BR>&nbsp;&nbsp;&nbsp;&nbsp;&nbsp;"Dopustite nama da se o tome izjasnimo. Ali, oče, šta to imate u vidu?"
<BR>&nbsp;&nbsp;&nbsp;&nbsp;&nbsp;"Ne duhovnu utehu. Ali da biste proradili tehničke strane čitave zamisli, vi i ostali moraćete da u sve uključite i DEUS-a..."
<BR>&nbsp;&nbsp;&nbsp;&nbsp;&nbsp;"Naravno. On će obaviti sve proračuna. Pa šta? Načiniće i program. Učiniće sve što je neophodno i što stoji u okvirima mogućeg... Nadam se, oče, da ne vidite u njemu advocatusa diaboli?"
<BR>&nbsp;&nbsp;&nbsp;&nbsp;&nbsp;"Ne, naravno. Niti sebe vidim kao doctora angelicusa. Nadam se, ipak, da ne treba da vas uveravam da sam hrišćanin?"
<BR>&nbsp;&nbsp;&nbsp;&nbsp;&nbsp;Stirgard ni ne pokuša da sakrije da je iznenađen obrtom do koga je došlo u njihovom razgovoru.
<BR>&nbsp;&nbsp;&nbsp;&nbsp;&nbsp;"Šta to, zapravo, imate u vidu?" upita on ponovo.
<BR>&nbsp;&nbsp;&nbsp;&nbsp;&nbsp;"Teologiju. Da biste me bolje shvatili, izraziću rečima ono što nisu samo reči, već, u mojim ustima, praktično bogohuljenje. Pokušavam da sebe opravdam, pred vlastitom savešću, činjenicom da se još niko dosad nije našao u našem položaju. Jezik fizike bliži vam je nego religijska hermeneutika. Prevedeno, dakle, na konceptualni sistem fizike: različiti oblici Svetosti odgovaraju različitim spektralnim linijama materije, materije koja je sveprisutna i svuda ista, širom Vaseljene. Imajući u vidu ovakvo poređenje slobodno se može reći da pored spektra tela postoji i spektar vere. On obuhvata i animizam, i totemizam, i politeizam, sve vrste, zapravo, verovanje u jednog boga. Zemaljska linija moje vere prikazuje Boga istovremeno i kao ljudsku i božansku porodicu. Da li su vam poznate rasprave koje je SETI podstakao na području teologije, još od prvog trenutka kada je traganje za Drugim počelo značiti i pripreme za ovu ekspediciju?"
<BR>&nbsp;&nbsp;&nbsp;&nbsp;&nbsp;"Da budem iskren, nisu. Mislite li, oče, da je trebalo da sa njima budem upoznat?"
<BR>&nbsp;&nbsp;&nbsp;&nbsp;&nbsp;"Ne, nipošto. Međutim, to je bila moja dužnost. Mišljenja su se razlazila i u mojoj Crkvi... Neki su smatrali da je iskvarenost Božje Dece sveopšta i da ta sveopštost prevazilazi zemaljsko shvatanje reči katholikos; da je moguće da postoje svetovi na kojima žrtva Iskupljenja nije bila prinesena, i koji zbog toga zauvek ostaju prokleti. Drugi su, opet, tvrdili da je do spasenja - kao izbora između Dobra i Zla, posredstvom Božje Milosti - došlo svuda. Ovo je razilaženje ugrozilo i samu Crkvu. Organizatori i članovi ekspedicije bili su i previše obuzeti svojim poslom da bi na njih uticala osećanja koja su sve više uticala na porast novinskih tiraža. Seks i nasilje postali su pomalo bajati, znate, i Euridika je - mimo svoje volje - postala najuzbudljivije štivo za čitaoce.
<BR>&nbsp;&nbsp;&nbsp;&nbsp;&nbsp;Čak su se i šale utemeljene na stavu Credo quia absurdum est do te mere namnožile, da su i samu maksimu učinile smešnom. Zamislite, na primer, prizor bezbrojnih planeta, preplavljenih jabukama, iako na njima ne raste ni jedno jedino jabukovo drvo; ili smokvama, koje Sin Božji ne može da prokune, jer smokvino drveće, naprosto, ne raste tamo. Imali ste čitavu vojsku Pilata, koji su ruke prali u milijardama sudova; pravu šumu raspeća; gomile Juda; bezgrešna začeća stvorenja usled čijih je reproduktivnih fiziologija čitava ideja postajala besmislena, jer se nisu razmnožavali putem snošaja. Ukratko, mnoštvo Jevanđelja, u svim zamislivim galaksijama, od naše je Vere načinilo karikaturu, parodiju religije. Zahvaljujući tim aritmetičkim šalama, Crkva je izgubila popriličan broj svojih vernika.
<BR>&nbsp;&nbsp;&nbsp;&nbsp;&nbsp;Zbog čega se i ja nisam našao među tim otpadnicima? Zbog toga što hrišćanstvo od čoveka zahteva više no što je moguće zahtevati. Ono ne zahteva samo odricanje od surovosti, niskosti i laži. Ono zahteva da čovek voli podle, lažljive, ubice i tirane. Molim vas, neka vas ne iznenađuje što čujete ovakvu jednu propoved na jednom ovakvom brodu. Moja je dužnost da gledam dalje od neposrednog povoda: izviđanja, ili ispitivanja izgleda za uspostavljanje kontakta sa tuđinskim umovima. Vaše su dužnosti, pak, potpuno različite. Pokušaću da vam to slikovitije prikažem... Zamislite da se nalazite u prepunom čamcu za spasavanje, i da preostali, koji se dave, i za koje u čamcu nema mesta, nastoje da ga se ipak domognu, hvatajući se za njega sa svih strana, dovodeći ga u opasnost da se pretovari i potone. Ne biste prezali, zar ne, da ih se oslobodite, makar im i ruke odsecali?"
<BR>&nbsp;&nbsp;&nbsp;&nbsp;&nbsp;"Bojim se da je tako. Razume se, ukoliko ne bih imao izbora."
<BR>&nbsp;&nbsp;&nbsp;&nbsp;&nbsp;"Upravo u tome je razlika između nas dvojice. To, takođe, znači da ne nameravate da se povučete."
<BR>&nbsp;&nbsp;&nbsp;&nbsp;&nbsp;"U pravu ste. Shvatam sasvim dobro parabolu o čamcu. Ne nameravam da čekam da potone. Nameravam da spasem tu civilizaciju, svim sredstvima koja mi stoje na raspolaganju."
<BR>&nbsp;&nbsp;&nbsp;&nbsp;&nbsp;"I ukoliko je to bezuslovno potrebno, time što nećete prezati ni od razaranja?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"I, tako, ponovo smo tamo gde smo bili. Sve što sam postigao jeste da sam odložio trenutak te 'bezuslovne potrebe&, i ništa više od toga. Je li tako?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Spremni ste, dakle, da spasete nečiji život time što ćete ga oduzeti nekom drugom?"
<BR>&nbsp;&nbsp;&nbsp;&nbsp;&nbsp;"To, na kraju krajeva, i jeste smisao vaše parabole, oče Arago. Između dva, biram manje zlo."
<BR>&nbsp;&nbsp;&nbsp;&nbsp;&nbsp;"Čak i po cenu da postanete masovni ubica?"
<BR>&nbsp;&nbsp;&nbsp;&nbsp;&nbsp;"Prihvatam i tu reč. Moguće je, takođe, da ne spasem nikoga, da uništim i njih i nas. Ali ruke neću prati. Ukoliko nas zadesi propast, Euridika će o tome biti obaveštena. Izveštaj o stanju stvari ovde, kao i o tome da sam odbacio mogućnost povlačenja, već je na putu."
<BR>&nbsp;&nbsp;&nbsp;&nbsp;&nbsp;"U mojoj eshatologiji ne postoji ništa što bi se moglo nazvati manjim zlom", reče Arago. "Sa svakim stvorenjem kojeg zadesi nasilna smrt čitav jedan svet umire. Upravo iz tog razloga, aritmetika ne predstavlja meru koju bi etika mogla prihvatiti. Ne postoji način da se izmeri nepopravljivo zlo."
<BR>&nbsp;&nbsp;&nbsp;&nbsp;&nbsp;Arago ustade.
<BR>&nbsp;&nbsp;&nbsp;&nbsp;&nbsp;"Neću vam više oduzimati vreme. Pretpostavljam da želite da nastavite razgovor koji sam prekinuo?"
<BR>&nbsp;&nbsp;&nbsp;&nbsp;&nbsp;"Ne. Želim da ostanem nasamo sa sobom."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
