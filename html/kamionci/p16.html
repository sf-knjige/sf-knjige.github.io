<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;XV I rekoše nouimi: 'Evo Novog Mesta, koje će biti naše za veke vekova.'
<BR>&nbsp;&nbsp;&nbsp;&nbsp;&nbsp;XVI A Izvanaš ne reče ništa.
<BR>
<BR>&nbsp;&nbsp;&nbsp;&nbsp;&nbsp;Iz 'Knjige nouma', Izlazi, poglavlje 4, XV-XVI
<BR>
<BR>&nbsp;&nbsp;&nbsp;&nbsp;&nbsp;Nekad je to bio kamenolom. Ovo su noumi znali zato što je na ulazu bila zarđala tabla sa rečima: Kamenolom. Opasnost. Zabranjen ulaz.
<BR>&nbsp;&nbsp;&nbsp;&nbsp;&nbsp;Našli su ga posle lude, panične bežanije preko mnogih livada. Našli su ga zato što su imali sreće, ako verujete Angalu. Ili zato što im je Arnold Bros (osn. 1905) pomogao, ako verujete Gurderu.
<BR>&nbsp;&nbsp;&nbsp;&nbsp;&nbsp;Nije važno kako su se useljavali, kako su pronalazili okolne stare, oronule zgrade, kako su istraživali pećine i hrpe velikog kamenja, kako su isterali pacove. To nije bilo naročito teško. Teži deo je bio, kako ubediti većinu starijih nouma da izlaze van. Oni su mnogo više voleli da imaju nekakav svoj pod iznad glave. Tu je Bakica Morki bila od koristi. Ubeđivala ih je da gledaju kako ona izlazi i šetka se po otvorenom prostoru, ne plašeći se ni strašnog Svežeg Vazduha.
<BR>&nbsp;&nbsp;&nbsp;&nbsp;&nbsp;Hrana poneta iz Radnje nije trajala večno. Primakla se glad. Na poljima iznad kamenoloma bilo je zečeva. Povrća, takođe. Ono nije bilo fino i čisto, kao što je Arnold Bros (osn. 1905) želeo. Bilo je naprosto pozabadano u blato ili čak prekriveno njime. Neki noumi žalili su se zbog ovoga. Krtičnjaci koji su se pojavili na obližnjoj njivi bili su, zapravo, prvi, opitni rudnik krompira...
<BR>&nbsp;&nbsp;&nbsp;&nbsp;&nbsp;Lisice su, posle nekoliko groznih iskustava, naučile da se drže podalje.
<BR>&nbsp;&nbsp;&nbsp;&nbsp;&nbsp;Dogodilo se i to da je Dorkas otkrio električnu struju, još živu u žicama opruženim do jedne kutije, u jednoj od napuštenih baraka. Korišćenje te struje, bez pogibije, zahtevalo je maltene istu količinu planiranja kao Velika vožnja; u tom poslu bilo je potrebno mnogo gumenih rukavica i poneka drška od metle.
<BR>&nbsp;&nbsp;&nbsp;&nbsp;&nbsp;Posle dugog razmišljanja Masklin je gurnuo Stvar blizu jedne od električnih žica. Na Stvari je zasijalo nekoliko tačkica, ali ona je ipak ćutala. Masklin je osećao da ona sluša. Čuo ju je kako sluša.
<BR>&nbsp;&nbsp;&nbsp;&nbsp;&nbsp;Opet je odmakao Stvar, pa ju je ućuškao u pukotinu u jednom zidu. Imao je nejasno osećanje da još nije vreme da Stvar bude upotrebljena. Što duže izbegavaju da koriste Stvar, smatrao je on, to će duže nastojati da pomoću sopstvene pameti shvate šta, zapravo, rade. Želja mu je bila da jednog dana probudi Stvar i kaže joj: "Vidi, sve ovo smo postigli, mi sami."
<BR>&nbsp;&nbsp;&nbsp;&nbsp;&nbsp;Gurder je, na primer, već zaključio da se nalaze verovatno negde u Kini.
<BR>&nbsp;&nbsp;&nbsp;&nbsp;&nbsp;Tako zima postade proleće, a proleće postade leto...
<BR>
<BR>&nbsp;&nbsp;&nbsp;&nbsp;&nbsp;Ali, tu još nije kraj, osećao je Masklin.
<BR>&nbsp;&nbsp;&nbsp;&nbsp;&nbsp;Sedeo je na stenama iznad kamenoloma i stražario. Uvek su imali po jednog stražara gore, čisto za svaki slučaj. Pod kamenom pored stražara bio je sakriven jedan od Dorkasovih pronalazaka, prekidač povezan sa žicom koja može da upali sijalicu dole, u jednoj od baraka. Masklinu su obećali da će stražar jednog dana imati i radio-vezu. Taj dan bi mogao brzo doći, jer je Dorkas okupio đake. Oni su provodili mnogo vremena u jednoj od tih ruševnih baraka, okruženi komadićima žice; izgledali su veoma ozbiljni.
<BR>&nbsp;&nbsp;&nbsp;&nbsp;&nbsp;Stražarska dužnost bila je omiljena, osobito tokom sunčanih dana.
<BR>&nbsp;&nbsp;&nbsp;&nbsp;&nbsp;Ovo je sad njegov dom. Noumi se ustaljuju, popunjavaju nebrojene kutke, prave planove, počinju da pripadaju.
<BR>&nbsp;&nbsp;&nbsp;&nbsp;&nbsp;Bobo takođe. On je prvog dasna nestao, a onda se, mnogo kasnije, pojavio, prljav, ali ponosan, kao vođa kamenolomskih pacova i otac mnogih pacovčića. Možda je baš zbog ovog zavladala svojevrsna sloga između pacova i nouma: jedni druge su učtivo izbegavali kad god je to bilo moguće. Niko nije jeo ni pacovinu, ni nouminu.
<BR>&nbsp;&nbsp;&nbsp;&nbsp;&nbsp;Pacovi su ovde, ipak, više na svome, više nego mi, razmišljao je Masklin. Ovo nije stvarno naše. Ovo pripada ljudima. Oni su samo privremeno zaboravili ovaj Kamenolom, ali jednog dana će se setiti. Vratiće se, a mi ćemo morati dalje. Uvek ćemo mi morati dalje. Uvek ćemo pokušavati da napravimo svoj mali svet unutar ovog velikog. Nekad je ceo svet bio naš, a sad smatramo da je velika sreća ako dobijemo bar njegov mali deo.
<BR>&nbsp;&nbsp;&nbsp;&nbsp;&nbsp;Osmotrio je Kamenolom ispod sebe. Naprežući pogled, uspeo je da razazna mesto gde je Grima sedela na suncu sa nekolicinom mladih nouma i učila ih da čitaju.
<BR>&nbsp;&nbsp;&nbsp;&nbsp;&nbsp;Bar to je išlo dobro. On nikad nije postao dobar čitač, ali klinci uče lako.
<BR>&nbsp;&nbsp;&nbsp;&nbsp;&nbsp;Problema je itekako bilo. Jedan problem bile su odeljenske porodice. Pošto ovde nije postojalo nijedno Odeljenje, nisu imale nad čime da vladaju, pa su zato provodile vreme svađajući se. Raspre nikako nisu prestajale, a svi su očekivali da ih on reševa. Noumi kao da su bili sposobni za zajedničku akciju samo kad im je nešto mnogo veće odvlačilo pažnju...
<BR>&nbsp;&nbsp;&nbsp;&nbsp;&nbsp;Dalje od Meseca, rekla je Stvar u Radnji. Nekad ste živeli među zvezdama.
<BR>&nbsp;&nbsp;&nbsp;&nbsp;&nbsp;Masklin se opružio na leđa. Slušao je pčele.
<BR>&nbsp;&nbsp;&nbsp;&nbsp;&nbsp;Jednog dana ćemo se vratiti. Naći ćemo načina da uđemo u onaj veliki brod na nebu, a onda ćemo se vratiti. Tu će biti prilično posla, a najteži deo će, opet, biti: kako da navedeš noume da shvate. Kad god se popnemo na viši stepenik, otromboljimo se i mislimo da smo na vrhu stepeništa, a onda počne međusobno gloženje.
<BR>&nbsp;&nbsp;&nbsp;&nbsp;&nbsp;Pa ipak, nekakav je početak ako bar znaš da stepenište postoji.
<BR>&nbsp;&nbsp;&nbsp;&nbsp;&nbsp;Sa ove osmatračnice stražar može da vidi kilometrima daleko preko okolnih predela. Sve do aerodroma.
<BR>&nbsp;&nbsp;&nbsp;&nbsp;&nbsp;Bilo je poprilično straha, onog dana kad su prvi put videli mlazni avion kako preleće preko Kamenoloma. Neki od nouma su se, ipak, prisetili izvesnih slika iz knjiga. Pokazalo se da je to na nebu samo neka vrsta kamiona sagrađenog tako da vozi tamo gore.
<BR>&nbsp;&nbsp;&nbsp;&nbsp;&nbsp;Masklin nikome nije rekao zbog čega smatra da bi trebalo saznati nešto više o aerodromu. Znao je da neki naslućuju, ali posla je bilo toliko da sad nisu mogli o tome mnogo da razmišljaju.
<BR>&nbsp;&nbsp;&nbsp;&nbsp;&nbsp;Pripremio ih je pažljivo. Rekao je samo da je važno saznati što je više moguće o ovom novom svetu, za svaki slučaj. Tako je to sročio, da niko nije postavio pitanje: "Za slučaj čega?" Naroda je bilo dovoljno, vreme je bilo lepo.
<BR>&nbsp;&nbsp;&nbsp;&nbsp;&nbsp;Onda je poveo ekipu nouma preko mnogih polja, do aerodroma: sedam celih dana putovanja, ali sa odredom od trideset nouma, tako da su stigli bez nevolja. Morali su da pređu jedan auto-put, ali su našli tunel iskopan da bi tu jazavci mogli slobodno prolaziti. Baš tad je sa suprotne strane naišao jedan jazavac; videći ih, okrenuo se i žurno udaljio. Loše vesti, kao na primer vesti o dolasku naoružanih nouma, šire se brzo.
<BR>&nbsp;&nbsp;&nbsp;&nbsp;&nbsp;Najzad su stigli do žičane ograde, uz koju su se popeli, ali ne mnogo visoko. Odatle su satima posmatrali sletanje i uzletanje aviona.
<BR>&nbsp;&nbsp;&nbsp;&nbsp;&nbsp;Masklina je tog dana obuzelo, kao i u nekim ranijim prilikama, osećanje da se našao pred nečim veoma važnim. Mlaznjaci su izgledali veliki i strašni, ali on je nekad tako mislio i o kamionima. Treba samo naučiti. Kad saznaš ime, već si stekao nešto nalik na držalju: od tog trenutka možeš uticati na tu stvar. Jednog dana bi mlaznjaci mogli biti korisni. Jednog dana bi mogli noumima zatrebati.
<BR>&nbsp;&nbsp;&nbsp;&nbsp;&nbsp;Kao sledeći korak.
<BR>&nbsp;&nbsp;&nbsp;&nbsp;&nbsp;U vezi s tim Masklin je - čudno - veliki optimista. Računa: biće nesloge i zađevica i grešaka i saplitanja, ali će noumi na kraju ipak stići do svog cilja. Jer i Dorkas je bio u tom nedavnom pohodu; i on se popeo na žičanu ogradu i sa nje gledao avione, gledao kao da nešto izračunava. Tad je Masklin rekao:
<BR>&nbsp;&nbsp;&nbsp;&nbsp;&nbsp;"Da pretpostavimo, samo rasprave radi, znaš - da pretpostavimo da bi nam jednog dana moglo zatrebati da ukrademo jedan takav. Šta misliš, da li bi se to moglo izvesti?"
<BR>&nbsp;&nbsp;&nbsp;&nbsp;&nbsp;Dorkas se tad počeškao po donjoj vilici.
<BR>&nbsp;&nbsp;&nbsp;&nbsp;&nbsp;"Trebalo bi da bude lako voziti ih", rekao je. "Imaju samo tri točka."
</P></TD></TR></TABLE>
</CENTER>
</BODY>
</HTML>
