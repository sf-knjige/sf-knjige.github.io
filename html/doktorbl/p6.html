<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Vozeći se dalje svojim kombi-busom marke 'Folksvagen', Endru Gil uspe da vidi još jednom, poslednji put, ženu u farmericama zamrljanim od boje i u džemperu istom takvom; iskrcao ju je maločas. Produžila je drumom, pešice, bosa, i on je takvu vide, a onda izgubi sa vidika, jer je njegov kombi-bus zašao za jednu okuku na putu. Endru nija doznao njeno ime, ali mu se činilo da je to najlepša žena koju je ikad video, tako crvenokosa, sa tim malim, delikatno oblikovanim stopalima. Žena sa kojom je, pomisli on ošamućeno, maločas vodio ljubav, na zadnjem sedištu mini-busa 'VW'.
<BR>&nbsp;&nbsp;&nbsp;&nbsp;&nbsp;Bila je ovo, za njega , svetkovina izmaštanog, ta žena i velike eksplozije na jugu koje su razvalile dobar deo tamošnjih predela i donele ovo sivilo neba. Znao je da se tu reč o nekakvom ratu, ili bar o nekom drugom zlu, ali moderne vrste; o nečemu što je sasvim novo za svet, i za njega.
<BR>&nbsp;&nbsp;&nbsp;&nbsp;&nbsp;Tog jutra je pošao kombi-busom iz svoje radnje u Petalumi, u oblast Zapadni Marin, da isporuči robu apoteci na stanici Point Rejz: tovar uvoznih engleskih lula napravljenih od korena velikog vresa. Njegov posao su fina pića - naročito vina - i fini duvani; i sve za ozbiljnog pušača, pa i mali niklovani alati za čišćenje lule i za nabijanje duvana. Sada, vozeći se, on se zapita u kakvom mu je stanju radnja; da li je ovaj događaj zahvatio oblast Petalume?
<BR>&nbsp;&nbsp;&nbsp;&nbsp;&nbsp;Prokleto bi pametnije bilo da se ja vratim i da vidim šta je tamo, reče on sebi, a onda opet pomisli na onu malu riđokosu žensku u farmerkama koja je uskočila u njegov kombi-bus - ili dopustila da bude uvučena; više se nije sećao šta je od toga dvoga bilo - pa pomisli da bi trebalo da se okrene, pođe za njom, uveri se da je sa njom sve u redu. Živi li ona ovde negde? - upita se. A kako da je opet pronađem? Već je želeo da je opet nađe; nikad nije sreo ni video nijednu takvu. Da li je to uradila zbog šoka? - upita se on. Da li je bila pri čistoj svesti u to vreme? Da li je ikada ranije uradila nešto tako... i, još važnije, da li bi pristala opet?
<BR>&nbsp;&nbsp;&nbsp;&nbsp;&nbsp;Ipak, nastavi da vozi dalje, bez okretanja; šake su mu bile nekako otupele, kao da nisu žive. Premorio se. Znam da će biti još bombi ili eksplozija, reče on sebi. Pogodili su Zaliv nekoliko puta, nastaviće da nas gađaju. Na nebu iznad sebe vide brzi niz bleskova, a onda, posle nekog vremena, udaljena tutnjava dohvati njegov kombi-bus koji se poče sav bacakati i drmusati. Tamo gore eksplodiraju bombe, zaključi on. Možda su to naše odbrambene. Ali još će biti i njihovih koje će se probiti.
<BR>&nbsp;&nbsp;&nbsp;&nbsp;&nbsp;A tek zračenje.
<BR>&nbsp;&nbsp;&nbsp;&nbsp;&nbsp;Sad po visinama plove oblaci za koje on zna da je smrtonosno zračenje; odlaze ka severu, i čini se da nisu tako nisko da bi mogli uticati na živi svet na površini zemlje, na njegov život i život ovog žbunja i drveća duž druma. Možda ćemo se kroz nekoliko dana svi smežurati i poumirati, pomisli on. Možda je to samo pitanje vremena. Ima li smisla skrivati se? Treba li da pojurim na sever, da bežim? Ali oblaci se kreću na sever. Bolje da ja ostanem ovde, reče on sebi, i da pokušam da nađem neko sklonište tu, u blizini. Mislim da sam jednom prilikom pročitao nešto da je ovaj predeo, oblast Zapadni Marin, zaklonjen: loše vreme ga preskoči i udari dublje u kontinent, prema Sakramentu.
<BR>&nbsp;&nbsp;&nbsp;&nbsp;&nbsp;I još ne vide nikog. Nikog osim one devojke - jedine osobe koju je ugledao posle prve velike bombe i shvatanja šta ona znači. Nijedan auto. Nijedan pešak. Nahrupiće oni odozdo, uskoro, razmišljao je Endru Gil. Hiljade i hiljade. Umiraće usput. Izbeglice. Možda bi trebalo da se pripremim da im pomažem. Ali on u ovom 'Folksvagenu' ima samo lule, kante pune duvana i boce kalifornijskog vina od malih proizvođača; ništa medicinsko, i nikakvo znanje. Inače, njemu je pedeset godina i ima hronični srčani problem zvani paroksizmalna tahikardija. Čudo je, zapravo, da ga nije uhvatio napad maločas dok je vodio ljubav sa onom devojkom.
<BR>&nbsp;&nbsp;&nbsp;&nbsp;&nbsp;Moja žena i dvoje dece, pomisli on. Možda su mrtvi. Naprosto se moram vratiti u Petalumu. Telefonirati? Koješta. Telefoni sasvim sigurno ne rade. Ipak, nastavljao je da vozi, besciljno, ne znajući kuda da ide niti šta da radi. Ne znajući u kolikoj je opasnosti, ni da li je neprijateljski napad završen ili je ovo tek početak. Mogao bih biti uništen sledeće sekunde, uvide on.
<BR>&nbsp;&nbsp;&nbsp;&nbsp;&nbsp;Ali se osećao bezbedno u dobro znanom folciki, koji je njegovo vlasništvo već šest godina. Kombi-bus se nije izmenio zbog ovih događaja; ostao je stamenit i pouzdan, dok - osećao je Endru Gil - svet, sve ostalo što postoji, prolaze kroz jedan nepovratan, strašan preobražaj.
<BR>&nbsp;&nbsp;&nbsp;&nbsp;&nbsp;Koji on nije želeo da gleda.
<BR>&nbsp;&nbsp;&nbsp;&nbsp;&nbsp;Šta ako su Barbara i dečaci poginuli? - upita se on. Začudo, ta pomisao donosila je sa sobom dah oslobođenja. Novi život, kao što pokazuje moj susret sa tom devojkom. Sve staro je gotovo; zar neće duvan i vino biti sada veoma dragoceni? Zar nemam ja, bukvalno, jedno veliko bogatstvo ovde u ovom vozilu? Ne moram se vratiti u Petalumu nikada; mogu da iščeznem, i Barbara me nikad neće naći. Oseti neku lakoću, veselje.
<BR>&nbsp;&nbsp;&nbsp;&nbsp;&nbsp;Ali to bi značilo - ne daj Bože - da napusti svoju radnju, što je misao jeziva, prožeta osećanjima opasnosti i izdvojenosti. Ne, radnju ne mogu ostaviti, odluči on. Ona predstavlja dvadeset godina postepenog izgrađivanja dobrih odnosa sa mušterijama, istinskog uviđanja šta je ljudima potrebno i zadovoljavanja tih potreba.
<BR>&nbsp;&nbsp;&nbsp;&nbsp;&nbsp;Međutim, pomisli on, moguće je da su ti ljudi mrtvi sada, kao i moja porodica. Moram se suočiti sa situacijom: sve se izmenilo, ne samo ono što se meni nije sviđalo.
<BR>&nbsp;&nbsp;&nbsp;&nbsp;&nbsp;Vozeći lagano dalje, pokušavao je da pretrese svaku od tih mogućnosti, ali, što je više mislio, sve je zbunjeniji i nelagodniji postajao. Pa, nije verovatno da će iko od nas preživeti, zaključi on. Svi smo verovatno ozračeni; moj odnos sa onom devojkom je verovatno poslednji smisleni čin u mome životu, kao i u njenom, uostalom - nema sumnje da je i ona osuđena na propast.
<BR>&nbsp;&nbsp;&nbsp;&nbsp;&nbsp;Hriste, pomisli on gorko. Neki idiot u Pentagonu je kriv za ovo; trebalo je da budemo upozoreni dva, tri sata ranije, a umesto toga, šta smo dobili - pet minuta. Najviše pet!
<BR>&nbsp;&nbsp;&nbsp;&nbsp;&nbsp;Nije osećao nikakvu zlu volju prema neprijatelju sad; samo stid i izdanost. Ti vojni glupanderi u Vašingtonu verovatno su živi i zdravi u betonskim bunkerima, kao Adolf Hitler pred kraj, zaključi on. A mi smo ostavljeni ovde da poumiremo. Bilo ga je sramota zbog toga; zbog te grozne stvari.
<BR>&nbsp;&nbsp;&nbsp;&nbsp;&nbsp;Najednom primeti da na sedištu pored njega leže dve prazne cipele, kućne patike, zapravo; iznošene. Od one devojke. On uzdahnu umorno. Eh, ala je memento... pomisli on tmurno.
<BR>&nbsp;&nbsp;&nbsp;&nbsp;&nbsp;Onda, uzbuđeno, pomisli: nije to memento, nego signal - znak da treba da ostanem u oblasti Zapadni Marin, da ovde počnem sve iz početka. Ako ostanem, naići ću opet na nju; znam da hoću. Samo treba biti strpljiv. Zato je ostavila cipelice; već je to znala, znala je da tek počinjem život ovde i da posle ovoga što se desilo neću - ne mogu - nikud otići. Do vraga sa mojom prodavnicom, ženom i decom u Petalumi.
<BR>&nbsp;&nbsp;&nbsp;&nbsp;&nbsp;Vozeći dalje, poče da zvižduće od olakšanja i radosti.
<BR>
<BR>&nbsp;&nbsp;&nbsp;&nbsp;&nbsp;Nije bilo više nikakve sumnje u umu Bruna Blutgelda; gledao je neprekidnu reku vozila koja su sva išla u istom smeru, ka severu, prema auto-putu koji se prazni u nenaseljene predele. Berkli je postao sito, cediljka kroz čiju svaku rupicu narod curi, potiskivan odozdo, iz Ouklenda, San Leandra i San Hozea; svi kroz iste ulice, koje su sada sve postale jednosmerne. Nije bila stvar u meni, reče doktor Blutgeld sebi, stojeći na pločniku, u nemogućnosti da pređe ulicu i stigne do svog automobila. Pa ipak, uvide on, iako je ovo stvarnost, iako je kraj svega, uništenje gradova i naroda na svim stranama, odgovoran sam ja.
<BR>&nbsp;&nbsp;&nbsp;&nbsp;&nbsp;On pomisli: u ponečemu, ja sam taj koji je ovo izazvao.
<BR>&nbsp;&nbsp;&nbsp;&nbsp;&nbsp;Moram popravljati štetu, reče on sebi. Stisnu šake, napet od brige. Ovo mora da se raščini, uvide on. Moram ovo da zatvorim nazad, isključim, kao da nije bilo.
<BR>&nbsp;&nbsp;&nbsp;&nbsp;&nbsp;A evo šta se desilo, zaključi on. Razrađivali su aranžmane da me ozlede, ali nisu računali na moju sposobnost, koja kod mene izgleda da jednim delom leži u podsvesti. Ja nad tom sposobnošću imam samo slabu kontrolu; jer ona emanira iz mojih nadličnih nivoa, iz onoga što bi Jung nazvao kolektivnim nesvesnim. Nisu uračunali gotovo beskonačan potencijal moje reaktivne psihičke energije, koja je sad izvršila protivudar, potekla nazad na njih, reagujući na njihove aranžmane. Nije to bila moja volja; naprosto je dejstvovao psihički zakon podsticaja i reagovanja, ali ja ipak moram poneti moralnu odgovornost za ovo, jer to sam onaj Ja, ono veće Ja, koje nadilazi svesni ego. Moram se s njime rvati, sad kad je Jastvo učinilo nešto protiv drugih. A učinilo je, bogami, poprilično; nije li, zapravo, šteta i prevelika?
<BR>&nbsp;&nbsp;&nbsp;&nbsp;&nbsp;Ali ne, nije prevelika, u čisto fizičkom smislu, u domenu čiste akcije i reakcije. Bio je umešan i zakon o održanju energije, o paritetu; njegovo kolektivno nesvesno reagovalo je u srazmeri sa štetom koju su drugi pokušali naneti njemu. Sada je, međutim, vreme da se okaje počinjeno delo; to bi bio logičan sledeći korak. Ono se istrošilo... ili možda nije? Obuzimale su ga duboke sumnje i pometnje; da li je reaktivni proces, njegov metabiološki odbrambeni sistem, dovršio svoj ciklus reagovanja, ili nailazi još nešto?
<BR>&nbsp;&nbsp;&nbsp;&nbsp;&nbsp;Onjušio je atmosferu, pokušavajući da predoseti. Nebo, mešavina čestica: izbačeni materijal dovoljno lak da ga vazduh može nositi. A šta leži iza toga, skriveno kao u materici? Materica, pomisli on, čiste suštine u meni, dok ja stojim ovde zauzet premišljanjem. Pitam se da li ovi ljudi koji teraju ta kola pored mene, ovi muškarci i žene sa praznim licima - pitam se da li oni znaju ko sam. Jesu li svesni da sam ja omfalos, središte, celog ovog kataklizmičkog poremećaja? Gledao je narod, koji je pored njega prolazio, i uskoro doznao odgovor: bili su itekako svesni ko je on, svesni da je on izvor svega ovoga, ali su se plašili da pokušaju da mu nanesu bilo kakvu dalju ozledu. Naučili su lekciju.
<BR>&nbsp;&nbsp;&nbsp;&nbsp;&nbsp;On diže ruku prema njima i povika: "Ne brinite se. Neće biti više. Obećavam."
<BR>&nbsp;&nbsp;&nbsp;&nbsp;&nbsp;Da li ga razumeju, da li veruju? Osećao je kako im se misli usmeravaju ka njemu, njihova panika, bol, ali i mržnja prema njemu, koja je, međutim, ovim divovskim ispoljavanjem njegove sile prinuđena da se pritaji. Znam kako se osećate, pomisli on uzvratno, ka njima, ili možda izgovori glasno - nije znao šta od ta dva. Naučili ste jednu tvrdu, gorku lekciju. Ali i ja sam. Moram bolje paziti na svoje postupke; ubuduće moram čuvati svoje moći sa većim strahopoštovanjem, većim uvažavanjem onoga što mi je povereno, u moje ruke stavljeno.
<BR>&nbsp;&nbsp;&nbsp;&nbsp;&nbsp;Kuda bi trebalo da pođem sad? - upita se on. Nekud odavde, da ova stvar zamre polako, sama po sebi? Za dobro njihovo; bila bi to dobra ideja, jedno plemenito, humano, pošteno rešenje.
<BR>&nbsp;&nbsp;&nbsp;&nbsp;&nbsp;Mogu li otići? - upita se. Naravno da mogu. Jer sile koje ovde dejstvuju mogu se, bar do neke mere, kontrolisati: on ih može prizvati, ako ih je svestan, a sad jeste. Ranije nije bilo u redu naprosto to što nije znao za njih. Možda je, intenzivnom psihoanalizom, mogao na vreme da se probije do njih, pa se ovaj veliki poremećaj mogao izbeći. Ali sad je prekasno za brigu o tome. On pođe natrag, istim putem kojim je došao. Ja mogu prolaziti kroz ovaj saobraćaj i izdvojiti sebe iz ovog područja, reče on sebi sa pouzdanjem. Da bi ovo dokazao, iskorači sa pločnika, pravo u zbijenu reku automobila; i drugi ljudi su to činili, drugi pešaci, od kojih su mnogi nosili razne predmete iz domaćinstva, knjige, sobne svetiljke, čak i poneku pticu u kavezu, ili mačku. On im se pridruži, i poče im mahati da prelaze zajedno s njim, da ga slede, jer on može da prođe kad god mu je volja.
<BR>&nbsp;&nbsp;&nbsp;&nbsp;&nbsp;Saobraćaj je maltene stao. Činilo se da je to zato što su se mnogi automobili gurali iz jedne pobočne ulice ispred njih, ali on je znao pravu istinu; taj uzrok bio je samo prividan - pravi uzrok bila je njegova želja da pređe na drugu stranu. Otvor između dva automobila pojavio se pravo ispred njega, i doktor Blutgeld povede jednu grupu pešaka preko ulice.
<BR>&nbsp;&nbsp;&nbsp;&nbsp;&nbsp;Kuda bih želeo poći? - upita se on, ne obraćajući pažnju na zahvaljivanja naroda oko sebe; svi su oni pokušavali da mu kažu koliko mu duguju. Negde izvan grada, u nenastanjena područja? Ja sam opasan za ovaj grad, uvide on. Trebalo bi da odem jedno osamdeset ili sto kilometara na istok, možda sve do planina Siera, na neko zabačeno područje. Oblast Zapadni Marin; mogao bih se tamo popeti. Boni je tamo gore. Mogao bih dobiti smeštaj kod nje i Džordža. Mislim da bi to bilo dovoljno daleko, ali, ako ne bude, poći ću i dalje - moram se rastati od ovog naroda, koji ne zaslužuje dalje kažnjavanje. Ako bude potrebno, nastaviću večno; nikada se neću na jednom mestu zaustaviti.
<BR>&nbsp;&nbsp;&nbsp;&nbsp;&nbsp;Naravno, uvide on, ne mogu u Zapadni Marin kolima; nijedan od ovih automobila ne ide, niti će se ikada više pokrenuti. Zakrčenje je preveliko. A most 'Ričardson' svakako je pao. Moraću pešice; potrajaće danima, ali na kraju ću stići donde. Krenuću drumom ka Blek Pointu, uzbrdo, ka Valehu, zatim istom tom putanjom kroz močvarni predeo. Tamo je ravno; ako bude potrebno, mogu presecati preko njiva.
<BR>&nbsp;&nbsp;&nbsp;&nbsp;&nbsp;U svakom slučaju, to će biti moje ispaštanje, kao kazna za ono što sam učinio. Biće to dobrovoljno hodočašće, način lečenja duše.
<BR>&nbsp;&nbsp;&nbsp;&nbsp;&nbsp;Pođe pešice, usput osmatrajući okolnu štetu: razgledao ju je imajući u vidu načine izlečenja, vraćanja grada, ako ikako bude moguće, u ranije, čisto stanje. Poče, prolazeći pored svake srušene zgrade, zastajkivati i govoriti: Neka ova zgrada bude vraćena u ranije stanje. Gledajući ranjenike, govorio je: Neka ovi ljudi budu smatrani nevinima i zato neka im oprošteno bude. I svaki put je rukom mahnuo na tu stranu, jednim naročitim pokretom; smislio ga je kao oznaku svoje rešenosti da ne dozvoli ponavljanje ovakvih stvari. Možda su naučili jednu trajnu lekciju, pomišljao je. Možda će me sad ostaviti na miru.
<BR>&nbsp;&nbsp;&nbsp;&nbsp;&nbsp;Ali, pade mu na um, možda će učiniti upravo suprotno; možda će, čim se izvuku iz ruševina svojih kuća, razviti još žešću odlučnost da unište njega. Tako bi, tokom jednog dužeg razdoblja, njihova mržnja mogla postati veća, a ne manja.
<BR>&nbsp;&nbsp;&nbsp;&nbsp;&nbsp;Obuze ga strah od ovih misli o njihovoj osveti. Možda nije loše da se ja sakrijem, pomisli on. Da zadržim ime 'Tri', to jest Drvo, ili neko drugo tobožnje ime, radi skrivanja. U ovom času oni zaziru od mene... ali plašim se da to neće potrajati.
<BR>&nbsp;&nbsp;&nbsp;&nbsp;&nbsp;A ipak, i to znajući, on nastavi da im domahuje onaj svoj naročiti znak, pešačeći dalje. Ipak on ulaže napore, dalje napore, da izbori restauraciju onog ranijeg stanja, za njih. Nema neprijateljstva, u njegovim osećanjima; od toga je on slobodan. Mržnjom su zadojeni samo oni.
<BR>
<BR>&nbsp;&nbsp;&nbsp;&nbsp;&nbsp;Na rubu Zaliva San Franciska, doktor Blutgeld izroni iz saobraćaja da pogleda beli, razlupani, kao od stakla, grad San Francisko, koji je, na suprotnoj strani vode, ležao svuda. Ničeg uspravnog. U visinama su se dim i žuta vatra ispoljavali na način takav, da on to nije mogao poverovati. Kao da se grad pretvorio u cepanicu za loženje i izgoreo i ništa nije ostalo. Pa ipak su ljudi izlazili odatle. On ugleda, na vodi, neke predmete kako se ljuljuškaju; ljudi su se otisnuli na svakojakim stvarima i držali se za njih i pokušavali da doplove na drugu stranu, u oblast Marin.
<BR>&nbsp;&nbsp;&nbsp;&nbsp;&nbsp;Stajao je dr Blutgeld tamo i nije mogao nastaviti put, svoje hodočašće je zaboravio. Prvo mora izlečiti ove ljude, a onda, ako bude moguće, izlečiti sam grad. On zaboravi svoje lične potrebe. Svu svoju pažnju uperio je na grad, koristeći obe šake, čineći nove pokrete kojih se nikada ranije nije dosetio; pokušao je sve, i posle dugog vremena video da se dim počinje razilaziti. To mu dade nadu. Ali i begunaca koji su se ljuljuškali na vodi bilo je sve manje; posle nekog vremena on vide da ih u Zalivu više uopšte nema, i da još samo razni polomljeni predmeti plutaju, goli.
<BR>&nbsp;&nbsp;&nbsp;&nbsp;&nbsp;Zato se, onda, posvetio spasavanju samog naroda; počeo razmišljati o putevima za evakuaciju ka severu, smišljati kuda bi narod trebalo da prođe i koje će biti najhitnije potrebe. Voda, prvo voda; onda hrana. Pomisli da će vojska donositi zalihe, a Crveni krst isto tako; pomisli na male gradove u unutrašnjosti, koji će dati svoje posede. Konačno, i ne bez otpora, njegova volja se poče sprovoditi, a on ostade na istom mestu još dugo, čineći da se to tako dešava. Stvari su se popravljale. Ljudi su nalazili meleme za opekotine; to se on dosetio. Takođe se postarao da njihov veliki strah bude ublažen; značajan potez. Uočio je prve iskrice njihovog novog samoorganizovanja, makar i rudimentarnog.
<BR>&nbsp;&nbsp;&nbsp;&nbsp;&nbsp;Ali, baš čudno, u tom vremenu koje je posvećivao poboljšanju njihovog stanja, on primeti, na svoje iznenađenje i šok, da se njegovo lično stanje pogoršava. Služeći opštem dobru, izgubio je sve. Gle kakva mu je sada odeća: dronjci, kao pocepane vreće. Iz cipela vire prsti. Niz lice visi dronjava bradurina; brkovi mu izrasli preko usta, a kosa preko ušiju, i još niže, sve do pocepane kragne; njegovi zubi - čak i zubi - nestali su. Nema ih. Oseti se star, bolestan i prazan, ali ništa za to, vredelo je truda. Koliko je stajao na ovom mestu, radio ovaj posao? Reke automobila nestale su, davno. Ostale su samo olupine, napuštene, duž auto-puta desno od njega. Da li je prošlo nekoliko nedelja? Možda i nekoliko meseci. Osećao je glad, a noge su mu drhtale od hladnoće. Zato on, još jednom, poče hodati.
<BR>&nbsp;&nbsp;&nbsp;&nbsp;&nbsp;Dao sam im sve što sam imao, reče on sebi, i pomišljajući to, oseti i malo nezadovoljstvo, pa i trag besa - ne samo trag, nego i malo više. Šta sam dobio zauzvrat? Potrebno je da se ošišam, treba mi jelo i lekarska pomoć; potrebno je i meni štošta od stvari. Gde mogu to dobiti? Sad sam toliko umoran, pomisli on, da ne mogu pešice do gore, do oblasti Marin; moraću ostati ovde, na ovoj strani Zaliva, neko vreme, dok se odmorim i povratim snagu. Njegovo nezadovoljstvo se povećavalo dok je odmicao laganim hodom.
<BR>&nbsp;&nbsp;&nbsp;&nbsp;&nbsp;Ali, bilo kako bilo, on je svoj posao uradio. Vide, nedaleko ispred sebe, stanicu za prvu pomoć, sa nekoliko redova gumiranih šatora; vide žene sa trakama oko ruke i znade da su bolničarke. Vide muškarce sa puškama i metalnim šlemovima. Zakon i red, uvide on. Zahvaljujući mojim naporima, to je uspostavljeno, ponegde. Duguju oni meni poprilično, ali, naravno, svoj dug ne priznaju. Dopustiću da to tako prođe, odluči on.
<BR>&nbsp;&nbsp;&nbsp;&nbsp;&nbsp;Kad je stigao do prvog šatora od gumiranog platna, jedan čovek sa puškom ga zaustavi. Drugi, noseći ploču sa beležnicom, priđe. "Odakle si?" upita ovaj sa beležnicom.
<BR>&nbsp;&nbsp;&nbsp;&nbsp;&nbsp;"Iz Berklija", odgovori on.
<BR>&nbsp;&nbsp;&nbsp;&nbsp;&nbsp;"Ime."
<BR>&nbsp;&nbsp;&nbsp;&nbsp;&nbsp;"Gospodin Džek Tri."
<BR>&nbsp;&nbsp;&nbsp;&nbsp;&nbsp;Zapisali su to, onda otcepili i dali mu jednu kartu. Ona je na sebi imala broj, i njih dvojica mu objasniše da on treba da sačuva taj broj zato što bez toga neće moći da dobija svoja sledovanja hrane. Zatim mu rekoše da ako pokuša - ili ako je već pokušao - da dobije hranu i u nekoj drugoj stanici, biće streljan. Zatim njih dvojica odoše, a on ostade da stoji tako, sa kartom u ruci.
<BR>&nbsp;&nbsp;&nbsp;&nbsp;&nbsp;Treba li da im kažem da sam ja uradio sve ovo? - zapita se on. Da sam ja, samo ja i niko više, odgovoran, i za večnost uklet zbog mog užasnog greha koji se sastoji u tome što sam ovo izazvao. Ne treba, zaključi on, jer ako im kažem, oduzeće mi kartu; neću dobiti obrok. A bio je užasno, užasno gladan.
<BR>&nbsp;&nbsp;&nbsp;&nbsp;&nbsp;Sada mu priđe jedna od bolničarki i reče ravnim glasom: "Imaš li povraćanje, vrtoglavicu, ili promenu boje stolice?"
<BR>&nbsp;&nbsp;&nbsp;&nbsp;&nbsp;"Ne", reče on.
<BR>&nbsp;&nbsp;&nbsp;&nbsp;&nbsp;"Ijednu površinsku opekotinu koja nije htela da zaraste?"
<BR>&nbsp;&nbsp;&nbsp;&nbsp;&nbsp;On odrečno odmahnu glavom.
<BR>&nbsp;&nbsp;&nbsp;&nbsp;&nbsp;"Idi tamo", reče bolničarka pokazavši prstom, "i baci sve to što imaš na sebi. Tamo će te zaprašiti protiv vašiju i obrijaće ti glavu, a dobićeš i vakcine. Samo nemamo serum protiv tifusa, zato to ne traži."
<BR>&nbsp;&nbsp;&nbsp;&nbsp;&nbsp;Na svoju zabunu, ugledao je čoveka sa električnom mašinom za brijanje, koja je pogon dobijala od benzinskog generatora; šišao je do glave i muškarce i žene jednako, a narod je čekao, strpljivo stojeći u redu. Sanitarna mera? - upita se on.
<BR>&nbsp;&nbsp;&nbsp;&nbsp;&nbsp;Mislio sam da sam to sredio, pomisli on. Ili sam, ipak, zaboravio zarazne bolesti. Očito, jesam. On pođe na tu stranu, zbunjen činjenicom da ipak nije sve imao na umu. Mora biti da sam izostavio i razne druge važne stvari, uvide on, stajući u red ljudi koji su čekali da im budu obrijane glave.
<BR>
<BR>&nbsp;&nbsp;&nbsp;&nbsp;&nbsp;U ruševinama cementnog podruma jedne zgrade u Ulici kedrova na brdima Berklija, Stjuart Mak Konči primeti da je nešto debelo i sivo skočilo iza jednog rascepljenog bloka materijala i sakrilo se iza susednog. On dohvati svoju dršku od metle - jedan kraj se završavao izduženim, naprslim šiljkom - i poče krivudavo puzati napred.
<BR>&nbsp;&nbsp;&nbsp;&nbsp;&nbsp;Čovek koji je bio sa njim u podrumu, mršav tip lojano žute kože, zvani Ken, koji je umirao od posledica zračenja, reče: "Nećeš ti jesti to."
<BR>&nbsp;&nbsp;&nbsp;&nbsp;&nbsp;"Nego šta ću", odvrati Stjuart, vukući se kroz prašinu koja se slegla u razvaljeni, prema nebu širom otvoreni podrum, i uskoro leže na rasprsli blok betona. Pacov, svestan njega, ciknu od užasa. Izišao je iz kanalizacije Berklija i sad se želeo u nju vratiti. Ali je Stjuart bio između kanalizacije i njega. Nje, zapravo, pomisli on; između kanalizacije i nje. Bila je to nesumnjivo ženka, krupna. Mužjaci su bili mršaviji.
<BR>&nbsp;&nbsp;&nbsp;&nbsp;&nbsp;Pacovkinja se panično dade u bekstvo, ali Stjuart zabode oštri kraj drške od metle u nju. Ona ciknu ponovo, otegnuto, iz svoje patnje. Nabodena tako, bila je još živa; nastavila je sa cikom. Zato on upre štap čvrsto u zemlju, pridiže se i nogom joj zdrobi glavu.
<BR>&nbsp;&nbsp;&nbsp;&nbsp;&nbsp;"Mog'o bi bar da je skuvaš", reče umirući čovek koji je bio s njim.
<BR>&nbsp;&nbsp;&nbsp;&nbsp;&nbsp;"Ne", reče Stjuart, sede, izvuče perorez koji je našao - u pantalonama nekog mrtvog dečaka, đaka - i poče da dere kožu sa pacovkinje. Pred očima umirućeg, koji je to gledao sa neodobravanjem, Stjuart poče jesti sirovo telo pacovsko.
<BR>&nbsp;&nbsp;&nbsp;&nbsp;&nbsp;"Iznenađuje me da ne pojedeš i mene", reče čovek, posle.
<BR>&nbsp;&nbsp;&nbsp;&nbsp;&nbsp;"Ovo nije gore nego kad jedu sirove škampe", uzvrati Stjuart. Sad se mnogo bolje osećao; ovo mu je bila prva hrana posle nekoliko dana.
<BR>&nbsp;&nbsp;&nbsp;&nbsp;&nbsp;"Zašto ne potražiš neku od tih stanica za prvu pomoć, o kojoj je govorio helikopter kad je proleteo juče?" upita samrtnik. "Rekao je, bar kol'ko sam ja razumeo, da ima jedna kod gimnazije Hilsajd. To je samo nekoliko blokova odavde; mog'o bi se dovući toliko daleko."
<BR>&nbsp;&nbsp;&nbsp;&nbsp;&nbsp;"Ne", reče Stjuart.
<BR>&nbsp;&nbsp;&nbsp;&nbsp;&nbsp;"Zašto ne?"
<BR>&nbsp;&nbsp;&nbsp;&nbsp;&nbsp;Odgovor, mada ga on nije hteo reći, bio je naprosto da se plašio da pođe iz podruma na ulicu. Nije znao čega se plaši, ali video je da se u pepelu koji se taložio pomicalo nešto; verovao je da su to Amerikanci, ali bi mogli biti i Kinezi ili Rusi. Njihovi glasovi zvučali su čudnovato, sa odjecima, čak i danju. A i onaj helikopter; Stjuart baš nije bio siguran čiji je. Šta ako je to neprijateljev trik da izmami ljude na otvoreno gde će biti poubijani. U svakom slučaju, povremeno je čuo pucnje iz sravnjenog dela grada; ti mutni zvuci počinjali su pre izlaska sunca i čuli se povremeno tokom celog dana, sve do pada noći.
<BR>&nbsp;&nbsp;&nbsp;&nbsp;&nbsp;"Ne možeš večno ostati ovde", reče Ken. "To nije razumno." Ležao je umotan u ćebad koja su pripadala jednome od kreveta te kuće; krevet je bio izbačen iz kuće dok se raspadala, a Stjuart i umirući čovek našli su ga u zadnjem dvorištu, celog, sa prekrivačima uredno presavijenim sa svake strane i dva jastuka sa guščijim perjem.
<BR>&nbsp;&nbsp;&nbsp;&nbsp;&nbsp;Ono o čemu je Stjuart sada razmišljao bilo je da je za pet dana sakupio hiljade dolara u gotovom novcu iz džepova mrtvih ljudi koje je pronalazio u ruševinama kuća duž Kedrove ulice - iz njihovih džepova, ali i iz samih kuća. Drugi lešinari grabili su hranu i razne predmete, noževe i pištolje naročito; njemu je bilo nekako nelagodno što samo on uzima pare. Sad mu se činilo da će, ako samo izviri odavde, ako uđe u neku stanicu za pomoć postradalima, otkriti istinu: da te pare više ne vrede ništa. A ako je tako, on je jedno glupo konjsko dupe što ih sakuplja - štaviše, kad se pokaže u stanici noseći jastučnicu prepunu novca svi će mu se smejati, i biće u pravu, jer jednom glupom konjskom dupetu i treba da se smeju.
<BR>&nbsp;&nbsp;&nbsp;&nbsp;&nbsp;Osim toga, činilo se da niko drugi ne jede pacove. Možda je na raspolaganju neka bolja hrana, o kojoj on ne zna ništa; stvarno liči na njega da se zavuče ovako u neku rupčagu i jede hranu koju svi ostali odbacuju. Možda se iz vazduha bacaju konzerve spremljene za slučaj elementarnih katastrofa; možda te konzerve padaju rano ujutro, dok on još spava, i sve budu pokupljene pre nego što on uspe da ih vidi. Već nekoliko dana mučio ga je strah, dubok, rastući, da on nešto propušta da uzme, da se nešto deli besplatno - možda usred bela dana - svakome, sem njemu. Tačno moja sreća, reče on sebi, i oseti mrzovolju i ogorčenje; taj pacov, koga je maločas pojeo, više mu nije izgledao kao bogata gozba.
<BR>&nbsp;&nbsp;&nbsp;&nbsp;&nbsp;Poslednjih nekoliko dana, dok se krio u razbijenom betonskom podrumu ove kuće u Kedrovoj ulici, Stjuart je imao izobilje vremena da razmišlja o sebi, pa je dokonao da je njemu oduvek bilo teško da radi ono što drugi rade; da je samo sa najvećim naporima uspevao da se ponaša kao oni i da izgleda kao oni. Nije to bilo ni u kakvoj vezi sa tim što je crnac, jer je isti taj problem imao i sa drugim crncima, koliko i sa belcima. Nisu to bile društvene teškoće, u uobičajenom smislu; nego nešto dublje. Na primer, Ken, ovaj što leži i izdiše tu naspram njega. Stjuart ga nije uspeo razumeti; imao je osećaj da je odsečen od njega. Možda je to bilo zato što je Ken umirao, a on nije. Možda je to postavilo prepreku; svet je sad bio jasno podeljen u dva tabora: one koji postaju sve slabiji, iz trenutka u trenutak, i koji umiru; i one koji su kao on, one koji će se izvući. Nema mogućnosti opštenja između njih, jer im se svetovi suviše razlikuju.
<BR>&nbsp;&nbsp;&nbsp;&nbsp;&nbsp;Ali ne, nije bilo, između njega i Kena, samo to; bilo je još mnogo više, isti onaj stari problem koji nije nastao zbog bombardovanja nego je bombardovanjem samo izvučen na površinu. Sad je jaz širi; očigledno se vidi da on, Stjuart, zapravo nikad nije razumeo smisao većine delatnosti koje su se oko njega dešavale... Mozgao je, na primer, o godišnjem putovanju u Saobraćajni odsek da obnovi važenje svoje vozačke dozvole za još godinu dana. Dok je sada ležao u podrumu, sagledavao je svakoga trenutka sve jasnije da su svi koji su odlazili tamo, kod državne vlasti, da to obave, imali dobar razlog, a da je on odlazio samo zato što oni idu; on se, kao najmlađe dete u porodici, samo vukao za svima ostalima, poslednji. Sad više nije imao za kim; ostao je sam. Iz tog razloga, nije mogao smisliti šta bi radio, niti - makar mu od toga život zavisio - doneti ikakvu odluku ili postupati po ma kakvom planu.
<BR>&nbsp;&nbsp;&nbsp;&nbsp;&nbsp;Zato je naprosto čekao, i čekajući pitao se o tom helikopteru koji ponekad nadleće, i o nejasnim obličjima na ulici, ali iznad svega se pitao da li je glupo konjsko dupe ili nije.
<BR>&nbsp;&nbsp;&nbsp;&nbsp;&nbsp;Onda se najednom seti nečega: vizije Hopija 'Skočka' Haringtona u 'Fredovoj finoj hrani'. Hopi je tada video njega, Stjuarta Mak Končija, kako jede pacove, ali je to Stjuart, u uzbuđenju i strahu zbog potonjih događaja, zaboravio. Dakle ovo je foka video; ta vizija bila je ovaj život - a ne život posle smrti!
<BR>&nbsp;&nbsp;&nbsp;&nbsp;&nbsp;Bog neka ubije tu sakatu malu nakazu, pomisli Stjuart, ležeći i čačkajući zube komadićem žice. Bio je prevarant; zeznuo nas.
<BR>&nbsp;&nbsp;&nbsp;&nbsp;&nbsp;Neverovatno kako su ljudi lakoverni, reče on sebi. Mi mu verovali, možda zato što je tako neobično građen... Izgledalo je verovatnije, zato što je dolazilo od nekog takvog. A on je sada verovatno mrtav, sahranjen u servisnoj radionici. Pa, to je bar jedna dobra stvar koju je ovaj rat učinio: odstranio je sve nenormalce. Međutim, uvide on, verovatno je i zakuvao da se rode nova pokolenja takvih: nakaze kojih će tek biti, koji će se šepuriti Zemljom sledećih milion godina. Biće to Blutgeldov raj; verovatno je sada on veoma srećan - ovo je bila prava provera bombi.
<BR>&nbsp;&nbsp;&nbsp;&nbsp;&nbsp;Ken se pomače i promrmlja: "Da li je moguće navesti tebe da otpuziš preko ulice? Tamo ima onaj leš kod koga bi možda mogle biti cigare."
<BR>&nbsp;&nbsp;&nbsp;&nbsp;&nbsp;Cigare, do vraga sa njima, pomisli Stjuart. Verovatno ima pun buđelar novca. Prateći pogled umirućeg, vide, naravno, leš, ženski, opružen među ruševinama preko puta. Puls mu se ubrza, jer vide nabubrelu tašnu koju je ona još stezala.
<BR>&nbsp;&nbsp;&nbsp;&nbsp;&nbsp;Umornim glasom Ken reče: "Mani se novca, Stjuarte. To je tvoja opsednutost, simbol Bog zna čega." Stjuart se zaputi, puzeći, iz podruma na ulicu, a Ken diže glas za njim: "Simbol imućnog društva." Pa se zakašlja i poče se napinjati da povraća. "A njega više nema", uspe da doda.
<BR>&nbsp;&nbsp;&nbsp;&nbsp;&nbsp;Ko te jebe, pomisli Stjuart, puzeći preko ulice ka novčaniku koji ga je tamo čekao. I naravno, čim otvori njenu torbu, nađe svežanj novčanica, od po jednog i od po pet dolara, i čak jednu od dvadeset. Našla se u torbi i šećerna 'Ju-nou' štanglica, koju on takođe uze. Ali dok se vraćao, puzeći, do podruma, pade mu na um da bi taj slatkiš mogao biti radioaktivan; zato ga odbaci.
<BR>&nbsp;&nbsp;&nbsp;&nbsp;&nbsp;"Cigarete?" upita ga Ken kad se vratio.
<BR>&nbsp;&nbsp;&nbsp;&nbsp;&nbsp;"Nema." Stjuart otvori jastučnicu, koja je bila sasvim ukopana u suvi pepeo kojim je podrum bio ispunjen; zagura novčanice unutra i opet veza jastučnicu da bude zatvorena.
<BR>&nbsp;&nbsp;&nbsp;&nbsp;&nbsp;"'Oćemo jednu partiju šaha?" upita Ken, dižući se, nejako, na laktove i sedajući. Otvori drvenu šahovsku tablu-kutiju, koju su on i Stjuart našli u ruševinama ove kuće. Već je uspeo da nauči Stjuarta osnovnim pravilima šaha; pre rata, Stjuart nijednom nije igrao šah.
<BR>&nbsp;&nbsp;&nbsp;&nbsp;&nbsp;"Ne", reče Stjuart. Gledao je nešto udaljeno na sivom nebu, nešto pokretno, nalik na avion ili raketu; nekakav cilindar. Bože, pomisli on, da li bi ono mogla biti bomba? Očajno je pratio pogledom postepeno spuštanje te stvari; nije čak ni legao, nije se pokušao sakriti kao što je to učinio pri prvom napadu, u onih prvih nekoliko minuta od kojih je tako mnogo - od kojih je samo njihovo postojanje sada - zavisilo. "Šta je ono?" upita.
<BR>&nbsp;&nbsp;&nbsp;&nbsp;&nbsp;Samrtnik osmotri. "Ono je balon."
<BR>&nbsp;&nbsp;&nbsp;&nbsp;&nbsp;Ne verujući mu, Stjuart reče: "To su Kinezi!"
<BR>&nbsp;&nbsp;&nbsp;&nbsp;&nbsp;"Stvarno je balon, i to mali. Mislim da su takve zvali 'blimp'. Nisam takav video još od kad sam bio dečak."
<BR>&nbsp;&nbsp;&nbsp;&nbsp;&nbsp;"Da li bi Kinezi mogli da dolete preko Tihog okeana balonima?" upita Stjuart, zamišljajući hiljade takvih malih, sivih dirižabla u obliku cigare, a u svakom po jedan odred kineskih vojnika, seljačina mongolskog tipa, naoružanih češkim automatskim puškama: oni se drže za rukohvate i za svaki raspoloživi nabor na balonu. "Moglo se od početka očekivati da oni urade tačno to: da vrate svet na svoj nivo, nekoliko vekova unazad. Umesto da uhvate korak sa nama..." Zaćuta, videći da na boku balona piše, na engleskom jeziku:
<BR>
<BR>&nbsp;&nbsp;&nbsp;&nbsp;&nbsp;VOJNI AERODROM HAMILTON.
<BR>
<BR>&nbsp;&nbsp;&nbsp;&nbsp;&nbsp;Umirući čovek reče suvo: "Naš je."
<BR>&nbsp;&nbsp;&nbsp;&nbsp;&nbsp;"Pitam se odakle im", reče Stjuart.
<BR>&nbsp;&nbsp;&nbsp;&nbsp;&nbsp;"Domišljato, zar ne?" upita umirući čovek. "Pretpostavljam da više nema ni benzina, ni kerozina. Potrošeno do poslednje kapi. Gledaćemo mnoga čudna prevozna sredstva od sad. Zapravo, ti ćeš."
<BR>&nbsp;&nbsp;&nbsp;&nbsp;&nbsp;"Prestani sa tim samosažaljenjem", reče Stjuart.
<BR>&nbsp;&nbsp;&nbsp;&nbsp;&nbsp;"Ne žalim ja ni sebe ni ma koga drugog", odvrati samrtnik, pažljivo ređajući šahovske figure na tablu. "Lep je ovo komplet", reče on. "Proizveden u Meksiku, primećujem. Ručno rezbaren, nesumnjivo... Ali lako bi se mogao polomiti."
<BR>&nbsp;&nbsp;&nbsp;&nbsp;&nbsp;"Objasni mi opet kako ide lovac". reče Stjuart.
<BR>&nbsp;&nbsp;&nbsp;&nbsp;&nbsp;Iznad njih, balon iz vazdušne baze Hamilton izgledao je sve veći, jer je doplovljavao sve bliže. Dvojica u podrumu, nagnuti nad šahovsku tablu, ne obratiše pažnju na njega. Možda fotografiše. Ili je možda u nekoj strateškoj misiji; možda je u radio-vezi sa jedinicama Šeste armije, južno od San Franciska. Ko zna? Koga je briga? Balon je plovio iznad njih dvojice, a umirući je za to vreme vukao potez kraljevim pešakom dva polja napred i time počeo igru.
<BR>&nbsp;&nbsp;&nbsp;&nbsp;&nbsp;"Igra počinje", reče umirući. A onda, tiše, dodade: "Bar za tebe, Stjuarte. Čudna, nepoznata, nova igra je pred tobom... Možeš se opkladiti u tvoj puni jastuk para, da je tako, ako ti je volja da se kladiš."
<BR>&nbsp;&nbsp;&nbsp;&nbsp;&nbsp;Stjuart učini "Hummm...", razmišljajući šta bi preduzeo sa svojom šahovskom vojskom, šta da mu bude otvaranje; odluči se da krene napred pešakom ispred jednog topa, i znade, čim ga je stisnuo prstima, da je to idiotski potez.
<BR>&nbsp;&nbsp;&nbsp;&nbsp;&nbsp;"Je l' mogu da vratim?" upita, pun nade.
<BR>&nbsp;&nbsp;&nbsp;&nbsp;&nbsp;"Taknuto - maknuto", reče Ken i skoči napred jednim konjem.
<BR>&nbsp;&nbsp;&nbsp;&nbsp;&nbsp;"Ne bih rekao da je to pošteno; mislim, ja tek učim", primeti Stjuart. Pogleda užagreno samrtnika, ali požutelo lice bilo je nepopustljivo. "Doobro, doobro", reče on, mireći se sa nevoljom, i sada pođe napred kraljevim pešakom, jednako kao što je učinio Ken. Ja ću da gledam njegove poteze i da vučem tačno isto kao on, odluči Stjuart. Tako je sigurnije.
<BR>&nbsp;&nbsp;&nbsp;&nbsp;&nbsp;Iz balona, koji se našao tačno iznad njihovih glava, počeše da se rasipaju listići bele hartije, da plove vazduhom i lepršaju ka zemlji. Stjuart i umirući čovek zastadoše u igri. Jedan letak pade u sam podrum, nadomak njih dvojice; Ken pruži ruku, uze ga, pročita i dodade Stjuartu.
<BR>&nbsp;&nbsp;&nbsp;&nbsp;&nbsp;"Burlingejm!" reče Stjuart, čitajući. Bio je to poziv da se ljudi dobrovoljno javljaju u vojsku. "Oni hoće da mi pešačimo odavde do Burlingejma i tamo se prijavimo kao dobrovoljci. U vojsku? Pa, donde ima osamdeset ili sto kilometara, treba obići celu ovu stranu Zaliva i popeti se oko one druge strane. Ludi su!"
<BR>&nbsp;&nbsp;&nbsp;&nbsp;&nbsp;"Jesu", reče Ken. "Neće im se prijaviti nijedna živa duša."
<BR>&nbsp;&nbsp;&nbsp;&nbsp;&nbsp;"Do vraga, ja ne mogu ni do ulice Le Kont, do stanice za prvu pomoć", reče Stjuart uvređeno i diže besan pogled ka balonu sa aerodroma Hamilton koji je plovio dalje. A, neće oni mene namamiti da im se pridružim, reče on sebi. Zaobiđi to.
<BR>&nbsp;&nbsp;&nbsp;&nbsp;&nbsp;"Kaže", reče Ken, opet čitajući objavu, "da ako stigneš do Burlingejma, jemče ti da ćeš dobiti vodu, hranu, cigarete, vakcine protiv masovnih zaraza i lečenje opekotina od zračenja. Jesi vid'o? Ne pominju devojke."
<BR>&nbsp;&nbsp;&nbsp;&nbsp;&nbsp;"Je li moguće da se ti zanimaš za seks?" Stjuart ostade zapanjen. "Hriste, pa ja ni najmanju želju nisam osetio još od kad je pala prva bomba. Kao da mi je, od straha, naprosto otpao."
<BR>&nbsp;&nbsp;&nbsp;&nbsp;&nbsp;"To je zato što diencefalični centar u mozgu suzbija polni nagon u vremenu opasnosti", reče Ken. "Ali vratiće ti se."
<BR>&nbsp;&nbsp;&nbsp;&nbsp;&nbsp;"Ne", reče Stjuart, "jer svako dete koje bi se sada rodilo bilo bi nenormalno; bilo bi nakaza. Trebalo bi da ljudi nemaju više nijedan polni odnos sledećih, recimo, deset godina. Trebalo bi da se donese zakon o tome. Nepodnošljiva mi je pomisao na svet nastanjen populacijom nakazaa, jer imao sam ličnog iskustva sa njima; jedan je radio u 'Modernoj TV' sa mnom; naime, na baš sa mnom nego dole u servisnoj radionici. Taj jedan bio je dovoljan. Onog Blutgelda, stvarno, treba obesiti za muda, zbog ovog što je uradio."
<BR>&nbsp;&nbsp;&nbsp;&nbsp;&nbsp;"Ono što je Blutgeld uradio sedamdesetih godina", reče Ken, "beznačajno je u poređenju sa ovim." Pokaza jednim gestom ruševine podruma oko njih.
<BR>&nbsp;&nbsp;&nbsp;&nbsp;&nbsp;"Tu ću se složiti s tobom", reče Stjuart, "ali to je bio početak."
<BR>&nbsp;&nbsp;&nbsp;&nbsp;&nbsp;Iznad njihovih glava, cepelin je plovio istim putem natrag. Možda je ostao bez svojih malih poruka, pa se vraćao u bazu Hamilton, koja se nalazila valjda severno od Zaliva ili već ko-zna-gde.
<BR>&nbsp;&nbsp;&nbsp;&nbsp;&nbsp;Stjuart diže pogled ka njemu i reče: "'Aj, kaži nam još nešto."
<BR>&nbsp;&nbsp;&nbsp;&nbsp;&nbsp;"Ne može on to", reče Ken. "Rekao je sve što je imao; on je zaista vrlo jednostavno stvorenje. O'š ti da igraš, il' da ja vučem poteze umesto tebe? Biću zadovoljan i tako."
<BR>&nbsp;&nbsp;&nbsp;&nbsp;&nbsp;Stjuart, sa silnom opreznošću, pomače lovca - i, opet, istog trena uvide da je to bio pogrešan potez; po licu samrtnika to je pouzdano zaključio.
<BR>&nbsp;&nbsp;&nbsp;&nbsp;&nbsp;U uglu podruma, među betonskim blokovima, nešto živahno i uplašeno odskoči, zagrebuca hitrim trkom ka bezbednosti i zacijuka brzo kao da cvrkuće, opazivši njih dvojicu. Stjuartova pažnja odluta od table ka pacovu; on se poče osvrtati da nađe dršku od metle.
<BR>&nbsp;&nbsp;&nbsp;&nbsp;&nbsp;"Igraj!" reče Ken ljutito.
<BR>&nbsp;&nbsp;&nbsp;&nbsp;&nbsp;"Dobro, dobro", progunđa Stjuart, nezadovoljan. Povuče jedan potez nasumce, misleći i sad na pacova.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
