<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Sa kaputom preko ruke, Bruno Blutgeld hodao je ulicom Oksford, kroz studentsko naselje Kalifornijskog univerziteta, poguren, ne gledajući oko sebe; dobro je poznavao tu putanju, a nije ga zanimalo da gleda studente, mlade ljude. Nisu ga zanimala ni prolazeća kola; ni zgrade, među kojima je bilo tako mnogo novih. Nije video grad Berkli, jer ga nije zanimao. Razmišljao je, i sad mu se činilo da veoma jasno uviđa šta ga to čini bolesnim. A da jeste bolestan, u to nije sumnjao; osećao se dubinski bolestan - samo je trebalo ustanoviti gde je izvor zagađenosti.
<BR>&nbsp;&nbsp;&nbsp;&nbsp;&nbsp;Ona do njega dopire, razmišljao je, spolja; ta bolest, ta strašna infekcija koja ga je najzad oterala kod dr Stokstila. Ima li psihijatar, na osnovu današnje, prve, posete, već neku valjanu teoriju? Bruno Blutgeld to nije smatrao verovatnim.
<BR>&nbsp;&nbsp;&nbsp;&nbsp;&nbsp;Onda, pešačeći, zapazi da se sve poprečne ulice naginju na jednu stranu, kao da grad polako tone tamo, kao da će se prevrnuti i potopiti. Ovo je Blutgeldu bilo zabavno, jer je prepoznao to izobličenje: bio je to njegov astigmatizam, koji je postajao akutniji kad je Blutgeld bio pod stresom. Da, sad se osećao kao da hoda po nagnutom pločniku, uzdignutom s jedne strane tako da je sve imalo težnju da sklizne na drugu; poče i on sam kliziti tako. Više mu nije bilo lako da stavlja na tle stopala jedno pa drugo, uvek ispred. Vuklo ga je nešto na levu stranu, ne samo njega nego i mnoge predmete.
<BR>&nbsp;&nbsp;&nbsp;&nbsp;&nbsp;Čulni podaci, tako životni, pomisli on. Nije samo šta opažaš, važno je i kako opažaš. Tiho se nasmeja, idući dalje. Lako je čoveku da izgubi ravnotežu kad pati od akutnog astigmatizma, reče on sebi. Kako je sveprisutno osećanje ravnoteže u našoj svesti o Vaseljeni oko nas... A sluh je proistekao iz čula za ravnotežu; sluh je jedno nepriznato osnovno čulo, koje leži u temelju svih drugih. Možda sam navukao neki blagi labirintitis, reče on sebi, virusnu infekciju srednjeg uha. Treba da odem da se to pogleda.
<BR>&nbsp;&nbsp;&nbsp;&nbsp;&nbsp;I, dabome, sada mu je to izobličenje - u njegovom osećaju za ravnotežu - počelo delovati i na sluh, kao što je predvideo. Očaravajuće: kako se oko i uho udružuju, daju geštaltnu celinu: prvo je video iskrivljenja, pa osetio neravnotežu, a sad i čuo kako se stvari naginju.
<BR>&nbsp;&nbsp;&nbsp;&nbsp;&nbsp;A čuo je, hodajući dalje, jedan tupi, duboki odjek koji se dizao iz zvuka njegovih sopstvenih koraka, iz udara njegovih cipela o pločnik; ne onu oštru, žustru buku koju bi mogle dati visoke potpetice neke žene, nego senoviti zvuk neki, potuljen maltene kao da se nadiže iz neke jame ili pećine.
<BR>&nbsp;&nbsp;&nbsp;&nbsp;&nbsp;Nije to bio neki prijatan zvuk; poče mu stvarati bol u glavi, vibracije koje su bukvalno bolele. On uspori, izmeni način hodanja, poče osmatrati kako mu cipele udaraju po tlu kao da hoće da predvidi zvuk.
<BR>&nbsp;&nbsp;&nbsp;&nbsp;&nbsp;Znam ja od čega mi je ovo, reče sebi. Već je imao takva iskustva u prošlosti, ove odjeke raznih, inače normalnih zvukova, u 'lavirintima' njegovih slušnih kanala. Kao i izobličenje vidnog polja, i ovo ima jednostavnu fiziološku osnovu, ali ga je, ipak, zbunjivalo i plašilo godinama. Proisticalo je, naprosto, iz napetog držanja tela, naročito kostura, a naročito u korenu vrata. On, kad okreće glavu levo i desno, može bukvalno proveriti ovu pretpostavku: tada čuje kako mu vratni pršljenovi malo pucketaju, a to su kratki, oštri zvuci koji odmah izazovu do krajnosti neugodne, ogromne odjeke u slušnim kanalima.
<BR>&nbsp;&nbsp;&nbsp;&nbsp;&nbsp;Mora biti da sam danas grozno zabrinut, reče Bruno Blutgeld sebi. Jer počinjala je jedna još ozbiljnija promena opažaja njegovih čula, i to takva koju dosad nije nikada imao. Neka zadimljenost, mutnoća, počela se spuštati na njegovu okolinu tako da su građevina i automobili počinjali da liče na inertne, tmurne hrpe materijala, bez boje i pokreta.
<BR>&nbsp;&nbsp;&nbsp;&nbsp;&nbsp;A gde su ljudi? - pomisli on. Činilo mu se da se zaputio sasvim sam na ovo nahereno, teško putovanje ulicom Oksford, ka mestu gde je parkirao kadilak. Zar su svi (čudna misao) ušli u zgrade? Kao da se sklanjaju od kiše, pomisli on... od ove kiše finih, čađavih čestica koje, gle, ispunjavaju vazduh, ometaju mu disanje, gledanje i napredovanje.
<BR>&nbsp;&nbsp;&nbsp;&nbsp;&nbsp;On stade. I, stojeći tako na raskrsnici, gledajući niz poprečnu ulicu prvo levo, gde je ona tonula u neku vrstu tame, a zatim desno, gde se dizala i prekidala, kao da je savijena i otkinuta, on vide, na svoju zapanjenost - jer ovo nije mogao odmah objasniti nekim konkretnim fiziološkim poremećajem u sebi - da se otvaraju raspukline. Građevine levo od njega su pucale. Zupčaste pukotine nastajale su u njima, kao da se najtvrđa od svih tvari, beton, na kome grad leži, beton od koga su kuće i ulice - raspada, zajedno sa temeljima svega.
<BR>&nbsp;&nbsp;&nbsp;&nbsp;&nbsp;Hriste dobri, pomisli on. Šta je ovo? Zapilji se u čađavu maglu; neba više nije bilo, sasvim ga je zaklonila ova kiša tame.
<BR>&nbsp;&nbsp;&nbsp;&nbsp;&nbsp;Onda vide kako se po tmini teturaju, izvlače između raspuklih gromada betona, iz ruševina, neki mali, smežurani oblici: ljudi, pešaci koji su prvo bili tu, pa nestali - vraćali su se sada, ali svi kao da su postali patuljci, i blenuli su u njega, ne videći ništa, ne govoreći ništa, samo srljajući malo tamo, malo ovamo, bez svrhe.
<BR>&nbsp;&nbsp;&nbsp;&nbsp;&nbsp;Šta je ovo? - upita se on opet, ali ovog puta glasno; začu tupe odjeke svog glasa. Sve je porazbijano; ceo grad je razlupan. Šta ga je tresnulo? Šta se gradu dogodilo? Poče hodati na jednu stranu, silazeći sa pločnika, poče nalaziti sebi neku stazicu kroz prosute, iskomadane ostatke Berklija. Nije reč ovde o meni, uvide on; desila se neka ogromna, stravična katastrofa. Sad mu je tutnjalo u ušima, a garež se počela komešati, pokrenuta tom bukom. Svirala je i sirena nekih kola, zaglavljena, ali vrlo udaljena, tako da se slabo čula.
<BR>
<BR>&nbsp;&nbsp;&nbsp;&nbsp;&nbsp;Stojeći u prednjem delu 'Moderne TV' i gledajući televizijski prenos leta Voltera i gospođe Dendžerfild, Stjuart Mak Konči vide, na svoje iznenađenje, elektronski sneg na ekranu.
<BR>&nbsp;&nbsp;&nbsp;&nbsp;&nbsp;"Izgubili sliku", reče Lajthajzer zgađeno. Grupa građana se počela malo komešati, nezadovoljno. Lajthajzer je glodao čačkalicu.
<BR>&nbsp;&nbsp;&nbsp;&nbsp;&nbsp;"Uključiće je opet", reče Stjuart, i pruži ruku da promeni kanal; ovaj isti prenos daju, ipak, sve TV mreže.
<BR>&nbsp;&nbsp;&nbsp;&nbsp;&nbsp;Svi kanali su bili prazni. Nisu donosili ni zvuk, nikakav. Stjuart vrati na prvi. Opet ništa.
<BR>&nbsp;&nbsp;&nbsp;&nbsp;&nbsp;Iz podruma dotrča jedan od servisera i pojurika prednjem delu prodavnice, dernjajući se: "Crvena uzbuna!"
<BR>&nbsp;&nbsp;&nbsp;&nbsp;&nbsp;"Šta li je to?" upita Lajthajzer začuđeno, a lice mu postade staro i dobi nezdrav izgled; videvši to, Stjuart Mak Konči saznade, bez ijedne reči ili misli u svome umu. Nije bilo potrebno da misli; znao je, pa istrča iz prodavnice na ulicu, i tu stade, a grupa ljudi kod televizora, videći da on i serviser beže, pojuri takođe, ali svako na neku drugu stranu, neko preko ulice, istrčavajući pred vozila, neko u krug, neko u pravoj liniji u daljinu, kao da je svako video nešto drugo, kao da se ni dvojici ne dešava isto.
<BR>&nbsp;&nbsp;&nbsp;&nbsp;&nbsp;Stjuart i Lajthajzer pojurili su pločnikom do sivozelenog metalnog poklopca ugrađenog u pločnik, sasvim blizu jednog zida; ta metalna 'vrata' vodila su u podzemni magacin koji je jednom, pre mnogo vremena, neka apoteka koristila za smeštaj robe, a koji je sad bio prazan. Stjuart se poče upinjati da digne metalna vrata, a Lajthajzer isto tako, i obojica povikaše da se ona ne mogu otvoriti; da je nemoguće otvoriti ih osim odozdo. Na ulazu prodavnice muške odeće pojavi se prodavac, vide ih; Lajthajzer se poče dernjati na njega, poče mu vikati da pojuri u podrum i otvori ovaj 'šaht'. "Otvori šaht!" tulio je Lajthajzer, i Stjuart isto tako, a sličnu viku nadadoše još neki ljudi koji su stajali ili čučali okolo i čekali da se ta ploča podigne. Zato se prodavac okrete i potrča nazad u prodavnicu tekstila. Sledećeg trenutka ispod Stjuartovih nogu poče neko klepetanje.
<BR>&nbsp;&nbsp;&nbsp;&nbsp;&nbsp;"Izmaknite se", reče jedan zdepasto građeni postariji čovek. "Siđite sa tih vrata." Ljudi pogledaše dole u hladni mrak, u pećinu ispod ulice, praznu šupljinu. Svi počeše skakati unutra, padati na dno; ostadoše da leže pritisnuti na vlažni beton, zatim se počeše sklupčavati u lopte ili ispružati da leže ravno; uvijali su se i zatiskivali dole, u izmrvljenu zemlju posutu mrtvim bubama-mokricama i prožetu mirisom truleži.
<BR>&nbsp;&nbsp;&nbsp;&nbsp;&nbsp;"Zaklopite to odozgo", govorio je jedan čovek. Činilo se da nema žena, ili, ako ih ima, da su se ućutale; glavom se utiskujući u jedan betonski ugao, Stjuart je slušao, ali je čuo samo muškarce, koji su se grabili da dohvate i zatvore metalna vrata iznad sebe. Još ljudi se sručivalo unutra, padali su, tumbali se i dernjali, kao da ih neko izručuje iz kiper-kamiona.
<BR>&nbsp;&nbsp;&nbsp;&nbsp;&nbsp;"Još koliko, oh, Gospode?" govorio je jedan.
<BR>&nbsp;&nbsp;&nbsp;&nbsp;&nbsp;Stjuart reče: "Sad." Znao je da je sad; znao je da bombe eksplodiraju - osećao ih je. To kao da se dešavalo u njemu. Bauum, bauum, bauum, bauum, opaljivale su bombe, ili su to možda bile one stvari koje vojska ispaljuje uvis da spreči, da zaustavi bombe; to možda odbrana grmi. Pustite me niže, mislio je Stjuart. Da budem najniže što mogu biti. Pustite me u zemlju. Poče se potiskivati dole, vrpoljiti se ne bi li iskopao, svojim telom, udubljenje. Sad su ljudi ležali preko njega, davili ga kaputima i rukavima, a njemu je to bilo drago; nije mu smetalo - nije želeo prazninu oko sebe; nego čvrstu masu sa svake strane. Nije mu bilo potrebno da diše. Oči je čvrsto zatvorio; i oči, i svi drugi otvori na njegovom telu, usta, uši, nos, sve se zatvorilo; on se zazidao u sebe i čekao.
<BR>&nbsp;&nbsp;&nbsp;&nbsp;&nbsp;Bauum, bauum, bauum.
<BR>&nbsp;&nbsp;&nbsp;&nbsp;&nbsp;Zemljište podskoči.
<BR>&nbsp;&nbsp;&nbsp;&nbsp;&nbsp;Izvući ćemo se, pomisli Stjuart. Ovde dole smo bezbedni u zemlji. Sigurni unutra gde je sigurno; a ono će projuriti gore. Onaj vetar.
<BR>&nbsp;&nbsp;&nbsp;&nbsp;&nbsp;Vetar je, gore, na površini, prolazio ogromnom brzinom; Stjuart je znao da se tamo kreće sav vazduh kao jedna celina, kao jedno telo.
<BR>
<BR>&nbsp;&nbsp;&nbsp;&nbsp;&nbsp;U konusu na vrhu 'Holanđanina IV' Volt Dendžerfild, sav ugnječen od malopređašnjih ubrzanja od više 'g', začu u slušalicama glas odozdo, iz kontrolnog bunkera.
<BR>&nbsp;&nbsp;&nbsp;&nbsp;&nbsp;"Treći stepen uspešno odradio, Volte. Na orbiti si. Kažu mi da ćemo poslednji stepen uključiti u 15.45, a ne u 15.44."
<BR>&nbsp;&nbsp;&nbsp;&nbsp;&nbsp;Orbitalna brzina, reče Dendžerfild sebi, naprežući se da vidi svoju ženu. Ona je izgubila svest; on odmah otkloni pogled od nje, usredsredivši se na svoje snabdevanje kiseonikom, iako je znao da ono dobro dejstvuje: samo da ne bi gledao kako ona pati. Dobro smo, pomisli on, dobro smo. Na orbiti smo, čekamo poslednji potisak. Nije bilo mnogo loše.
<BR>&nbsp;&nbsp;&nbsp;&nbsp;&nbsp;Glas u njegovim slušalicama reče: "Savršena sekvenca, do sada, Volte. Predsednik stoji pripravan. Imate osam minuta i šest sekundi do prvih korekcija u pripremi za ispaljivanje četvrtog stepena. Ako tom prilikom bude nekih manjih..."
<BR>&nbsp;&nbsp;&nbsp;&nbsp;&nbsp;Statički šum izbrisa glas; Volt ga više nije čuo.
<BR>&nbsp;&nbsp;&nbsp;&nbsp;&nbsp;Ako tom prilikom bude nekih manjih, pa ipak bitnih neispravnosti u orijentaciji rakete, reče Volt Dendžerfild sebi, i ako se postigne uspeh manji od savršenog, bićemo vraćeni na Zemlju, kao što se radilo ranije kad su roboti ispaljivani ovako. Pa ćemo ponoviti pokušaj, kasnije. Nema opasnosti; ponovni ulazak u atmosferu je stara priča. On se prepusti čekanju.
<BR>&nbsp;&nbsp;&nbsp;&nbsp;&nbsp;Glas iz slušalica opet dopre u njegove uši: "Voltere, mi smo ovde napadnuti."
<BR>&nbsp;&nbsp;&nbsp;&nbsp;&nbsp;"Šta?" upita on. "Šta reče?"
<BR>&nbsp;&nbsp;&nbsp;&nbsp;&nbsp;"Bože, spasi nas", reče glas. Bio je to čovek već mrtav; glas bez ikakvog osećaja, prazan. Zatim, muk. Nestanak.
<BR>&nbsp;&nbsp;&nbsp;&nbsp;&nbsp;"Od koga?" upita Volt Dendžerfild u mikrofon. Pomisli na demonstracije, ulične nerede, cigle, razbešnjenu rulju. Napali su ih neki ludaci, ili šta?
<BR>&nbsp;&nbsp;&nbsp;&nbsp;&nbsp;On se izbori do sedećeg položaja, otkači sa sebe kaiševe kojima beše pritegnut, i pogleda, kroz okrugli brodski prozorčić pored sebe, svet ispod. Oblake, okean, globus. Na pojedinim mestima dole, kresale su šibice; on vide oblačiće dima, treperenja svetlosti. Strah ovlada njime, dok je plovio tiho kroz kosmos, gledao dole na razasuta uštinuća plamena; znao je šta su.
<BR>&nbsp;&nbsp;&nbsp;&nbsp;&nbsp;Smrt je to, pomisli on. Smrt pali pojedine tačke, izgara život sveta, iz sekunde u sekund.
<BR>&nbsp;&nbsp;&nbsp;&nbsp;&nbsp;Nastavio je da gleda.
<BR>
<BR>&nbsp;&nbsp;&nbsp;&nbsp;&nbsp;Postoji, znao je dr Stokstil, sklonište ispod jedne od velikih banaka, ali nije znao ispod koje. Držao je svoju sekretaricu za ruku, i tako su trčali, zajedno, iz zgrade, pa preko ulice Centar, u potrazi za onim znakom, crnim i belim, koji je on primetio hiljadu puta, toliko puta da je taj znak postao deo trajne pozadine doktorovog poslovnog postojanja na toj javnoj ulici. Znak se bio stopio sa nepromenljivim stvarima, ali sad mu je postao potreban; Stokstil je priželjkivao da znak iskorači napred i postane primetniji, da bi ga on mogao zapaziti onako kako ga je na početku zapažao, kao pravi znak, koji znači nešto životno, nešto što život čuva.
<BR>&nbsp;&nbsp;&nbsp;&nbsp;&nbsp;Sekretarica njegova bila je ta koja ga je povukla za ruku i pokazala mu kuda treba poći; urlala je svom silinom u njegovo uho, ponovo, i ponovo, i on je video; okrenuo se na tu stranu, zajedno su prešli ulicu, protrčali kroz mrtav, zaglavljen saobraćaj i između pešaka, onda su se gurali i tukli sa masom da uđu u sklonište, koje je bilo podrum te zgrade.
<BR>&nbsp;&nbsp;&nbsp;&nbsp;&nbsp;Dok se zavlačio, kao da rije kroz zemlju, sve dublje i dublje u podrumsko sklonište i masu ljudi unutra sabijenu, razmišljao je o pacijentu koga je maločas video; razmišljao je o gospodinu 'Drvetu', a u njegovom umu jedan glas je jasno rekao: ti si učinio ovo. Vidi šta si uradio, ubio si nas sve.
<BR>&nbsp;&nbsp;&nbsp;&nbsp;&nbsp;Njegova sekretarica bila je odvučena na neku drugu stranu, i on se našao sam sa ljudima nepoznatim, disao im je u lice, a oni u njegovo. Neprestano je čuo i kuknjavu i plač, buku koju su stvarale žene i verovatno njihova mala deca, one koje su dotrčale iz robnih kuća ovamo, majke iz sredine dana. Jesu li vrata zatvorena? - upita se on. Je l' počelo? Jeste; taj trenutak je počeo. On sklopi oči i poče se moliti glasno, veoma glasno, pokušavajući da čuje onaj zvuk. Ali je zvuk bio izgubljen.
<BR>&nbsp;&nbsp;&nbsp;&nbsp;&nbsp;"Prestani sa tom galamom", reče neko, neka žena, u njegovo uho, iz takve blizine da je zabolelo. Otvorio je oči; žena, sredovečna, zagledala se u njega besno, kao da je to glavna stvar, kao da ništa drugo nije važno osim njegove bučne molitve. Njena pažnja bila je usmerena na to da ga ućutka, i on, na svoje iznenađenje, zaćuta.
<BR>&nbsp;&nbsp;&nbsp;&nbsp;&nbsp;Je l' ti to bilo važno? - zapita se on, sa strahopoštovanjem prema toj ženi, prema uskosti njene pažnje, toj ludoj suženosti. "Svakako", reče joj. "Glupačo prokleta", dodade on, ali ona ga nije čula. "Jesam ti smetao?" nastavi on, mada ga niko nije primećiva; ona je sad besno piljila u nekog drugog, ko ju je gurnuo ili lupio. "Izvini", reče joj. "Žao mi je, kravo matora glupa..." Počeo je da psuje tu ženu, psovanje umesto molitve, i više mu je laknulo od toga; psovanje mu je više pomoglo.
<BR>&nbsp;&nbsp;&nbsp;&nbsp;&nbsp;Onda, usred psovanja, dožive jednu nenormalnu, živopisnu sliku. Rat je počeo i oni su pod bombama i verovatno će poginuti, ali Vašington baca te bombe, a ne Kinezi i Rusi; nešto se pokvarilo u automatskom odbrambenom sistemu u svemiru, koji sad na ovaj način izvršava svoj ciklus - i niko ga ne može zaustaviti. Rat je to, i smrt, da, ali je i greška. Ne sadrži nameru. On ne oseti nikakvo neprijateljstvo od sila odozgo. Nisu one osvetnički nastrojene niti motivisane; prazne su, šuplje, sasvim hladne. Kao kad te pregaze tvoja sopstvena kola: događaj stvaran, ali besmislen. Ne politika, nego kvar, omaška, slučajnost.
<BR>&nbsp;&nbsp;&nbsp;&nbsp;&nbsp;Zato se u ovom trenutku on osećao lišen osvetničke mržnje prema neprijatelju, jer takvu nije mogao zamisliti - ni verovati u nju, ni shvatiti pojam takvog nečeg. Kao da je nedavni pacijent, gospodin Tri ili doktor Blutgeld, sve to uzeo u sebe, upio, ne ostavljajući nimalo ni za koga drugog. Blutgeld je preoblikovao Stokstila u drugačiju osobu, koja ne može misliti na takav način čak ni sada. Blutgeld je, time što je bio lud, učinio da pojam neprijatelja bude neverovatan.
<BR>&nbsp;&nbsp;&nbsp;&nbsp;&nbsp;"Uzvra-tiće-mo im; uzvra-tiće-mo im; uzvra-tiće-mo im", ritmično je napevao jedan čovek blizu doktora Stokstila. Stokstil ga pogleda zapanjeno, pitajući se protiv koga bi taj hteo uzvratno da se bori. Izvesne stvari padaju na njih; zar ovaj čovek namerava da preduzme protivnapad na nebo, i da mu to bude nekakva osveta? Zar bi želeo da preokrene delovanje prirodnih sila, kao kad se neka filmska sekvenca pusti unazad? Neobična pomisao, besmislena zaista. Kao da je tog čoveka ščepala podsvest njegova. Pa više ne živi racionalan život, usmeren ka egou; nego se predao nekom arhetipu.
<BR>&nbsp;&nbsp;&nbsp;&nbsp;&nbsp;Napalo nas je ono bezlično, pomisli dr Stokstil. Eto šta se dešava; napalo nas je iznutra i spolja. Kraj sarađivanja, zajedničkog truda. Sada, samo atomi. Svaki za sebe, odvojen, bez ijednog prozora. Sudaraju se, ali ne stvaraju nikakav zvuk, samo opšti fon brujanja.
<BR>&nbsp;&nbsp;&nbsp;&nbsp;&nbsp;On pritisnu prstima uši, trudeći se da ne čuje buku oko sebe. Zvuci kao da su izvirali - besmisleno - ispod njega, kao da su se uzdizali umesto da silaze. Dođe mu da se nasmeje.
<BR>
<BR>&nbsp;&nbsp;&nbsp;&nbsp;&nbsp;Džim Fergeson je, kad je napad počeo, upravo bio sišao u servisno odelenje 'Moderne TV'. Licem u lice sa Hopijem Harisonom, video je izraz na licu fokomelusa kad je crvena uzbuna oglašena preko FM radija, a kon-al-rad sistem za uzbunjivanje stupio u dejstvo. Vide na mršavom, koščatom licu iscerenost nalik na pohlepu, kao da se, čuvši i shvativši, Hopi najednom ozario radošću, radošću života samog. Sinuo, u jednom trenu; odbacio sve što ga je sputavalo ili držalo za površinu zemlje, svaku silu koja ga je usporavala. Oči mu postale prepune svetlosti, a usne se počele grčiti; činilo se da je isplazio jezik, kao da hoće da se naruga Fergesonu.
<BR>&nbsp;&nbsp;&nbsp;&nbsp;&nbsp;Fergeson mu se obrati: "Prljava mala nakarado."
<BR>&nbsp;&nbsp;&nbsp;&nbsp;&nbsp;Foka viknu: "Ovo je kraj!" Onaj izraz već je nestao sa njegovog lica. Možda nije ni čuo šta mu je Fergeson rekao; kao da ga je zahvatilo stanje zaokupljenosti samim sobom. Stresao se, a veštački 'manuelni ekstenzori', ispruženi iz njegovih kolica, mahali su i šibali poput bičeva.
<BR>
<BR>&nbsp;&nbsp;&nbsp;&nbsp;&nbsp;"Slušaj sad", reče Fergeson. "Nalazimo se ispod nivoa ulice." Dograbi jednog servisera, Boba Rubenštajna. "Magarče jedan moronski, ostani tu gde si. Ja idem gore da dovedem onaj narod ovamo. Vi raskrčite koliko god je moguće, da bude što više mesta za njih." On pusti servisera i potrča ka stepeništu.
<BR>&nbsp;&nbsp;&nbsp;&nbsp;&nbsp;Grabio je po dva stepenika svakim korakom, dohvatao ogradu stepeništa i izvlačio se pomoću nje još brže uvis, ali nešto se dogodilo sa njegovim nogama. Donji deo njega je otpao, i Fergeson pade unatraške i poče se kotrljati dole i nazad, a tone belog maltera stadoše ga zapljuskivati kao kiša. Glavom udari u betonski pod, i znade da je zgrada pogođena, odneta, i da onih ljudi tamo više nema. Ranjen je i on, presečen je na dva dela, znači preživeće samo Hopi i Bob Rubenštajn, a možda ni oni.
<BR>&nbsp;&nbsp;&nbsp;&nbsp;&nbsp;Pokuša da progovori, ali ne uspe.
<BR>&nbsp;&nbsp;&nbsp;&nbsp;&nbsp;I dalje pokraj serviserskog radnog stola, Hopi oseti drmusanje i vide kako se ulaz puni komadima tavanice, a drvo stepeništa pretvara u leteće komade, među kojima je nešto meko: delovi mesa; ako su ti delovi Fergeson - on je mrtav. Građevina se tresla u tutnjavi, razlegali su se zvuci kao od zalupljivanja vrata. Zatvoreni smo, uvide Hopi. Svetiljke iznad glave se rasprsnuše; sad nije video ništa. Mrak. Bob Rubenštajn je cičao.
<BR>&nbsp;&nbsp;&nbsp;&nbsp;&nbsp;Foka poveze kolica malo unazad, u crnu kavernu podruma, orijentišići se pipanjem, pomoću ispruženih mehaničkih ruku. Tako dođe do zalihe neprodate robe, do velikih, neotvorenih, kartonskih kutija u kojima su novi televizori; zađe sasvim u dubinu, polagano i pažljivo otvarajući sebi put, da bi bio što dalje od ulaza. Ništa nije palo na njega. Fergeson je bio u pravu: bezbedno je ovde, ispod nivoa ulice. Tamo gore, svi su sada pretvoreni u dronjke mesa pomešane sa suvim, belim prahom koji je nekad bio zgrada; ovde, unutra, nije tako.
<BR>&nbsp;&nbsp;&nbsp;&nbsp;&nbsp;Naprosto, nije vreme, pomisli on. Rekli nam, onda je počelo; i nastavlja se. Osećao je vetar kako briše po površini, gore; neometano, jer sve što beše stajalo uspravno, sad leži. A ne smemo se ni kasnije izići na površinu, zbog zračenja, uvide on. Tu grešku su napravili oni Japosi: odmah su ustali, šetkali se i smeškali.
<BR>&nbsp;&nbsp;&nbsp;&nbsp;&nbsp;Koliko ću živeti ovde dole? - upita se on. Bez vode, osim ako se neka cev polomi. Ponestaće vazduha posle nekog vremena, osim ako se molekuli filtriraju kroz ruševine. Ipak, bolje tako nego pokušati izići. Ne izlazim ja, ponovi on sebi. Nisam toliko glup; nisam glup kao ovi drugi.
<BR>&nbsp;&nbsp;&nbsp;&nbsp;&nbsp;Sad više ništa nije čuo. Nikakve mukle udarce, ni kišu padajućeg komađa, u mraku oko njega; ono maločas bili su razni sitni predmeti koji su zbog drmusanja padali sa polica i sa gomila drugih, većih, naslaganih stvari. Sada, samo tišina. Ne čuje se ni Bob Rubenštajn. Šibice. On ih izvadi iz džepa, upali jednu; vide da su se mase naslaganih kutija sa televizorima zarušile, zatvorile ga. Ostao je sam, u prostoru samo svom.
<BR>&nbsp;&nbsp;&nbsp;&nbsp;&nbsp;O čoveče, reče on sebi oduševljeno. Imam li sreće, a? Ovaj prostor je napravljen samo za mene. Ostaću, ostaću; mogu danima ovako, a onda opet biti živ, znam da mi je suđeno da ostanem živ. A Fergesenu je bilo suđeno da odmah pogine. To je Božja volja. Bog zna šta mu je činiti; On dobro pazi, nema nikakvih slučajnosti u ovome. Sve je ovo jedno veliko čišćenje sveta. Mora se raskrčiti, napraviti mesta za ljude - na primer, za mene.
<BR>&nbsp;&nbsp;&nbsp;&nbsp;&nbsp;On ugasi šibicu, i tama se vrati; nije mu smetala. Čekajući, u kolicima, on pomisli: ovo je moja prilika, stvorena je namerno, za mene. Biće drugačije kad ja iziđem. Dejstvo sudbine još od početka, još od pre nego što sam rođen. Sad razumem sve to, moju toliku različitost od ostalih; uviđam razlog.
<BR>&nbsp;&nbsp;&nbsp;&nbsp;&nbsp;Koliko je vremena prošlo? - upita se on uskoro. Počelo ga je obuzimati nestrpljenje. Jedan sat? Ne mogu podneti čekanje, uvide on. Mislim, ja ću morati da čekam; ali kad bi moglo malo brže! Osluškivao je hoće li neki zvuk možda doći od nekih ljudi gore; možda vojne spasilačke ekipe počinju da iskopavaju preživele. Ali ne; još nisu tu. Još ništa.
<BR>&nbsp;&nbsp;&nbsp;&nbsp;&nbsp;Nadam se da neće biti odveć dugo, reče on sebi. Ima toliko da se radi; posao je preda mnom.
<BR>&nbsp;&nbsp;&nbsp;&nbsp;&nbsp;Kad se izvučem odavde, moram početi da radim i da organizujem, jer to će biti potrebno: organizacija, usmerenje. Svi će se vrzmati kojekuda. Možda mogu sad da planiram.
<BR>&nbsp;&nbsp;&nbsp;&nbsp;&nbsp;U mraku je planirao. Svakojaka nadahnuća mu dođoše; nije gubio vreme, nije besposličio samo zbog telesnog mirovanja. Glava mu je silovito odzvanjala od originalnih ideja; jedva je izdržavao čekanje, dok je o njima razmišljao i procenjivao kako će se one pokazati u praksi. Većinom su se odnosile na načine za opstanak. Niko neće biti u zavisnosti od velikog društva; svuda samo mali gradovi, svuda individualnost, kao što je Ajn Rand govorila u svojim knjigama. Biće to kraj konformizma, masovnog uma i smeća; neće se više u fabrikama proizvoditi smeće kao što su ove kartonske kutiještine pune 3-D televizora u boji, koje su se srušile svud oko njega.
<BR>&nbsp;&nbsp;&nbsp;&nbsp;&nbsp;Srce mu je gruvalo od uzbuđenja i nestrpljenja; kako podneti ovoliko čekanje - kao da je već milion godina. A još ga nisu ni pronašli, mada već vredno tragaju. Znao je to; osećao je da oni rade, da se približavaju.
<BR>&nbsp;&nbsp;&nbsp;&nbsp;&nbsp;"Požurite" uzviknu on i zamahnu mehaničkim ekstenzorima, čiji vrhovi zagrebaše po TV kutijama, stvarajući tup zvuk. Od nestrpljenja poče da bubnja po kutijama. To dobovanje ispunjavalo je pomrčinu, kao da je unutra zarobljeno mnogo živih bića, celo jedno gnezdo ljudi, a ne Hopi Harington sam.
<BR>
<BR>&nbsp;&nbsp;&nbsp;&nbsp;&nbsp;U svom domu na obronku brda u oblasti Zapadni Marin, Boni Keler shvati da je klasična muzika sa stereo-gramofona u dnevnoj sobi prestala. Ona iziđe iz spavaće sobe, brišući sa ruku vodene boje i pitajući se da li je opet ista elektronska cev 'riknula', kako bi to Džordž rekao.
<BR>&nbsp;&nbsp;&nbsp;&nbsp;&nbsp;Onda kroz prozor vide kako naspram neba, na jugu, stoji stameno stablo od dima, gusto i mrko kao da je živo drvo. Zablenula se u to, a onda prozor puče; raspade se u trunčice, a Boni polete unazad, silovito odbačena, i poče se klizati po podu zajedno sa delićima prozora, koji su bili kao prašina. Svaki pojedini predmet u kući se preturi, pade, razlupa, i poče kliziti udalj, od prozora, zajedno sa njom, kao da se kuća prevrnula na tu stranu.
<BR>&nbsp;&nbsp;&nbsp;&nbsp;&nbsp;Znala je: raselina San Andreas. Stravičan zemljotres, kao onaj pre osamdeset godina; sve što smo izgradili... sve srušeno. Vrtela se na podu i onda tresnula u zid, ali sad je taj zid bio vodoravan, a pod - uspravan; videla je kako svetiljke, stolovi i stolice padaju kao kiša i razbijaju se, i nije mogla poverovati da su sve te stvari tako krhke. Neshvatljivo, da predmeti koje je ona posedovala toliko godina mogu da se razbiju tako lako; samo je zid, sada ispod nje, ostao čvrst.
<BR>&nbsp;&nbsp;&nbsp;&nbsp;&nbsp;Moja kuća, pomisli ona. Nema je više. Sve što je moje, sve što mi znači nešto. Oh, to nije pošteno.
<BR>&nbsp;&nbsp;&nbsp;&nbsp;&nbsp;Glava ju je bolela, dok je ležala tako zadihana; poče ravnati odeću na sebi, vide da su joj ruke bele i pokrivene finim prahom i da se tresu - i krv na zglavku, a posekotina se uopšte ne vidi. Na glavi mi je, pomisli ona. Protrlja se po čelu, a komadići materijala padoše joj iz kose. Sada je - ovo joj je bilo nerazumljivo - pod opet bio ravan, a zid uspravan kao što je uvek i bio. Vraćen u normalu. Ali stvari; stvari su sve polomljene. To je ostalo. Kuća smeća, pomisli ona. Biće potrebne nedelje, meseci. Nikad nećemo izgraditi kao što je bilo. Ovo je kraj našeg života, naše sreće.
<BR>&nbsp;&nbsp;&nbsp;&nbsp;&nbsp;Ustade i poče da lunja po sobi; ritanjem ukloni od sebe komade jedne skršene stolice. I tako, ritajući se, prođe kroz smeće, dođe do vrata. Vazduh se vrtložio česticama, a ona ih je udisala; gušila se od njih, mrzela ih. Staklo posvuda, svi njeni divni prozori od staklenih ploča nestali. Prazni kvadratni otvori u zidovima, iz kojih poneka krhotina još viri, a poneka i otpadne, sad, pred njenim očima. Pronađe ulazna vrata kuće - koja su se tako iskrivila da su ostala malo otvorena. Navali da ih gura celom svojom težinom i uspe ih pokrenuti toliko da se provuče kroz njih i istetura iz kuće, nesigurno stane nekoliko metara dalje i osmotri šta se desilo.
<BR>&nbsp;&nbsp;&nbsp;&nbsp;&nbsp;Njena glavobolja se pogoršavala. Jesam li oslepela? - upita se ona; nije uspevala da drži oči otvorene. Jesam li videla neku svetlost? Pamtila je jedan 'škljoc' svetlosti, kao kad se u fotoaparatu otvori zaslon i odmah zatvori tako brzo, tako naglo, da optički živac ne stigne da reaguje - ona to nije stvarno videla. Ipak, oči su joj ozleđene; osećala je povredu u njima. Činilo se da je oštećeno i njeno telo, ona cela. Nikakvo čudo. Ali teren. Ne vidi se nikakva raspuklina. A kuća stoji; uništeni su samo prozori, nameštaj i druga imovina unutra. Građevina sama, kao prazna kutija, ostaje, a u njoj više ničeg nema.
<BR>&nbsp;&nbsp;&nbsp;&nbsp;&nbsp;Hodajući polako u jednom pravcu, ona pomisli: trebalo bi da ja odem po pomoć. Meni je potrebna lekarska pomoć. Onda se spotakla, umalo da padne, i tom prilikom digla pogled, pa se i osvrnula, i pogledala u visinu, još jednom videla stub smeđeg dima na jugu. Da li se San Francisko već zapalio? - upita se.
<BR>&nbsp;&nbsp;&nbsp;&nbsp;&nbsp;On gori, zaključi ona. Nevolja je velika. Nastradao je grad, a ne samo oblast Zapadni Marin, ovde. Nije nastradalo samo nekoliko seljaka, nego građani; mora biti na hiljade mrtvih. Moraće biti proglašeno stanje elementarne nesreće, na nacionalnom nivou, doći će Crveni krst i vojska; pamtićemo ovaj dan dok smo živi. Hodajući dalje, ona poče da plače, sa šakama preko lica, ne videći kuda ide i ne mareći. Nije plakala zbog sebe ili svoje upropašćene kuće, plakala je za onim gradom na jugu. Za svim onim narodom i stvarima tamo i zbog onog što im se desilo.
<BR>&nbsp;&nbsp;&nbsp;&nbsp;&nbsp;Nikada ga više videti neću, reče, znajući sa je tako. Ne postoji više San Francisko; gotovo je s time. Kraj se dogodio, danas. Plačući, ona poče da luta otprilike prema gradu; već je čula glasove nekih ljudi, koji su se dizali sa ravnijeg terena, dole. Vođena zvukom, ona pođe na tu stranu.
<BR>&nbsp;&nbsp;&nbsp;&nbsp;&nbsp;Jedna kola se zaustaviše pored nje. Otvoriše se vrata i muškarac posegnu ka njoj. Nije znala čak ni to da li je ovdašnji ili samo u prolazu. Svejedno, poče ga grliti.
<BR>&nbsp;&nbsp;&nbsp;&nbsp;&nbsp;"U redu", reče čovek, stežući je oko struka.
<BR>&nbsp;&nbsp;&nbsp;&nbsp;&nbsp;Jecajući, izborila se da bude sasvim uz njega i da se pritisne leđima na sedište kola, a njega da navuče preko sebe.
<BR>&nbsp;&nbsp;&nbsp;&nbsp;&nbsp;Kasnije primeti da opet hoda, sad nekim uskim putem ispod hrastova, čvornovatih, starih, živih hrastova koje ona toliko voli, a sad su joj sa obe strane. Nebo iznad je sivo, sumorno, preko njega teški oblaci brode, brzo ali jednolično, u povorkama ka severu. Ovo mora biti drum ka ranču u Medveđoj dolini, pomisli ona. Stopala su je bolela, a kad stade, otkri da je bosa; negde usput izgubila je cipele.
<BR>&nbsp;&nbsp;&nbsp;&nbsp;&nbsp;Na sebi i sad ima one farmerice sa mnogo mrlja od slikarskih boja, farmerice u kojima se zatekla kad je zemljotres naišao, a radio se ugasio. No, je li to zemljotres bio, zaista? Onaj čovek u kolima, koji je u strahu brbljao kao beba, rekao je nešto drugo, ali na način tako paničan i zbrljan da nije razumela.
<BR>&nbsp;&nbsp;&nbsp;&nbsp;&nbsp;Hoću kući, reče ona sebi. Hoću da sam opet u svojoj kući, i svoje cipele hoću. Kladim se da mi ih je uzeo onaj; ostale su u njegovom automobilu, sigurno. Nikad ih više neću videti.
<BR>&nbsp;&nbsp;&nbsp;&nbsp;&nbsp;Gazila je mukotrpnim koracima dalje, lice joj se sitno trzalo od bolova, pitala se zašto je nebo iznad nje takvo, i postajala, proticanjem svakog sledećeg trenutka, sve usamljenija.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
