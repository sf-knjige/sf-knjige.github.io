<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Kako je leto odmicalo ka Lugnasadu, Eilani se činilo da Lianoni nikako nije bolje. Vrhovnu sveštenicu ponekad je bolelo srce, a uvek je bila umorna. Ardanos je dolazio svakog dana, i isprva je razgovarao sa Lianon, ali kako su dani odmicali, i kako je ona sve više usmeravala pažnju ka unutra, samo bi ćutke sedeo kraj njene postelje, a i kada bi progovorio obraćao se Kaileji, ili samom sebi. Posle takvih poseta Kaileja je bivala ćutljiva i zamišljena, ali ona se uvek oslanjala samo na sebe.
<BR>&nbsp;&nbsp;&nbsp;&nbsp;&nbsp;Eilani je bilo vrlo čudno što istovremno njeno telo postaje sud života a Lianonino ide suprotnim putem, spremajući se da oslobodi duh - ali u kojem svetu će se ponovo roditi to niko nije mogao da kaže. Eilanina radost zbog novog života koji je osećala u sebi sprečavala ju je da tuguje. No, tih dana je Šumska kuća postala vrlo tiha, i sve žene su se bavile svojim poslovima uz mešavinu uzbuđenja i užasa. Niko se nije usuđivao da pita ko će biti Lianonina naslednica.
<BR>&nbsp;&nbsp;&nbsp;&nbsp;&nbsp;Sreća je što su svi bili suviše zauzeti Lianoninom bolešću da bi obraćali pažnju na išta drugo, ali šta će Eilan učiniti kada više ne bude mogla da širokim haljinama prikriva stomak? Ni za trenutak nije zaboravljala da ju je Ardanos bez razmišljanja osudio na smrt; činilo joj se da je i Dieda posmatra sa jedva prikrivenim prezirom.
<BR>&nbsp;&nbsp;&nbsp;&nbsp;&nbsp;Mielin je još žalila bog gubitka svog deteta i nije mogla da je teši. Samo Kaileja se uvek isto ponašala - ali Kaileja je uvek živela po svojim pravilima; jedino što je podržavalo Eilan u trenucima najvećeg straha bila je svest o Kailejinoj ljubavi.
<BR>&nbsp;&nbsp;&nbsp;&nbsp;&nbsp;Nije znala kada će, i hoće li uopšte, ponovo videti Gaja; ali kad bi se setila kraljevskog duha koji je naslutila u njemu dok su ležali zajedno, bila je sigurna da će se sresti još. Nije htela da veruje ono što je rekao Vrhovni druid - da se on na brzinu oženio nekom drugom. Čak i među Rimljanima, ozbiljna stvar kao što je brak svakako zahteva više zvaničnosti i vremena.
<BR>&nbsp;&nbsp;&nbsp;&nbsp;&nbsp;Prošlo je mesec dana, i na svečanosti punog meseca nastupila je Kaileja. Sada je bilo očito: uprkos svoj nezi i brizi, Lianon je umirala. Stopala su joj toliko otekla da nije više mogla da ode ni u klozet. Kaileja ju je nežno negovala; nijedna majka nije imala odaniju kći. Ali u telu joj se i dalje nskupljala tečnost.
<BR>&nbsp;&nbsp;&nbsp;&nbsp;&nbsp;Kaileja ju je hranila biljnim napicima i govorila o vodenoj bolesti, i jednom su se zaputile daleko u polja da nađu cvetiće tatule, za koje je Kaileja rekla da su nezamenljivi kod oslabljenog srca. Eilan je oprezno okusila napitak koji je Kaileja načinila od njih, i bio joj je gorak kao tuga.
<BR>&nbsp;&nbsp;&nbsp;&nbsp;&nbsp;Ali uprkos svoj nezi, Lianon je iz dana u dan bila sve slabija, sve otečenija i sve bleđa.
<BR>
<BR>&nbsp;&nbsp;&nbsp;&nbsp;&nbsp;"Kaileja..."
<BR>&nbsp;&nbsp;&nbsp;&nbsp;&nbsp;Za trenutak nije bila sigurna da li uopšte čuje; poziv je ličio na dašak vetra. A onda je zaškripao krevet. Kaileja se umorno okrenula. Lianon je otvorila oči. Kaileja je brzo protrljala oči da se razbudi i naterala sebe da se nasmeši. Bolest je proždrala meso sa Lianoninog lica, i sada su se na njemu sa užasnom jasnoćom videle sve kosti. Skoro je gotovo. Misao je došla neželjena, sama od sebe. Uskoro će ostati samo osnovno.
<BR>&nbsp;&nbsp;&nbsp;&nbsp;&nbsp;"Jesi li žedna? Evo sveže vode, ili da podstaknem vatru i napravim čaj..."
<BR>&nbsp;&nbsp;&nbsp;&nbsp;&nbsp;"Nešto toplo... bi mi prijalo..." Lianion je sa mukom udahnula. "Suviše si dobra prema meni, Kaileja."
<BR>&nbsp;&nbsp;&nbsp;&nbsp;&nbsp;Kaileja je odmahnula glavom. Kada je imala deset godina, skoro je umrla od groznice, a Lianon ju je negovala i povratila, što njeni rođeni otac i mati nikada ne bi učinili. Ovo što je osećala prema Vrhovnoj sveštenici bilo je iznad ljubavi ili mržnje. Kako to pretočiti u reči? Ako Lianon ne može da ih oseti u ukusu napitaka ili u dodiru vlažne krpe na čelu, nikada neće saznati.
<BR>&nbsp;&nbsp;&nbsp;&nbsp;&nbsp;"Sigurno ima onih koji misle da radiš ovo kako bih te označila kao naslednicu... Žene sakupljene na gomili mogu da budu vrlo gadne, a činjenicea je da si ti najbolja sveštenica među svima njima... ali ti znaš kako je, zar ne?"
<BR>&nbsp;&nbsp;&nbsp;&nbsp;&nbsp;"Znam." Kaileja je uspela da se nasmeši. "Sudbina mi je da zauvek živim u senci, ali podržavaću svakog ko bude vladao. Boginja će dati da to ne bude tako brzo."
<BR>&nbsp;&nbsp;&nbsp;&nbsp;&nbsp;A ko zna koliko ću poživeti posle tebe, pomislila je. Ona čudna krvarenja konačno su joj prestala, ali udovi su joj bili izmoždeni kao da su načinjeni od olova iz rudnika Mendip.
<BR>&nbsp;&nbsp;&nbsp;&nbsp;&nbsp;"Možda... nemoj biti tako uverena da sve znaš, dete moje. Ma šta ljudi mislili, moj Vid ne dolazi samo kad ga pozovu druidi. A videla sam te sa oznakama Vrhovne sveštenice, i oko tebe je lebdela magla koja kao da nije sa ovoga sveta. Životna staza može neobično da skreće i krivuda, i ne završavamo uvek tamo kuda smo smerali da pođemo..."
<BR>&nbsp;&nbsp;&nbsp;&nbsp;&nbsp;Voda u malom bakraču je provrila i zapištala, i Kaileja je umešala u nju mešavinu hajdučke trave, kamilice i bele vrbe. Potom je sklonila sud da postoji na toplom.
<BR>&nbsp;&nbsp;&nbsp;&nbsp;&nbsp;"Boginja zna da nisam htela tako!" planula je Lianon. "Toliko smo sanjali kad smo bili mladi, Ardanos i ja - ali on je postao pohlepan na moć... a ja je nisam imala!"
<BR>&nbsp;&nbsp;&nbsp;&nbsp;&nbsp;Trebalo je da mu se usprotiviš, pomislila je Kaileja. Ti si bila Glas Boginje, i narod je dvadeset godina živeo ravnajući se prema tvojim rečima. A ti ne znaš ni šta si im govorila! Da si ikada dozvolila sebi da znaš, mogla si nešto da preduzmeš, jer tada bi sve bilo stvarno...
<BR>&nbsp;&nbsp;&nbsp;&nbsp;&nbsp;Ali oćutala je, jer Lianon je i ne znajući davala svetu mnogo više nade nego Kaileja sa svim svojim svesnim znanjem, i to je pretezalo nad svim njenim propustima, ma šta govorili cinici kao Dieda.
<BR>&nbsp;&nbsp;&nbsp;&nbsp;&nbsp;Uz malo meda da poništi gorčinu, čaj je bio spreman. Kaileja je podvukla ruku pod Lianonina krhka ramena i prinela njenim usnama kašiku. Bolesnica je nemirno vrtela glavom, a niz obraze su joj tekle suze. "Umorna sam, Kaileja..." šapnula je. "Tako sam umorna, umorna..."
<BR>&nbsp;&nbsp;&nbsp;&nbsp;&nbsp;"Hajde, hajde, mila; okružena si nama koji te volimo", šaputala je Kaileja. "Popij ovo, biće ti lakše." Lianon je progutala malo slatko-gorkog napitka i uzdahnula.
<BR>&nbsp;&nbsp;&nbsp;&nbsp;&nbsp;"Obećala sam Ardanosu da ću odabrati svoju naslednicu... u skladu sa njegovim planom. On čeka..." Iskrivila je lice. "Kao što vrana čeka nad bolesnom ovcom. Trebalo je da bude Eilan, ali ona.... mora uskoro da ode. Sad on kaže da treba da odaberem Diedu, ali to neću, a ne bi ni ona pristala, osim ako Boginja..." Zahvatio ju je napad kašlja i Kaileja je žurno spustila čaj, pridržavajući Lianon i tapkajući je po leđima dok se nije smirila.
<BR>&nbsp;&nbsp;&nbsp;&nbsp;&nbsp;"Dok ti Boginja ne pokaže svoju volju", dovršila je njenu rečenicu, i Vrhovna sveštenica Vernemetona se nasmešila.
<BR>
<BR>&nbsp;&nbsp;&nbsp;&nbsp;&nbsp;Lianon je umirala. To je svima bilo jasno - svima osim možda Kaileji, koja ju je negovala toliko odano i sa tolikom očajničkom nežnošću, danju i noću, retko izlazeći iz sobe u kojoj je ležala bolesnica. Čak i one sveštenice koje su oduvek bile sumnjičave prema Kaileji zato što je strankinja sada su morale da se dive njenoj odanosti. I Dieda i Eilan su pretpostavljale šta će uslediti - ali bila je potrebna hrabrost mnogo veća od njihove da bi to rekle Kaileji.
<BR>&nbsp;&nbsp;&nbsp;&nbsp;&nbsp;"Ali ona je tako vična lečenju", rekla je Dieda dok su nosile na reku Lianoninu posteljinu. "Sigurno zna."
<BR>&nbsp;&nbsp;&nbsp;&nbsp;&nbsp;"Verovatno", rekla je Eilan, "ali ako prizna, to će postati stvarno." Radoznalo je pogledala svoju rođaku. Osim što je sarkastično rekla da prljavo rublje Vrhovne sveštenice zaudara kao i bilo čije drugo, i da ne razume zašto moraju da ga peru obrečene sveštenice, Dieda je bez žalbi obavljala svoj deo posla.
<BR>&nbsp;&nbsp;&nbsp;&nbsp;&nbsp;Činilo joj se čudno što su se toliko udaljile jedna od druge, mada su sestre sveštenice. Radeći proteklih nedelja sa Diedom, pošto je sva Kailejina pažnja bila upravljena na Lianon, Eilan se podsetila koliko su bliske bile u detinjstvu. Zadubljena u misli, spotakla se o koren drveta. Dieda je pružila ruku da je pridrži.
<BR>&nbsp;&nbsp;&nbsp;&nbsp;&nbsp;"Hvala ti", iznenađeno je rekla Eilan.
<BR>&nbsp;&nbsp;&nbsp;&nbsp;&nbsp;Dieda ju je prostrelila pogledom. "Što zuriš u mene? Ja te ne mrzim."
<BR>&nbsp;&nbsp;&nbsp;&nbsp;&nbsp;Eilan je osetila da joj obrazi plamte, a potom blede. "Onda znaš", šapnula je.
<BR>&nbsp;&nbsp;&nbsp;&nbsp;&nbsp;"Ti si budala, a ne ja", glasio je odgovor. "Stalno sam sa tobom i Kailejom, morala sam da čujem ponešto. Ali ćutala sam zbog porodične časti. Ako druge žene znaju tvoju tajnu, sigurno je nisu čule od mene. Barem izgleda da ti trudnoća prija. Da li se dobro osećaš?"
<BR>&nbsp;&nbsp;&nbsp;&nbsp;&nbsp;Za Eilan je bilo olakšanje da govori o nečem drugom sem o Lianoninoj bolesti, i činilo joj se da je tako i sa Diedom. Kad su se vratile u Šumsku kuću, bile su bliskije nego ikada proteklih godina.
<BR>
<BR>&nbsp;&nbsp;&nbsp;&nbsp;&nbsp;No, došao je dan kada više ni Kaileja nije mogla da poriče. Ardanos je rekao da se sveštenice moraju okupiti za samrtno bdenje. Izgledao je žalostan i siv, i Eilan se setila da joj je rođaka rekla kako su se njih dvoje nekada voleli. Pomislila je da je to sigurno bilo veoma davno, ili da je bila neka veoma čudna vrsta ljubavi.
<BR>&nbsp;&nbsp;&nbsp;&nbsp;&nbsp;Sigurno nije bilo nešto što bi ona nazvala ljubavlju, a ona je sigurno stručnjak. Ali Ardanos je sedeo tik kraj besvesne žene i držao je za ruku; sveštenice su ulazile i izlazile, kako bi bdele po dve ili tri, a Kaileja se bunila da to smeta Lianon.
<BR>&nbsp;&nbsp;&nbsp;&nbsp;&nbsp;"Zašto se uznemirava? Mislim da Vrhovnoj sveštenici više ništa ne može da smeta", šapnula je Eilan Diedi, i ova je klimula, ali ništa nije rekla.
<BR>
<BR>&nbsp;&nbsp;&nbsp;&nbsp;&nbsp;Bližilo se veče, i Ardanos je izišao da udahne malo vazduha. Kao i sve bolesničke sobe, i ova je bila pregrejana i tesna, i Eilan mu nije ni trenutka zamerala što je želeo da malo predahne. Iako je Lugnasad bio veoma blizu, bilo je vidno do kasno. Zalazak sunca bacao je crvenkasto svetlo u sobu, ali po uglu pod kojim je ulazilo Eilan je znala da će uskoro nestati. Prešla je preko sobe da upali lampu kada je postala svesna da je Lianon budna i da se, prvi put posle mnogo dana, prisebno osvrće oko sebe.
<BR>&nbsp;&nbsp;&nbsp;&nbsp;&nbsp;"Gde je Kaileja?" šapnula je.
<BR>&nbsp;&nbsp;&nbsp;&nbsp;&nbsp;"Izišla je da ti napravi još čaja, Majko", odgovorila je Eilan. "Da je pozovem?"
<BR>&nbsp;&nbsp;&nbsp;&nbsp;&nbsp;"Nema vremena", zakašljala se Vrhovna sveštenica. "Hodi ovamo - jesi li ti Dieda?"
<BR>&nbsp;&nbsp;&nbsp;&nbsp;&nbsp;"Ne, Eilan, ali Dieda je u bašti; da li da je pozovem?"
<BR>&nbsp;&nbsp;&nbsp;&nbsp;&nbsp;Začuo se čudan, šuštav, stružući zvuk, i Eilan je shvatila da bolesnica pokušava da se nasmeje.
<BR>&nbsp;&nbsp;&nbsp;&nbsp;&nbsp;"Čak ni sad ne mogu da vas razlikujem", šapnula je Lianon. "Zar ne vidiš u tome ruku Boginje?"
<BR>&nbsp;&nbsp;&nbsp;&nbsp;&nbsp;Eilan se upitala da li Lianon tone u bunilo za koje su rekli da može doći na kraju. "Zovi Diedu", oštro je rekla Vrhovna sveštenica. "Vreme mi je kratko. Ne buncam; vrlo dobro znam šta činim i moram to da okončam pre nego što umrem."
<BR>&nbsp;&nbsp;&nbsp;&nbsp;&nbsp;Eilan je požurila ka vratima da pozove Diedu. Kada su se vratile, samrtnica im se nasmešila.
<BR>&nbsp;&nbsp;&nbsp;&nbsp;&nbsp;"Istina je što govore", šapnula je. "Samrtnici jasno vide. Dieda, sad moraš da budeš svedok. Eilan, kćeri Reisina, uzmi ogrlicu koja leži kraj mene - uzmi je!" Borila se za dah, i Eilan je drhtavom šakom uzela prsten od izuvijanog zlata koji je ležao na jastuku. "I narukvice... A sad ih stavi..."
<BR>&nbsp;&nbsp;&nbsp;&nbsp;&nbsp;"Ali samo Vrhovna sveštenica..." počela je Eilan, ali starica ju je pogledala u oči sa takvom užasnom usredsređenošću da je sledećeg trenutka već otkopčavala ogrlicu i stavljala je na sebe. Za trenutak joj je bila hladna, ali onda se namestila oko grla, zagrejavši se kao da joj je milo što se opet nalazi blizu ljudskog tela.
<BR>&nbsp;&nbsp;&nbsp;&nbsp;&nbsp;Dieda je ispustila tih, prigušen zvuk, ali Lianonino krkljanje je bilo glasnije.
<BR>&nbsp;&nbsp;&nbsp;&nbsp;&nbsp;"Neka tako bude", rekla je. "Device i Majko, vidim u tebi Boginju sada... Reci Kaileji..." Za trenutak je zaćutala kao da se bori za dah, i Eilan se upitala da li je u delirijumu, ili je možda on nju zahvatio. Ponovo je podigla šaku da dotakne teško zlato.
<BR>&nbsp;&nbsp;&nbsp;&nbsp;&nbsp;"Kaileja je napolju, Majko; da li da je pozovem?" upitala je Dieda.
<BR>&nbsp;&nbsp;&nbsp;&nbsp;&nbsp;"Idi", šapnula je Lianon sa nešto više snage. "Reci joj da je volim..."
<BR>&nbsp;&nbsp;&nbsp;&nbsp;&nbsp;Kad je Dieda žurno izišla, samrtnica je prikovala pogled za Eilan.
<BR>&nbsp;&nbsp;&nbsp;&nbsp;&nbsp;"Sada znam šta je Ardanos hteo kada mi je naredio da odaberem tebe, dete, a umesto toga bogovi su do moje ruke doveli Diedu. Nije bio u pravu za tebe, ali ipak je vršio Gospinu volju!" Usne su joj se iskrivile i Eilan je znala da je to smeh. "Zapamti - ovo je važno! Možda čak ni sama Boginja ne može da razlikuje vas dve. Niti Rimljani - sada vidim..." i opet je zaćutala. Eilan je gledala u nju, nesposobna da se pokrene.
<BR>&nbsp;&nbsp;&nbsp;&nbsp;&nbsp;Toliko dugo je ćutala, da je Kaileja, kad se vratila, morala da pita: "Da li spava? Ako može da spava, onda će možda poživeti još jedan mesec..." a onda se prišunjala do Lianon, oslušnula joj disanje i uzdahnula. "Avaj, neće ona više spavati..."
<BR>&nbsp;&nbsp;&nbsp;&nbsp;&nbsp;Kaileja je kleknula kraj kreveta i poljubila Lianon u čelo, a onda joj je, vrlo polako, sklopila oči. Svakog trenutka sa lica mrtve žene nestajao je sve veći deo izraza, i sad više nije izgledalo da spava; čak više nije ni ličila na Lianon. Eilan je obgrlila samu sebe i trgla se kad je osetila tvrdi metal narukvica. Osećala je vrtoglavicu i bilo joj je hladno.
<BR>&nbsp;&nbsp;&nbsp;&nbsp;&nbsp;Potom je Kaileja ustala, i kad je ugledala ukrase na Eilan raširila je oči. Onda se nasmešila.
<BR>&nbsp;&nbsp;&nbsp;&nbsp;&nbsp;"Gospo od Vernemetona, pozdravljam te u ime Majke svih nas!"
<BR>&nbsp;&nbsp;&nbsp;&nbsp;&nbsp;Ardanos, koji je ušao u sobu za Diedom, nagnuo se nad pokojnicom i ponovo se ispravio. "Nema je više", rekao je čudnim, ravnim glasom. Okrenuo se, i nešto je blesnulo u njegovom pogledu kad je video Eilan sa zlatnim ukrasima.
<BR>&nbsp;&nbsp;&nbsp;&nbsp;&nbsp;Ostale sveštenice su se okupljale oko njih, ali tek stara biljarka Latis se progurala napred i naklonila se, govoreći neobičnim glasom koji je prepao Eilan: "Molim te, Glasu Boginje, reci nam sve što je Sveta Gospa rekla u poslednjim trenucima."
<BR>
<BR>&nbsp;&nbsp;&nbsp;&nbsp;&nbsp;"Neka bi počivala u miru, ali Lianon je zaista odabrala nezgodan trenutak da umre," oštro je rekao Ardanos. "Moramo imati sveštenicu Proročanstva na svečanosti za Lugnasad, a Eilan očito ne možemo da upotrebimo!" Mračno je gledao dve žene pred sobom.
<BR>&nbsp;&nbsp;&nbsp;&nbsp;&nbsp;Prošla su tri dana svečanog žaljenja, i Lianon je položena u grob; Ardanos se čudio koliko još bola oseća dok gleda odaju u kojoj se uvek sretao sa njom i dok se priseća da je više nema. Verovatno će mu još dugo nedostajati, ali nije smeo dozvoliti sebi da sada pokazuje tugu. Kaileja je sedela mršteći se, ali Eilan je piljila u njega raširenim, neprozirnim očima. Ljutito joj je uzrvatio pogled.
<BR>&nbsp;&nbsp;&nbsp;&nbsp;&nbsp;"Znaš dobro kao i ja da je priča kako samo device smeju da služe na oltaru obično sujeverje, ali ako Eilan ponese moći Boginje, to bi ovog trneutka bilo opasno i po nju i po dete", složila se Kaileja.
<BR>&nbsp;&nbsp;&nbsp;&nbsp;&nbsp;Polno uzdržavanje je neophodno za izvođenje velike magije - magije koja zahteva predavanje čitavog tela i duha kako bi Boginja mogla da govori kroz smrtnika.
<BR>&nbsp;&nbsp;&nbsp;&nbsp;&nbsp;Da bi moć slobodno tekla, duh se mora odvojiti od čula. Stoga je zabranjeno raditi one stvari koje bi povećale zanimanje čula i time zakrčile staze, kao što je jedenje mesa nekih životinja, pijenje medovine i drugih pića, ili ležanje sa muškarcem.
<BR>&nbsp;&nbsp;&nbsp;&nbsp;&nbsp;"Lianon je trebalo da misli na to kad ju je odabrala", odgovorio je Vrhovni druid. "To jednostavno neće ići. Dovoljno je loše što je ona još tu. Ali trudna Vrhovna sveštenica? Nemoguće!"
<BR>&nbsp;&nbsp;&nbsp;&nbsp;&nbsp;"Ja bih je zamenjivala u ritualima..." počela je Kaileja.
<BR>&nbsp;&nbsp;&nbsp;&nbsp;&nbsp;"A kako bismo to objasnili narodu? Mogli smo da objasnimo privremenu zamenu Lianoninom bolešću, ali sada se zna da je mrtva. Prelasci su uvek osetljivi. Ljudi će se pitati hoće li nova Vrhovna sveštenica preživeti probu, hoće li im Boginja i dalje dolaziti sad kad Lianon više nema."
<BR>&nbsp;&nbsp;&nbsp;&nbsp;&nbsp;Počeo je da trlja čelo. Niko od njih se već dugo nije naspavao. Kailejine oči bile su tamne i uznemirene, a Eilan je, uprkos trudnoći, izgledala napeta i puna strepnje. A ima i zašto, pomislio je Ardanos. Lianon ih je sve stavila u procep kad je odabrala tu devojku.
<BR>&nbsp;&nbsp;&nbsp;&nbsp;&nbsp;"Slušajte - ma kakvo ludilo obuzelo Lianon na samrti, neću dozvoliti da time uništi sve što smo izgradili sa toliko muke!" Uzdahnuo je. "Tu nema pomoći. Moraćemo da biramo ponovo. Bilo je takvih slučajeva; stara Helva je pokušala da prenese svoje moći na - kako se zvaše? - onu sirotu poluludu devojku što je umrla. A onda je Veće odabralo Lianon."
<BR>&nbsp;&nbsp;&nbsp;&nbsp;&nbsp;"To bi voleo, je li?" počela je Kaileja, ali Eilan, koja je toliko dugo ćutala da je Vrhovni druid gotovo zaboravio na njeno prisustvo, naglo je ustala.
<BR>&nbsp;&nbsp;&nbsp;&nbsp;&nbsp;"Tek posle probe!" glasno je rekla. Njih dvoje su se zagledali u njeno lice sa crvenim pečatima na obrazima. "Novu Vrhovnu sveštenicu imenovali su tek kada ona odabrana nije uspela da prenese moći Boginje u ritualu, zar ne? Šta mislite, koliko priča će se podići ako ja ni ne pokušam? Svi u Vernemetonu znaju da me je Lianon odabrala."
<BR>&nbsp;&nbsp;&nbsp;&nbsp;&nbsp;"Ali, opasnost!" povikala je Kaileja.
<BR>&nbsp;&nbsp;&nbsp;&nbsp;&nbsp;"Misliš da će me Boginja ubiti na mestu? Ako sam počinila toliki greh, neka samo izvoli! Ali ako preživim, znaćete da me je Ona zaista odabrala!"
<BR>&nbsp;&nbsp;&nbsp;&nbsp;&nbsp;"A šta predlažeš da radimo sa tobom ako preživiš?" otrovno je upitao Ardanos. "Uskoro će svi videti u kakvom si stanju, i Rimljani će se siti ismejati kada vide našu Vrhovnu sveštenicu kako se gega okolo sa trbuhom kao u steone krave!"
<BR>&nbsp;&nbsp;&nbsp;&nbsp;&nbsp;"Lianon je smislila način", rekla je Eilan. "To je bilo poslednje što mi je rekla. Čim se ritual završi, Dieda mora da zauzme moje mesto, a vi se morate pretvarati da je ona oterana odavde. Ni ti ne možeš da nas razlikuješ, deda, a obe nas znaš još otkako smo se rodile!"
<BR>&nbsp;&nbsp;&nbsp;&nbsp;&nbsp;Ardanos ju je pažljivo pogledao, a u mozgu su mu se vrteli proračuni. Možda je to bezobrazno dete zaista rešilo problem. Ako je ritual ubije, što je bilo sasvim verovatno, imaće puno pravo da izaberu njenu naslednicu, a ako Eilan umre na porođaju, Dieda će već biti na svom mestu, spremna da preuzme dužnost. Sasvim dobro će biti, pomislo je, sa bilo kojom od njih, jer nijedna se neće osećati sasvim bezbedno na tom položaju. Ako je Vrhovnoj sveštenici potrebna podrška sveštenika, spremno će raditi ono što joj se kaže.
<BR>&nbsp;&nbsp;&nbsp;&nbsp;&nbsp;"Ali hoće li Dieda pristati?" upitao je.
<BR>&nbsp;&nbsp;&nbsp;&nbsp;&nbsp;"Ostavite to meni", odgovorila je Kaileja.
<BR>
<BR>&nbsp;&nbsp;&nbsp;&nbsp;&nbsp;Još začuđena pozivom, Dieda je u odajama koje su tako dugo bile Lianonine zatekla Kaileju.
<BR>&nbsp;&nbsp;&nbsp;&nbsp;&nbsp;"Ardanos se složio da ti budeš zamena za Eilan posle iskušenja Proročanstva. Dieda - sad nam moraš pomoći", rekla je Kaileja.
<BR>&nbsp;&nbsp;&nbsp;&nbsp;&nbsp;Dieda je odmahnula glavom. "Zašto bih marila šta želi Ardanos, kad on nikad nije mario za mene? Eilan je samu sebe uvalila u nevolje. Ne pristajem na prevaru, i to mirno možeš preneti mom ocu!"
<BR>&nbsp;&nbsp;&nbsp;&nbsp;&nbsp;"Lepe reči, zaista, ali ako si uvek spremna da činiš upravo suprotno od onoga što odredi Ardanos, onda ipak činiš po njegovoj volji. Da sam ti rekla da se on protivi ovome, verovatno bi pristala?" upitala je Kaileja.
<BR>&nbsp;&nbsp;&nbsp;&nbsp;&nbsp;Dieda je piljila u nju, a misli su joj se kovitlale.
<BR>&nbsp;&nbsp;&nbsp;&nbsp;&nbsp;"Njemu se ovo uopšte ne sviđa", dodala je Kaileja, pažljivo je gledajući. "On bi voleo da odmah odbaci Eilan i da ti postaneš Vrhovna sveštenica umesto nje. Mislim da se složio sa zamenom samo zato što je mislio da ćeš ovako reagovati..."
<BR>&nbsp;&nbsp;&nbsp;&nbsp;&nbsp;"Vrhovna sveštenica?" uzviknula je Dieda. "Onda nikada ne bih pobegla odavde!"
<BR>&nbsp;&nbsp;&nbsp;&nbsp;&nbsp;"To bi ipak bilo samo privremeno", odvratila je Kaileja. "Čim se rodi Eilanina beba, ona će se vratiti na dužnost, a onda bi ti ionako morala da odeš..."
<BR>&nbsp;&nbsp;&nbsp;&nbsp;&nbsp;"Da li bi me pustili da odem na sever, kod Sinrika?" sumnjičavo je upitala Dieda.
<BR>&nbsp;&nbsp;&nbsp;&nbsp;&nbsp;"Ako to želiš. Ali mislili smo da te pošaljemo u Eriu da učiš za barda..."
<BR>&nbsp;&nbsp;&nbsp;&nbsp;&nbsp;"Dobro znaš da sam to oduvek najviše želela!" uzviknula je Dieda.
<BR>&nbsp;&nbsp;&nbsp;&nbsp;&nbsp;Kaileja ju je mirno gledala. "Onda ipak postoji nešto što mogu da ti obećam ili zabranim. Ako učiniš ovo za Eilan - i za mene - postaraću se da dobiješ dozvolu da učiš od najvećih pesnika i harfista u Eriu. Ako ne pristaneš, Ardanos će te svakako proizvesti za Vrhovnu, a ja ću se postarati da istruliš među ovim zidovima."
<BR>&nbsp;&nbsp;&nbsp;&nbsp;&nbsp;"Ne bi valjda", rekla je Dieda. Ali osetila je jezu.
<BR>&nbsp;&nbsp;&nbsp;&nbsp;&nbsp;"Videćeš", mirno je rekla Kaileja. "Nema drugog izbora. To je bila Lianonina želja, a ja ću izvršavati njenu volju kao i uvek."
<BR>&nbsp;&nbsp;&nbsp;&nbsp;&nbsp;Dieda je uzdahnula. Nije želela da se Eilan desi išta loše. Nekada ju je volela, ali posle proteklih nekoliko godina bilo joj je teško ikoga da voli. Smatrala je da je Eilan napravila od sebe budalu. Imala je onakvu ljubav kakvu je Dieda odbila i odbacila. Nije znala ni zašto je Kaileji toliko stalo. Ipak, nije htela da je ljuti. Kaileja može da bude dobar prijatlej ili strašan neprijatelj - i njoj i Sinriku. Dieda je dovoljno dugo živela u Šumskoj kući da bi znala koliko uticaja vrši Irkinja na svoj tihi način.
<BR>&nbsp;&nbsp;&nbsp;&nbsp;&nbsp;"Neka bude tako", rekla je. "Pristajem da budem zamena za Eilan dok se ona ne porodi, a potom ćeš ti ispuniti moju želju."
<BR>&nbsp;&nbsp;&nbsp;&nbsp;&nbsp;"Hoću." Kaileja je podigla jednu ruku. "I neka nam Boginja bude svedok. A niko živi ne može reći da sam ikada pogazila zavet."
<BR>
<BR>&nbsp;&nbsp;&nbsp;&nbsp;&nbsp;Prošlo je pola meseca od Lianonine smrti, i došlo je vreme svečanosti Lugnasada. Eilan je čekala sa Kailejom u izdvojenoj kućici gde se Vrhovna sveštenica priprema za rituale. Strepnja joj je izoštrila sluh, pa je prva čula šuškanje sandala pred vratima. Vrata su se otvorila i ugledala je priliku pod kapuljačom, naizgled nemoguće visoku zbog polumraka. Mogla je da nazre i obrise drugih druida u pozadini.
<BR>&nbsp;&nbsp;&nbsp;&nbsp;&nbsp;"Eilan, kćeri Reisina, Glas Boginje je odabrao tebe. Da li si spremna da joj se sasvim prepustiš?" Ardanosov glas odzvanjao je kao veliko zvono, i Eilan je osetila da joj se trbuh grči od straha.
<BR>&nbsp;&nbsp;&nbsp;&nbsp;&nbsp;Sada se setila svih priča iz Kuće devojaka, i one su uništile sva razumna objašnjenja. Nije bilo važno da li Boginja mari zbog onog što je učinila sa Gajem. Biće pravo čudo ako preživi ritual nedirnuta. Htela sam samo da se suprotstavim druidima, ali suprotstavila sam se Njoj, i time izazvala Njen gnev. Boginja će me sigurno ubiti! A šta će biti sa mojim detetom? Ali ako Boginja kazni nerođenu bebu zbog onog što je učinila njena majka, onda to nije ono Prisustvo puno ljubavi kome se Eilan zaklela da služi.
<BR>&nbsp;&nbsp;&nbsp;&nbsp;&nbsp;Ardanos je čekao njen odgovor - svi su čekali i gledali je očima punim nade ili osude - i polako se smirila. Ako me Boginja ne želi ovakvu kakva sam, ne želim da živim. Duboko je uzdahnula, vraćajući se odluci koju je donela u besanim noćima posle Lianonine smrti.
<BR>&nbsp;&nbsp;&nbsp;&nbsp;&nbsp;"Spremna sam." Glas joj je samo malo zadrhtao. Barem je njen otac negde na severu, sa Sinrikom. Bilo joj je drago zbog toga. Verovala je da ne bi mogla da mu pogleda u oči.
<BR>&nbsp;&nbsp;&nbsp;&nbsp;&nbsp;"I da li smatraš sebe dostojnim sudom za Njene moći?"
<BR>&nbsp;&nbsp;&nbsp;&nbsp;&nbsp;Eilan je progutala knedlu. Prethodne noći je sumnjala u to, i plakala je na Kailejinom ramenu kao preplašeno dete.
<BR>&nbsp;&nbsp;&nbsp;&nbsp;&nbsp;"Dostojna? A koja bi mogla da bude, kad tako kažeš?" upitala je Kaileja. "Sve smo mi samo smrtnice; ali ti si odabrana. Zašto bi se inače pripremala tolike godine?"
<BR>&nbsp;&nbsp;&nbsp;&nbsp;&nbsp;Vrhovni druid ju je posmatrao kao soko koji traga za nekim izdajničkim pokretom u travi, iščekujući da se oda pa da potpuno bude u njegovoj moći. Postalo joj je jasno da on u ovome uživa.
<BR>&nbsp;&nbsp;&nbsp;&nbsp;&nbsp;Lianon je mislila da sam dostojna, pomislila je. Samo prolaskom kroz probu može da potvrdi izbor koji je Lianon napravila na samrtničkoj postelji, i izbor koji je sama izvršila kad se podala Gaju pod drvećem. Tada joj se činilo da postupa po najdrevnijem zakonu Boginje, starijem od onog o očuvanju devičanstva. Ako odbije probu, priznaće da je ta ljubav bila greh. Ponosno je podigla glavu. "Dostojna sam za sveti sud. Neka se zemlja podigne i pokrije me, neka nebo padne i zdrobi me, i neka me bogovi kojima se kunem kazne ako lažem!"
<BR>&nbsp;&nbsp;&nbsp;&nbsp;&nbsp;"Kandidatkinja je ispitana, i zaklela se..." rekao je Ardanos druidima koji su ga pratili. Potom se obratio sveštenicama. "Neka se pročisti i pripremi za ritual..."
<BR>&nbsp;&nbsp;&nbsp;&nbsp;&nbsp;Za trenutak ju je pogledao, i u njegovom pogledu kao da su ratovali sažaljenje, očajanje i zadovoljstvo. Potom se odsečno okrenuo i izveo muškarce iz sobe.
<BR>
<BR>&nbsp;&nbsp;&nbsp;&nbsp;&nbsp;"Eilan, ne smeš toliko da drhtiš", blago je rekla Kaileja. "Ne daj da te zaplaši taj matori stršljen, nemaš čega da se bojiš. Boginja je milostiva. Ona je naša majka, Eilan, i majka svih žena, stvorila je sve što je smrtno. Nemoj to da zaboraviš."
<BR>&nbsp;&nbsp;&nbsp;&nbsp;&nbsp;Eilan je klimnula, ali znala je da bi bila uplašena čak i da je dovde došla potpuno uobičajenim nizom događaja. Ako mora da umre, bolje da to bude od ruke Boginje, i nema smisla unapred se bojati.
<BR>&nbsp;&nbsp;&nbsp;&nbsp;&nbsp;Zavesa se opet pomerila i ušle su četiri najmlađe sveštenice, sa Senarom i Eilid, noseći krčage vode sa Svetog kladenca. Zastale su na samim vratima, zapanjeno je gledajući. Ruka Boginje je već na meni, pomislila je, i učinilo joj se da na njihovim licima vidi nešto od istog onog divljenja koje je sama osećala kad bi gledala Lianon. One su sve mlade; samo je Eilid nešto starija od nje...
<BR>&nbsp;&nbsp;&nbsp;&nbsp;&nbsp;Poželela je da krikne: "Ništa se nije promenilo; ja sam i dalje Eilan..." ali činjenica je da se sve promenilo. Ali kad su joj svukle haljinu i kad se pogledala, začudila se što joj se telo tako malo izmenilo.
<BR>&nbsp;&nbsp;&nbsp;&nbsp;&nbsp;Ali one su bile device. Nikakvo čudo da nisu primetile prve znake rane trudnoće. Kao što je Eilan često činila za Lianon, devojke su joj pomogle da se okupa. Stajala je drhteći u hladnoj sobi, osećajući ledeni dodir bistre vode na telu kao da je istinsko pročišćenje; kao da spira ne samo poslednje tragove njenog dodira sa Gajem, nego i sav njen dotadašnji život.
<BR>&nbsp;&nbsp;&nbsp;&nbsp;&nbsp;Osoba koju su obukle u ritualnu odeću bila je potpuno nova Eilan. Oko čela su joj stavile starinski venac. Kad je osetila kako joj se oko čela stežu povezi od puzavica, za trenutak ju je zahvatila vrtoglavica, i upitala se da li je to prvi nagoveštaj dodira Boginje.
<BR>&nbsp;&nbsp;&nbsp;&nbsp;&nbsp;Osećala se čudno, opijeno, potpuno drugačije nego inače; prepoznala je glad. Sveto bilje u napitku koji su joj dali na početku rituala mora se uzeti na prazan stomak, inače izaziva strašnu mučninu. Kaileja joj je jednom rekla kako veruje da je Lianonino slabo zdravlje delom izazvano dugotrajnom upotrebom tog bilja. Eilan se za trenutak upitala koliko će potrajati dok i njoj ne popusti zdravlje. Potom se nasmešila, pomislivši kako će imati dovoljno vremena da brine zbog budućnosti ako preživi ovo veče.
<BR>&nbsp;&nbsp;&nbsp;&nbsp;&nbsp;Potom su uneli zlatnu činiju sa magičnim napitkom Vida. Znala je da su u njoj bobice imele i drugo sveto bilje; mnogo puta je gledala Mielin kako ga bere. U svetom napitku bilo je i nekoliko vrsta pečuraka; običan svet ih je izbegavao, koliko zbog svetosti toliko i zbog verovanja da su otrovne, a kao hrana su ionako bile neupotrebljive. Sveštenice su, pak, znale da u malim količinama mogu da pojačaju običnu vidovitost koja je naučena.
<BR>&nbsp;&nbsp;&nbsp;&nbsp;&nbsp;Drhteći, učinila je ono što je često gledala Lianon da čini, i uzela je činiju iz Eilidinih ruku. Kaileja je bila u pravu, pomislila je dok je prinosila sud usnama. Toliko često je pomagala u ovim pripremama da je tačno znala šta treba da radi.
<BR>&nbsp;&nbsp;&nbsp;&nbsp;&nbsp;Po onim malim gutljajima koje je uzimala tokom svečanosti znala je i šta da očekuje od napitka. No, kad ga je iskapila, setila se da sveštenica mora da ga popije nadušak zato što je to bio jedini način da se uzme. Bio je užasno gorak, i kad ga je progutala, upitala se nije li i otrovan. To bi bio dobar način da je se Ardanos otarasi. Ali Kaileja ju je uveravala da će lično sve pripremiti, i da neće pustiti nikoga ni blizu, i morala je da joj veruje.
<BR>&nbsp;&nbsp;&nbsp;&nbsp;&nbsp;U glavi joj se vrtelo, a želudac se za trenutak pobunio. Možda upravo počinje njena kazna. Ali posle kratke, oštre bitke uspela je da uspostavi kontrolu nad sobom, pa je uzela nekoliko gutljaja vode da očisti usta od ukusa i sklopila je oči, čekajući.
<BR>&nbsp;&nbsp;&nbsp;&nbsp;&nbsp;Prolazno osećanje mučnine je brzo minulo. Eilan je čvrsto zažmurila pred naletom vrtoglavice i sela, čekajući da povrati ravnotežu. Nejasno se sećala da je tako bilo i sa Lianon. U to vreme Eilan je mislila da su u pitanju godine. Ali Lianon zapravo nije bila tako stara. Hoće li i ona prerano ostariti? Pa, može samo da se nada da će imati vremena za starenje!
<BR>&nbsp;&nbsp;&nbsp;&nbsp;&nbsp;U odaji je došlo do komešanja, i devojke su se povukle. Eilan je shvatila da pred njom stoji Ardanos. S mukom je podigla kapke da ga pogleda, a on joj je uzvratio pogled bez osmeha.
<BR>&nbsp;&nbsp;&nbsp;&nbsp;&nbsp;"Eilan, vidim da si pripremljena. Izgledaš veoma lepo, draga moja. Narod će biti siguran da im je došla Boginja..." Ljubazne reči su čudno zvučale sa njegovih usana.
<BR>&nbsp;&nbsp;&nbsp;&nbsp;&nbsp;Hoće li? nesigurno je pomislila Eilan. A šta ti misliš, starče, ako uopšte veruješ u Boginju? Da je po tvome, ovi venci bi mi smesta uvenuli na čelu! Ali to više nije bilo važno; osećala je kao da lebdi iznad svega toga, i kao da se svakog časa sve više udaljava...
<BR>&nbsp;&nbsp;&nbsp;&nbsp;&nbsp;"Piće je brzo hvata", promrmljao je on i dao znak devojkama da se odmaknu. "Slušaj, dete moje - znam da me još čuješ..." Dok je nastavljao, glas mu se pretopio u melodiju rituala.
<BR>&nbsp;&nbsp;&nbsp;&nbsp;&nbsp;Eilan je znala da joj govori nešto veoma važno, nešto što mora da zapamti... ali nije bila sigurna šta. Vreme je proticalo, i njega više nije bilo. A zar je i važno, upitala se. Osećala se kao da lebdi nad zelenom tamom. Vrhovi drveća bili su duboko ispod nje. Nosili su je u nečemu - nosiljci - a onda su je spustili i pomogli joj da ustane. Osećala je kraj sebe Kaileju i još nekoga, učinilo joj se da je Latis. Uzele su je za ruke i povele je na čelu procesije, ka bakljama koje su okružavale sveto brdo.
<BR>&nbsp;&nbsp;&nbsp;&nbsp;&nbsp;Eilan je bila dovoljno svesna da se odupre kad je ugledala tronožac. Postojao je neki razlog zbog koga nije smela da sedne tamo; nosila je na duši neki greh. Ali njene pomoćnice su je povukle dalje, i pomislila je da, ako ni ona ne može da se seti šta je, verovatno nije ni važno.
<BR>&nbsp;&nbsp;&nbsp;&nbsp;&nbsp;Sveti bik je već bio žrtvovan i meso razdeljeno narodu. Sveštenici su odigrali ritual u kome je mladi bog oteo žetvu od starog. Sada je bilo vreme da se traže predznaci u plimi jeseni. Na istoku je izlazio žetveni mesec, zlatan kao ukrasi na sveštenicima.
<BR>&nbsp;&nbsp;&nbsp;&nbsp;&nbsp;Pogledaj me, Gospo, trudila se Eilan da izgovori molitvu. Čuvaj me dobro!
<BR>&nbsp;&nbsp;&nbsp;&nbsp;&nbsp;Jedna od sveštenica iz pratnje spustila joj je u dlan mali, zlatni, zakrivljeni ritualni bodež. Podigla je bodež i brzim pokretom ga zabola u vrh prsta. Osetila je oštar bol, i na površini je blesnula teška kap krvi; držala je prst nad zlatnom činijom, pustivši da padnu tri kapi. Činija je bila do ivice ispunjena vodom sa Svetog kladenca, a na površini su plutali listovi svete biljke, imele. Pošto je ne sadi ljudska ruka, i pošto raste između tla i neba, ona predstavlja samu prirodu munje koja je stvara.
<BR>&nbsp;&nbsp;&nbsp;&nbsp;&nbsp;Sada su je okretali; osetila je dodir drveta iza kolena, pa je sela. Nastupio je trenutak vrtoglavice kad su je sveštenici podigli i poneli ka brdu. Sveštenice su se povukle.
<BR>&nbsp;&nbsp;&nbsp;&nbsp;&nbsp;Kad su sveštenici počeli da pevaju, Eilan je imala osećaj kao da pada, ili možda uzleće, nošena pesmom u nekom pravcu bez ikakve veze sa običnom stvarnošću. Pitala se zašto se plašila. Na ovom mestu je lebdela; ništa joj nije bilo potrebno, ništa nije želela, bila je zadovoljna što postoji...
<BR>&nbsp;&nbsp;&nbsp;&nbsp;&nbsp;Oči su je zabolele od bleska baklji; okupljena masa pod njom kao da se slila u jedno jedino lice. Pogledi upereni u nju bili su kao teret, pozitivni fizički pritisak koji ju je vratio na mesto koje je bilo deo sveta, a ne van njega.
<BR>&nbsp;&nbsp;&nbsp;&nbsp;&nbsp;"Deco Donina, zašto ste došli ovamo?" Ardanosov glas delovao je veoma dalek.
<BR>&nbsp;&nbsp;&nbsp;&nbsp;&nbsp;"Tražimo blagoslov Boginje", odgovorio je muški glas.
<BR>&nbsp;&nbsp;&nbsp;&nbsp;&nbsp;"Onda je prizovite!"
<BR>&nbsp;&nbsp;&nbsp;&nbsp;&nbsp;Eilan je raširila nozdrve kad se oko nje uskovitlao dim, težak od mirisa svetog bilja. Nehotice je udahnula i prestala da diše; svet se kovitlao dok se trudila da održi ravnotežu; čula je neko cviljenje i nije znala da je to ona. Iz dubine se podigao zvuk mnogih glasova koji su prizivali:
<BR>&nbsp;&nbsp;&nbsp;&nbsp;&nbsp;Crna Lovice... Blistava Majko... Gospo od Cvetova, čuj nas... dođi nam, Gospo od Srebrnog Točka...
<BR>&nbsp;&nbsp;&nbsp;&nbsp;&nbsp;Ja sam Eilan... Eilan... ščepala je svoje ime, uzvikujući ga dok ju je napadala potreba u tim glasovima, sve dok nije osetila njihov pritisak kao telesni bol. Za to vreme stvarao se drugi pritisak, iza nje, ili možda unutar nje, zahtevajući da mu se otvori. Borila se, a telo su joj zahvatali grčevi; osećala je užas kao Ličnost za koju je znala da je rastrzana između njih; nije mogla da diše. Pomozi mi! kriknuo je njen duh.
<BR>&nbsp;&nbsp;&nbsp;&nbsp;&nbsp;Skljokala se napred, primetivši pred sobom sjaj vatre, a glas koji kao da je dolazio iz nje rekao je:
<BR>&nbsp;&nbsp;&nbsp;&nbsp;&nbsp;"Kćeri, ja sam uvek ovde. Da vidiš Mene, treba samo da pogledaš u Sveto jezero."
<BR>&nbsp;&nbsp;&nbsp;&nbsp;&nbsp;"Pogledaj u vodu, Gospo..." naredio je glas odnekud veoma blizu. "Pogledaj u činiju, i vidi!"
<BR>&nbsp;&nbsp;&nbsp;&nbsp;&nbsp;U nemirnoj površini vode stvarao se lik, ali kada se voda smirila Eilan je videla da lice u njoj nije njeno. Panično se trgla nazad, i ponovo je začula glas.
<BR>&nbsp;&nbsp;&nbsp;&nbsp;&nbsp;"Kćeri moja, počini sada. Tvoj duh će biti bezbedan sa Mnom..."
<BR>&nbsp;&nbsp;&nbsp;&nbsp;&nbsp;Uz reči je stigla i plima ljubavi koje se Eilan sećala, i sa istim poverenjem sa kojim se podala Gaju sada je uzdahnula i skliznula u toplu udobnost Gospinog zagrljaja.
<BR>&nbsp;&nbsp;&nbsp;&nbsp;&nbsp;Kao iz velike daljine, bila je svesna da joj se telo ispravlja, da podiže veo, da upravlja ruke ka mesecu.
<BR>&nbsp;&nbsp;&nbsp;&nbsp;&nbsp;"Gledajte, došla nam je Gospa od Života!" povikala je Kaileja snažnim glasom. "Dočekajmo je dobrodošlicom!"
<BR>&nbsp;&nbsp;&nbsp;&nbsp;&nbsp;I zvuk mnogih glasova podigao se kao plima i poneo je na mesto odakle je mogla u čudu, ali bez straha da gleda telo koje je ostavila za sobom kako se kreće i govori.
<BR>&nbsp;&nbsp;&nbsp;&nbsp;&nbsp;Kad je klicanje zamrlo, Vrhovna sveštenica se ponovo vratila na sedište; ličnost koja ju je ispunila čekala je bezvremenskim strpljenjem na odgovor čovečanstva.
<BR>&nbsp;&nbsp;&nbsp;&nbsp;&nbsp;"Ima pitanja koja ti donosi narod", rekao je Vrhovni druid, i pošto je govorio starim govorom Mudrih, Bogija mu je na tom jeziku i odgovorila.
<BR>&nbsp;&nbsp;&nbsp;&nbsp;&nbsp;Posle svakog pitanja sveštenik se okretao narodu i govorio nešto na običnom jeziku. Iz one daleke oblasti odakle je Eilan slušala, činilo joj se čudno što njegove izjave, ako su i prevod, imaju tako malo veze sa onim što je odgovarala Boginja. To joj se činilo pogrešno, ali možda ga nije jasno čula, a na mestu gde je našla utočište bilo je teško brinuti se.
<BR>&nbsp;&nbsp;&nbsp;&nbsp;&nbsp;Ispitivanje se nastavljalo, ali kako je vreme ptroticalo bilo joj je sve teže i teže da ga prati. Učinilo joj se da se Ardanos namrštio i primakao joj se.
<BR>&nbsp;&nbsp;&nbsp;&nbsp;&nbsp;"Zahvaljujemo ti na rečima, Gospo. Vreme je da ostaviš telo kroz koje si govorila. Budi pozdravljena, i zbogom!" Uzeo je izdanak imele iz zlatne činije i poprskao je kapima vode sa njega.
<BR>&nbsp;&nbsp;&nbsp;&nbsp;&nbsp;Eilan je za trenutak bila zaslepljena, a onda joj se telo zgrčilo. Bol ju je probadao dok je padala u tamu, kroz zvuk srebrnih praporaca.
<BR>
<BR>&nbsp;&nbsp;&nbsp;&nbsp;&nbsp;Kad je počela da joj se vraća svest, Eilan je shvatila da sveštenice pevaju. Poznavala je tu pesmu; činilo joj se da ju je i sama nekada pevala, ali ovako bolna i ošamućena, nije mogla da im se pridruži. Sklonili su joj sa čela stegute vence, i neko joj je umivao lice i ruke. Neko joj je dodao da pije vode i u uhu je začula tihi glas. Kaileja... Osetila je da je podižu i smeštaju u stolicu za nošenje.
<BR>&nbsp;&nbsp;&nbsp;&nbsp;&nbsp;"Pozdravljena budi", pevao je ženski glas.
<BR>&nbsp;&nbsp;&nbsp;&nbsp;&nbsp;"Dragulju noći!" odgovorili su druidi.
<BR>&nbsp;&nbsp;&nbsp;&nbsp;&nbsp;"Lepoto nebesa... majko zvezda... usvojenice sunčeva..." Sveštenice su podizale bele ruke ka srebrnom mesecu.
<BR>&nbsp;&nbsp;&nbsp;&nbsp;&nbsp;"Veličanstvo zvezda..." pevale su, a svakom stihu odgovarali su duboki muški glasovi: "Dragulju noći!"
<BR>&nbsp;&nbsp;&nbsp;&nbsp;&nbsp;Mnogo kasnije, kako joj se činilo, Eilan se našla u svom krevetu u domu Vrhovne sveštenice. Oči joj više nije vređala svetlost baklji, i mora da su konačno nestale posledice svetog napitka, jer je ponovo mogla jasno da misli. Ko zna zašto, u umu joj je zaostao odlomak drevne balade.
<BR>&nbsp;&nbsp;&nbsp;&nbsp;&nbsp;"Pošto su joj skinuli ukrase, i spalili njeno sveto cveće..." nije mogla da se seti odakle je to, ali znala je da su njeni venci bačeni u vatru; slatki miris njihovog sagorevanja ispunio je vazduh. Sada se sećala drugih stvari - pesme sveštenica, srebrnog meseca.
<BR>&nbsp;&nbsp;&nbsp;&nbsp;&nbsp;Ali iako je znala da su postavljana pitanja, ustanovila je da se ne seća ni jedne jedine reči odgovora. Kakvi god da su bili, narodu su izgleda odgovarali.
<BR>&nbsp;&nbsp;&nbsp;&nbsp;&nbsp;A Boginja! pomislila je. Ipak me nije ubila! Barem još nije, mada se još može desiti da požali zbog toga. Stomak joj se još bunio; osdećala se kao da su je premlatili štapovima, a sutra će se svakako osećati još gore. Ali boleo ju je želudac, a ne materica. Suočila se sa probom i preživela.
<BR>&nbsp;&nbsp;&nbsp;&nbsp;&nbsp;"Laku noć, Gospo", rekla je Eilid sa praga. "Neka bi dobro počivala."
<BR>&nbsp;&nbsp;&nbsp;&nbsp;&nbsp;Gospo... pomislila je Eilan. Znači, istina je. Ona je sada Gospa od Vernemetona.
<BR>
<BR>&nbsp;&nbsp;&nbsp;&nbsp;&nbsp;Nekoliko dana kasnije Kaileja je pozvala Diedu u odaje Vrhovne sveštenice. Eilan je sedela kraj vatre, bleda i izmučena.
<BR>&nbsp;&nbsp;&nbsp;&nbsp;&nbsp;"Došlo je vreme da održiš svoju reč. Eilan se dovoljno oporavila da može da putuje, i šaljemo je u sklonište kako bi rodila dete."
<BR>&nbsp;&nbsp;&nbsp;&nbsp;&nbsp;"To je besmisleno. Zar zaista misliš da niko neće primetiti promenu?" gorko je upitala Dieda.
<BR>&nbsp;&nbsp;&nbsp;&nbsp;&nbsp;"Otkako je postala Vrhovna sveštenica, uglavnom je nosila velove, i malo koja žena će primetiti razliku, a sve će je sigurno pripisati posledicama rituala."
<BR>&nbsp;&nbsp;&nbsp;&nbsp;&nbsp;Sinrik bi znao, čežnjivo je pomislila Dieda, poželevši da se on pojavi i ugrabi je. Ali prošlo je više od godinu dana otkako joj se poslednji put javio. Čak i kad bi znao, da li bi došao?
<BR>&nbsp;&nbsp;&nbsp;&nbsp;&nbsp;"Tvoj otac ti je zahvalan", rekla je Kaileja.
<BR>&nbsp;&nbsp;&nbsp;&nbsp;&nbsp;Dieda je iskrivila lice. I treba da bude. Da sam zahtevala da odem odavde kako bih se udala za Sinrika, šta bi bilo od ove prevare?
<BR>&nbsp;&nbsp;&nbsp;&nbsp;&nbsp;"Dieda." Eilan je prvi put progovorila u svoje ime. "Bile smo kao sestre. U ime krvi koju delimo, i zato što i ti znaš šta je ljubav, molim te, pomozi mi!"
<BR>&nbsp;&nbsp;&nbsp;&nbsp;&nbsp;"Ja sam bar bila dovoljno razumna da se ne podam muškarcu koji će me napustiti!" otrovno je rekla Dieda. "Kaileja se zaklela da će me poslati u Eriu. Šta ćeš mi ti obećati, sestro?"
<BR>&nbsp;&nbsp;&nbsp;&nbsp;&nbsp;"Ako ostanem Vrhovna sveštenica, pokušaću da pomognem tebi i Sinriku. Ako ne uspem u tome, imaćeš znanje dovoljno da me uništiš. Da li ti je to dovoljno?"
<BR>&nbsp;&nbsp;&nbsp;&nbsp;&nbsp;"Istina je." Dieda je uhvatila sebe da se smeška. A kada završi učenje kod druida iz Eriua, moći će da izazove jednom rečju plikove na koži muškaraca, i da pesmom začara svaku pticu i zver; imaće veštine o kojima ove pobožne glupače ni ne sanjaju. Iznenada je shvatila da joj smetaju samo ograničenja postavljena sveštenicama. Mogla bi da nauči da uživa u korišćenju moći.
<BR>&nbsp;&nbsp;&nbsp;&nbsp;&nbsp;"U redu, pomoći ću ti", rekla je i pružila ruku ka velu.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
