<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Uprkos Agrikolinim nadama, smirivanje severa nije se moglo ostvariti samo jednom bitkom. I mada se u Rimu igralo po ulicama kada je objavljena trijumfalna vest o bici na planini Graupius, trebalo je još mnogo šta uraditi da bi se obezbedila potpuna pobeda. Poruke koje je Gaj poneo na jug uključivale su i naređenje za njega da se vrati čim mu rane zacele, jer guverner nije hteo da tako korisnog mladića traći u Londiniumu.
<BR>&nbsp;&nbsp;&nbsp;&nbsp;&nbsp;Jedna od Gajevih dužnosti bila je da obiđe mesto gde su držani važniji zarobljenici. Sinrik je još bio tamo, prekriven ožiljcima i ogorčen, ali živ, i mračno zadovoljan što Kalgakus nije zarobljen kako bi uveličao Agrikolin trijumf u Rimu. Izgleda da niko nije znao šta se desilo sa britanskim vođom. Govorkalo se da se i druid Bendeigid krije u bregovima.
<BR>&nbsp;&nbsp;&nbsp;&nbsp;&nbsp;"Zarobljen sam pod oružjem i ne očekujem nikakvu milost", rekao je Sinrik kad je za trenutak omekšao, "ali ako te tvoj general imalo sluša, zamoli ga da poštuje starca. Ja sam te izvukao iz jame za veprove, ali on ti je spasao život. Zbog toga mu ipak nešto duguješ, zar ne?"
<BR>&nbsp;&nbsp;&nbsp;&nbsp;&nbsp;Gaj se složio. Zapravo, dugovao mu je više nego što je Sinrik i slutio, i pošto se nije moglo dokazati da se Bendeigid borio protiv Rima, Agrikola je bio voljan da pošalje po severu vest da druid može mirno da se vrati kući.
<BR>&nbsp;&nbsp;&nbsp;&nbsp;&nbsp;Tek kad je guverner pošao na jug kako bi se spremio za povratak u Rim, i Gaj je dobio odsustvo. Bio je već kraj zime kad se opet našao na putu ka ocu u Devi, konačno slobodan da izvrši Julijina uputstva od pre više meseci - da još jednom vidi Eilan.
<BR>&nbsp;&nbsp;&nbsp;&nbsp;&nbsp;Zima na severu bila je mračna i ledena, sa strašnim vetrovima i naizgled beskrajnim noćima. Čak i ovde na jugu vazduh je bio oštar, mada su prvi pupoljci već prošarali grane nagoveštajem zelenila, i Gaju je bilo milo što nosi ogrtač od vučje kože. U Britaniji je čak i obogotvoreni Julije nosio po tri tunike, jednu preko druge, zbog hladnoće.
<BR>&nbsp;&nbsp;&nbsp;&nbsp;&nbsp;Bilo mu je čudno da jaše kroz mirne predele. Činilo mu se da se sigurno sve promenilo otkako je poslednji put bio ovde, kao da je bio odsutan godinama. No, kad se primakao Devi, ledeni vetar koji je duvao iz zaliva bio je isti, a tamne planine na zapadnom horizontu bile su iste one preteće senke kakve su ga progonile dok je bio dete. Projahao je duž čvrstih zidova utvrđenja do glavne kapije, a drvena građa na njima bila je tek nešto izlokanija nego što ju je zapamtio. Zapravo se promenio on.
<BR>&nbsp;&nbsp;&nbsp;&nbsp;&nbsp;Njegovi koraci odzvanjali su po popločanom podu pretorijuma dok je išao ka očevoj kancelariji. Valerije je podigao pogled kad je ušao, namrštivši se za trenutak - dok Gaj nije počeo da skida ogrtače. Tada se nasmešio. No, tek kada se Macelije pojavio iz unutrašnje kancelarije, Gaj je shvatio da nije samo on ostario.
<BR>&nbsp;&nbsp;&nbsp;&nbsp;&nbsp;"Pa, dečko! Jesi li to zaista ti? Počeli smo da se plašimo da će te guverner povesti sa sobom u Rim. Vrlo pohvalno je pisao o tvom poslu tamo, momče, zaista veoma pohvalno." Macelije je pružio ruke i čvrsto zagrlio Gaja, ali nakratko, kao da se plašio da će se odati ako predugo bude grlio sina.
<BR>&nbsp;&nbsp;&nbsp;&nbsp;&nbsp;No, Gaj je ipak osetio kako su ga čvrsto stegli očevi prsti, kao da je morao da se uveri je li to zaista njegov sin, živ i zdrav. Nije morao da pita Macelija je li brinuo; sigurno nije toliko osedeo od presuđivanja u sitnim raspravama ljudstva u zimskom logoru i od popunjavanja zaliha.
<BR>&nbsp;&nbsp;&nbsp;&nbsp;&nbsp;"Pa, koliko dugo ćemo imati prilike da uživamo u tvom društvu pre nego što budeš ponovo potreban u Londiniumu?"
<BR>&nbsp;&nbsp;&nbsp;&nbsp;&nbsp;"Imam nekoliko nedelja odsustva." Gaj se silom nasmešio. "Mislio sam da je vreme da na neko vreme dođem kući." Tek sad je shvatio da Macelije nije ni pomenuo ženidbu. Sigurno je shvatio da sam konačno odrastao!
<BR>&nbsp;&nbsp;&nbsp;&nbsp;&nbsp;A Macelije stvarno nije morao da pita. Od bitke na planini Graupius Gaj je zaista počeo da smatra brak sa Julijom za gotovu stvar. No, sad kad su bregovi oko Deve prizvali stare uspomene počeo je da se pita. Hoće li moći da to izdrži, a ako ne bude, šta onda da radi?
<BR>&nbsp;&nbsp;&nbsp;&nbsp;&nbsp;No, tokom poslednjih meseci Gaj je nešto naučio o sebi: ipak je bio ambiciozan. Agrikola je veliki čovek, i bio je izuzetan guverner, ali ko može znati koga će Domicijan poslati posle njega? A u ovoj zemlji ima stvari koje čak ni Agrikola nije razumeo. Stara, plemenska Britanija sad je mrtva. Njen narod će morati da se promeni, moraće da postanu Rimljani, ali kako će neki Gal ili Španac moći da ih razume? Da bi ova zemlja postala dragulj imperije, bilo bi potrebno vođstvo nekoga ko je i Britanac i Rimljanin. Nekoga kao što je on, ako sada bude vukao prave poteze.
<BR>&nbsp;&nbsp;&nbsp;&nbsp;&nbsp;"...pozvao sam nekoliko starijih oficira da nam se pridruže za večerom", govorio je otac. "Ako nisi suviše umoran."
<BR>&nbsp;&nbsp;&nbsp;&nbsp;&nbsp;"Dobro sam", nasmešio se Gaj. "Posle puteva po Kaledoniji, bilo je pravo zadovoljstvo jahati dovde."
<BR>&nbsp;&nbsp;&nbsp;&nbsp;&nbsp;Macelije je klimnuo. I Gaj je primetio da sav zrači od ponosa. Progutao je knedlu, iznenada svestan da ga Macelije nikada nije posmatrao sa toliko odobravanja - i da je oduvek želeo da vidi taj sjaj u očevim očima.
<BR>
<BR>&nbsp;&nbsp;&nbsp;&nbsp;&nbsp;Bilo je uobičajeno da Vrhovna sveštenica provede neko vreme u izdvojenosti posle svake velike svečanosti, oporavljajući se od Proročanstva. Žene iz Šumske kuće navikle su na to dok je njima vladala Lianon, i niko nije pomislio da je čudno što je Eilan produžila izdvojenost posle prvog pojavljivanja u ulozi Vrhovne sveštenice.
<BR>&nbsp;&nbsp;&nbsp;&nbsp;&nbsp;Kad se oporavila i ponovo ustala, verovanto su bile razočarane što nije mnogo učestovala u životu njihove male zajednice, i što je uglavnom pod gustim velom, ali to ih nije čudilo. Većina ih se sećala jedino Lianon kao Vrhovne sveštenice, a ona se poslednjih godina držala uglavnom svojih odaja, gde ju je služila Kaileja ili nekoliko odabranih devojaka. U svakom slučaju, bilo je potrebno vreme povučenosti da bi nova sveštenica Proročanstva mogla da razgovara sa bogovima.
<BR>&nbsp;&nbsp;&nbsp;&nbsp;&nbsp;Uostalom, povučenost nove Vrhovne sveštenice bila je mnogo manje zanimljiva od Diedinog nestanka. Neke su bile sigurne da je dobrovoljno otišla, ljuta što nije ona izabrana za Vrhovnu. Druge su mislile da je pobegla sa Sinrikom, koga su videle kad je jednom sa Bendeigidom došao u posetu Šumskoj kući.
<BR>&nbsp;&nbsp;&nbsp;&nbsp;&nbsp;No, kad su od nekog drvoseče saznale da u šumskoj kolibi živi jedna trudna žena, rešenje tajne postalo je potpuno jasno. Dieda je trudna; poslata je da živi sama u šumi sve dok ne bude mogla da se otarasi svoje sramote.
<BR>&nbsp;&nbsp;&nbsp;&nbsp;&nbsp;Istina je, naravno, bila toliko nemoguća da je niko nije naslućivao. Sve u svemu, Diedin udeo u varci nije bio čak ni težak, jer je posle bitke na planini Graupius guverner zabranio sva javna okupljanja kako ne bi podsticala nemire. Ovako daleko na jugu čule su se samo glasine o uništenjima; za većinu sveta bilo je mnogo važnije da nabave hranu za zimu. Za Samen su morali da se zadovolje žrtvovanjem jabuka i oraha na kućnom ognjištu, jer nije bilo vašara, ni svečanosti, ni Proročanstva.
<BR>&nbsp;&nbsp;&nbsp;&nbsp;&nbsp;Što se tiče Eilan, provela je zimu ušuškana u okrugloj kolibi u šumi, gde ju je povremeno posećivlaa Kaileja, a služila ju je starica koja joj nije znala pravo ime. Napravila je kraj ognjišta mali oltar Boginji Majci, i dok joj je trbuh rastao raspoloženje joj se svaki čas menjalo - bila je radosna zbog novog života koji raste u njoj i očajna jer nije znala hoće li ikada ponovo videti detetovog oca.
<BR>&nbsp;&nbsp;&nbsp;&nbsp;&nbsp;No, po prirodnim zakonima čak i najstrašnija zima jednog dana prelazi u proleće. Iako je Eilan ponekad mislila da će zauvek ostati trudna, približavala se svečanost Brigante, kada je trebalo da se dete rodi. Nekoliko dana pred svečanost pojavila se Kaileja, i kako je tih dana uvek bila na ivici suza ili smeha, Eilan joj se toliko obradovala da je gotovo zaplakala.
<BR>&nbsp;&nbsp;&nbsp;&nbsp;&nbsp;"Evo svežeg raženog hleba, jutros sam ga ispekla", rekla je. "Sedi da ručaš sa mnom..." zastala je. "Osim ako misliš da bih te onečistila svojim kvarnim prisustvom?"
<BR>&nbsp;&nbsp;&nbsp;&nbsp;&nbsp;Kaileja se nasmejala. "Nikada", rekla je. "Da nije bilo snegova, došla bih i ranije."
<BR>&nbsp;&nbsp;&nbsp;&nbsp;&nbsp;"Kako je u Šumskoj kući?" upitala je Eilan. "Kako se Dieda snalazi na mom mestu? Pričaj mi sve; ovde mi je strašno dosadno, samo rastem, kao povrće!"
<BR>&nbsp;&nbsp;&nbsp;&nbsp;&nbsp;"To sigurno nisi." Kaileja se nasmešila. "Možda ličiš na mladu voćku koja će doneti plod u proleće umesto u jesen. Što se tiče Vernemetona, Dieda valjano obavlja tvoje dužnosti, mada verovatno ne tako dobro kao ti. Obećavam da ću doći kad se dete rodi. Kad dođe vreme, pošalji mi poruku po starici."
<BR>&nbsp;&nbsp;&nbsp;&nbsp;&nbsp;"Kako ću znati?"
<BR>&nbsp;&nbsp;&nbsp;&nbsp;&nbsp;Kaileja se sa ljubavlju nasmejala. "Bila si prisutna kad je tvoja sestra rađala. Sećaš li se čega?"
<BR>&nbsp;&nbsp;&nbsp;&nbsp;&nbsp;"Ono što pamtim od te noći su razbojnici, i kako si držala vatru", priznala je Eilan.
<BR>&nbsp;&nbsp;&nbsp;&nbsp;&nbsp;Kaileja se nasmešila. "Pa, mislim da neće biti još dugo. Možda ćeš roditi na dan Device - jutros si imala volju da radiš, a to se često dešava kad se dete sprema da se rodi. Donela sam ti i poklon, venac od brezovih grančica, posvećen Majci. Evo - obesiću ga nad tvojim krevetom, tako da ti donese sreću od Njene ruke." Ustala je i izvukla venac iz vreće.
<BR>&nbsp;&nbsp;&nbsp;&nbsp;&nbsp;"Bogovi koje poštuju muškarci kao da su ti okrenuli leđa, ali Boginja voli sve svoje kćeri koje su u stanju kao ti sada. Doći ću ponovo posle svečanosti, mada mi neće biti nikakvo zadovoljstvo da gledam Diedu na tvom mestu."
<BR>&nbsp;&nbsp;&nbsp;&nbsp;&nbsp;"Vrlo mi je milo što čujem tvoje mišljenje", rekao je neko sa ulaza, a umiljati glas je samo naglasio otrovne reči. "Ali ako ti se ne dopadam u ulozi Vrhovne sveštenice, sad je malo prekasno da to kažeš!"
<BR>&nbsp;&nbsp;&nbsp;&nbsp;&nbsp;Pred njima je stajala prilika umotana u guste plave velove. Eilan je raširila oči, a Kaileja je ljutito porumenela.
<BR>&nbsp;&nbsp;&nbsp;&nbsp;&nbsp;"Zašto si došla ovamo?"
<BR>&nbsp;&nbsp;&nbsp;&nbsp;&nbsp;"A zašto ne? Zar ne misliš da je lepo od Vrhovne sveštenice što je došla da poseti posrnulu rođaku? Sve naše drage sestre znaju da ovde živi neko, znaš valjda, i zaključile su da sam to ja. Kad se jednom 'vratim', neću imati nimalo ugleda."
<BR>&nbsp;&nbsp;&nbsp;&nbsp;&nbsp;"Jesi li došla da uživaš u mojoj sramoti, Dieda?" upitala je Eilan drhtavim glasom.
<BR>&nbsp;&nbsp;&nbsp;&nbsp;&nbsp;"Začudo, nisam." Dieda je podigla veo. "Eilan, uprkos svemu što se desilo među nama, ja ti želim dobro. Nisi jedina usamljena. Nisam čula ništa o Sinriku otkako je otišao na sever, i nije mi poslao ni reč. Ništa mu nije važno sem njegovih Gavranova. Kad se ova prevara okonča, možda ću umesto u Eriu otići na sever i postaću žena-ratnik, služiću Boginji rata."
<BR>&nbsp;&nbsp;&nbsp;&nbsp;&nbsp;"Glupost", obrecnula se Kaileja. "Bila bi loš ratnik, a za barda si veoma obdarena."
<BR>&nbsp;&nbsp;&nbsp;&nbsp;&nbsp;Dieda je bespomoćno slegnula ramenima. "Možda, ali moram naći neki način da se iskupim što služim Ardanosu izdajici."
<BR>&nbsp;&nbsp;&nbsp;&nbsp;&nbsp;"Zar zaista misliš da je takav?" upitala je Eilan. "Ja ne mislim. Imala sam vremena da razmislim otkako sam ovde, i meni se čini da je Gospa dozvolila da se ovo desi Njenoj sveštenici kako bih razumela potrebu da štitim svu njenu decu u ovoj zemlji. Kada se vratim, radiću za mir, a ne rat."
<BR>&nbsp;&nbsp;&nbsp;&nbsp;&nbsp;Dieda se zagledala u Eilan. "Nikada nisam poželela dete", polako je rekla, "ni od Sinrika, ni od bilo kog drugog muškarca. A ipak mislim da bih, da nosim Sinrikovo dete, možda i ja tako osećala." Oči su joj se ispunile suzama i ona ih je ljutito obrisala. "Moram da se vratim pre nego što vredni jezici izmisle previše priča. Došla sam samo da ti poželim sreću; ali čini mi se da me je, čak i u tome, Kaileja pretekla."
<BR>&nbsp;&nbsp;&nbsp;&nbsp;&nbsp;Okrenula se, ponovo navukla veo na lice i otišla pre nego što su stigle da joj išta odgovore.
<BR>
<BR>&nbsp;&nbsp;&nbsp;&nbsp;&nbsp;Izgledalo je da svetlo svakog dana traje malo duže. Grane su se punile svežim sokovima, a labudovi su počeli udvaranje po močvarama. Mada će se zimske oluje možda još vraćati da šibaju zemlju, osećalo se da dolazi proleće. Zemljoradnici su iz šupa izvlačili plugove, ribari su počeli da krpe mreže, a pastiri su ostajali po čitavu noć na pašnjacima, sa ovcama koje su se jagnjile.
<BR>&nbsp;&nbsp;&nbsp;&nbsp;&nbsp;Gaj je izjahao, osluškujući zvuke novog života svuda oko sebe, i počeo je da računa dane. Bio je Beltan kad je bio sa Eilan, a od tada je proteklo devet meseci. Ona će uskoro roditi. Žene ponekad umiru na porođaju. Gledao je barske ptice kako kruže nebom i znao je da, oženio se Julijom ili ne, mora još jednom da vidi Eilan.
<BR>&nbsp;&nbsp;&nbsp;&nbsp;&nbsp;Što se više uzdizao među Rimljanima, više je mogao da učini za Eilan i njihovo dete. Ako bude sin, možda će mu Eilan dozvoliti da ga podiže. Svakako neće moći da ga zadrži u Šumskoj kući. To mu se nije činilo nemoguće; majčin narod je njega sasvim spremno predao ocu na staranje.
<BR>&nbsp;&nbsp;&nbsp;&nbsp;&nbsp;Dok je jahao nazad u tvđravu, neprekidno je premišljao. Biće teško reći joj da ne mogu da se venčaju, barem zasad. Ako mu Julija ne rodi sina, pa, ponekad mu se činilo da su u svetu Rimljana razvedeni parovi češći od venčanih. Kada bude imao siguran položaj, možda će i moći da se venčaju; u svakom slučaju, moći će da da svom detetu dobar početak u životu. Da li će mu ona poverovati? Da li će mu oprostiti? Ugrizao se za usnu, pitajući se šta da joj kaže.
<BR>&nbsp;&nbsp;&nbsp;&nbsp;&nbsp;No, srce mu je ubrzano tuklo i od same pomisli da će ponovo videti Eilan, makar izdaleka; samo da vidi da joj je dobro.
<BR>&nbsp;&nbsp;&nbsp;&nbsp;&nbsp;Naravno, i dalje je postojao problem kako da udesi da je vidi. Na kraju je shvatio da će morati da prepusti bogovima da mu pomognu.
<BR>&nbsp;&nbsp;&nbsp;&nbsp;&nbsp;Legat koji je zapovedao Drugom legijom Adiutriks prethodne zime se povukao, i zamenik je stigao upravo sada. Gaj je znao da će njegov otac imati pune ruke posla pomažući novom komandantu da se smesti. Kada je objavio da ide na nekoliko dana u lov, Macelije je jedva imao vremena da se pozdravi sa njim.
<BR>&nbsp;&nbsp;&nbsp;&nbsp;&nbsp;Bio je dan svečanosti boginje koju Britanci zovu Briganta, koji pada krajem zime, kada je Gaj ponovo projahao kraj Brega devica, baš u vreme kada mladići oblače odela od slame i nose sliku Gospe od kuće do kuće da bi dali Njen blagoslov u zamenu za kolače i pivo. Ovde, kako je čuo, sveštenica koja je Glas Boginje izlazi da objavi narodu dolazak proleća. U šumi oko sela Gaj se presvukao u britansku odeću koju je poneo sa sobom. Potom se pridružio ostalima koji su se okupljali da sačekaju sveštenicu. Iz razgovora koje je čuo oko sebe, shvatio je da je ove godine skup veći nego obično.
<BR>&nbsp;&nbsp;&nbsp;&nbsp;&nbsp;"Stara Sveštenica je jesenas umrla", rekla mu je neka žena. "Kažu da je nova mlada, i veoma lepa."
<BR>&nbsp;&nbsp;&nbsp;&nbsp;&nbsp;"Ko je ona?" upitao je, a srce je počelo da mu tuče sve brže.
<BR>&nbsp;&nbsp;&nbsp;&nbsp;&nbsp;"Unuka Vrhovnog druida, kažu, i pričaju da njen izbor nije bio nimalo slučajan. Ali ja kažem da je stara krv najbolja za stare običaje, i ko bi bio prikladniji za takakv položaj od one čiji su očevi i majke služili bogove pre nje?"
<BR>&nbsp;&nbsp;&nbsp;&nbsp;&nbsp;Eilan! pomislio je. Kako je to moguće? Zar je izgubila dete? Ako je zaista postala Vrhovna sveštenica, kako da je ponovo vidi? Jedva je savladavao nestrpljenje do sumraka, i zaćutao je zajedno sa ostalima kada su ugledali kolonu devojaka u belom kako se pojavljuje kroz drvene kapije Šumske kuće i polako polazi ka njima. Na čelu kolone je išla vitka žena sa purpurnim ogrtačem preko bele haljine. Pod tankim velom video je svetlucanje zlatne kose. Prilazila je krunisana svetlošću i praćena muzikom harfi. Eilan... kriknulo je njegovo srce. Osećaš li da sam blizu, Eilan?
<BR>&nbsp;&nbsp;&nbsp;&nbsp;&nbsp;"Iz zimske tame dolazim..." rekla je, a glas joj je bio kao muzika. Suviše kao muzika, pomislio je Gaj; Eilanin glas je njemu bio umilan, ali nije imao ovu zvučnost. Progurao se bliže, da bi bolje video. Glas ove žene zvučao je kao da je učila pevanje.
<BR>&nbsp;&nbsp;&nbsp;&nbsp;&nbsp;"Ja donosim svetlost, i blagoslove. Sada dolaze prolećne plime; novo lišće će uskoro nići na granama, i cveće u duginim bojama. Neka vam se životinje množe u izobilju; dobra sreća vašem oranju. Uzmite sada svetlost, deco moja, i uz nju moju ljubav."
<BR>&nbsp;&nbsp;&nbsp;&nbsp;&nbsp;Sveštenica se pognula da bi joj skinuli sa glave krunu sačinjenu od sveća. Dok su je spuštali na zemlju pred njom, Gaj je prvi put video njeno lice pod punim svetlom. To je bilo lice koje je sanjao, ali ipak, čak i u jednom trenutku osvetljenja, znao je da to nije Eilan. Sad se setio kako je Dieda lepo pevala.
<BR>&nbsp;&nbsp;&nbsp;&nbsp;&nbsp;Povukao se, drhteći. Da li je ona žena pogrešno razumela, ili je Eilan žrtva neke užasne zavere?
<BR>&nbsp;&nbsp;&nbsp;&nbsp;&nbsp;"Pozdrav Gospi!" vikao je narod. "Pozdrav Svetoj Nevesti!" Mladići su uz radosne uzvike prinosili baklje svećama iz krune i poveli procesiju koja će odneti svetlost do svake kolibe i farme. Ovo je svakako Dieda, a on mora saznati gde je Eilan. Ali sada nije mogao da joj priđe.
<BR>&nbsp;&nbsp;&nbsp;&nbsp;&nbsp;Okrenuo se i prepoznao u masi još jedno lice. U ovom trenutku opasnost nije značila ništa.
<BR>&nbsp;&nbsp;&nbsp;&nbsp;&nbsp;"Kaileja", oštro je šapnuo. "Moram da razgovarma sa tobom! U ime milosrđa - gde je Eilan?"
<BR>&nbsp;&nbsp;&nbsp;&nbsp;&nbsp;Osetio je u polumraku na sebi oštar pogled; čuo je glas kako odgovara šapatom. "Šta to govoriš?" Osetio je čvrst stisak ruke. "Da se udaljimo iz ove gomile; tu ne možemo da govorimo."
<BR>&nbsp;&nbsp;&nbsp;&nbsp;&nbsp;Pošao je bez otpora. Da se smrt nadnela nad njega, to bi lakše podneo. Ali kada su odmakli od mase, zaustavio se i okrenuo ka sveštenici.
<BR>&nbsp;&nbsp;&nbsp;&nbsp;&nbsp;Glas mu je bio tih i promukao. "Gospodarice Kaileja, znam koliko te je Eilan volela. U ime svih bogova koje poštuješ, reci mi - gde je sad ona?"
<BR>&nbsp;&nbsp;&nbsp;&nbsp;&nbsp;Kaileja je pokazala ka podijumu na kome je žena pod belim velovima vodila svečanost.
<BR>&nbsp;&nbsp;&nbsp;&nbsp;&nbsp;"Viči i izdaj me ako hoćeš, ali nemoj me lagati." Gaj ju je pogledao u oči. "Mada svako u gomili može da se zakune da je to Eilan, ja znam da nije. Reci mi je li živa i zdrava!"
<BR>&nbsp;&nbsp;&nbsp;&nbsp;&nbsp;Kaileja ga je gledala raširenim očima, i video je u njenom pogledu čuđenje, bes i strah. Potom je duboko uzdahnula i povukla ga za sobom, još dalje od kruga baklji u kome je Dieda podizala ruke da blagoslovi narod. Dok je išao za Kailejom u senke, Gaj je govorio sebi da mu se grlo steže samo od dima.
<BR>&nbsp;&nbsp;&nbsp;&nbsp;&nbsp;"Trebalo je da im kažem ko si, pa da te ubiju", konačno je progovorila ona. "Ali i ja volim Eilan, a ona je dovoljno propatila."
<BR>&nbsp;&nbsp;&nbsp;&nbsp;&nbsp;"Je li živa?"
<BR>&nbsp;&nbsp;&nbsp;&nbsp;&nbsp;"Ne zahvaljujući tebi", odvratila je Kaileja. "Ardanos je bio spreman da je ubije kad je čuo šta si učinio! Ali ubedili smo ga da je poštedi, a ona mi je sve ispričala. Zašto nikada nisi došao po nju? Je li istina da si se oženio drugom, kako su nam rekli?"
<BR>&nbsp;&nbsp;&nbsp;&nbsp;&nbsp;"Moj otac me je poslao..."
<BR>&nbsp;&nbsp;&nbsp;&nbsp;&nbsp;"U Londinium", složila se. "Znači, Vrhovni druid je ponovo lagao kad je rekao da si se oženio nekom devojkom Rimljankom?"
<BR>&nbsp;&nbsp;&nbsp;&nbsp;&nbsp;"Još nisam", rekao je. "Ali bio sam na zadatku i nisam mogao da dođem. Ako Eilan nije kažnjena, zašto nije ovde?"
<BR>&nbsp;&nbsp;&nbsp;&nbsp;&nbsp;Kaileja ga je prezrivo pogledala; Gaju je bilo strašno neprijatno. Konačno je rekla: "Zar misliš da će doći ovde da pleše kad ti je upravo rodila sina?"
<BR>&nbsp;&nbsp;&nbsp;&nbsp;&nbsp;Gaju je zastao dah. "Je li živa? A dete?" Bilo je već mračno, tako daleko od vatri, ali učinilo mu se da je Kailejin strogi izraz lica omekšao.
<BR>&nbsp;&nbsp;&nbsp;&nbsp;&nbsp;"Živa je, ali slaba, jer porođaj je bio težak; već sam se bila uplašila za nju. Ti mi ne izgledaš vredan da se za tebe umre, ali možda će joj najbolji lek biti da te vidi. Bogovi znaju da ja nisam sudija u tome. Nije me briga šta bi rekao Ardanos. Hodi sa mnom."
<BR>&nbsp;&nbsp;&nbsp;&nbsp;&nbsp;Kaileja je bila samo tamna senka u noći dok ga je vodila oko mase sveta, pa nazad putem, sve dalje od Šumske kuće i Brega devica. Uskoro više nisu videli vatre. "Kuda me vodiš?" upitao je Gaj.
<BR>&nbsp;&nbsp;&nbsp;&nbsp;&nbsp;"Eilan sada nije u Šumskoj kući; obitava u maloj kolibi u najdubljoj šumi još od kako je dete počelo da se primećuje... Jako sam se brinula zbog nje. Žene su ponekad vrlo neraspoložene posle porođaja, a bogovi znaju da je Eilan imala dovoljno razloga da bude nesrećna; kad te bude videla, kad bude znala da je nisi zaboravio, možda će se brže oporaviti."
<BR>&nbsp;&nbsp;&nbsp;&nbsp;&nbsp;"Rekli su mi da joj niko neće nauditi ako ne budem pokušavao da je vidim..." pobunio se on.
<BR>&nbsp;&nbsp;&nbsp;&nbsp;&nbsp;Kaileja se nasmejala, kratko i ogorčeno. "Ardanos je bio besan, naravno, pokvareni, matori tiranin. Ubeđen je da ćete vi štititi sveštenice samo dok ih smatrate za naše Vestalke. Ali izbor Boginje je pao na Eilan, i on to nije mogao da porekne, jer Lianon je na samrtnoj postelji predložila ovu varku."
<BR>&nbsp;&nbsp;&nbsp;&nbsp;&nbsp;Kaileja više nije govorila. Gaj je posle nekog vremena kroz drveće nazro nejasno svetlucanje u sve dubljoj tami.
<BR>&nbsp;&nbsp;&nbsp;&nbsp;&nbsp;"Eno kuće."
<BR>&nbsp;&nbsp;&nbsp;&nbsp;&nbsp;Kaileja mu je gotovo šaputala na uvo. "Čekaj u senci dok se ne oslobodim starice." Otvorila je vrata.
<BR>&nbsp;&nbsp;&nbsp;&nbsp;&nbsp;"Neka te blagoslovi Gospa, Eilan; došla sam da ti pravim društvo. Sad ću ja paziti na nju, Anis. Zašto ne izađeš malo na svečanost?"
<BR>&nbsp;&nbsp;&nbsp;&nbsp;&nbsp;Skoro istog časa iz kuće je izišla starica, dobro umotana u šalove, i dok je prolazila stazom on se povukao još dublje među drveće. Kaileja je ostala na otvorenim vratima posle nje, uokvirena svetlošću. Dala mu je znak, i kad se primakao, dok mu je srce udaralo kao konjica u jurišu, okrenula se ka zlatnom sjaju iza sebe. "Dovela sam ti gosta, Eilan." Čuo ju je kao izlazi da čuva stražu napolju.
<BR>&nbsp;&nbsp;&nbsp;&nbsp;&nbsp;Gaj za trenutak ništa nije video u jakom svetlu. Kad se malo privikao, ugledao je Eilan kako leži na uskoj postelji, a kraj nje je bio položen zavežljaj, i znao je da je to dete.
<BR>&nbsp;&nbsp;&nbsp;&nbsp;&nbsp;Eilan je jedva otvorila oči. Verovatno je lepo od Kaileje što je došla, ali zašto je dovela još nekog? Nije želela da vidi nikoga sem Kaileje, ali bila je sigurna da će ova imati mnogo posla zbog svečanosti. Pošto je radoznalost ipak pobedila, otvorila je oči.
<BR>&nbsp;&nbsp;&nbsp;&nbsp;&nbsp;Između nje i sveltosti stajao je neki muškarac. Nagonski je jače stegnula bebu, koja je zacvilela. Muškarac je na to brzo prišao, i kada mu je svetlsot pala pravo na lice konačno ga je poznala.
<BR>&nbsp;&nbsp;&nbsp;&nbsp;&nbsp;"Gaje!" uzviknula je, i smesta se rasplakala. Videla je da je pocrveneo i počeo da se premešta s noge na nogu, izbegavajući da je pogleda u oči.
<BR>&nbsp;&nbsp;&nbsp;&nbsp;&nbsp;"Poslali su me u Londinium; nisam imao izbora", rekao je. "A hteo sam da dođem kod tebe."
<BR>&nbsp;&nbsp;&nbsp;&nbsp;&nbsp;"Žao mi je..." rekla je, mada nije bila sasvim sigurna zašto se izvinjava. "Izgleda da ovih dana jako lako zaplačem."
<BR>&nbsp;&nbsp;&nbsp;&nbsp;&nbsp;Brzo ju je pogledao, a onda se zagledao u zavežljaj.
<BR>&nbsp;&nbsp;&nbsp;&nbsp;&nbsp;"Je li to moj sin?"
<BR>&nbsp;&nbsp;&nbsp;&nbsp;&nbsp;"Ničiji drugi", rekla je, "ili možda misliš da sam zato" - sad je toliko plakala da je jedva govorila - "da sam zato što sam ti se podala posle legala sa svakim mušarcem koji je naišao?"
<BR>&nbsp;&nbsp;&nbsp;&nbsp;&nbsp;"Eilan!" Po njegovom izrazu lica znala je da to nikad nije ni pomislio, i nije znala da li joj to laska ili treba da se uvredi. Grčevito je stezao i opuštao pesnice. "Molim te! Pusti me da držim svog sina."
<BR>&nbsp;&nbsp;&nbsp;&nbsp;&nbsp;Osetila je da joj suze prestaju jednako brzo kao što su i potekle. Pogledala je u Gaja, i prvi put ga je zaista videla kad je kleknuo kraj nje i uzeo bebu u naručje. Izgledao je stariji i ozbiljniji, kao da je pretrpeo mnogo, a u očima je nosio senku kao da je i on spoznao bol; na obrazu je imao nov ožiljak. Ali kad je podigao dete, videla je da mu se lice menja.
<BR>&nbsp;&nbsp;&nbsp;&nbsp;&nbsp;"Moj sin..." šapnuo je, zagledan u naborano lišce, "moj prvorođeni sin..." Čak i ako pristane na brak sa devojkom Rimljankom, pomislila je Eilan, ovaj trenutak pripadao je samo njoj.
<BR>&nbsp;&nbsp;&nbsp;&nbsp;&nbsp;Kad su bebine plave, nesigurne oči susrele očev pogled i kad kao da se zagledala u njega, Gaj je zaštitnički stegao zavežljaj. Sada je sa njegovog lica nestala sva grubost; za njega je postojala samo beba, kao da bi sve u činio da sačuva detence koje mu je tako bespomoćno i tako puno poverenja ležalo u naručju. Eilan je pomislila kako Gaj, čak ni kad je vodio ljubav sa njom, nije bio toliko divan. Prepoznala je u njemu Očinsko lice Boga.
<BR>&nbsp;&nbsp;&nbsp;&nbsp;&nbsp;"Kakav svet će te dočekati, maleni?" šapnuo je Gaj nesigurnim glasom. "Kako da te zaštitim, kako da ti pružim bezbedan dom?" Za trenutak je izgledalo da su i on i dete razmišljali o tome; a onda je beba podrignula i počela da mu glođe palac.
<BR>&nbsp;&nbsp;&nbsp;&nbsp;&nbsp;Gaj je ponovo pogledao Eilan, i kad je vratio dete na postelju shvatila je da je, ma koliko bolna i iscrpljena, i ona za njega Boginja.
<BR>&nbsp;&nbsp;&nbsp;&nbsp;&nbsp;"Pa, kako ti se dopada, mili?" blago je upitala. "Dala sam mu ime Gaven, onako kako je tebe majka zvala."
<BR>&nbsp;&nbsp;&nbsp;&nbsp;&nbsp;"Mislim da je divan, Eilan." Glas mu je drhtao. "Kako da ti se ikada zahvalim za ovako divan dar?"
<BR>&nbsp;&nbsp;&nbsp;&nbsp;&nbsp;Pobegni sa mnom! kriknulo je njeno srce. Povedi nas oboje u neku zemlju gde ćemo moći da živimo zajedno i da budemo slobodni! Ali svetlost lampe jasno je pokazivala njegov pečatni prsten, i znala je da nema zemlje koja bi bila van domašaja Rima.
<BR>&nbsp;&nbsp;&nbsp;&nbsp;&nbsp;"Učini da svet bude bezbedan za njega." Ponovila je njegove reči. Setila se svoje vizije; u ovom detetu su se krv Orla i krv Zmaja pomešale sa drevnom krvlju Mudrih; spasioci Britanije poticaće od te loze. Ali da bi se to desilo, dete mora dorasti do muškarca.
<BR>&nbsp;&nbsp;&nbsp;&nbsp;&nbsp;"Ponekad se pitam je li to moguće." Gaj se zamislio, i videla je da mu se senka vratila u oči.
<BR>&nbsp;&nbsp;&nbsp;&nbsp;&nbsp;"Bio si u bitkama otkako smo se poslednji put videli", blago je rekla. "Taj ožiljak nisi dobio u Londiniumu... Pričaj mi."
<BR>&nbsp;&nbsp;&nbsp;&nbsp;&nbsp;"Jesi li čula za bitku na planini Gruapius?" Gajev glas je postao jači. "Pa, bio sam tamo." Dok je pričao, prisećao se slike po slike, a ona se trgla, obuzeta užasom, sažaljenjem i strahom.
<BR>&nbsp;&nbsp;&nbsp;&nbsp;&nbsp;"Znala sam da se nešto desilo", tiho je rekla kad je završio. "Bila je noć, mesec posle Lugnasada, kad sam osetila da si u velikoj opasnosti. Čitav naredni dan provela sam u užasu, ali osećanje je prošlo posle sumraka. Pomislila sam da si možda bio u boju, ali iako više ništa nisam osećala bila sam sigurna da si živ! Ti si deo mene, voljeni. Da si poginuo, to bih sigurno znala!"
<BR>&nbsp;&nbsp;&nbsp;&nbsp;&nbsp;Gaj joj je napipao šaku i stegao je. "Istina je. Sanjao sam da me grliš. Nijedna druga žena nikad neće živeti u mom srcu tako kao ti, Eilan. Nijedna druga žena mi neće roditi sina prvenca! Ali..." Glas mu se slomio. "Ne mogu da ga priznam. Ne mogu da se oženim tobom!"
<BR>&nbsp;&nbsp;&nbsp;&nbsp;&nbsp;Lice mu se grčilo dok je gledao u dete. "Kad nisam mogao da saznam šta ti se desilo, stalno sam govoio sebi da je trebalo da pobegnemo zajedno dok smo mogli. Trpeo bih život u bekstvu da smo bili zajedno - ali kakav bi to život bio za tebe, i kakav za njega?" Pružio je ruku da dotakne bebu po obrazu.
<BR>&nbsp;&nbsp;&nbsp;&nbsp;&nbsp;"Tako je mali, tako mek", začuđeno je rekao. "Kad bi neko pokušao da mu naudi, mislim da bih ga istog časa ubio golim rukama!" Potom je brzo opet pogledao Eilan i pocrveneo, kao da se postideo sopstvenih osećanja.
<BR>&nbsp;&nbsp;&nbsp;&nbsp;&nbsp;"Rekla si da učinim svet bezbednim za njega", nastavio je sasvim tiho. "Kako stvari sada stoje, postoji samo jedan način da to učinim. Ali biće ti potrebno mnogo hrabrosti, koliko i drevnim rimljanskim matronama u vreme Republike." Tog tenutka nijedno od njih nije pomislilo kako je čudno što se, uprkos svim velikim imperatorima, Rimljani uvek prisećaju dana Republike kad god žele da se podsete neke velike vrline.
<BR>&nbsp;&nbsp;&nbsp;&nbsp;&nbsp;"Pokušavaš da kažeš da ćeš se ipak oženiti tvojom Rimljankom", rekla je Eilan i opet zaplakala.
<BR>&nbsp;&nbsp;&nbsp;&nbsp;&nbsp;"Moram! Zar ne vidiš? Planina Graupius bila je poslednje uporište plemena. Jedina nada tvog naroda sada su vladari koji potiču i od britanske i od rimljanske krvi, kao ja, ali moja jedina nada da steknem moć u rimljanskom svetu je da sklopim savez sa uglednom porodicom. Nemoj plakati", preklinjao je. "Nikada nisam mogao da gledam tvoje suze, malena. Misli na njega." Pokazao je usnulu bebu. "Njega radi, moramo da podnesemo ono što se mora podneti."
<BR>&nbsp;&nbsp;&nbsp;&nbsp;&nbsp;Ti nećeš morati da podneseš ono što mene čeka, pokušala je da mu kaže kroz suze, ono što sam već podnela!
<BR>&nbsp;&nbsp;&nbsp;&nbsp;&nbsp;"Nećeš zauvek biti sama, obećavam ti", rekao je. "Potražiću te čim budem mogao. A svakako znaš da kod Rimljana brak nije večit."
<BR>&nbsp;&nbsp;&nbsp;&nbsp;&nbsp;"Da, to sam već čula", kiselo je rekla Eilan, uverena da će u slučaju da postane zet plemenite porodice brak biti onoliko čvrst koliko to mogu da osiguraju devojčini rođaci. "Ali kakva je ta Rimljanka? Je li lepa?"
<BR>&nbsp;&nbsp;&nbsp;&nbsp;&nbsp;Pogledao ju je kao krivac. "Ni upola tako lepa kao ti, mila moja. Vrlo je sitna", dodao je, "ali vrlo odlučna. Ponekad mi se čini da sam bačen bez zoružja u arenu, pred ratnog slona, ili pred divlje životinje, kao što sam čuo da u Rimu rade sa prestupnicima."
<BR>&nbsp;&nbsp;&nbsp;&nbsp;&nbsp;Znači da ga nikada neće pustiti, pomislila je Eilan, ali uspela je da se nasmeši. "Znači, nije... nije ti stalo do nje?"
<BR>&nbsp;&nbsp;&nbsp;&nbsp;&nbsp;"Draga", rekao je, kleknuvši kraj nje, i od olakšanja u njegovom glasu je gotovo poželela da se nasmeje, "da njen otac nije prokurator, dajem ti reč, ne bih je dvaput pogledao. Uz njegovu pomoć mogu da postanem senator, ili jednog dana čak i guverner Britanije. Pomisli šta ću sve tada moći da učinim za tebe i dete!"
<BR>&nbsp;&nbsp;&nbsp;&nbsp;&nbsp;Gaj se sagnuo nad dete i pogled mu je opet postao zaštitnički. Osetio je da ga Eilan gleda i brzo podigao oči.
<BR>&nbsp;&nbsp;&nbsp;&nbsp;&nbsp;Zurila je u njega sve dok mu nije postalo neprijatno. Kaileja je u pravu, pomislila je ogorčeno, on se zaljubio u varku i ubedio je sebe da je to stvarnost - kao i svaki drugi muškarac! Pa, tako će mu lakše reći ono što mora da mu kaže.
<BR>&nbsp;&nbsp;&nbsp;&nbsp;&nbsp;"Gaje, ti znaš da te volim", počela je, "ali moraš mi verovati da ne bih mogla da te prihvatim čak ni da si u stanju da mi ponudiš brak." Uzdahnula je kad je videla njegovu zbunjenost.
<BR>&nbsp;&nbsp;&nbsp;&nbsp;&nbsp;"Ja sam Vrhovna svštenica Vernemetona, ja sam Glas Boginje, zar nisi čuo? Ja sam u mom narodu ono što se ti nadaš da ćeš postati među Rimljanima! Rizikovala sam život da se pokažem dostojnom, i ta proba je bila opasna koliko i tvoja bitka. Ne mogu da odustanem od te pobede kao što ti ne možeš da odbaciš čast koju si stekao!"
<BR>&nbsp;&nbsp;&nbsp;&nbsp;&nbsp;On se namrštio, pokušavajući da razume, i Eilan je shvatila da su njih dvoje mnogo sličniji nego što slute. Ali činilo joj se da njega goni ambicija, a ona se pokorava volji bogova - osim ako i to nije varka.
<BR>&nbsp;&nbsp;&nbsp;&nbsp;&nbsp;"Onda ćemo raditi zajedno, mada to niko neće znati", konačno je rekao Gaj, ponovo zagledan u dete. "A ako bude imao za roditelje guvernera i Vrhovnu sveštenicu, šta li će postići ovaj mališa? Ko zna; možda će jednog dana biti i imperator."
<BR>&nbsp;&nbsp;&nbsp;&nbsp;&nbsp;Beba je na to otvorila oči i oboje ih pogledala. Gaj ga je ponovo podigao i nespretno ga zanjihao. "Budi miran, Gospodaru Sveta", šapnuo je kad je beba zacvilela, "i pusti da te malo držim."
<BR>&nbsp;&nbsp;&nbsp;&nbsp;&nbsp;Na tu pomisao - da nešto tako malo i crveno ikada može dorasti do imperatora - oboje roditelja počeli su da se smeju.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
