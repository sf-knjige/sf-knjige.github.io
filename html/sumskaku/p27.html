<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;U danima koji su usledili posle sukoba na Brdu devojaka, dok su Rimljani progonili Gavranove, Gaj se osećao kao da se pretvorio u dve osobe: jedna je smireno izveštavala zapovednika u Devi o rezultatima operacije, a onda se vraćala u Londinium da ponovi priču guverneru, a druga je pokušavala da pomiri masku gneva koju je tamo video sa likom žene koju voli. Julija je lebdela oko njega puna supružanske odanosti, ali posle prvog košmara su se složili da bi on trebalo da neko vreme spava sam.
<BR>&nbsp;&nbsp;&nbsp;&nbsp;&nbsp;Juliji to izgleda nije smetalo. Bila je prijatna kao i uvek, ali tokom dve godine razdvojensoti potpuno se posvetila deci. Devojčice su brzo rasle, u svemu minijaturne kopije majke, mada se Gaju ponekad činilo da u očima starije kćeri vidi blesak Macelijeve odlučnosti. No, on im je ipak ostao stranac. Pomalo ga je bolelo što prestaju da se smeju kad on uđe u sobu, i činilo mu se da bi možda, ako bi našao vremena da ih bolje upozna, udaljenost između njih ipak nestala.
<BR>&nbsp;&nbsp;&nbsp;&nbsp;&nbsp;No, nije mogao nagnati sebe da pokuša, pogotovo sada, kada mu je srce govorilo da je svu preostalu ljubav između njega i Eilan unuštila Moć koja ju je zaposela. Ponekad bi poželeo da urliče od bola koji mu je nanosilo prikrivanje patnje. Osetio je olakšanje kada je zapovednik u Devi zatražio da dođe na savetovanje, jer u podstskriptumu je stajalo da se njegov otac nada kako će Gaj, umesto da odsedne u tvrđavi, odlučiti da ga poseti u novoj kući koju je gradio u gradu. Možda će mu tamo biti lakše da se pomiri sa samim sobom.
<BR>
<BR>&nbsp;&nbsp;&nbsp;&nbsp;&nbsp;"Jesu li uhvatili još nekog od zaverenika Gavranova?" Macelije je sipao vino i pružio pehar Gaju. Vino je bilo dobro, ali ne i otmeno, isto kao i trpezarija i čitava kuća. Očeva kuća je spadala u bolje među onima sagrađenim oko tvrđave - što je predstavljalo dokaz da se uspostavlja građanski život u konačno smirenoj zemlji. Gaj je odmahnuo glavom.
<BR>&nbsp;&nbsp;&nbsp;&nbsp;&nbsp;"Onaj momak Sinrik - on im je bio vođa, zar ne?" nastavio je Macelije. "Zar ga nisi već zarobio na planini Graupius?"
<BR>&nbsp;&nbsp;&nbsp;&nbsp;&nbsp;Gaj je klimnuo i otpio kiselo vino, trgavši se kad ga je od pokreta zabolela nezarasla rana na boku. Nije je primetio sve dok borba na Brdu nije okončana, ali nije bila ozbiljna, samo mu je smetala; bivao je mnogo teže ranjavan na granicama Germanije. Mnogo goru ranu mu je naneo šok kad je shvatio da je Gnev koji ih je sve prokleo zapravo bila Eilan. Tek sad je shvatio da otac još čeka odgovor. "Jesam - ali kasnije je uspeo da pobegne."
<BR>&nbsp;&nbsp;&nbsp;&nbsp;&nbsp;"Izgleda da je vešt u tome", primetio je otac, "kao i ono kopile Karaktakus. Ali njega smo se na kraju dočepali, i na kraju će neko izdati i Sinrika, neko iz njegove okoline..."
<BR>&nbsp;&nbsp;&nbsp;&nbsp;&nbsp;Gaj se nelagodno promeškoljio, nadajući se da se otac neće setiti da je Sinrik Bendeigidov usvojeni sin. Da je ubio Sinrika kad je bio u prilici, mračno je pomislio, uštedeo bi svima mnogo nevolja.
<BR>&nbsp;&nbsp;&nbsp;&nbsp;&nbsp;"No dobro", nastavio je starac, "niko te ne krivi što ga nisi uhvatio, i ma kuda da su preživeli pobegli, ne verujem da će se vraćati ovamo..." Osvrnuo se oko sebe i nekako izveštačeno uzdahnuo.
<BR>&nbsp;&nbsp;&nbsp;&nbsp;&nbsp;"Najverovatnije", složio se Gaj. "Je li ti ovde zaista dobro?" Pošto se povukao iz vojske, Macelije je sagradio ovu vilu, gotovo odmah je izabran za dekuriona i sada je ubrzano postajao stub lokalnog društva.
<BR>&nbsp;&nbsp;&nbsp;&nbsp;&nbsp;"Oh, da, mesto je lepo. Poslednjih godina sam se prilično smirio ovde, a grad raste. Amfiteatar je tek u planu, naravno. Svakog dana ima sve više radnji, a upravo sam dao priličnu sumu za novi hram."
<BR>&nbsp;&nbsp;&nbsp;&nbsp;&nbsp;"Rim u minijaturi", nasmešio se Gaj. "Nedostaje još samo koloseum."
<BR>&nbsp;&nbsp;&nbsp;&nbsp;&nbsp;"Bogovi saklonite", nasmejao se Macelije i podigao ruke. "I za to ću sigurno morati da zavučem ruku u kesu. Položaj gradskog oca je prilično precenjen. Jedva se usuđujem da otvorim vrata, jer uvek se bojim da ću imati čast da dam dobrovoljni prilog za nešto novo!"
<BR>&nbsp;&nbsp;&nbsp;&nbsp;&nbsp;Ali ipak se smejao, i Gaj je pomislio da nikada nije video oca toliko zadovoljnog.
<BR>&nbsp;&nbsp;&nbsp;&nbsp;&nbsp;"Ali ima jedna stvar za koju neću žaliti novaca", nastavio je Macelije, "a to je da tebe pošaljem u Rim. Vreme je, da znaš. Posle ovog poslednjeg imaćeš dobru preporuku od guvernera, a uz pokroviteljstvo moje i tastovo nećeš moći još mnogo da se uspneš. Da li ti je Licinije već govorio nešto?"
<BR>&nbsp;&nbsp;&nbsp;&nbsp;&nbsp;"Pominjao je", oprezno je rekao Gaj. "Ali ne mogu da pođem dok svi ne budu uvereni da će ovde sve ostati mirno."
<BR>&nbsp;&nbsp;&nbsp;&nbsp;&nbsp;"Stalno žalim što Vespazijan nije duže poživeo", namrštio se Macelije. "Tebi se on možda činio kao matori lukavac, ali znao je kako da odabira dobre ljude. Ovaj njegov naslednik, Domicijan, izgleda je rešen da vlada kao istočnjački tiranin. Čujem da je prognao filozofe. Hajde reci mi, kome može da naudi gomila matorih gnjavatora?"
<BR>&nbsp;&nbsp;&nbsp;&nbsp;&nbsp;Gaj se setio svog očajanja zbog tutorovog razglabanja o Platonu, pa je osetio i malo razumevanja za imperatora.
<BR>&nbsp;&nbsp;&nbsp;&nbsp;&nbsp;"U svakom slučaju, on je osoba na koju moraš ostaviti utisak ako želiš dobar položaj, i mada ćeš mi nedostajati, naredni korak u tvojoj karijeri bi trebalo da bude položaj prokuratora u nekoj starijoj provinciji."
<BR>&nbsp;&nbsp;&nbsp;&nbsp;&nbsp;"I ti ćeš meni nedostajati", tiho je rekao Gaj. To je bilo tačno, ali shvatio je da mu uopošte neće nedostajati Licinije, pa čak ni Julija ni devojčice. Zapravo, činilo mu se da će mu prijati da na neko vreme ode iz Britanije, nekuda gde ga ništa neće podsećati na Sinrika i Eilan.
<BR>
<BR>&nbsp;&nbsp;&nbsp;&nbsp;&nbsp;Na avgustovske Ide, Gaj je konačno krenuo za Rim, vodeći grčkog roba po imenu Filo, koji je bio poklon od Licinija; ovaj se kleo da rob ume savršeno da namesti togu i da će svakog jutra poslati gospodara u svet sa pristojnim izgledom. U bisagama je nosio prokuratorov godišnji izveštaj o ekonomiji provincije, što mu je davalo zvanje zvaničnog glasnika, i uz to pravo da se koristi vojnim postajama.
<BR>&nbsp;&nbsp;&nbsp;&nbsp;&nbsp;Vreme je bilo lepo, ali put se ipak otegao. Što su išli dalje na jug, zemlja je postajala sve suvlja - Gajevim severnjačkim očima ličila je na pustinju, mada su se oficiri u postajama smejali kad bi to rekao, i zauvrat su pričali o Egiptu i Palestini, gde pustinjski pesak zasipa spomenike starije od Rima. Poželeo je da može, kao Cezar, da zadrži vreme pisanjem memoara, ali čak i ako bi to učinio kroz četrdeset godina, sumnjao je da bi ikoga zanimalo da ih čita.
<BR>&nbsp;&nbsp;&nbsp;&nbsp;&nbsp;Čak i Julijine priče bi mu prijale, mada je ona u poslednje vreme izgleda umela da govori samo o deci. No, zbog dece se njome i oženio, pomislio je; zbog dece i zbog društvenog položaja. Do sada je sve išlo manje-više po planu. Ipak, dok je prolazio kroz beskrajne milje robovskih imanja u Galiji, Gaj se pitao da li je ova potera za položajem vredna truda. A onda bi stigli do sledećeg svratišta, ili do sledeće vile koja pripada nekom od Licinijevih prijatelja. U naručju lepe robinje koju bi poslali da mu zagreje postelju zaboravio bi i Juliju i Eilan, a ujutro bi rekao sebi da je to u njemu govorio samo umor, ili možda prirodna strepnja kako će se snaći u Rimu.
<BR>&nbsp;&nbsp;&nbsp;&nbsp;&nbsp;Kad je stigao u Rim počela je kiša, teška i neprekidna, kao da nadoknađuje izgubljeno vreme. Licinijev rođak kod koga je odseo bio je veoma gostoljubiv, ali Gaj se vrlo brzo umorio od šala o tome kako je on doneo sa sobom svoje britansko vreme. A to, uostalom, nije ni bilo tačno, jer u Britaniji su kiše ledene, a Rim nije bio hladan nego natopljen upornom vlagom. U Gajevom sećanju je to vreme zauvek ostalo povezano sa nakiselim zadahom vlažnog gipsa i mokre vune.
<BR>&nbsp;&nbsp;&nbsp;&nbsp;&nbsp;Nebo nad Rimom bilo je blatnjavo i zadimljeno; kiseli zadah Tibra mešao se sa egzotičnim začinima nad kuhinjskim vatrama stotinu različitih naroda. Rim je bio beli mermer i pozlata i teški parfemi; česti zovovi fanfara i vriska trgovkinja i večiti, jedva čujni žamor mase ljudi, na toliko jezika koliko Gaj nije ni mislio da postoji, i sve to zbijeno na sedam brda čiji obrisi su davno nestali pod slojem ljudi. Rim je bio pulsirajuće srce sveta.
<BR>
<BR>&nbsp;&nbsp;&nbsp;&nbsp;&nbsp;"I ovo ti je prva poseta Rimu?" Gospa sa kojom je Gaj razgovarao počastvovala ga je smehom koji je zveckao kao srebrne narukvice koje je nosila. Žene sa pažljivo ukovrdžanim frizurama i muškarci u elegantnim togama ispunili su atrijum vile Licinijevog rođaka, koji je priredio zabavu, a razgovor je ličio na zujanje pčela u voćnjaku. "Pa, šta misliš o Gospodaru nacija, o dijademi imperije?" Zavodljivo je spustila obojene kapke. I to pitanje Gaj je čuo toliko puta da je morao da smisli stalan odgovor.
<BR>&nbsp;&nbsp;&nbsp;&nbsp;&nbsp;"Mislim da je lepota grada pomračena lepotom njegovih žena", galantno je rekao. Da je razgovarao sa muškarcem, umesto lepote bi pomenuo moć njegovih vođa.
<BR>&nbsp;&nbsp;&nbsp;&nbsp;&nbsp;Nagradilo ga je novo zveckanje; potom ga je domaćin spasao i odveo ga u peristil, gde su muškarci u togama stajali kao figure u grupnom vajarskom delu. Osetio je olakšanje kad im se pridružio. I među muškarcima je bilo opasno, ali njih je bar razumeo. Od rimljanskih žena osećao se paralizovan, kao kad je prvi put sreo Juliju.
<BR>&nbsp;&nbsp;&nbsp;&nbsp;&nbsp;No, ona je bila zlato u poređenju s gospama koje je sad upoznavao. Jedna ili dve su ga pozvale sebi u postelju, ali osećanje za sopstvenu bezbedost sprečilo ga je da ne upadne u takvu zamku. U Rimu se stiče sve najbolje, i ako mu treba žena, naći će kurtizanu koja ne zahteva ništa sem novca, i čije veštine mogu da izbrišu sve strepnje, bar za neko vreme.
<BR>&nbsp;&nbsp;&nbsp;&nbsp;&nbsp;Kretanje u rimskom društvu ličilo ja na predvođenje juriša konjice preko zaleđenog tla - divno dok traje, ali nikad ne znaš kad ćeš naići na nesigurno tlo i pasti. Gaj se pitao da li bi se Julija ovde snašla. Što se tiče Eilan - kao da je pokušavao da zamisli antilopu, ili možda divlju mačku, u krdu punokrvnih trkačkih kobila: i jedne i druge su lepe, ali potpuno su različita stvorenja.
<BR>&nbsp;&nbsp;&nbsp;&nbsp;&nbsp;"Čuo sam da si služio pod Agrikolom u Kaledoniji..."
<BR>&nbsp;&nbsp;&nbsp;&nbsp;&nbsp;Gaj je žmirnuo kad je shvatio da se jedan od starijih gostiju obraća baš njemu. Primetio je purpurnu prugu na tunici i ispravio se kao da stoji pred višim oficirom, preturajući po sećanju da mu se seti imena. Većina domaćinovih prijatelja pripadali su konjičkom staležu; nikakvo čudo da je uspeo da dovede i jednog senatora.
<BR>&nbsp;&nbsp;&nbsp;&nbsp;&nbsp;"Da, gospodaru, imao sam tu čast. Nadao sam se da ću moći da ga posetim dok sam u Rimu."
<BR>&nbsp;&nbsp;&nbsp;&nbsp;&nbsp;"Mislim da on trenutno obitava na porodičnom imanju u Galiji", rekao je senator nekako ravnodušno. Marcelije Klaudije Maleus, eto kako se zvao.
<BR>&nbsp;&nbsp;&nbsp;&nbsp;&nbsp;"Teško ga je zamisliti da se odmara", nasmešio se Gaj. "Mislio sam da će sigurno uterivati strah u kosti neprijateljima Rima negde na granicama, i da će uvoditi Pax Romana u neku provinciju."
<BR>&nbsp;&nbsp;&nbsp;&nbsp;&nbsp;"Da, čovek bi stvarno to očekivao." Senator se primetno zagrejao. "Ali bilo bi mudrije da ne govoriš tako dok nisi siguran u kakvom si društvu..."
<BR>&nbsp;&nbsp;&nbsp;&nbsp;&nbsp;Gaj se ukočio, ponovo pomislivši na zamrzmuto tlo, ali Maleus se i dalje smešio.
<BR>&nbsp;&nbsp;&nbsp;&nbsp;&nbsp;"U Rimu mnogi cene Agrikoline kvalitete, kvalitete koji se čine još većim svaki put kad čujemo za nove neuspehe nekih drugih generala."
<BR>&nbsp;&nbsp;&nbsp;&nbsp;&nbsp;"Pa zašto onda imperator ne pošalje njega?" upitao je Gaj.
<BR>&nbsp;&nbsp;&nbsp;&nbsp;&nbsp;"Zato što je pobeda rimljanskog oružja nevažna u poređenju sa očuvanjem moći imperatora. Što više sveta traži da Agrikola bude poslat da komanduje, to više naš 'bog i gospodar' sumnja u njega. Za godinu dana imaće pravo na postavljenje za konzula, ali kako stvari sad stoje, prijatelji će mu sigurno savetovati da ne prihvati."
<BR>&nbsp;&nbsp;&nbsp;&nbsp;&nbsp;"Razumem u čemu je problem", zamišljeno je rekao Gaj. "Agrikola je suviše savestan da bi namerno grešio, a ako se pokaže dobro, imperator će misliti da taj uspeh njega ugrožava. Pa, ma šta se desilo u Rimu, Britanija će ga pamtiti samo po dobrom."
<BR>&nbsp;&nbsp;&nbsp;&nbsp;&nbsp;"Tacit bi se radovao da te čuje", rekao je Maleus.
<BR>&nbsp;&nbsp;&nbsp;&nbsp;&nbsp;"Oh, zar ga poznajete? Služio sam s njim u Kaledoniji." Razgovor je prešao na rasprave o kampanji na severu, i pokazalo se da ih je senator pažljivo pratio. Ponovo su prešli na lične stvari tek kad su ih pozvali u baštu da uživaju u plesu nekih bitinijskih robinja.
<BR>&nbsp;&nbsp;&nbsp;&nbsp;&nbsp;"Kroz tri nedelje priređujem malu zabavu sa večerom." Maleus je prijateljski položio šaku Gaju na rame. "Ništa naročito, samo nekoliko ljudi za koje mislim da bi te zanimali. Hoćeš li me počastvovati svojim prisustvom? Kornelije Tacit je obećao da će doći."
<BR>
<BR>&nbsp;&nbsp;&nbsp;&nbsp;&nbsp;Od tog dana Gaju se činilo da je površinski kovitlac zabava i prijema od kojih je već počeo da očajava poprimio novu dimenziju. Osećao se kao da je konačno prodro kroz velove kojima se rimljansko društvo štiti od stranaca, i makar da je to možda bio samo delić tog društva, možda i opasan, opet je bilo bolje nego da umire od dosade.
<BR>&nbsp;&nbsp;&nbsp;&nbsp;&nbsp;Licinijev rođak, zvao se Koraks, nekoliko dana kasnije poveo je Gaja na igre u novi Koloseum koji je Domicijan sagradio na mestu gde je nekada stajala Neronova ogromna palata.
<BR>&nbsp;&nbsp;&nbsp;&nbsp;&nbsp;"U tom položaju ima nečeg prikladnog", rekao je Koraks dok su se smeštali u odeljku odvojenom za pripadnike konjičkog staleža, "jer Neron je uveo igre kakve Rim nikada nije video, pogotovo kad je pokušavao da ubedi sve kako je ona smešna jevrejska sekta - znaš već, hrišćani - izazvala veliki požar."
<BR>&nbsp;&nbsp;&nbsp;&nbsp;&nbsp;"A jesu li?" Gaj se osvrtao. Stigli su u pauzi, i robovi su zamenjivali okrvavljeni pesak.
<BR>&nbsp;&nbsp;&nbsp;&nbsp;&nbsp;"Skoro da ti i nije potrebna paljevina da bi izazvao požar u ovakvom gradu, momče", mračno je rekao njegov domaćin. "Šta misliš, zašto svaki okrug ima požarnog stražara koga svi tako spremno plaćamo? Ali taj požar je bio posebno gadan, i imperator je morao da nađe žrtvenog jarca kako bi ućutkao glasine da ga je sam potpalio!"
<BR>&nbsp;&nbsp;&nbsp;&nbsp;&nbsp;Gaj se okrenuo i zapiljio se u njega.
<BR>&nbsp;&nbsp;&nbsp;&nbsp;&nbsp;"Nove zgrade, momče, nove zgrade!" objasnio je Koraks. "Neron je zamišljao da je arhitekta, a ljudi koji su posedovali imanja tamo gde je počeo požar nisu hteli da ih prodaju. Požar je izmakao kontroli, i imperator je morao da okrivi nekoga. Igre su bile stvarno užasne - nimalo prefinjenosti, nimalo veštine - samo gomila nesrećnika koji su umirali pre kao ovce nego kao ljudi."
<BR>&nbsp;&nbsp;&nbsp;&nbsp;&nbsp;Gaju je odjednom postalo milo što nije zarobio Sinrika. Takav borac bi svakako bio poslat ovamo, a nije to zaslužio, iako se svakako ne bi ponašao kao ovca nego kao vuk ili medved.
<BR>&nbsp;&nbsp;&nbsp;&nbsp;&nbsp;Začule su se fanfare i kroz ogromnu publiku proneo se drhtaj iščekivanja. Gaj je osetio da i njemu srce brže udara i setio se, začudo, trenutka pred bitku; to je bilo jedini put da je bio u prisustvu tolike mase ljudi, i da su svi bili spremni da gledaju krv kako lije. Ali u ratu su barem obe strane jednako ugrožene. Rimljani su bili spremni da gledaju tuđu krv, a ne svoju.
<BR>&nbsp;&nbsp;&nbsp;&nbsp;&nbsp;Gledao je kod kuće borbe medveda, naravno; to je bila zabava za legije. Svakako da je bilo odličnih parova životinja, dovezenih naročito za Igre. Lav i žirafa, na primer, ili divlji vepar i panter. Koraks mu je ispričao kako se jednom prilikom borila suprasna divlja krmača i kako se u samrtnom ropcu i oprasila. Ali to popodne je u središtu pažnje bila najopasnija životinja - čovek.
<BR>&nbsp;&nbsp;&nbsp;&nbsp;&nbsp;"Sad ćemo videti i neku veštinu", rekao je Koraks kad su završene uvodne borbe i kad je na pesak izišao prvi gladijator, sav sijajući od ulja kojim je namazao kožu i metal oklopa. "Zbog ovog vredi gledati Igre. Borbe za koje izvode neobučene ratne zarobljenike ili zločince, čak i žene i decu, to je samo glupi pokolj. Ovde, na porimer, imamo Samnita i Retariusa..." Pokazao je prvog gladijatora, koji je imao štitnike na nogama i kacigu sa perjem na vrhu, a od oružja kratki mač i veliki četvorougli štit, i njegovog mnogo pokretnijeg protivnika, koji je imao mrežu i trozubac.
<BR>&nbsp;&nbsp;&nbsp;&nbsp;&nbsp;Gaj, koji je bio obučavan da procenjuje ljude u borbi, zainteresovao se i kao vojnik. Svuda unaokolo sklapale su se opklade sa žarom gotovo jednakim onom u areni. Koraks je neprekidno komentarisao, i tek kad je Samnit bio oboren, sa trozupcem pod grlom, Gaj je shvatio da je čovek koji iz purpurne lože daje znak palcem oborenim naniže zapravo imperator.
<BR>&nbsp;&nbsp;&nbsp;&nbsp;&nbsp;Trozubac se zario i Samnit se zgrčio i umirio, a njegova jarka krv je natapala pesak. Gaj se ponovo naslonio, oblizujući suve usne, grla bolnog od navijanja. Mora da se zaista sav usmerio na to, jer nije čuo ni fanfare koje su objavile ulazak imperatora. Sa ove udaljenosti mogao je da vidi samo priliku u purpurnoj tunici, ogrnutu zlatno izvezenim plaštem.
<BR>&nbsp;&nbsp;&nbsp;&nbsp;&nbsp;Kasnije uveče, dok ga je Koraksov maser gnječio posle kupanja, Gaj je postao svestan da ga gotovo svi mišići bole; mora da ih je napinjao dok je gledao Igre. Tek sad je to shvatio.
<BR>&nbsp;&nbsp;&nbsp;&nbsp;&nbsp;Ali osećao je i ogromno olakšanje. Odlazak u Koloseum zaista je ličio na učešće u boju, kao onaj trenutak u kome je čitavo postojanje svedeno na jednu borbu, i kad zaboraviš na sebe i postaneš deo ogromne celine. Za trenutak mu se činilo da shvata zašto Rimljani tako strasno vole svoje Igre. Ma koliko izopačene ili besmislene bile, pokreće ih ista sila koja je omogućila legijama da pokore pola sveta.
<BR>
<BR>&nbsp;&nbsp;&nbsp;&nbsp;&nbsp;Veče Maleusovog prijema bilo je hladno i vetrovito, ali ulice su bile zagušene, kao i obično, prodavcima hrane i berberima, grnčarima i svim drugim vrstama uličnih trgovaca koji su se nadali da prodaju još nešto pre nego što ih mrak otera pod krov. Dok su se nosači Gajeve nosiljke probijali ka Aventinu, njemu se činilo da se gotovo navikao na tu buku, kao što se navikao na tandrkanje gvožđem okovanih točkova po kaldrmi, zbog koga je noć bila gotovo jednako bučna kao i dan.
<BR>&nbsp;&nbsp;&nbsp;&nbsp;&nbsp;No, kad su izišli na glavnu ulicu začuo je novi zvuk. Nosiljka se zaustavila, i on je provirio kroz zavese da vidi šta se dešava. Ulicom je polako napredovala verska procesija; ugledao je sveštenike obrijanih glava, u belim odorama, i žene pod velovima. Žene su naricale, a njihove žalopojke bile su naglašene ritmom zvečki i bubnjeva.
<BR>&nbsp;&nbsp;&nbsp;&nbsp;&nbsp;Uprkos toploj togi, Gaj se stresao, jer naricanje je dotaklo nešto duboko u njegovom gradskom biću, pa čak i laku smirenost osobe kakva je bio kod kuće.
<BR>&nbsp;&nbsp;&nbsp;&nbsp;&nbsp;Mada nije razumeo razlog, osećao je kao da je ovaj bol i njegov. Ličilo je na žalost u Mitreumu kada se žrtvuje bik. Prošla je još jedna grupa sveštenika, pa onda opet žene, čiji ga je uznjihani hod podsetio na sveštenice kod kuće, a onda nosiljka na kojoj je ugledao u crno umotanu zlatnu statuu krave. Bubnjanje mu je odjekivalo u ušima još nekoliko trenutaka; potom je procesija prošla dalje.
<BR>&nbsp;&nbsp;&nbsp;&nbsp;&nbsp;Kada je Gaj konačno stigao, pokazalo se da je na večeri okupljeno društvo kakvo je on smatrao za najbolje u Rimu. Hrana je bila jednostavna, ali dobro pripremljena, zvanice uglađene i dobro obaveštene. Gaj se osećao ništavno, ali od ovih ljudi je mogao da uči.
<BR>&nbsp;&nbsp;&nbsp;&nbsp;&nbsp;Predložena tema bila je pieta - pobožnost - a vino je bilo pomešano pola-pola sa vodom kako bi svi ostali usmereni na ozbiljan razgovor.
<BR>&nbsp;&nbsp;&nbsp;&nbsp;&nbsp;"Mislim da je jedno od pitanja postoji li više od jedne istinske vere", rekao je Gaj kad je došao na njega red da govori. "Naravno, svaki narod ima svoju veru i treba mu dozvoliti da je zadrži, ali ovde u Rimu izgleda da poštujete više bogova nego što sam i znao da postoji. Evo, baš večeras video sam neku procesiju koja je delovala istočnjački, ali oni koji su u njoj učestvovali izgledali su mi kao Rimljani."
<BR>&nbsp;&nbsp;&nbsp;&nbsp;&nbsp;"Mora da je Izida", primetio je Herenije Senecio, jedan od važnijih gostiju. "Sledbenici Izide u ovo doba godine slave njenu potragu za raskomadanim Ozirisovim telom. Kad sakupi sve delove, oživljava njegovo telo i ponovo začinje sa njim sunčevog sina, Horusa."
<BR>&nbsp;&nbsp;&nbsp;&nbsp;&nbsp;"Zar nemaju i britanska plemena nekakvu svečanost u ovo doba?" upitao je Tacit. "Kao da se sećam procesija po selima, sa maskama i kostima."
<BR>&nbsp;&nbsp;&nbsp;&nbsp;&nbsp;"Tačno", odgovorio je Gaj. "Na Samen, bela kobila ide unaokolo sa svojim sledbenicima da blagoslovi materice plemenskih žena."
<BR>&nbsp;&nbsp;&nbsp;&nbsp;&nbsp;"Možda je upravo tu odgovor", rekao je Maleus. "Iako svi imamo različita imena za bogove, oni su u osnovi svi isti, i stoga je pobožno poštovati ma kog od njih."
<BR>&nbsp;&nbsp;&nbsp;&nbsp;&nbsp;"Na primer, bog koga mi znamo kao Jupitera ima za simbole hrastovo drvo i gromove", rekao je Tacit. "Germani ga poštuju kao Dionara, a Britanci kao Tanarusa ili Taranisa."
<BR>&nbsp;&nbsp;&nbsp;&nbsp;&nbsp;Gaj nije bio tako siguran. Bilo je teško zamisliti kako neko keltsko božanstvo prima ponude u velikom hramu, kao što je onaj Jupiterov na Forumu. Na jednom prijemu upoznao je ženu za koju su mu rekli da je Vestalka i pažljivo ju je pogledao, ali iako je imala izvesno dostojanstvo i svakako je bila otmenije obučena od većine Rimljanki koje je video, u njoj nije bilo one otmenosti koju je oduvek povezivao sa ženama iz Šumske kuće. Začudo, bilo je mnogo lakše poistovetiti egipćansku Izidu, čiju procesiju je upravo video, sa Velikom Boginjom kojoj služi Eilan.
<BR>&nbsp;&nbsp;&nbsp;&nbsp;&nbsp;"Mislim da je naš prijatelj iz Britanije dotakao pravi problem", rekao je Maleus. "Sigurno su se zato naši očevi toliko borili da spreče ukorenjivanje stranih kultova, kao što su Kibela ili Dionizije, kod nas u Rimu. Čak je i Izidin hram bio spaljen."
<BR>&nbsp;&nbsp;&nbsp;&nbsp;&nbsp;"Ako uključimo u našu imepriju sve narode sveta", odvratio je Tacit, "onda moramo uključiti i njihove bogove. To im nikada ne bih uskratio, jer mislim da je sala svakog germanskog poglavara mnogo časnija, mnogo čistija po moralu, pa i mnogo pobožnija, od većine kuća u Rimu. U tome nema ničeg lošeg, dok god imaju prednost svečanosti koje čuvaju državu."
<BR>&nbsp;&nbsp;&nbsp;&nbsp;&nbsp;"Izgleda da je obogotvoreni Avgust to i imao na umu kada je dozvolio da se imperijom širi njegov kult", odgovorio je Maleus. Natupilo je kratko ćutanje.
<BR>&nbsp;&nbsp;&nbsp;&nbsp;&nbsp;"Dominus et Deus..." tiho je rekao neko, i Gaj se setio da je čuo kako imperator u poslednje vreme voli da mu se tako obraćaju. "On ide predaleko! Hoćemo li se vratiti u vreme kada je Kaligula izvodio svog omiljenog konja da mu se svi klanjaju?"
<BR>&nbsp;&nbsp;&nbsp;&nbsp;&nbsp;Gaj se osvrnuo i pomalo iznenađeno shvatio da je to rekao Flavije Klemens, daleki imepratorov rođak.
<BR>&nbsp;&nbsp;&nbsp;&nbsp;&nbsp;"Pobožnost je osnova poštovanja i obaveze između ljudi i bogova, a ne ulagivanje smrtnicima!" uzviknuo je Senecije. "Čak i Avgust je zahtevao da se uz njegovo ime obavezno pominje i Rim. Mi ne poštujemo čoveka, već njegov duh, boga u njemu. Kad bi verovali da običan čovek može imati mudrost i moć da vodi ovoliku imperiju, to bi zaista bilo nepobožno."
<BR>&nbsp;&nbsp;&nbsp;&nbsp;&nbsp;"Pa, u provincijama njegov kult deluje kao snaga koja ujedinjuje", primetio je vedro Gaj u još neprijatnijoj tišini koja je usledila. "Kada niko ne zna kako izgleda imperator, mogu samo da obožavaju pojam božanskog vladaoca. Kakvu god ličnu veru imali, svi se mogu složiti da pale tamjan imperatoru."
<BR>&nbsp;&nbsp;&nbsp;&nbsp;&nbsp;"Svi osim hrišćana", primetio je neko, i svi su se nasmejali, osim Flavija Klemensa.
<BR>&nbsp;&nbsp;&nbsp;&nbsp;&nbsp;"Pa, nema potrebe progoniti ih i time stvarati nove mučenike", naglasio je Tacit. "Oni se obraćaju uglavnom robovima i ženama. A imaju toliko sekti da će najverovatnije uništiti jedni druge čim ih ostavimo na miru!"
<BR>&nbsp;&nbsp;&nbsp;&nbsp;&nbsp;Utom su posluženi slatkiši i sir, i razgovor je prešao na druge teme. Ovo su ipak bili sve sami civilizovani ljudi, i teško da bi ih zahvatilo versko oduševljenje. Ali Gaj se ipak pitao da li su pobožnost, dužnost i uzajamne obaveze dovoljni da hrane ljudsku dušu. Možda ljude privlače kultovi kakvi su Izidin ili Hristov baš zbog suvoparnosti državne religije, ili su možda krvave svečanosti u Koloseumu ona prava religija Rima.
<BR>&nbsp;&nbsp;&nbsp;&nbsp;&nbsp;Takođe je počeo da shvata kako među onima u gradu koji umeju da misle - ljudima čije društvo je počinjao sve više da ceni - narasta otpor protiv imperatora. Ove veze mu neće doneti pokroviteljstvo koje mu je bilo potrebno za napredovanje u karijeri. Ako bude morao da bira između ambicije i časti, šta će odabrati?
<BR>
<BR>&nbsp;&nbsp;&nbsp;&nbsp;&nbsp;Uskoro po Gajevom dolasku, prezauzeti slobodnjaci u imperatorskim kancelarijama za prokuratore počeli su da razmatraju sadržaj Licinijevog izveštaja koji im je doneo i da analiziraju njegov značaj za imperatora. Gradski oci su ipak imali dovoljno vlasti da bi se novi podaci dostavili prvo njima, i Gaj je utvrdio da je uticaj njegovih novih prijatelja dovoljan da mu obezbedi poziv za obraćanje Senatu i potom za prijem kod imperatora.
<BR>&nbsp;&nbsp;&nbsp;&nbsp;&nbsp;Onog jutra kad je trebalo da se pojavi tamo, Gaj se sam obrijao, i to posebno pažljivo - iako je ponekad pomišljao da su bradati Ardanos ili Bendeigid manji varvari od njega, to verovatno ne bi mogao da objasni okupljenim senatorima.
<BR>&nbsp;&nbsp;&nbsp;&nbsp;&nbsp;Stigao je u Senat prerano, pa je dobio mesto ispod kipa obogotvorenog Avgusta, koji je stajao na svom pijadestalu naizgled smrznut i mrzovoljan koliko i Gaj. Senatori su ulazili po jedan ili dvojica, tiho razgovarajući, a pratili su ih sekretari natovareni voštanim tablicama, spremni da zapisuju rasprave i odluke. Ovde gospodari sveta odlučuju o sudbini naroda, pomislio je Gaj. Na ovom mermernom podu raspravljali su o odbrani protiv Hanibala i o invaziji Britanije. Reka vremena je moćno tekla u ovoj odaji; u poređenju sa tim, čak i ponosni Cezar bio je samo talasić u vodi.
<BR>&nbsp;&nbsp;&nbsp;&nbsp;&nbsp;Imperator je stigao baš kad su počeli uvodni govori, ogrnut purpurnom togom, toliko bogato izvezenom zlatnim zvezdama da je Gaj morao da žmirne. Čuo je za togu piktu, ali mislio je da nju nosi samo general za vreme trijumfa. Bilo je prilično uznemirujuće gledati je ovde, i upitao se da li Domicijan želi da izgleda kao osvajač, ili samo voli lepe stvari. Gaj je sada prvi put video svog imperatora iz tolike blizine. Najmlađi sin velikog Vespazijana imao je vrat kao bik i mišićava leđa vojnika, ali Gaj je u lakom krivljenju usana i sumnjičavom pogledu naslutio naopaku ćud.
<BR>&nbsp;&nbsp;&nbsp;&nbsp;&nbsp;Već se bližila podnevna pauza kada je Gaj pozvan da pročita Licinijev izveštaj o finansijama Britanije. Bilo je nekoliko pitanja, uglavnom o izvorima finansiranja, a Klaudije Maleus mu je omogućio da pomene ulogu koju je sam odigrao u savlađivanju poslednje pobune. Uprkos nedavnim časovima govorništva, osećao je da ih sigurno gnjavi, ali na kraju govora su ga nagradili aplauzom i - kao što je Licinije i predvideo - odredili su da naredne godine priličan procenat novca od poreza može da ostane u Britaniji. Pošto ga je Licinije u prvom redu zato i poslao, Gaj se nije mnogo čudio.
<BR>&nbsp;&nbsp;&nbsp;&nbsp;&nbsp;Sastanak sa Domicijanom bio je sasvim kratak. Imperator je već skidao veličanstvenu togu, spremajući se na neko drugo mesto, ali zastao je koiko da se nemarno zahvali Gaju.
<BR>&nbsp;&nbsp;&nbsp;&nbsp;&nbsp;"Jesi li bio u vojsci?" upitao je.
<BR>&nbsp;&nbsp;&nbsp;&nbsp;&nbsp;"Kao tribun u Drugoj legiji. Imao sam čast da služim pod vama u Daciji", oprezno je rekao Gaj.
<BR>&nbsp;&nbsp;&nbsp;&nbsp;&nbsp;"Hmmm... Pa, izgleda da ćemo morati da ti nađemo neki posao u provincijama", rekao je imperator bez mnogo zanimanja, okrećući se.
<BR>&nbsp;&nbsp;&nbsp;&nbsp;&nbsp;"Dominus et Deus", rekao je Gaj, pozdravljajući, i mrzeo je sebe što to govori.
<BR>&nbsp;&nbsp;&nbsp;&nbsp;&nbsp;Kući je pošao u istoj nosiljci sa Klaudijem Mlaeusom. To je bilo prvi put tog dana da su mogli da pričaju nasamo.
<BR>&nbsp;&nbsp;&nbsp;&nbsp;&nbsp;"Pa, šta misliš o Senatu?" upitao ga je ovaj.
<BR>&nbsp;&nbsp;&nbsp;&nbsp;&nbsp;"Ponosan sam što sam Rimljanin", iskreno je rekao Gaj.
<BR>&nbsp;&nbsp;&nbsp;&nbsp;&nbsp;"A o imperatoru?"
<BR>&nbsp;&nbsp;&nbsp;&nbsp;&nbsp;Gaj je ćutao. Senator mu je odgovorio uzdahom. "Video si kako stoje stvari", tiho je rekao Maleus. "Pokroviteljstvo kakvo mogu da ti ponudim mora se pružati oprezno, barem zasad. Ali ako si spreman da se suočiš sa rizicima koje takva veza može da ti donese, zajedno sa mogućim nagradama, rado bih te primio među svoje štićenike. Mogu udesiti da služiš kao prokurator za vojno snabdevanje u Britaniji. Inače bi trebalo da dobiješ neki drugi kraj imperije, ali mislim da bi nam bio najkorisniji u zemlji koju najbolje poznaješ."
<BR>&nbsp;&nbsp;&nbsp;&nbsp;&nbsp;To 'nam' ponovo je oživelo nešto u Gaju što se sledilo od imperatorove nezainteresovanosti. Rim kakvog su ga otac i Licinije učili da poštuje bio je mrtav, ali činilo mu se da pod vođstvom ovakvih ljudi kao što su Maleus i Agrikola duh Rima ipak može da oživi.
<BR>&nbsp;&nbsp;&nbsp;&nbsp;&nbsp;"Bio bih počastvovan", rekao je, i znao je, kao i prilikom odluke koju je doneo posle planine Gruapoius, da će ovaj izbor odrediti tok njegovog života, od sad pa nadalje.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
