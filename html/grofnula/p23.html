<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. BLIŽE
<P>&nbsp;&nbsp;&nbsp;&nbsp;&nbsp;Stjuard u JAL-u ponudio joj je izbor simstim kaseta: pregled Fokstonove retrospektive u Tejtu od prošlog avgusta, serijsku pustolovinu snimljenu u Gani (Ašanti!), odabrane arije iz Bizeove Karmen iz perspektive privatne lože u Tokijskoj operi, ili tridesetominutnu sindikalizovanu kontakt emisiju Tali Išam Ljudi na vrhu.
<BR>&nbsp;&nbsp;&nbsp;&nbsp;&nbsp;"Prvi put letite šatlom, gospođo Ovski?"
<BR>&nbsp;&nbsp;&nbsp;&nbsp;&nbsp;Marli potvrdi. Dala je Paleologosu devojačko ime svoje majke, što je verovatno bilo glupo od nje.
<BR>&nbsp;&nbsp;&nbsp;&nbsp;&nbsp;Stjuard se nasmeši s razumevanjem. "Kaseta svakako može da olakša uzletanje. Karmen je veoma popularna ove nedelje. Prekrasni kostimi, kažu."
<BR>&nbsp;&nbsp;&nbsp;&nbsp;&nbsp;Zavrtela je glavom, nimalo raspoložena za operu. Fokston joj je nije dopadao, i pre bi preživela punu snagu ubrzavanja nego da doživi Ašanti! Odabrala je traku Išamove, kao najmanje od četiri zla.
<BR>&nbsp;&nbsp;&nbsp;&nbsp;&nbsp;Stjuard je proverio njene vezove na sedištu, dodao joj kasetu i malu tijaru od sive plastike za jednu upotrebu, pa otišao dalje. Namestila je plastične trode, uključila ih u naslon za ruke sedišta, uzdahnula i gurnula kasetu u prorez pored ulaza. Unutrašnjost JAL šatla nestade u navali egejskog plavetnila i ona ugleda reči 'Tali Išam i Ljudi na vrhu' kako se šire preko vedrog neba, ispisane elegantnim san-serif velikim slovima.
<BR>&nbsp;&nbsp;&nbsp;&nbsp;&nbsp;Tali Išam je bila pojam u stim industriji dokle je dopiralo Marlino sećanje, večita Zlatna Devojka koja se pojavila sa prvim talasom novog medija. Marli se sada nalazila zarobljena u Talinom preplanulom, pokretljivom, izuzetno udobnom telu. Tali Išam je zračila, disala duboko i lako, njene skladne kosti bile su u zagrljaju mišića koji kao da nikad nisu osetili grč. Uključivanje u njene stim snimke bilo je poput pada u banju savršenog zdravlja, osećaj visokih lukova njenih stopala i grudi koje su odizale svilasti, beli, egipatski pamuk njene jednostavne bluze. Naslanjala se na šuplju, belu, kamenu ogradu iznad malene luke grčkog ostrvskog grada, dok se iza nje spuštala kaskada procvetalih stabala, niz obronak od izbeljenog kamena i uskih, krivudavih stepenica. U luci se oglasio brod.
<BR>&nbsp;&nbsp;&nbsp;&nbsp;&nbsp;"Turisti sada žure nazad na brod koji ih je poveo na ovo krstarenje", reče Tali i nasmeši se; kada se osmehnula, Marli je osetila glatkoću belih zuba zvezde, sveži ukus njenih usta, a kamen ograde bio je prijatno hrapav pod njenim golim podlakticama. "Ali jedan posetilac ostrva ostaće ovog popodneva sa nama, neko koga sam sanjala da upoznam, i sigurna sam da ćete biti obradovani i iznenađeni, jer ova osoba obično izbegava glavne medije..." Uspravila se, okrenula i nasmešila prelanulom, nasmejanom licu Jozefa Vireka...
<BR>&nbsp;&nbsp;&nbsp;&nbsp;&nbsp;Marli strgnu trode sa čela, i bela plastika JAL šatla kao da se sruči na mesto svuda oko nje. Na uzdignutom ekranu treptala su svetla upozorenja, i mogla je da oseti treperenje koje je bilo sve učestalije...
<BR>&nbsp;&nbsp;&nbsp;&nbsp;&nbsp;Virek? Pogledala je komplet troda. "Pa", reče, "pretpostavljam da jesi od onih na vrhu..."
<BR>&nbsp;&nbsp;&nbsp;&nbsp;&nbsp;"Kako, moliću?" Japanski student pored nje načini pokret u svojim vezama, čudno malo oponašanje naklona. "Imate poteškoća sa stimom?"
<BR>&nbsp;&nbsp;&nbsp;&nbsp;&nbsp;"Ne, ne", reče ona. "Izvinite." Ponovo je namestila trode i unutrašnjost šatla rastopi se uz pištanje čulnog statičkog šuma, prodorne mešavine utisaka koja naglo ustupi mesto spokojnom skladu Tali Išam, koja je držala Virekovu hladnu, čvrstu šaku i smešila se u njegove blage, plave oči. Virek je uzvraćao osmeh blistavo belim zubima. "Neobično mi je drago što sam ovde, Tali", reče on, i Marli se prepusti stvarnosti trake, prihvatajući Taline snimljene čulne utiske kao svoje. Obično je izbegavala stim, jer se nešto u njenoj ličnosti odupiralo obaveznoj meri pasivnosti.
<BR>&nbsp;&nbsp;&nbsp;&nbsp;&nbsp;Virek je nosio meku, belu košulju, platnene pantalone zavrnute iznad kolena i jednostavne, smeđe, kožne sandale. Držeći ga za ruku, Tali se vrati do ograde. "Sigurna sam", reče, "da ima mnogo toga što naša publika..."
<BR>&nbsp;&nbsp;&nbsp;&nbsp;&nbsp;More nestade. Prema obzorju se raširi nepravilno polje pokriveno zeleno-crnim rastinjem kao lišajem, narušeno obrisima novogotičkih tornjeva Gaudijeve crkve Sagrada Familia. Rub sveta bio je sakriven u nisko polegloj, sjajnoj magli, a preko ravnice dolazio je zvuk kao od zvonjave potopljenih zvona.
<BR>&nbsp;&nbsp;&nbsp;&nbsp;&nbsp;"Danas tvoju publiku čini samo jedna osoba", reče Virek, i pogleda Tali Išam kroz okrugle naočari bez okvira. "Zdravo, Marli."
<BR>&nbsp;&nbsp;&nbsp;&nbsp;&nbsp;Marli se naprezala da dohvati trode, ali su joj ruke bile okamenjene. Sila gravitacije, šatl se upravo dizao sa svoje platforme... Zarobio ju je tu...
<BR>&nbsp;&nbsp;&nbsp;&nbsp;&nbsp;"Razumem", reče Tali, smešeći se, naslonjena na ogradu, sa laktovima na toplom, grubom kamenu. "Kakva divna zamisao. Vaša Marli, Herr Virek, zaista je srećna devojka..." I Marli tada shvati da ovo nije Tali Išam iz Čulo/Mreže, već deo Virekovog konstrukta, programirana perspektiva, sklopljena iz višegodišnjeg prikazivanja Ljudi na vrhu, i da sada nema izbora, nema izlaza, osim da to prihvati, da sluša, da pokloni Vireku pažnju. Činjenica da ju je uhvatio ovde, i izolovao na ovaj način, govorila je da su joj slutnje bile ispravne: mašina je postojala, bila je stvarna. Virekov novac bio je neka vrsta univerzalnog rastvarača, koji je po volji topio barijere...
<BR>&nbsp;&nbsp;&nbsp;&nbsp;&nbsp;"Žao mi je", reče on, "što čujem da si uznemirena. Pako kaže da bežiš od nas, ali ja više volim da to posmatram kao težnju umetnika prema njegovom cilju. Osetila si, čini mi se, nešto od prirode mog geštalta, i to te je uplašilo. Što nije nikakvo čudo. Ova kaseta je pripremljena jedan sat pre nego što je tvoj šatl trebalo da poleti sa Orlija. Znamo kuda si se uputila, naravno, ali ne nameravam da te pratim. Radiš svoj posao, Marli. Žalim samo što nismo mogli da sprečimo smrt tvog prijatelja Alena, ali sada znamo ko su bile njegove ubice i njihovi poslodavci..."
<BR>&nbsp;&nbsp;&nbsp;&nbsp;&nbsp;Oči Tali Išam sada su bile Marline oči i stajale su netremice zagledane u Virekove, koje su gorele plavom energijom.
<BR>&nbsp;&nbsp;&nbsp;&nbsp;&nbsp;"Alena su ubili plaćeni agenti Maas Biolabsa", nastavi on, "i upravo je od Maasa dobio koordinate tvog sadašnjeg odredišta, kao i onaj hologram koji si videla. Moj odnos sa Maas Biolabsom bio je u najmanju ruku dvostran. Pre dve godine jedna moja filijala pokušala je da ih otkupi. Ponuđeni iznos uticao bi na celukupnu svetsku ekonomiju. Odbili su. Pako je ustanovio da je Alen ubijen zato što su saznali da pokušava da trguje informacijom koju su mu dali, da je proda trećoj strani..." Namrštio se. "Krajnje glupo od njega, zato što nije imao pojma o prirodi robe koju je nudio..."
<BR>&nbsp;&nbsp;&nbsp;&nbsp;&nbsp;Kako to liči na Alena, pomisli ona, i oseti talas sažaljenja. Sklupčan na onom odvratnom tepihu, kičme isturene ispod zelenog platna jakne...
<BR>&nbsp;&nbsp;&nbsp;&nbsp;&nbsp;"Mislim da bi trebalo da znaš da moja potraga za našim tvorcem kutija podrazumeva nešto više od umetnosti, Marli." Skinuo je naočari i obrisao ih o nabor bele košulje; u proračunatoj ljudskosti gesta bilo je nečeg opscenog. "Imam razloga da verujem da je tvorac ovih predmeta na neki način u stanju da mi pruži slobodu, Marli. Ja nisam zdrav čovek." Namestio je naočari, pažljivo zakačivši tanke, zlatne žice za uši. "Kada sam poslednji put zatražio snimak svog tanka u Stokholmu, pokazali su mi stvar veličine tri kamionske prikolice, zakriljenu zamršenom mrežom vodova... Kada bi bilo moguće da napustim to, Marli, ili, još bolje, pobunjene ćelije koje se tamo čuvaju... Pa" - ponovo se osmehnuo onim čuvenim osmehom - "šta misliš, šta bih dao za tako nešto?"
<BR>&nbsp;&nbsp;&nbsp;&nbsp;&nbsp;Taline-Marline oči tada pređoše na prostranstvo tamnih lišaja i daleke tornjeve zalutale katedrale...
<BR>
<BR>&nbsp;&nbsp;&nbsp;&nbsp;&nbsp;"Izgubili ste svest", govorio je stjuard, masirajući joj prstima vrat. "To se događa, a osim toga naši medicinski kompjuteri pokazuju da ste savršeno zdravi. No, ipak smo upotrebili dermadisk da predupredimo sindrom prilagođavanja koji biste mogli da doživite pre sletanja." Povukao je ruku.
<BR>&nbsp;&nbsp;&nbsp;&nbsp;&nbsp;"Evropa posle kiša", reče ona, "Maks Ernst. Oni lišaji..."
<BR>&nbsp;&nbsp;&nbsp;&nbsp;&nbsp;Čovek je zurio odozgo u nju, odjednom na oprezu, izražavajući profesionalnu brigu. "Molim? Da li biste ponovili?"
<BR>&nbsp;&nbsp;&nbsp;&nbsp;&nbsp;"Oprostite", reče ona. "San... Jesmo li stigli na pristanište?"
<BR>&nbsp;&nbsp;&nbsp;&nbsp;&nbsp;"Za jedan sat", reče on.
<BR>&nbsp;&nbsp;&nbsp;&nbsp;&nbsp;Orbitalna stanica Japan Air-a bila je beli toroid načičkan kupolama i oivičen tamnim, ovalnim otvorima pristanišnih dokova. Ekran iznad Marline g-mreže - iako je pojam iznad privremeno izgubio uobičajeno značenje - pokazivao je izuzetno složenu animaciju rotirajućeg torusa, dok je nekoliko glasova - na sedam jezika - najavljivalo da će putnici JAL šatla 580, na doku Orli 1, prvom prilikom biti prevezeni do stanice. JAL se izvinjavao zbog zakašnjenja nastalog usled rutinskih opravki na dokovima od broja sedam do broja dvanaest...
<BR>&nbsp;&nbsp;&nbsp;&nbsp;&nbsp;Marli se skupila u svojoj g-mreži, opažajući Virekovu ruku u svemu što joj se događa. Ne, pomislila je, mora da postoji neki način. Moram da se izvučem, reče sebi, potrebno mi je nekoliko sati slobodnog delanja, a onda ću biti gotova s njim... Zbogom, Herr Virek, vraćam se u svet živih, onako kako siroti Alen nikad neće, Alen koji je poginuo zato što sam prihvatila ovaj posao za vas. Zatreptala je kada je pošla prva suza, a onda posmatrala, raširivši oči kao dete, lebdeću kuglicu u koju se suza pretvorila...
<BR>&nbsp;&nbsp;&nbsp;&nbsp;&nbsp;A taj Maas, pitala se, ko su oni? Virek je tvrdio da su ubili Alena, da je Alen radio za njih. Maglovito se prisećala medijskih priča, nečega što se odnosilo na poslednju generaciju kompjutera, neki po izgledu zlokoban proces u kome besmrtne hibridne ćelije raka proizvode veštačke molekule koji postaju sastavni delovi kola. Tada se setila Pakovih reči da je ekran modularnog telefona Maasov proizvod...
<BR>
<BR>&nbsp;&nbsp;&nbsp;&nbsp;&nbsp;Unutrašnjost JAL toroida bila je tako bezlična, tako obična, tako potpuno nalik bilo kom prometnom aerodromu, da joj je dolazilo da se nasmeje. Osećao se isti miris parfema, ljudske napetosti i višestruko filtriranog vazduha, isto pozadinsko brujanje razgovora. Osam desetina sile teže olakšalo bi nošenje kofera, ali ona je imala samo svoju crnu tašnu. Izvadila je karte iz zatvorenog unutrašnjeg džepa i uporedila broj šatla na koji je trebalo da presedne sa nizovima brojeva na najbližem zidnom ekranu.
<BR>&nbsp;&nbsp;&nbsp;&nbsp;&nbsp;Dva sata do polaska. Šta god Virek rekao, bila je sigurna da je njegova mašina već u pokretu, uvlačeći se u posadu šatla ili na listu putnika, podmazujući novcem načinjene zamene... Biće otkaza u poslednjem trenutku zbog bolesti, promena u planovima, nezgoda...
<BR>&nbsp;&nbsp;&nbsp;&nbsp;&nbsp;Prebacivši tašnu preko ramena, odsečno je zakoračila preko udubljenog poda od bele keramike kao da ima pojma kuda ide, ili ima neki plan, svesna, pri svakom koraku, da nije tako.
<BR>&nbsp;&nbsp;&nbsp;&nbsp;&nbsp;Opsedale su je one blage plave oči.
<BR>&nbsp;&nbsp;&nbsp;&nbsp;&nbsp;"Proklet bio", reče, a ruski biznismen s podvaljkom u tamnom Ginza odelu frknu i podiže infofaks, ostavljajući je izvan svog sveta.
<BR>
<BR>&nbsp;&nbsp;&nbsp;&nbsp;&nbsp;"Ondak sam rekla kučki, čuj, ima d' izneseš one opto-izolatore i blindirane sanduke do Slatke Džejn da ti ne bi' zalepila bulju za školjku zaptivnom pastom..." Bučan ženski smeh natera Marli da podigne pogled sa tanjira sa sušijem. Dva prazna stola dalje sedele su tri žene, za stolom pretrpanim limenkama piva i hrpama tanjira od stiropora umrljanih smeđim soja-sosom. Jedna od njih glasno podrignu i otpi dug gutljaj piva. "Pa, kako je to primila, Rez?" Ovo je zbog nečega bio znak za još jedan, još duži napad smeha, a žena koja je prva privukla Marlinu pažnju spusti glavu na ruke i zasmeja se tako da su joj se tresla ramena. Marli je zurila u trojku, pitajući se šta su one. Smeh se polako istrošio, i prva žena se uspravi, brišući suze iz očiju. Marli zaključi da su sve tri poprilično pijane, mlade, bučne i grubog izgleda. Prva žena bila je vitka i oštrih crta lica, sa izduženim, sivim očima iznad tankog, pravog nosa. Kosa joj je bila neke nemoguće srebrne boje, potkresana kratko kao u dečaka, i nosila je otvoren platneni prsluk bez rukava, nekoliko brojeva veći, potpuno prekriven naduvenim džepovima, kopčama i čičak-trakama. Prsluk je visio, raskopčan, otkrivajući, iz Marlinog ugla, malu, oblu dojku, pokrivenu nečim što je podsećalo na grudnjak od fine ružičaste i crne mreže. Druge dve žene bile su starije i teže građe, oštro ocrtanih mišića ruku na svetlosti bez vidljivog izvora u kafeteriji stanice.
<BR>&nbsp;&nbsp;&nbsp;&nbsp;&nbsp;Prva žena slegnu ramenima u prevelikom prsluku. "Nije je baš potreslo", reče.
<BR>&nbsp;&nbsp;&nbsp;&nbsp;&nbsp;Druga žena se ponovo nasmeja, sada već uzdržanije, i pogleda na hronometar na širokom, kožnom kajišu. "Otišla sam", reče. "Imam turu za Sion, a posle osam tankova algi za Šveđane." Zatim odgurnu stolicu i ustade, a Marli pročita izvezeni natpis preko leđa njenog crnog, kožnog prsluka.
<BR>
<BR>&nbsp;&nbsp;&nbsp;&nbsp;&nbsp;O'GREJDI - VAĘIMA
<BR>&nbsp;&nbsp;&nbsp;&nbsp;&nbsp;EDIT S.
<BR>&nbsp;&nbsp;&nbsp;&nbsp;&nbsp;MEĘUROBITALNI PREVOZ
<BR>
<BR>&nbsp;&nbsp;&nbsp;&nbsp;&nbsp;Tada ustade i žena pored nje, podižući pojas vrećastih farmerki. "Kažem ti, Rez, ako pustiš da te ona pizda skrati za te sanduke, to će da pokvari tvoj dobar glas."
<BR>&nbsp;&nbsp;&nbsp;&nbsp;&nbsp;"Izvinite", reče Marli, pokušavajući da savlada podrhtavanje glasa.
<BR>&nbsp;&nbsp;&nbsp;&nbsp;&nbsp;Žena u crnom prsluku se okrenu i zagleda se u nju. "Da?" Odmeravala ju je od glave do pete, bez osmeha.
<BR>&nbsp;&nbsp;&nbsp;&nbsp;&nbsp;"Videla sam vaš prsluk, ime Edit S. Je li to brod? Svemirski brod?"
<BR>&nbsp;&nbsp;&nbsp;&nbsp;&nbsp;"Svemirski brod?" Žena pored nje podiže guste obrve. "Oh, da, dušo, pravi pravcati svemirski brod!"
<BR>&nbsp;&nbsp;&nbsp;&nbsp;&nbsp;"To je teretnjak", reče žena u crnom prsluku i okrete se da pođe.
<BR>&nbsp;&nbsp;&nbsp;&nbsp;&nbsp;"Htela bih da vas unajmim", reče Marli.
<BR>&nbsp;&nbsp;&nbsp;&nbsp;&nbsp;"Da me unajmiš?" Sada su sve zurile u nju, bezizraznih i nenasmejanih lica. "Šta to znači?"
<BR>&nbsp;&nbsp;&nbsp;&nbsp;&nbsp;Marli zavuše ruku duboko u crnu briselsku tašnu i izvuče polovinu svežnja Novih Jena koje joj je vratio Paleologos, turistički agent, pošto je naplatio svoj honorar. "Daću vam ovo..."
<BR>&nbsp;&nbsp;&nbsp;&nbsp;&nbsp;Žena sa kratkom, srebrnom kosom tiho zazvižda. Sve tri se zgledaše. Ona u crnom prsluku slegnu ramenima. "Isuse", reče. "Kuda to misliš da ideš? Na Mars?"
<BR>&nbsp;&nbsp;&nbsp;&nbsp;&nbsp;Marli ponovo potraži po tašni i izvadi presavijenu, plavu hartiju kutije Goloaza. Pruži je ženi u crnom prsluku, a ova je razmota i pročita orbitalne koordinate koje je Alen zabeležio zelenim flomasterom.
<BR>&nbsp;&nbsp;&nbsp;&nbsp;&nbsp;"Pa", reče žena, "to je dosta kratak skok, za toliki novac, ali O'Grejdi i ja moramo da budemo na Sionu do 23:00 GSV. Ugovoren posao. Šta je s tobom, Rez?"
<BR>&nbsp;&nbsp;&nbsp;&nbsp;&nbsp;Ona dodade hartiju devojci za stolom, koja je pročita, pogleda uvis u Marli i upita, "Kada?"
<BR>&nbsp;&nbsp;&nbsp;&nbsp;&nbsp;"Odmah", reče Marli, "ovog časa."
<BR>&nbsp;&nbsp;&nbsp;&nbsp;&nbsp;Devojka ustade od stola, noge njene stolice zagrebaše po pločicama, a prsluk joj se otvori, otkrivajući da je ono što je Marli smatrala ružičastim i crnim grudnjakom ustvari tetovirana ruža koja joj je potpuno prekrivala levu dojku. "Dogovoreno, sestro, šuške na sunce."
<BR>&nbsp;&nbsp;&nbsp;&nbsp;&nbsp;"Znači da joj odmah daš pare", reče O'Grejdijeva.
<BR>&nbsp;&nbsp;&nbsp;&nbsp;&nbsp;"Niko ne sme da zna kuda idemo", reče Marli.
<BR>&nbsp;&nbsp;&nbsp;&nbsp;&nbsp;Tri žene se nasmejaše.
<BR>&nbsp;&nbsp;&nbsp;&nbsp;&nbsp;"Obratila si se pravoj curi", reče O'Grejdijeva, a Rez se naceri.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
