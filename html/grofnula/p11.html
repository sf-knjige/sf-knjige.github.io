<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. NA ODREDIŠTU
<P>&nbsp;&nbsp;&nbsp;&nbsp;&nbsp;Konačno je priuštio sebi tri sata sna, u bunkeru bez prozora gde je ekipa za doček postavila komandno mesto. Upoznao je i ostale članove. Ramirez je bio omanjeg rasta, nervozan, neprestano obuzet sopstvenim sposobnostima kao kauboj konzole; pouzdavali su se u njega, kao i u Džejlin Slajd za dekom na platformi, da nadgleda kiberprostor oko odsečka mreže sa bankama podataka Maas Biolabsa, okruženim debelim ledom; ako ih Maas oseti pre vremena, moći će da ih upozori. Bio je takođe zadužen za prenos medicinskih podataka iz neurohirurgije do platforme, što je bio složen posao ako su želeli da to sakriju od Maasa. Linija je vodila do telefonske govornice usred pustinje. Dalje od govornice, on i Džejlin bili su na svome u matrici. Ako uprskaju, Maas će moći da pođe po tragu i locira odredište. Tu je, zatim, bio Nejtan, teh za održavanje, čiji je posao, zapravo, bio da se stara o opremi u bunkeru. Ako se dogodi kvar u nekom delu sistema, sa njim je bar postojala mogućnost da bude popravljen. Nejtan je bio pripadnik vrste koja je proizvela Oukija i hiljadu drugih sa kojima je Tarner radio tokom svih tih godina, tehova otpadnika koji su voleli rizično zarađen novac i dokazali da umeju da ćute. Ostali - Kompton, Tedi, Kosta i Dejvis - bili su samo skupi mišići, psi rata, vrsta ljudi unajmljivana za ovakav posao. Zbog njih je posebno pažljivo ispitao Satklifa o rasporedu odlaska. Ovaj mu je objasnio gde će sleteti helikopteri, redosled ukrcavanja i kako će i kada biti plaćeni.
<BR>&nbsp;&nbsp;&nbsp;&nbsp;&nbsp;Potom im je rekao da ga ostave samog u bunkeru i naložio Veberovoj da ga probudi za tri sata.
<BR>&nbsp;&nbsp;&nbsp;&nbsp;&nbsp;Mesto je bilo ili kućica za pumpu ili neka vrsta kontrole električnog postrojenja. Patrljci plastičnih cevi koji su štrčali iz zidova mogli su biti provodnici ili kanalizacija; u prostoriji nije bilo ničega što bi pokazalo da su ikada bili povezani s nečim. Tavanica, ploča nasutog betona, bila je suviše niska da bi mogao da stoji, a osećao se suv, prašnjav miris koji nije bio sasvim neprijatan. Ekipa je počistila mesto pre nego što je unela stolove i uređaje, ali je na podu još bilo žutih ostataka novinskih faksova, koji su se mrvili na dodir. Nazirao je slova, ponekad celu reč.
<BR>&nbsp;&nbsp;&nbsp;&nbsp;&nbsp;Svi rasklopivi metalni stolovi za kampovanje bili su poređani uz zid, oblikujući slovo L, čiji su kraci nosili izuzetno složenu opremu za komunikaciju. Najbolje, pomislio je, što su u Hosaki mogli da nabave.
<BR>&nbsp;&nbsp;&nbsp;&nbsp;&nbsp;Pošao je pognut pored stolova, dodirujući u prolazu, oprezno, svaku konzolu, svaku crnu kutiju. Tu je bio znatno usavršen vojni primopredajnik za frekvencije sporednog opsega, podešen za primopredaju šifrovanih signala. Ovo će biti njihova veza u slučaju da Ramirez i Džejlin useru razmenu podataka. Signali su bili nasnimljeni, složene tehničke izmišljotine koje su šifrirali Hosakini kriptografi. Sadržaj svakog pojedinačnog signala bio je besmislen, ali redosled njihovog emitovanja značio je jednostavnu poruku. Redosled B/C/A obavestiće Hosaku o Mičelovom dolasku; F/D će značiti njegov polazak sa odredišta, a signal F/G njegovu smrt i neumitnu obustavu operacije. Tarner još jednom kucnu o primopredajnik, zamišljen. Nije bio zadovoljan Satklifovom organizacijom na odredištu. Ako prelazak bude miniran, malo je verovatno da će se ljudi uopšte izvući, a kamoli glatko, dok ga je Veberova u poverenju obavestila da je dobila naređenje da, u slučaju nevolje, upotrebi ručni bacač anitenkovskih raketa na medicinare u njihovoj minijaturnoj hirurgiji. "Oni to znaju", rekla je. "Možeš se kladiti da su posebno plaćeni za to." Ostatak ekipe zavisio je od helikoptera, smeštenih u blizini Tusona. Tarner je pretpostavljao da bi ih Maas, u slučaju da bude uzbunjen, lako poobarao u doletanju. Kada je to pomenuo Satklifu, Australijanac je samo slegnuo ramenima: "U boljim okolnostima bih to drugačije uredio, drugar, ali svi smo došli ovamo po kratkom postupku, zar ne?"
<BR>&nbsp;&nbsp;&nbsp;&nbsp;&nbsp;Pored primoredajnika nalazio se složeni Sonijev biomonitor, direktno povezan sa hirurškom čaurom i opskrbljen zdravstvenim podacima snimljenim u Mičelovom biosoft-dosjeu. Kad dođe vreme, medicinari će preuzeti prebegove podatke; istovremeno će postupci preduzeti u čauri biti poslati u Soni i sređeni za Ramireza da ih zaledi i pošalje u kiberprostor, gde će Džejlin Slajd već biti spremna, uključena preko svog deka na naftnoj platformi. Ako sve prođe glatko, medicinski podaci čekaće u Hosakinom pogonu u Meksiko Sitiju da Tarner doveze mušteriju mlaznjakom. Tarner nikada nije video nešto nalik ovom Soniju, ali je pretpostavljao da Holanđanin ima nešto slično u svojoj klinici u Singapuru. Ova misao navede ga da podigne ruku do grudi i nesvesno dodirne nestalu liniju ožiljka od kalemljenja.
<BR>&nbsp;&nbsp;&nbsp;&nbsp;&nbsp;Na drugom stolu ležali su uređaji kiberprostora. Dek je bio isti kao onaj koji je video na naftnoj platformi, Maas-Neotekov prototip. Dek je imao standardni sklop, ali Konroj je rekao da je sastavljen od novih biočipova. Na vrhu konzole bila je prilepljena grudva bledoružičaste plastike veličine pesnice; neko, verovatno Ramirez, utisnuo je palcem dva udubljenja nalik na oči i nezgrapni luk idiotskog keza. Iz ružičastog čela stvari vodile su dve žice, plava i žuta, do jednog crnog otvora cevi u zidu iza konzole. Još jedan zadatak Veberove, u slučaju opasnosti da odredište bude zauzeto. Tarner je namršteno odmeravao žice; punjenje te veličine u tako malom, zatvorenom prostoru jamčilo je smrt za sve prisutne u bunkeru.
<BR>&nbsp;&nbsp;&nbsp;&nbsp;&nbsp;Sa bolom u ramenima, češući potiljkom grubu površinu tavanice, nastavio je obilazak. Ostatak stola zauzimala je pomoćna oprema deka, niz crnih kutija postavljenih sa opsesivnom preciznošću. Pretpostavljao da je svaka kutija na određenom rastojanju od susedne. Bile su zaista savršeno poređane. Mora da ih je sam Ramirez postavio i Tarner je bio siguran da bi ovaj znao kada bi i najmanje pomerio samo jednu kutiju. Već je viđao tu neurotičnu urednost kod drugih kauboja, i ona mu nije govorila ništa novo o Ramirezu. Video je i druge kauboje, koji su se ponašali suprotno, namerno zapetljavajući opremu u pacovska gnezda žica i kablova. Smrtno su se plašili svakog reda i oblepljivali su konzole nalepnicama sa slikama kockica za igru i vrištećih lobanja. Nema načina da se predvidi; ako Ramirez nije dobar, uskoro će možda svi biti mrtvi.
<BR>&nbsp;&nbsp;&nbsp;&nbsp;&nbsp;Na kraju stola nalazilo se pet Telefunkenovih primopredajnika za uho sa samolepljivim vratnim mikrofonima, još zapakovanim u plastične mehure. Tokom ključne faze prebega, koju je Tarner procenio na po dvadeset minuta pre i posle Mičelovog dolaska, on, Ramirez, Satklif, Veberova i Linč biće povezani, iako je upotreba primopredajnika morala biti svedena na najmanju moguću meru.
<BR>&nbsp;&nbsp;&nbsp;&nbsp;&nbsp;Iza Telefunkena stajala je neobeležena plastična kutija sa dvadeset švedskih, katalitičkih, ručnih grejača, glatkih, pljosnatih cilindara od nerđajućeg čelika, svaki u svojoj zauzlanoj vrećici od božićno crvenog flanela. "Pametno si ti kopile", reče on kutiji. "Mogao sam i sam da se setim..."
<BR>
<BR>&nbsp;&nbsp;&nbsp;&nbsp;&nbsp;Spavao je na rebrastoj kamperskoj strunjači od pene na podu komandnog mesta, pokrivši se jaknom. Konroj je bio u pravu što se tiče pustinjskih noći, ali beton kao da je zadržavao dnevnu toplotu. Spavao je u cipelama i pantalonama; Veberova ga je upozorila na to da istrese cipele i odeću pre svakog oblačenja. "Škorpije", rekla je, "vole znoj, svaku vrstu vlage." Pre nego što je legao, izvukao je Smit i Veson iz najlonske futrole i položio ga na dohvat ruke pored strunjače. Ostavio je dve svetiljke da gore i sklopio oči.
<BR>&nbsp;&nbsp;&nbsp;&nbsp;&nbsp;I otisnuo se u plitko more sna, promičući kroz prizore, odlomke Mičelovog dosjea pomešane sa krhotinama njegovog sopstvenog života. On i Mičel uterali su autobus kroz vodopad staklenih ploča u predvorje hotela u Marakešu. Naučnik je podvriskivao dok je aktivirao dvadeset četiri kanistera sa CN-om zalepljena trakom duž bokova vozila, a tu je bio i Ouki, nudeći mu viski iz boce, i žuti peruanski kokain na okruglom ogledalu sa plastičnim ramom, koje je video u Elisoninoj tašni. Učinilo mu se da je video Elison negde iza prozora autobusa kako se guši u dimu izduvnih gasova, i pokušao je da to kaže Oukiju, da mu je pokaže, ali je staklo bilo oblepljeno meksičkim hologramima svetaca, razglednicama sa Devicom, a Ouki je držao u ruci nešto glatko i okruglo, kuglu od ružičastog kristala, i ugledao je pauka kako čuči u njoj, pauka od žive, ali Mičel se cerekao, zuba punih krvi, i pružao dlan, nudeći Tarneru sivi biosoft. Tarner je shvatio da je dosje u stvari mozak, sivkast, ružičast i živ ispod prozirne, vlažne opne; blago je pulsirao u Mičelovoj ruci, a onda se survao preko neke podmorske litice sna i počeo lagano da pada u noć bez ijedne zvezde.
<BR>&nbsp;&nbsp;&nbsp;&nbsp;&nbsp;Probudila ga je Veberova, tvrdog lica uokvirenog dovratkom, ramena ogrnutih teškim vojnim ćebetom prebačenim preko ulaza. "Prošla su tri sata. Medicinari su budni, ako hoćeš da razgovaraš s njima." Povukla se, krckajući čizmama šljunak.
<BR>&nbsp;&nbsp;&nbsp;&nbsp;&nbsp;Hosakini lekari čekali su ga pored neurohirurške čaure. U pustinjskoj zori, izgledali su kao da su upravo izišli iz nekog prenosnika materije u svojim Ginza odelima, naboranim po modi. Jedan od njih bio je umotan u preveliki komad meksičke odeće, rukom pletene, neku vrstu džempera sa pojasom koje je Tarner viđao da turisti nose u Meksiku. Drugo dvoje nosili su skupe, izolovane, skijaške jakne protiv pustinjske hladnoće. Bili su niži za glavu od Korejanke, vitke žene sa snažnim, staromodnim crtama lica i ptičjom ćubom crvenkaste kose koja ga je podsetila na grabljivice. Konroj je rekao da su dvojica službenici kompanije, i Tarneru je odmah bilo jasno: samo je žena imala držanje, stav koji je pripadao Tarnerovom svetu. Bila je odmetnik, majstor crne medicine. Dobro bi se slagala s Holanđaninom, pomislio je.
<BR>&nbsp;&nbsp;&nbsp;&nbsp;&nbsp;"Ja sam Tarner", reče. "Ja vodim ovo."
<BR>&nbsp;&nbsp;&nbsp;&nbsp;&nbsp;"Ne trebaju vam naša imena", reče žena kada se Hosakini ljudi automatski pokloniše. Izmenjali su poglede, osmotrili Tarnera, a onda se opet okrenuli Korejanki.
<BR>&nbsp;&nbsp;&nbsp;&nbsp;&nbsp;"Ne", reče Tarner, "nije neophodno."
<BR>&nbsp;&nbsp;&nbsp;&nbsp;&nbsp;"Zašto još nemamo pristup zdravstvenim podacima pacijenta?" reče Korejanka.
<BR>&nbsp;&nbsp;&nbsp;&nbsp;&nbsp;"Predostrožnost", reče Tarner, odgovorivši bez razmišljanja. U stvari, nije video razlog da im uskrati proučavanje podataka o Mičelu.
<BR>&nbsp;&nbsp;&nbsp;&nbsp;&nbsp;Žena slegnu ramenima i okrete se, lica skrivenog iza podignutog okovratnika skijaške jakne.
<BR>&nbsp;&nbsp;&nbsp;&nbsp;&nbsp;"Hoćete li da pogledate čauru?" upita čovek u debelom džemperu, učtivog i budnog lica. Savršena korporacijska maska.
<BR>&nbsp;&nbsp;&nbsp;&nbsp;&nbsp;"Ne", reče Tarner. "Dvadeset minuta pre njegovog dolaska premestićemo vas na odredište. Skinućemo točkove i spustiti vas polugama. Odvodna cev biće zatvorena. Hoću da budete potpuno spremni pet minuta pošto vas spustimo."
<BR>&nbsp;&nbsp;&nbsp;&nbsp;&nbsp;"Neće biti problema", reče drugi, smešeći se.
<BR>&nbsp;&nbsp;&nbsp;&nbsp;&nbsp;"A sad želim da mi kažete šta ćete raditi tamo unutra, šta ćete uraditi s njim i kakve to može da ima posledice po njega."
<BR>&nbsp;&nbsp;&nbsp;&nbsp;&nbsp;"Vi ne znate?" upita žena, oštro, okrenuvši se prema njemu.
<BR>&nbsp;&nbsp;&nbsp;&nbsp;&nbsp;"Rekao sam da hoću to da čujem od vas", reče Tarner.
<BR>&nbsp;&nbsp;&nbsp;&nbsp;&nbsp;"Pre svega, izvršićemo skenersku pretragu za smrtonosnim implantima", reče čovek u džemperu.
<BR>&nbsp;&nbsp;&nbsp;&nbsp;&nbsp;"Korteksne bombe i slično?"
<BR>&nbsp;&nbsp;&nbsp;&nbsp;&nbsp;"Sumnjam", reče drugi, "da ćemo naići na nešto tako grubo, ali da, skeniraćemo puni opseg smrtonosnih naprava. Istovremeno ćemo uraditi kompletnu analizu krvi. Poznato nam je da se njegovi trenutni poslodavci bave veoma usavršenim biohemijskim sistemima. Sasvim je moguće da najveća opasnost dolazi odatle..."
<BR>&nbsp;&nbsp;&nbsp;&nbsp;&nbsp;"Trenutno je u modi opremanje visokih službenika modifikovanim potkožnim insulinskim pumpama", upade njegov partner. "Subjektov sistem može se navesti da razvije veštačku zavisnost od određenih sintetičkih analoga enzima. Ako se potkožna pumpa ne puni u pravilnim razmacima, odvajanje od izvora - poslodavca - može da dovede do traume."
<BR>&nbsp;&nbsp;&nbsp;&nbsp;&nbsp;"Spremni smo da se pobrinemo i za to", reče drugi.
<BR>&nbsp;&nbsp;&nbsp;&nbsp;&nbsp;"Nijedan od vas nije ni izdaleka spreman za ono sa čim mislim da ćemo se sresti", reče ilegalna medicinarka, glasom hladnim kao vetar koji je sada duvao sa istoka. Tarner začu šištanje peska preko zarđale čelične ploče iznad njih.
<BR>&nbsp;&nbsp;&nbsp;&nbsp;&nbsp;"Ti", reče joj Tarner, "hajde sa mnom." Onda se okrenuo, ne osvrnuvši se, i pošao. Ona možda neće poslušati njegovo naređenje, što bi ga osramotilo pred onom dvojicom, ali mu se to činilo kao pravi potez. Kada je bio deset metara od hirurške čaure, on zastade. Začu njene korake po šljunku.
<BR>&nbsp;&nbsp;&nbsp;&nbsp;&nbsp;"Šta znaš?" upita, ne okrenuvši se.
<BR>&nbsp;&nbsp;&nbsp;&nbsp;&nbsp;"Možda isto što i ti", reče ona, "možda više."
<BR>&nbsp;&nbsp;&nbsp;&nbsp;&nbsp;"Očigledno više nego tvoje kolege."
<BR>&nbsp;&nbsp;&nbsp;&nbsp;&nbsp;"To su vrlo nadareni ljudi. Takođe su... sluge."
<BR>&nbsp;&nbsp;&nbsp;&nbsp;&nbsp;"A ti nisi."
<BR>&nbsp;&nbsp;&nbsp;&nbsp;&nbsp;"Nisi ni ti, najamniče. Uzeli su me za ovo iz najbolje neregistrovane klinike u Čibi. Dali mi mnogo materijala za proučavanje da se pripremim za susret sa cenjenim pacijentom. Crne klinike u Čibi najdalje su otišle u medicini; ni sama Hosaka nije mogla da zna da će mi moj položaj u ilegalnoj medicini omogućiti da naslutim šta to vaš begunac nosi u glavi. Ulica nastoji da nađe upotrebu za stvari, Tarnere. Već nekoliko puta sam bila plaćena da pokušam da uklonim te nove implante. Izvesna količina usavršenih Maasovih biovodova već se nalazi na uličnom tržištu. Ovi pokušaji sa implantacijom predstavljaju logičan korak. Verujem da Maas namerno dopušta odliv tih stvari."
<BR>&nbsp;&nbsp;&nbsp;&nbsp;&nbsp;"Objasni mi to."
<BR>&nbsp;&nbsp;&nbsp;&nbsp;&nbsp;"Ne verujem da mogu", reče ona, sa neobičnim prizvukom rezignacije u glasu. "Rekla sam ti da sam videla. Nisam rekla da sam shvatila." Iznenada je dodirnula prstima kožu iza njegove utičnice na glavi. "U poređenju sa ugrađenim biočipovima, ovo je kao drvena štaka pored mioelektričnog uda."
<BR>&nbsp;&nbsp;&nbsp;&nbsp;&nbsp;"Ali hoće li to biti opasno po život, u njegovom slučaju?"
<BR>&nbsp;&nbsp;&nbsp;&nbsp;&nbsp;"Oh, neće", reče ona, povukavši ruku, "ne za njega..." Tada je čuo kako odlazi prema čauri.
<BR>&nbsp;&nbsp;&nbsp;&nbsp;&nbsp;Konroj im je poslao glasnika sa paketom softvera koji će omogućiti Tarneru da upravlja mlaznjakom koji će odneti Mičela do Hosakinog pogona u Meksiko Sitiju. Glasnik je bio čovek divljeg pogleda, gotovo crn od sunca, po imenu Hari, žilava prikaza koja je stigla iz Tusona na oguljenom biciklu sa izlizanim rebrastim gumama i koštano žutom kožom omotanom oko drški upravljača. Linč ga je doveo preko parkinga. Hari je pevušio za sebe, čudan zvuk u nametnutoj tišini mesta, a njegova pesma, ako se mogla tako zvati, bila je kao da neko nasumce okreće birač stanica na pokvarenom radiju duž ponoćnih milja skale, nailazeći na gospel popevanje i odlomke pop-muzike iz poslednjih dvadeset godina. Hari je prebacio bicikl preko preplanulog, ptičje koščatog ramena.
<BR>&nbsp;&nbsp;&nbsp;&nbsp;&nbsp;"Hari ti je doneo nešto iz Tusona", reče Linč.
<BR>&nbsp;&nbsp;&nbsp;&nbsp;&nbsp;"Vas dvojica se znate?" upita Tarner, pogledavši Linča. "Možda imate zajedničkog prijatelja?"
<BR>&nbsp;&nbsp;&nbsp;&nbsp;&nbsp;"Šta bi to trebalo da znači?" upita Linč.
<BR>&nbsp;&nbsp;&nbsp;&nbsp;&nbsp;Tarner ga je fiksirao pogledom. "Znaš mu ime."
<BR>&nbsp;&nbsp;&nbsp;&nbsp;&nbsp;"Rekao mi je svoje jebeno ime, Tarnere."
<BR>&nbsp;&nbsp;&nbsp;&nbsp;&nbsp;"Zovem se Hari", reče crni čovek. Zbacio je bicikl na čvor rastinja. Prazno se osmehnuo, pokazavši neravne, izjedene zube. Gole grudi bile su mu prekrivene mešavinom znoja i prašine, i okićene ogrlicama od finih čeličnih karika i sirove kože, komadićima životinjskih rogova i krzna, mesinganim čaurama, bakarnim novčićima izlizanim od upotrebe i vrećicom od meke, smeđe kože.
<BR>&nbsp;&nbsp;&nbsp;&nbsp;&nbsp;Tarner se zagleda u predmete okačene na mršavim grudima i pruži ruku da zatrese suvi, iskrivljeni komad hrskavice koji je visio na upletenoj traki. "Šta je, pobogu, ovo, Hari?
<BR>&nbsp;&nbsp;&nbsp;&nbsp;&nbsp;"Rakunova kita", reče Hari. "Rakun ima uzglobljenu kost u kiti. Malo je onih koji to znaju."
<BR>&nbsp;&nbsp;&nbsp;&nbsp;&nbsp;"Jesi li već sretao mog prijatelja Linča, Hari?"
<BR>&nbsp;&nbsp;&nbsp;&nbsp;&nbsp;Hari samo trepnu.
<BR>&nbsp;&nbsp;&nbsp;&nbsp;&nbsp;"Znao je lozinke", reče Linč. "Postoji redosled po važnosti. Znao je onu na vrhu. Rekao mi je svoje ime. Jesam li ti još potreban ovde ili mogu da se vratim na posao?"
<BR>&nbsp;&nbsp;&nbsp;&nbsp;&nbsp;"Idi", reče Tarner.
<BR>&nbsp;&nbsp;&nbsp;&nbsp;&nbsp;Kada je Linč dovoljno odmakao, Hari poče da petlja sa vrpcom koja je zatvarala vrećicu. "Ne bi trebalo da budeš tako oštar sa dečkom", reče. "U suštini je veoma dobar. Zapravo ga nisam ni video dok mi nije pritisnuo onaj bacač uz vrat." Otvorio je vrećicu i počeo oprezno da pipa unutra.
<BR>&nbsp;&nbsp;&nbsp;&nbsp;&nbsp;"Poruči Konroju da sam ga provalio."
<BR>&nbsp;&nbsp;&nbsp;&nbsp;&nbsp;"Izvini", reče Hari, vadeći smotanu žutu hartiju za poruke iz vrećice. "Koga si to provalio?" Pružio ju je Tarneru; nešto je bilo u njoj.
<BR>&nbsp;&nbsp;&nbsp;&nbsp;&nbsp;"Linča. On je Konrojevo njuškalo ovde. Poruči mu to." Razmotao je hartiju i izvadio zdepasti vojni mikrosoft. Na hartiji je bila poruka, ispisana plavim, krupnim slovima: Sa srećom, Šupku. Vidimo se u DF.
<BR>&nbsp;&nbsp;&nbsp;&nbsp;&nbsp;"Stvarno hoćeš da mu to kažem?"
<BR>&nbsp;&nbsp;&nbsp;&nbsp;&nbsp;"Reci mu."
<BR>&nbsp;&nbsp;&nbsp;&nbsp;&nbsp;"Ti si gazda."
<BR>&nbsp;&nbsp;&nbsp;&nbsp;&nbsp;"Jebeno si u pravu", reče Tarner, zgužva cedulju i gurnu je Hariju ispod leve miške. Hari se osmehnu, blaženo i prazno. Inteligencija koja se bila probudila u njemu ponovo je nestala, kao neko vodeno biće koje lagano tone u gluvo more suncem spržene jednoličnosti. Tarner mu se zagleda u oči, popucali žuti opal, i ugleda samo sunce i oštećeni auto-put. Šaka na kojoj su nedostajali neki zglobovi odsutno počeša bradu od nedelju dana. "Odmah", reče Tarner. Hari se okrenu, iščupa bicikl iz žbuna, zastenja dižući ga na rame i pođe preko izrovanog parkinga. Njegove prevelike, dronjave, kratke, smeđe pantalone lepršale su dok je hodao, a zbirka lanaca tiho je čegrtala.
<BR>&nbsp;&nbsp;&nbsp;&nbsp;&nbsp;Satklif zazvižda sa uzvisine dvadeset metara dalje i podiže kalem narandžaste, fluorescentne trake. Bilo je vreme da se počne sa obeležavanjem sletne staze za Mičela. Moraće brzo da rade, pre nego što zapeče sunce, a i inače će im biti vrućina.
<BR>
<BR>&nbsp;&nbsp;&nbsp;&nbsp;&nbsp;"Znači", reče Veberova, "doći će odozgo." Ispljunu smeđi sok na požuteli kaktus. Obraz joj je nadimala grudva kopenhagenskog duvana za žvakanje.
<BR>&nbsp;&nbsp;&nbsp;&nbsp;&nbsp;"Pogodila si", reče Tarner. Seo je pored nje na ivicu glatkog škriljca. Posmatrali su kako Linč i Nejtan raščišćavaju teren koji su on i Satklif obeležili narandžastom trakom. Traka je ograđivala pravougaonik širok četiri metra i dugačak dvadeset. Linč donese zarđalu, ravnu gredu do trake i prebaci je preko. Kad je greda zazvečala na betonu, nešto šmugnu kroz grmlje.
<BR>&nbsp;&nbsp;&nbsp;&nbsp;&nbsp;"Mogu da vide tu traku, ako hoće", reče Veberova, obrisavši usne nadlanicom. "Kao da čitaju naslove na jutarnjem faksu."
<BR>&nbsp;&nbsp;&nbsp;&nbsp;&nbsp;"Znam", reče Tarner, "ali ako još ne znaju da smo ovde, mislim da neće. A ne vidi se sa auto-puta." Navukao je crnu, najlonsku kapu koju mu je dao Ramirez, povlačeći dugačak štitnik sve dok se nije sastao sa naočarima. "U svakom slučaju, uklanjamo samo teže predmete, ono što bi moglo da otkine točak. Neće biti prepoznatljivo sa orbite."
<BR>&nbsp;&nbsp;&nbsp;&nbsp;&nbsp;"Neće", složi se Veberova. Lice joj je bilo bezizrazno ispod naočara za sunce. Osećao je miris njenog znoja, oštar i životinjski.
<BR>&nbsp;&nbsp;&nbsp;&nbsp;&nbsp;"Da mi je znati šta radiš, Veber, kad ne radiš ovo?" Pogledao ju je.
<BR>&nbsp;&nbsp;&nbsp;&nbsp;&nbsp;"Verovatno mnogo više toga nego ti", reče ona. "Uzgajam pse, između ostalog." Izvukla je nož iz čizme i počela natenane da ga oštri o đon, vešto ga okrećući pri svakom zamahu, kad što meksički berberin oštri britvu. "I pecam. Pastrmke."
<BR>&nbsp;&nbsp;&nbsp;&nbsp;&nbsp;"Imaš nekoga u Nju Meksiku?"
<BR>&nbsp;&nbsp;&nbsp;&nbsp;&nbsp;"Verovatno više nego ti", reče ona, istim tonom. "Pretpostavljam da takvi kao ti i Satklif ne pripadaju nigde. Tebi je mesto ovde, zar ne, Tarnere? Na odredištu, danas, na dan kada stiže naš čovek. Jesam li u pravu?" Oprobala je oštricu na palcu i gurnula je nazad u kaniju.
<BR>&nbsp;&nbsp;&nbsp;&nbsp;&nbsp;"Ali imaš nekoga? Čoveka kome ćeš se vratiti?"
<BR>&nbsp;&nbsp;&nbsp;&nbsp;&nbsp;"Ženu, ako te već zanima", reče ona. "Znaš nešto o uzgajanju pasa?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Nisam ni očekivala." Zažmirila je prema njemu. "Imamo i dete. Naše. Ona ga je rodila."
<BR>&nbsp;&nbsp;&nbsp;&nbsp;&nbsp;"Spajanje DNK?"
<BR>&nbsp;&nbsp;&nbsp;&nbsp;&nbsp;Klimnula je glavom.
<BR>&nbsp;&nbsp;&nbsp;&nbsp;&nbsp;"To košta", reče on.
<BR>&nbsp;&nbsp;&nbsp;&nbsp;&nbsp;"U pravu si; ne bi' ni bila ovde da ne treba da to otplatim. Ali ona je prelepa."
<BR>&nbsp;&nbsp;&nbsp;&nbsp;&nbsp;"Tvoja žena?"
<BR>&nbsp;&nbsp;&nbsp;&nbsp;&nbsp;"Naše dete."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
