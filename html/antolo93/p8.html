<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Den Simons: UTEHA LEŠINARA
<P>&nbsp;&nbsp;&nbsp;&nbsp;&nbsp;Nina će sigurno zahtevati da joj se prizna smrt onog Bitlsa, Džona. Smatrala sam da je to, s njene strane, veoma neukusno. Njena beležnica ležala je otvorena na mom stočiću za čaj od mahagonija, isečci iz novina bili su uredno složeni hronološkim redom, suvoparne izjave o smrti, koje su istovremeno obeležavale i sva njena Hranjenja. Nina Drajton je zračila osmehom, ali u njenim bledoplavim očima nije bilo ni traga topline.
<BR>&nbsp;&nbsp;&nbsp;&nbsp;&nbsp;"Trebalo bi da sačekamo, dok ne dođe Vili", rekoh ja.
<BR>&nbsp;&nbsp;&nbsp;&nbsp;&nbsp;"Naravno, Melani. U pravu si, kao i uvek. Baš sam ispala glupa. Znam pravila." Nina ustade i poče da se šeta po sobi, rasejano dodirujući nameštaj, uz tihe usklike kada bi naišla na neku figuricu od keramike ili goblen. Ovaj deo kuće nekada je bio staklena veranda za gajenje cveća, ali ja sam je sada koristila kao sobu za šivenje. Zelene biljke još su u njoj hvatale jutarnju svetlost. Preko dana obilje svetlosti stvaralo je toplu, ugodnu atmosferu u toj sobi, ali sada, kada je počela zima, bilo je u njoj isuviše hladno da bi se mogla koristiti kad sunce zađe. A ni ja baš nisam mnogo volela onu tamu koja pritiska mnogobrojna prozorska okna.
<BR>&nbsp;&nbsp;&nbsp;&nbsp;&nbsp;"Volim ovu kuću", reče Nina.
<BR>&nbsp;&nbsp;&nbsp;&nbsp;&nbsp;Okrenula se prema meni i nasmešila se. "Ne mogu ti iskazati koliko sam se radovala što se opet vraćam u Čarlston. Trebalo bi da se uvek ovde sastajemo."
<BR>&nbsp;&nbsp;&nbsp;&nbsp;&nbsp;Znala sam koliko Nina mrzi ovaj grad i ovu kuću.
<BR>&nbsp;&nbsp;&nbsp;&nbsp;&nbsp;"To bi uvredilo Vilija", rekoh. "Znaš koliko voli da se pravi važan s onom svojom kućom na Beverli-Hilsu - i sa svojim novim devojkama."
<BR>&nbsp;&nbsp;&nbsp;&nbsp;&nbsp;"I dečacima", reče Nina, smejući se. Mnogo šta se promenilo i potamnelo na Nini, ali njen smeh najmanje. Bio je to i dalje onaj malo prozukli ali detinjasti smeh, koji sam prvi put čula veoma, veoma davno. Tada me je on i privukao njoj - mene, usamljenu šiparicu koju je toplina u drugoj privukla kao plamen moljca. Ali sada mi je taj smeh izazivao hladnoću oko srca i nagonio me da budem na oprezu. Isuviše je mnogo moljaca naletelo na Ninin plamen tokom svih ovih decenija.
<BR>&nbsp;&nbsp;&nbsp;&nbsp;&nbsp;"Poslaću nekoga po čaj", rekoh.
<BR>&nbsp;&nbsp;&nbsp;&nbsp;&nbsp;Gospodin Torn je uneo čaj u mom najboljem servisu od vedžvuda. Nina i ja smo sedele u kvadratima sunca koji su se polako pomerali i tiho razgovarale o beznačajnim stvarima; obe smo razmenjivale podjednako neznalačke komentare o privredi, o knjigama koje ona druga nije stigla da pročita, i obe smo zajedno negodovale, tihim glasom, što u današnje vreme čovek ima onako prostačke saputnike kad leti avionom. Da je neko provirio iz vrta kroz prozor, pomislio bi da vidi jednu postariju ali i dalje privlačnu nećaku koja je u poseti kod svoje najmilije tetke. (Apsolutno odbijam mogućnost da bi neko mogao da se prevari i pomisli da smo majka i kćer.) Ljudi oko mene obično smatraju da sam dobro odevena, iako ne uvek moderno. Sam Bog zna koliko plaćam da bi mi slali vunene suknje iz Škotske i svilene bluze iz Francuske. Ali pored Nine sam se uvek osećala kao žena koja je sebe zapustila.
<BR>&nbsp;&nbsp;&nbsp;&nbsp;&nbsp;Danas je nosila jednu elegantnu, svetloplavu haljinu koja mora da je koštala nekoliko hiljada dolara. Ta boja je još više isticala savršenstvo njenog tena i plavetnilo očiju. Kosa joj je posedela kao i moja, ali ona je nekako uspevala da je nosi dugačku i vezanu na leđima jednom jedinom ukrasnom trakom. Na Nini je ta frizura delovala mladalački i koketno i meni se činilo da moje kratke, veštačke kovrdže prosto vrište od plave boje za kosu.
<BR>&nbsp;&nbsp;&nbsp;&nbsp;&nbsp;Retko ko bi pomislio da sam, u stvari, ja četiri godine mlađa od Nine. Vreme je prema njoj bilo milostivo. A i Hranila se češće.
<BR>&nbsp;&nbsp;&nbsp;&nbsp;&nbsp;Spustila je tanjirić s ispražnjenom šoljom za čaj i opet besciljno krenula po sobi. Tako očevidna nervoza nije ličila na Ninu. Zastala je ispred staklene vitrine. Rasejano je prelazila pogledom preko porcelana i starinskih bakrenih posuda, i onda zastala iznenađeno.
<BR>&nbsp;&nbsp;&nbsp;&nbsp;&nbsp;"Za ime Boga, Melani, pištolj! Kakvo neobično mesto za čuvanje jednog starog pištolja."
<BR>&nbsp;&nbsp;&nbsp;&nbsp;&nbsp;"Porodično nasleđe", odgovorih. "Kolt Pismejker, iz perioda odmah posle građanskog rata. Prilično je skup. Ipak, u pravu si, zaista je ovo glupo mesto za njega. Ali to mi je jedina vitrina u kući koja ima bravu, a gospođa Hodžiz često dovodi sa sobom svoje unučiće kada mi dođe u posetu..."
<BR>&nbsp;&nbsp;&nbsp;&nbsp;&nbsp;"Hoćeš da kažeš da je napunjen?"
<BR>&nbsp;&nbsp;&nbsp;&nbsp;&nbsp;"Ne, naravno da nije", slagala sam. "Ali deca ne bi trebalo da se igraju takvim stvarima..." malaksalo sam nastavljala. Nina klimnu glavom, ali nije ni pokušala da sakrije sažaljivi osmeh. Prišla je južnom prozoru i pogledala u vrt.
<BR>&nbsp;&nbsp;&nbsp;&nbsp;&nbsp;Crkla dabogda. To što nije prepoznala pištolj, i te kako je mnogo govorilo o Nini.
<BR>
<BR>&nbsp;&nbsp;&nbsp;&nbsp;&nbsp;Onoga dana kada je poginuo, Čarls Edgar Larčmont bio je moj udvarač tačno pet meseci i dva dana. Nije bilo nikakve formalne veridbe, ali trebalo je da se venčamo. Tih pet meseci su bili sami za sebe minijaturna slika cele epohe - naivni, ispunjeni bezazlenim udvaranjem, strogo propisanim učtivim ponašanjem koje se graničilo s izveštačenošću, i romantični. Iznad svega, romantični. Romantični u najgorem smislu te reči: ispunjeni sladunjavim i mlakim idealima koje će samo jedna nezrela osoba - ili nezrelo društvo - nastojati da sačuva. Bili smo deca koja su se igrala napunjenim oružjem.
<BR>&nbsp;&nbsp;&nbsp;&nbsp;&nbsp;Nina, u to vreme je još bila Nina Houkins, imala je takođe svog udvarača - visokog, nespretnog i dobroćudnog Engleza, Rodžera Herisona. Gospodin Herison je upoznao Ninu u Londonu, pre godinu dana, kada su se Houkinsovi tamo zadržali prilikom svog Velikog obilaska Evrope. Izjavivši da je smrtno pogođen - još jedna apsurdnost toga doba - visoki Englez je pratio Ninu u stopu iz jedne evropske prestonice u drugu, sve dok ga nije ozbiljno ukorio Ninin otac (sitni fabrikant bižuterije, bez mašte i stalno na oprezu zbog svog sumnjivog položaja u visokom društvu) i tako se Herison vratio u London da "sredi svoje stvari". Nekoliko meseci kasnije pojavio se u Njujorku, upravo u času kada su Ninu spakovali da ode kod svoje tetke u Čarlston da bi prekinuli još jedan flert. I dalje nepokolebljiv, nespretni Englez je pošao za njom na jug, pažljivo vodeći računa o pravilima pristojnosti i uzdržanosti toga vremena.
<BR>&nbsp;&nbsp;&nbsp;&nbsp;&nbsp;Bili smo veselo društvance. S Ninom sam se upoznala na junskom balu moje rođake Silije, a već sledećeg dana nas četvoro smo iznajmili brodić da nas odveze uz reku Kuper, na izlet do ostrva Denijel. Rodžer Herison, ozbiljan i svečan o bilo čemu da se govorilo, predstavljao je savršen kontrast Čarlsovom nepristojnom smislu za humor. A izgleda da ni Rodžeru nije smetalo to dobroćudno zadirkivanje, pošto se i sam ubrzo pridružio našem smehu svojim neobičnim, grlenim hau-hau-hau.
<BR>&nbsp;&nbsp;&nbsp;&nbsp;&nbsp;Nina je uživala u svemu tome. Oba gospodina obasipala su je pažnjom, i premda Čarls nikada nije propuštao da nagovesti da sam ja pravi predmet njegove ljubaznosti, svi smo prećutno prihvatili da je Nina Houkins jedna od onih mladih žena koje neizostavno postaju centar muškog kavaljerstva i opšte pažnje u svakom društvu. Društveni krugovi u Čarlstonu nisu propustili da zapaze šarmantnu kombinaciju koju smo činili nas četvoro. Tokom dva meseca onoga, sada već dalekog leta, nijedan prijem nije bio potpun, nijedan izlet isplaniran kako treba, nijedno okupljanje nije se smatralo uspešnim ako nas četvoro nismo bili pozvani i pristali da dođemo. Toliko smo, puni sreće, vladali celokupnom društvenom scenom čarlstonske omladine da su rođake Silija i Lorena prosto naterale svoje roditelje da dve nedelje pre vremena krenu na svoje redovno avgustovsko letovanje u državi Mein.
<BR>&nbsp;&nbsp;&nbsp;&nbsp;&nbsp;Nisam sigurna kada je Nini i meni prvi put pala na pamet ideja o dvoboju. Možda se to dogodilo jedne od onih dugih, vrelih noći, kada bi ona druga "spavala u gostima" - uvukla se u postelju svoje prijateljice i s njom se sašaptavala i kikotala, prigušujući glasni smeh kada bi šuštanje uštirkane uniforme odalo prisustvo naših tamnoputih sluškinja koje su se kretale kroz zamračene dvorane. U svakom slučaju, ta ideja je bila prirodna posledica romantičnih izveštačenosti toga doba. Predstava o Čarlsu i Rodžeru kako se bore u dvoboju zbog nekog zamišljenog pitanja časti u vezi s nama, toliko nas je, čisto fizički, uzbuđivala da mi je sada jasno da je to bio naprosto oblik seksualnog nadraživanja.
<BR>&nbsp;&nbsp;&nbsp;&nbsp;&nbsp;I nikakvo se zlo ne bi izrodilo iz toga da nije bilo naše Moći. Obe smo sa toliko uspeha upravljale ponašanjem muškaraca oko nas - što se u ono vreme i očekivalo i podsticalo - da ni jednoj još nije bilo palo na pamet da možda ipak ima nečega natprirodnog u načinu na koji smo s toliko uspeha svoje sitne prohteve pretvarale u dela drugih ljudi. Tada se još nije znalo za parapsihologiju; ili, bolje rečeno, postojala je isključivo u vidu kucanja o sto za vreme spiritističkih seansi. Kako bilo tek mi smo se nekoliko nedelja zabavljale šapućući jedna drugoj o izmaštanim stvarima, i onda je jedna od nas - ili možda obe - upotrebila Moć i maštu preobratila u stvarnost.
<BR>&nbsp;&nbsp;&nbsp;&nbsp;&nbsp;U izvesnom smislu, to je bilo naše prvo Hranjenje.
<BR>&nbsp;&nbsp;&nbsp;&nbsp;&nbsp;Ne sećam se više tobožnjeg uzroka svađe, možda je posredi bio neki namerno pogrešno protumačeni Čarlsov vic. Ne sećam se koga su Čarls i Rodžer zamolili da im budu sekundanti na tom protivzakonitom izletu. Ali se sećam uvređenog i zbunjenog izraza na licu Rodžera Herisona, koji je trajao nekoliko dana. Bio je prava karikatura duboke zamišljenosti i neznanja, zbunjenosti čoveka koji se odjednom zatekao u situaciji koju nije izazvao i iz koje ne može da pobegne. Sećam se i Čarlsa i njegovih trenutno promenljivih raspoloženja - razuzdanog humora, perioda slepog besa, i suza i poljubaca noć uoči dvoboja.
<BR>&nbsp;&nbsp;&nbsp;&nbsp;&nbsp;Jasno se sećam lepote toga jutra. Sumaglica je lebdeći dolazila s reke i prigušivala sjaj izlazećeg sunca dok smo jahali ka mestu određenom za dvoboj. Sećam se kako je Nina ispružila ruku i stisnula moju, sva ispunjena drskim uzbuđenjem koje je prošlo kroz moje telo kao da me je udarila struja.
<BR>&nbsp;&nbsp;&nbsp;&nbsp;&nbsp;Mnogi drugi događaji tog jutra zauvek su mi se izgubili iz sećanja. Možda je to prvo podsvesno Hranjenje delovalo na mene tako snažno da sam bukvalno izgubila svest pod naletima straha, uzbuđenja, gordosti - muškosti - kojima su zračila naša dva udvarača u trenutku kada su pogledali smrti u oči onog divnog jutra. Sećam se da me je potresla misao ovo se zaista događa, dok sam osluškivala kako trava šiba o visoke čizme koje odlučno gaze po njoj. Neko je glasno brojao korake. Nejasno se sećam težine pištolja u svojoj ruci - Čarlsovoj ruci, mislim; nikada neću moći sigurno da znam - i onog trenutka ledene jasnoće pre nego što je pucanj prekinuo našu vezu, i opori miris baruta vratio me k sebi.
<BR>&nbsp;&nbsp;&nbsp;&nbsp;&nbsp;Poginuo je Čarls. Nikada nisam uspela da zaboravim neverovatnu količinu krvi koja mu je istekla iz male, okrugle rupe na grudima. Bela košulja postala mu je sva crvena dok sam uspela da stignem do njega. U našoj mašti nije bilo krvi. Nije bilo ni slike na kojoj se videlo kako se Čarlsova glava mlitavo klima i iz usta mu teče pljuvačka po krvavim grudima dok su mu se oči potpuno izvrnule i beonjače ličile na dva jajeta usađena u lobanju.
<BR>&nbsp;&nbsp;&nbsp;&nbsp;&nbsp;Rodžer Herison je jecao, dok je Čarls izdisao na tom bojnom polju nevinosti.
<BR>&nbsp;&nbsp;&nbsp;&nbsp;&nbsp;Uopšte se ne sećam sledećih nekoliko sati, punih zaprepašćenja. Kada sam sledećeg jutra otvorila svoju platnenu torbu našla sam Čarlsov pištolj među svojim stvarima. Zašto bih sačuvala taj revolver? Ako sam želela da uzmem od svog mrtvog ljubavnika nešto za uspomenu, zašto baš to parče otuđenog metala? Zašto sam iz njegovih mrtvih prstiju izvukla simbol naše grešne nepromišljenosti?
<BR>&nbsp;&nbsp;&nbsp;&nbsp;&nbsp;To što nije prepoznala pištolj, i te kako je mnogo govorilo o Nini.
<BR>
<BR>&nbsp;&nbsp;&nbsp;&nbsp;&nbsp;"Vili je stigao", reče Ninina sekretarica, odvratna gospođica Beret Kramer. Njena pojava bila je isto toliko uniseks koliko i njeno ime: kratko podšišana crna kosa, snažna ramena, i prazni, svirepi pogled koji sam povezivala s lezbejkama i kriminalcima. Po izgledu bi se reklo da se nalazi negde oko sredine tridesetih godina.
<BR>&nbsp;&nbsp;&nbsp;&nbsp;&nbsp;"Hvala, draga Beret", reče Nina.
<BR>&nbsp;&nbsp;&nbsp;&nbsp;&nbsp;Obe izađosmo da pozdravimo Vilija, ali gospodin Torn ga je već bio pustio u kuću i mi se sretosmo u holu.
<BR>&nbsp;&nbsp;&nbsp;&nbsp;&nbsp;"Melani! Izgledaš divno! Svaki put kad se sretnemo ti si sve mlađa. Nina!" jasno se osetila promena u Vilijevom glasu. Muškarci su i dalje bivali očarani kad bi ugledali Ninu posle dužeg odsustvovanja. Nastupi grljenje i ljubljenje. Sam Vili izgledao je raskalašnije nego ikad. Nosio je sportski kaput od alpake, nepogrešivo skrojen, vunenu majicu s visokim okovratnikom koji mu je uspešno krio obešeni podvaljak; ali kada je jednim pokretom ruke skinuo svoju mangupsku kapu vozača sportskih kola, razbarušili su mu se dugački pramenovi bele kose koje je četkom terao napred da sakrije sve veću ćelu. Zacrveneo se u licu od uzbuđenja, ali je tu bilo i onih izdajničkih crvenih žilica na nosu i obrazima, po kojima se videlo da isuviše pije i drogira se.
<BR>&nbsp;&nbsp;&nbsp;&nbsp;&nbsp;"Dame, nadam se da ste već upoznale moja dva pomoćnika, Toma Lahara i Džensona Rejnoldsa?" Dva čoveka se pridružiše gužvi u mom malom holu. Gospodin Lahar bio je mršav i plavokos, i smešio se pokazujući savršeno urađene mostove. Gospodin Rejnolds bio je ogromni crnac, malo pognut, s natmurenim grubim licem punim ožiljaka. Bila sam ubeđena da Nina, a ni ja, nikada nismo upoznale ove neobične Viljeve "pomagače". Ali ne mari.
<BR>&nbsp;&nbsp;&nbsp;&nbsp;&nbsp;"Zašto ne pređemo u dnevnu sobu?" predložila sam. Bio je to čudan defile, koji se završio time što smo nas troje posedali u meke, debele naslonjače oko stočića za čaj u džordžijanskom stilu koji je nekada pripadao mojoj baki. "Molim Vas, gospodine Torn, još čaja." Gospođica Kramer je ovo shvatila kao znak da treba da ode, ali Vilijeva dva piona su ostala da nesigurno stoje pored vrata, premeštajući se s noge na nogu i bacajući pogled na kristal u vitrinama kao da bi ga sama njihova blizina mogla razbiti. Ne bi me iznenadilo kada bi se to zaista i desilo.
<BR>&nbsp;&nbsp;&nbsp;&nbsp;&nbsp;"Džens!" Vili pucnu prstima. Crnac je malo oklevao, a zatim nam prinese jednu skupu kožnu diplomatsku torbu. Vili je stavi na stočić i otvori bravice svojim zatupastim, debelim prstima. "Zašto vas dvojica ne potražite momka gospođe Feler da vam da nešto da popijete?"
<BR>&nbsp;&nbsp;&nbsp;&nbsp;&nbsp;Kada su izašli, Vili odmahnu glavom i pokajnički se nasmeši Nini. "Izvini zbog ovoga, mila moja."
<BR>&nbsp;&nbsp;&nbsp;&nbsp;&nbsp;Nina dodirnu Vilijev rukav. Nagela se napred s izrazom punim očekivanja. "Melani nije htela da me pusti da počnem Igru bez tebe. Zar nisam bila grozna što sam htela da počnem bez tebe, dragi moj Vili?"
<BR>&nbsp;&nbsp;&nbsp;&nbsp;&nbsp;Vili se namršti. I posle pedeset godina i dalje bi planuo kada ga neko neko nazove Vili. U Los Anđelesu on je bio Veliki Bil Borden. Kada bi se vraćao u svoju rodnu Nemačku - što nije bilo često, zbog opasnosti koje su ga tamo vrebale - opet je postajao Vilhelm fon Borhert, gospodar crnog zamka, šume i lovišta. Ali Nina ga je prozvala Vili još pri njihovom prvom susretu u Beču 1931. godine, i tako je ostao Vili.
<BR>&nbsp;&nbsp;&nbsp;&nbsp;&nbsp;"Ti počni, dragi Vili", reče Nina. "Ti budi prvi."
<BR>&nbsp;&nbsp;&nbsp;&nbsp;&nbsp;Sećam se onih lepih vremena kada smo prvih nekoliko dana svoga okupljanja provodili u razgovoru, pokušavajući da saznamo šta nam se u međuvremenu dogodilo u životu. Sad više nije bilo vremena ni za obično ćaskanje.
<BR>&nbsp;&nbsp;&nbsp;&nbsp;&nbsp;Vili se osmehnu i izvadi iz torbe isečke iz novina, beležnice, i nekoliko kaseta. Jedva da je rasprostro taj materijal po stolu, kada se pojavi gospodin Torn noseći čaj i Nininu beležnicu iz sobe za šivenje. Vili oštrim pokretima raščisti mali prostor na stolu.
<BR>&nbsp;&nbsp;&nbsp;&nbsp;&nbsp;Na prvi pogled čoveku bi se učinilo da vidi izvesne sličnosti između Vilija Borherta i gospodina Torna. I pogrešio bi. Obojica su imala rumeno lice, ali kod Vilija je to bila posledica raznih preterivanja i jakih emocija; gospodin Torn već godinama nije znao ni za jedno ni za drugo. Vilijeva ćela bila je pegava i stidljivo sakrivena - kao u šugave lasice; gola lobanja gospodina Torna bila je glatka kao ogledalo. Prosto ga niste mogli zamisliti s kosom. Obojica su imala sive oči - ono što bi romanopisac nazvao hladnim, sivim očima - ali oči gospodina Torna bile su hlade od unutrašnjeg spokojstva, zračile su hladnoćom koja je dolazila od potpunog odsustva uznemiravajućih osećanja ili misli. Vilijeve oči imale su hladnoću zimskog vetra na Severnom moru i često bi ih zamutili, poput zavesa, prolazni naleti emocija koje su njime vladale - gordosti, mržnje, ljubavi prema bolu, zadovoljstva u uništavanju.
<BR>&nbsp;&nbsp;&nbsp;&nbsp;&nbsp;Vili nikada nije govorio o svojoj sposobnosti da koristi Moć kao o Hranjenju - očigledno, ja sam jedina na taj način mislila o tome - ali je ponekada spominjao Lov. Možda je zamišljao mračne šume svoje otadžbine dok je proganjao svoj ljudski plen kroz savršeno očišćene ulice Los Anđelesa. Da li Vili ikada sanja šumu, pitala sam se. Da li se katkad seća lovačkih jakni od zelene vune, aplauza svojih slugu, lokvi krvi koje ističu iz umirućeg divljeg vepra? Ili se Vili, možda, seća treskanja visokih čizmi po kamenoj kaldrmi i kako pesnice njegovog poručnika dobuju po vratima? Možda Vili i dalje povezuje Lov s onom mračnom noći Evrope i pećima koje je pomogao da se napune?
<BR>&nbsp;&nbsp;&nbsp;&nbsp;&nbsp;Ja sam to zvala Hranjenje. Vili je zvao Lov. Nikada nisam čula da ga Nina zove bilo kako.
<BR>&nbsp;&nbsp;&nbsp;&nbsp;&nbsp;"Gde ti je video rikorder?" zapita Vili. "Sve sam snimio na trake."
<BR>&nbsp;&nbsp;&nbsp;&nbsp;&nbsp;"Oh, Vili", očajnički reče Nina. "Pa ti znaš kakva je Melani. Znaš da je tako staromodna. Znao si da ona neće imati video u kući."
<BR>&nbsp;&nbsp;&nbsp;&nbsp;&nbsp;"Nemam čak ni televizor", rekoh. Nina se zakikota.
<BR>&nbsp;&nbsp;&nbsp;&nbsp;&nbsp;"Dovraga", promumla Vili. "Dobro, ne mari. Imam ja i druge zapise." Skide gumene trake s malih, crnih beležnica. "Na videu bi ostavilo bolji utisak. Stanice u Los Anđelesu su veoma mnogo prostora u svom programu posvetile Davitelju iz Holivuda, i ja sam montirao na... Ah! Ne mari."
<BR>&nbsp;&nbsp;&nbsp;&nbsp;&nbsp;Ubaci videokasetu u svoju diplomatsku torbu i zalupi poklopac.
<BR>&nbsp;&nbsp;&nbsp;&nbsp;&nbsp;"Dvadeset troje", reče. "Dvadeset troje otkako smo se sreli pre godinu dana. Kao da je juče bilo, zar ne?"
<BR>&nbsp;&nbsp;&nbsp;&nbsp;&nbsp;"Pokaži nam", reče Nina. Bila se nagnula u stolici i plave oči su joj svetlele. "Pitala sam se još otkako sam videla intervju s Daviteljem u emisiji Šezdeset minuta sa... Je li da je on bio tvoj čovek, Vili? Izgledao je tako..."
<BR>&nbsp;&nbsp;&nbsp;&nbsp;&nbsp;"Ja, ja, bio je moj. Niko i ništa. Stidljivi čovečuljak. Bio je baštovan kod mog suseda. Ostavio sam ga u životu da bi policija mogla da ga ispituje i da bi se otklonile sve moguće sumnje. Obesiće se sam u svojoj ćeliji idućeg meseca, kad štampa bude prestala da se interesuje za njega. Ali ovo je mnogo zanimljivije. Vidi ovo." Vili nam gurnu preko stola nekoliko sjajnih crno-belih fotografija. Jedan od rukovodilaca kompanije NBC pobio je svih pet članova svoje porodice i udavio u bazenu jednu glumicu iz sapunskih opera koja im je tada bila u poseti. Zatim je sebe probo nekoliko puta i krvlju ispisao UKUPNO 50 na zidu kabine pored bazena.
<BR>&nbsp;&nbsp;&nbsp;&nbsp;&nbsp;"Proživljavaš svoju nekadašnju slavu, a Vili?" upita Nina. "SMRT SVINJAMA i sve ostalo?"
<BR>&nbsp;&nbsp;&nbsp;&nbsp;&nbsp;"Nikako, dovraga s tim. Mislim da bi ovde trebalo dodeliti dodatne poene zbog ironije. Devojka je trebalo da se udavi na predstavi. Bilo je već zapisano u scenariju."
<BR>&nbsp;&nbsp;&nbsp;&nbsp;&nbsp;"Je li ga bilo teško Upotrebiti?" Ovo je bilo moje pitanje. Uprkos gađenja osećala sam radoznalost.
<BR>&nbsp;&nbsp;&nbsp;&nbsp;&nbsp;Vili podiže jednu obrvu. "Ne baš naročito. Bio je alkoholičar i teški ovisnik o kokainu. U njemu nije gotovo ništa ostalo. I mrzeo je svoju porodicu. Kao i većina drugih ljudi."
<BR>&nbsp;&nbsp;&nbsp;&nbsp;&nbsp;"Većina drugih u Kaliforniji, možda", reče Nina uspijajući. Čudno da baš Nina stavi takvu primedbu. Pre mnogo godina njen otac je izvršio samoubistvo bacivši se pod tramvaj.
<BR>&nbsp;&nbsp;&nbsp;&nbsp;&nbsp;"Gde ste stupili u vezu?" upitah.
<BR>&nbsp;&nbsp;&nbsp;&nbsp;&nbsp;"Na prijemu. Tamo gde se to najčešće dešava. Kupio je kokain od reditelja koji je upropastio jednu od mojih..."
<BR>&nbsp;&nbsp;&nbsp;&nbsp;&nbsp;"Jesi li morao da obnavljaš vezu?"
<BR>&nbsp;&nbsp;&nbsp;&nbsp;&nbsp;Vili se namršti na mene. Pošlo mu je za rukom da savlada svoj bes, ali lice mu se još više zacrvenelo. "Ja, ja. Još dva puta. Jedanput sam samo posmatrao iz kola dok je on igrao tenis."
<BR>&nbsp;&nbsp;&nbsp;&nbsp;&nbsp;"Imaš poene za ironiju, ali i gubiš poene zbog obnavljanja veze. Da je bio onako ispražnjen kao što kažeš, mogao si da ga Upotrebiš već posle prvog dodira. Šta imaš još?"
<BR>&nbsp;&nbsp;&nbsp;&nbsp;&nbsp;Imao je svoj uobičajeni asortiman. Bedna ubistva među polusvetom. Dva porodična. Sudar na autoputu koji se pretvorio u pucnjavu i ubistvo. "Bio sam u gomili", reče Vili. "Stupio sam u vezu. Imao je revolver u pretincu u kolima."
<BR>&nbsp;&nbsp;&nbsp;&nbsp;&nbsp;"Dva poena", reče Nina.
<BR>&nbsp;&nbsp;&nbsp;&nbsp;&nbsp;Vili je ono najbolje sačuvao za kraj. Nekada čuveno dete-filmska zvezda sada je, kao odrasli čovek, imalo bizaran nesrećni slučaj. Izašao je iz svog apartmana na Bel-Eru dok se ovaj punio gasom, a zatim se vratio da kresne šibicu. Još dvoje je poginulo u požaru.
<BR>&nbsp;&nbsp;&nbsp;&nbsp;&nbsp;"Dobijaš poene samo za njega", reče Nina.
<BR>&nbsp;&nbsp;&nbsp;&nbsp;&nbsp;"Ja, ja."
<BR>&nbsp;&nbsp;&nbsp;&nbsp;&nbsp;"Jesi li sasvim siguran? Možda je zaista bio nesrećni slučaj."
<BR>&nbsp;&nbsp;&nbsp;&nbsp;&nbsp;"Ne budi smešna", obrecnuo se Vili. Obratio se meni. "Ovoga je bilo veoma teško Upotrebiti. Veoma jak. Blokirao sam mu pamćenje tako da je zaboravio da je otvorio gas. Morao sam da ga zadržim u gradu dva sata. Onda sam ga primorao da se vrati u sobu. Borio se da ne kresne šibicu."
<BR>&nbsp;&nbsp;&nbsp;&nbsp;&nbsp;"Trebalo je da ga nateraš da upotrebi svoj upaljač", reče Nina.
<BR>&nbsp;&nbsp;&nbsp;&nbsp;&nbsp;"Nije bio pušač", zareža Vili. "Ostavio je duvan prošle godine."
<BR>&nbsp;&nbsp;&nbsp;&nbsp;&nbsp;"Tako je", nasmeja se Nina. "Kao da se sećam da je o tome pričao Džoniju Karsonu." Nisam mogla da pogodim da li ga Nina ismeva.
<BR>&nbsp;&nbsp;&nbsp;&nbsp;&nbsp;Nas troje smo sada pristupili obredu dodele poena. Govorila je uglavnom Nina. Vili je iz natmurenoga prešao u dobro raspoloženje, pa opet zapao u natmurenost. U jednom trenutku ispružio je ruku i potapšao me po kolenu dok je, u šali, tražio da budem na njegovoj starni. Ništa nisam rekla. Konačno se predao, prešao preko dnevne sobe do ormarića s pićima i natočio sebi punu čašu burbona iz dekantera koji je pripadao mome ocu. Večernje sunce slalo je svoje poslednje, vodoravne zrake kroz šarene vitraže na prozorima, i obojilo je Vilija u crveno, dok je stajao pored hrastovog ormančića. Oči su mu bile kao dva mala, crvena ćilibara na krvavoj maski.
<BR>&nbsp;&nbsp;&nbsp;&nbsp;&nbsp;"Četrdeset jedan", konačno reče Nina.
<BR>&nbsp;&nbsp;&nbsp;&nbsp;&nbsp;Veselo podiže pogled i pokaza nam svoj džepni kalkulator kao da njime potvrđuje objektivnost činjenice. "Izračunala sam četrdeset i jedan poen. Šta imaš ti, Melani?"
<BR>&nbsp;&nbsp;&nbsp;&nbsp;&nbsp;"Ja", prekide je Vili. "U redu. Da vidimo najpre šta ti imaš, Nina?"
<BR>&nbsp;&nbsp;&nbsp;&nbsp;&nbsp;Pre nego što je Nina počela, ušao je gospodin Torn i pokretom ruke nam pokazao da je večera na stolu. Prešli smo u trpezariju - Vili sipajući sebi još jednu čašu burbona a Nina kobajagi kršeći ruke od očajanja zato što je Igra bila prekinuta. Kada smo posedali za dugački sto od mahagonija, ja sam se pretvorila u ljubaznu domaćicu. Kao što je već ušlo u tradiciju od više decenija, o Igri se nije smelo razgovarati za stolom. Dok smo jeli supu razgovarali smo o Vilijevom poslednjem filmu i o kupovanju još jedne radnje za Ninin lanac butika. Izgleda da će Ninina mesečna rubrika u časopisu Vog biti ugašena, ali novinski sindikat je bio zainteresovan da je preuzme.
<BR>&nbsp;&nbsp;&nbsp;&nbsp;&nbsp;Oba moja gosta izraziše uzvicima svoje divljenje zbog savršeno ispečene šunke, ali meni se činilo da je gospodin Torn malo presladio sos. Mrak je ispunio prozore pre nego što smo završili s kremom od čokolade. Na svetlosti koja se prelamala kroz kristalni luster Ninina kosa iskrila se kao živa, dok sam ja strepela da moja sija plavlje nego ikad.
<BR>&nbsp;&nbsp;&nbsp;&nbsp;&nbsp;Iz kuhinje se iznenada začu neka galama. Lice ogromnog crnca ukaza se na vratima s izrazom svadljivog deteta.
<BR>&nbsp;&nbsp;&nbsp;&nbsp;&nbsp;"... do vraga, misliš da mi sedimo ovde kao prokleti..." Nečije bele ruke ga izvukoše iz našeg vidnog polja.
<BR>&nbsp;&nbsp;&nbsp;&nbsp;&nbsp;"Izvinite me, moje dame", Vili salvetom potapka usne i ustade. Uprkos odmaklim godinama, i dalje se kretao gipko i lepo.
<BR>&nbsp;&nbsp;&nbsp;&nbsp;&nbsp;Nina je kašičicom brljala po čokoladi. Začu se oštra komanda, nalik na lavež, i zvuk šamara. Bio je to oštri, muški šamar - tvrd i kratak kao da je opalio pištolj malog kalibra. Podigla sam pogled, a gospodin Torn je već bio pored mene, sklanjajući sa stola činijice za desert.
<BR>&nbsp;&nbsp;&nbsp;&nbsp;&nbsp;"Kafu, molim Vas, gospodine Torn. Za sve nas." Klimnuo nam je glavom i osmeh mu je bio blag.
<BR>
<BR>&nbsp;&nbsp;&nbsp;&nbsp;&nbsp;Franc Anton Mesmer je znao za to, iako nije mogao da shvati. Čini mi se da je i sam Mesmer imao nešto malo te Moći. Moderna pseudonauka je proučila tu pojavu i dala joj novo ime, porekla da ima onoliku moć, pobrkala joj uticaje i poreklo, ali ipak je ostala bar neka senka onoga što je još Mesmer otkrio. Oni pojma nemaju šta je to Hranjenje.
<BR>&nbsp;&nbsp;&nbsp;&nbsp;&nbsp;Sve veće nasilje savremenog sveta zaista me baca u očajanje. Ponekada mu se istinski prepuštam, tom dubokom ponoru očajanja bez nade koji je pesnik Džerard Menli Hopkins nazvao utehom lešinara. Posmatram klanicu u koju se pretvorila Amerika, povremene atentate na pape, predsednike i bezbroj drugih, i pitam se da li zaista na svetu ima toliko onih koji poseduju Moć, ili je kasapljenje prosto postalo savremeni način života.
<BR>&nbsp;&nbsp;&nbsp;&nbsp;&nbsp;Sva ljudska bića hrane se nasiljem, sitnim iživljavanjima nad drugima nad kojima imaju vlast. Ali malo ih je koji su okusili - onako kao mi - onu krajnju moć. A bez Moći, malo je onih koji poznaju ono neuporedivo zadovoljstvo kada se čoveku oduzme život. Bez te Moći, čak i oni koji se hrane životima drugih ne mogu osetiti uživanje koje nastaje iz visoko emotivne napetosti gonioca i žrtve, krajnji zanos napadača koji se uzdigao iznad svih pravila i kazni, čudnu, gotovo seksualnu podatnost žrtve u onom poslednjom magnovenju kada se otkrije istina, kada više nema izbora, nema budućnosti, kada su sve mogućnosti izbrisane i samo postoji izvršenje apsolutne moći jednog bića nad drugim.
<BR>&nbsp;&nbsp;&nbsp;&nbsp;&nbsp;Nasilje u današnjem svetu zaista me baca u očajanje. Očajavam nad njegovom bezličnošću i svakodnevnošću, koja ga je učinila pristupačnim za svakoga. Imala sam televizor, ali sam ga prodala u jeku vijetnamskog rata. Ti sterilisani odlomci umiranja - koje je sočivo kamere učinilo tako dalekim i nestvarnim - ništa mi ne znače. Ali pretpostavljam da su nešto značili ovoj stoci koja me okružuje. Kada se završio rat i prebrojavanje leševa svake noći uz televizor, ona je tražila još, još, i bioskopski ekrani i ulice ovoga meni dragog i umirućeg naroda pružili su joj to zadovoljstvo u jednom prizemnom, uličarskom obilju. Ta vrsta ovisnosti mi je dobro poznata.
<BR>&nbsp;&nbsp;&nbsp;&nbsp;&nbsp;Promašili su ono glavno. Kada se samo posmatra, nasilna smrt postaje samo tužni i zagađeni spektakl koji zbunjuje. Ali nama koji se Hranimo, takva smrt je svetinja.
<BR>
<BR>&nbsp;&nbsp;&nbsp;&nbsp;&nbsp;"Moj red! Moj red!" Ninin glas je i dalje podsećao na onu gošću-lepoticu, koja je upravo ispunila svoj spisak kavaljera za igranje na junskom balu moje rođake Silije.
<BR>&nbsp;&nbsp;&nbsp;&nbsp;&nbsp;Vratili smo se u dnevnu sobu. Vili je ispio svoju kafu i zatražio od gospodina Torna konjak. Stidela sam se Vilija. Kada jedan od vaših najbližih saradnika pokazuje znake nekontrolisanog ponašanja, to je sigurni nagoveštaj slabljenja Moći. Nina nije ničim pokazivala da nešto primećuje.
<BR>&nbsp;&nbsp;&nbsp;&nbsp;&nbsp;"Sve sam ih sredila", reče Nina. Otvorila je beležnicu na stočiću za čaj koji je sada bio potpuno čist. Vili je pažljivo čitao svaki pojedini slučaj, s vremena na vreme postavljajući po neko pitanje, ali češće bi samo progunđao nešto u znak odobravanja. Ja bih, takođe, s vremena na vreme promrmljala nešto kao da se slažem, iako nisam čula ni za jedan od njih. Izuzev onaj s Bitlsom, naravno. Nina je taj sačuvala za sam kraj.
<BR>&nbsp;&nbsp;&nbsp;&nbsp;&nbsp;"Za ime Boga, Nina, zar si to bila ti?" Vili je izgledao kao da će se svakog trenutka razbesneti. Ninina Hranjenja su se svodila uglavnom na samoubistva u Park-Aveniji i bračne svađe koje su se završavale hicima iz skupih, malokalibarskoh damskih revolvera. Ovakav slučaj je više ličio na surovi Vilijev stil. Možda mu se učinilo da je prešla u njegov zabran. "Hoću da kažem... bila si u velikoj opasnosti, zar ne? To je bilo tako... do vraga... tako javno."
<BR>&nbsp;&nbsp;&nbsp;&nbsp;&nbsp;Nina se zakikota i spusti kalkulator. "Vili, dragi moj, pa o tome je u Igri reč, zar ne?"
<BR>&nbsp;&nbsp;&nbsp;&nbsp;&nbsp;Vili ode do ormančića s pićem i opet napuni čašu konjakom. Vetar je bacao ogolele grančice na olovom zalivene vitraže prozora. Ne volim zimu. Čak i na Jugu, ona čoveku deluje na duh.
<BR>&nbsp;&nbsp;&nbsp;&nbsp;&nbsp;"Zar taj momak... kako se ono zvaše... nije kupio pušku na Havajima, ili tako negde?" zapita Vili preko sobe. "Meni to izgleda kao da je sam imao inicijativu. Hoću da kažem, on je već i sam lovio onog batu..."
<BR>&nbsp;&nbsp;&nbsp;&nbsp;&nbsp;"Dragi Vili", Ninin glas je postao leden kao vetar koji je duvao kroz suvo granje, "niko ne kaže da je bio normalan. Koliko je tvojih bilo normalno, Vili? Ali ja sam učinila da se to dogodi, dragi moj. Ja sam izabrala i mesto i vreme. Zar ne vidiš ironiju mesta, Vili? Posle one šale s rediteljem onog filma o vešticama od pre nekoliko godina? Bilo je tačno po scenariju..."
<BR>&nbsp;&nbsp;&nbsp;&nbsp;&nbsp;"Ne znam", reče Vili. Zavali se svom težinom u trosed, prosuvši malo konjaka na svoj skupi sportski sako. Nije ni primetio. Svetlost sijalice ogledala mu se na proćelavoj lobanji. Staračke bore su mu se noću jasno primećivale, a vrat mu je, tamo gde je nestajao ispod okovratnika rolke bio sav u žilama i tetivama. "Ne znam." Podiže pogled ka meni i iznenada se nasmeši, kao da oboje učestvujemo u zaveri. "Moglo bi da bude kao s onim piscem, a, Melani? Moglo bi baš tako da bude."
<BR>&nbsp;&nbsp;&nbsp;&nbsp;&nbsp;Nina obori pogled na ruke koje su joj ležale u krilu. Bile su stegnute u pesnice, a vrhovi lepo manikiranih prstiju su joj pobeleli.
<BR>
<BR>&nbsp;&nbsp;&nbsp;&nbsp;&nbsp;Vampiri uma. Upravo tako se pisac spremao da nazove svoju knjigu.
<BR>&nbsp;&nbsp;&nbsp;&nbsp;&nbsp;Ponekada se pitam da li bi zaista mogao bilo šta da napiše. Kako se samo zvao? Neko rusko ime.
<BR>&nbsp;&nbsp;&nbsp;&nbsp;&nbsp;Vili i ja smo dobili telegrame od Nine: DOĘITE ODMAH POTREBNI STE MI. To je bilo dovoljno. Već sledećeg jutra sedela sam u avionu za Njujork. Avion je bio bučni Konstelejšn s propelerima, i veći deo leta provela sam uveravajući preterano savesnu stjuardesu da mi ništa ne treba, da se, zaista, odlično osećam. Ona je očigledno zaključila da ja moram biti nečija baka koja je prvi put sela u avion.
<BR>&nbsp;&nbsp;&nbsp;&nbsp;&nbsp;Vili je uspeo da stigne dvadeset minuta pre mene. Nina je bila izvan sebe i tako blizu histerije, kakvu je nikada nisam videla. Pre dva dana bila je na žurki u donjem Menhetnu - nije bila toliko izvan sebe da zaboravi da nam nabroji sva poznata imena koja su takođe tamo bila - kada se iznenada našla u situaciji da deli ugao, lonac s fondijem i tajne s nekim mladim piscem. Ili, bolje rečeno, pisac je njoj pričao svoje tajne. Nina nam ga je opisala kao jednog od onih s dugačkim vratom, retkom bradicom, debelim staklima naočara, u sportskom sakou od rebrastog somota obučenom preko stare kockaste košulje - jednog od onih kojima je redovno bila prošarana svaka uspešna žurka u to doba, ako je verovati Nininim rečima. Dovoljno je bila obaveštena da ga ne nazove bitnikom, jer taj termin je upravo počeo da izlazi iz mode, ali niko još nije čuo za reč hipik, a ona se, uostalom, na njega i ne bi mogla odnositi. Bio je od onih pisaca koji su jedva sastavljali kraj s krajem, bar u ovo vreme, tako što su prodavali krv za transfuziju i pisali romane prema televizijskim serijama. Zvao se Aleksandar i još nekako.
<BR>&nbsp;&nbsp;&nbsp;&nbsp;&nbsp;Imao je ideju o knjizi - Nini je rekao da na njoj radi već neko vreme - gde će pisati da se mnoga ubistva, koja su tada bila vršena, moraju pripisati delovanju jedne male grupe psihopatskih ubica, nazvao ih je vampirima uma, koji su druge upotrebljavali za svoja krvava dela.
<BR>&nbsp;&nbsp;&nbsp;&nbsp;&nbsp;Rekao je da je jedan izdavač džepnih knjiga već pokazao interesovanje za sinopsis koji mu je dao, i da će mu sutra ponuditi ugovor ako promeni naslov u Faktor Zombi i ubaci malo više seksa.
<BR>&nbsp;&nbsp;&nbsp;&nbsp;&nbsp;"Pa šta?" rekao je Vili Nini sa gađenjem. "Jesi li me zato naterala da preletim kontinent? Ja bih samo mogao da mu otkupim tu ideju."
<BR>&nbsp;&nbsp;&nbsp;&nbsp;&nbsp;Ispostavilo se da je to bio povod da već sledeće večeri, tokom jedne improvizovane žurke koju je priredila Nina, ispitamo tog Aleksandra. Ja nisam prisustvovala. Po Nininim rečima, žurka nije bila nešto naročito uspešna, ali je Viliju pružila priliku da se raspriča s mladim, budućim piscem. Od silne želje - gotovo da se čovek sažali na njega - da napravi posao s čuvenim Bilom Bordenom, producentom Pariskih sećanja, Troje na ljuljašci, i bar još dva druga igrana filma u tehnikoloru, savršeno vredna zaborava, koji su se tog leta vrteli po bioskopima za vozače, pisac je otkrio da se knjiga sastoji od već iskrzanog sinopsisa i nekih desetak stranica zabeleški.
<BR>&nbsp;&nbsp;&nbsp;&nbsp;&nbsp;Ali je zato bio siguran da će za gospodina Bordena moći da obradi temu za pet nedelja, možda čak i za tri nedelje ako ga bude avionom prebacio u Holivud, da dobije odgovarajući stvaralački podsticaj.
<BR>&nbsp;&nbsp;&nbsp;&nbsp;&nbsp;Iste večeri, malo kasnije, raspravljali smo o mogućnosti da Vili prosto otkupi pravo objavljivanja, ali Vili je u to vreme oskudevao u gotovini, a Nina je navaljivala. Na kraju je mladi pisac otvorio sebi vratnu arteriju žiletom i vrišteći izleteo u usku sporednu ulicu negde u Grinič-Vilidžu gde je i umro. Ne verujem da se iko potrudio da pregleda i sredi odlomke beleški koje je ostavio za sobom.
<BR>
<BR>&nbsp;&nbsp;&nbsp;&nbsp;&nbsp;"Moglo bi da bude kao s onim piscem, ja, Melani?" Vili me potapša po kolenu. Ja klimnuh glavom. "Bio je moj", nastavi Vili, "a Nina je pokušala da ga prisvoji. Sećaš li se?"
<BR>&nbsp;&nbsp;&nbsp;&nbsp;&nbsp;Opet potvrdih glavom. U stvari, on nije bio ni Ninin ni Vilijev. Namerno sam izostala sa žurke da bih kasnije mogla sama da stupim u vezu sa mladićem, tako da ne primeti da ga pratimo. Uradila sam to bez ikakvih teškoća. Sećam se da sam sedela u pregrejanom bifeu jedne delikatesne radnje preko puta zgrade sa stanovima za izdavanje. Sve se završilo tako brzo da gotovo nisam ni imala utisak Hranjenja. Kada sam opet postala svesna radijatora koji su curili i mirisa salame, ljudi su već bili istrčali na ulicu da vide otkud ti krici. Sećam se da sam polako ispijala svoj čaj, tako da ne moram da odem pre nego što se izgube kola hitne pomoći.
<BR>&nbsp;&nbsp;&nbsp;&nbsp;&nbsp;"Koješta", reče Nina. Poče marljivo da radi na svom džepnom kalkulatoru. "Koliko poena?" Pogleda u mene. Ja pogledah u Vilija.
<BR>&nbsp;&nbsp;&nbsp;&nbsp;&nbsp;"Šest", reče on slegnuvši ramenima. Nina napravi čitavu malu predstavu sabirajući brojeve.
<BR>&nbsp;&nbsp;&nbsp;&nbsp;&nbsp;"Trideset osam", reče i teatralno uzdahnu. "Opet si pobedio, Vili. Bolje rečeno, mene si opet pobedio. Moramo još čuti i šta Melani ima da nam prikaže. Sve vreme si ćutala. Mora da nam spremaš neka iznenađenja."
<BR>&nbsp;&nbsp;&nbsp;&nbsp;&nbsp;"Tako je", reče Vili. "Vreme je da ti pobediš. Već nekoliko godina stalno mi pobeđujemo."
<BR>&nbsp;&nbsp;&nbsp;&nbsp;&nbsp;"Nijedan", rekoh ja. Očekivala sam pravu eksploziju pitanja, ali u mukloj tišini se čulo samo kucanje sata na polici iznad kamina. Nina nije gledala u mene već u nešto što se krilo među senkama u uglu sobe.
<BR>&nbsp;&nbsp;&nbsp;&nbsp;&nbsp;"Nijedan?" ponovi Vili kao odjek.
<BR>&nbsp;&nbsp;&nbsp;&nbsp;&nbsp;"Pa, bio je... jedan", najzad rekoh. "Ali slučajno. Naišla sam na bandu koja je pljačkala jednog starca iza... ali to je bilo zaista sasvim slučajno."
<BR>&nbsp;&nbsp;&nbsp;&nbsp;&nbsp;Vili se uzbudio. Ustao je, prišao prozoru, okrenuo jednu staru stolicu s ravnim naslonom i uzjahao je, prekrstivši ruke na grudima. "Šta to treba da znači?"
<BR>&nbsp;&nbsp;&nbsp;&nbsp;&nbsp;"Napuštaš Igru?" upita Nina, okrenuvši se da me pogleda. Pustila sam da pitanje bude odgovor.
<BR>&nbsp;&nbsp;&nbsp;&nbsp;&nbsp;"Zašto?" prasnu Vili. Od uzbuđenja početno "z" mu se pretvorilo u "s".
<BR>&nbsp;&nbsp;&nbsp;&nbsp;&nbsp;Da su me vaspitavali u doba kada su devojke smele da slegnu ramenima, ja bih to sada uradila. Ovako sam se zadovoljila da prstima premećem jedan zamišljeni porub na svojoj suknji. Pitanje je postavio Vili, ali ja sam gledala Ninu pravo u oči kada sam odgovorila. "Dosadila mi je. Već isuviše dugo traje. Čini mi se da starim."
<BR>&nbsp;&nbsp;&nbsp;&nbsp;&nbsp;"Ostarićeš mnogo više ako ne budeš išla u Lov", reče Vili. Telo, glas, crvena maska njegovog lica, sve je to pokazivalo ogromni bes koji tek što nije provalio. "Pobogu, Melani, pa ti već izgledaš starija! Izgledaš grozno. Upravo zato i idemo u Lov, ženo božja. Pogledaj se u ogledalo! Hoćeš li da umreš kao starica samo zato što ti je dosadilo da njih Upotrebljavaš?" Vili ustade i okrenu mi leđa.
<BR>&nbsp;&nbsp;&nbsp;&nbsp;&nbsp;"Koješta!" Nina je opet govorila snažnim, samouverenim glasom, opet je vladala situacijom. "Melani se samo umorila, Vili. Pokaži malo razumevanja. Svi imamo takve trenutke krize. Seti se na šta si ti ličio odmah posle rata. Na išibano štene. Čak si odbijao da izađeš iz onog svog bednog stančića u Badenu. Čak i kada smo ti pomogle da dođeš u Njudžersi, i dalje si se durio na ceo svet i sažaljevao samog sebe. Melani je izmislila ovu Igru da ti pomogne da se oporaviš. Zato zaveži! I nikada više da nisi rekao jednoj dami koja je umorna i u depresiji da grozno izgleda! Časna reč, Vili, ponekad si takav Schwachsinniger. Vrhunska prostačina."
<BR>&nbsp;&nbsp;&nbsp;&nbsp;&nbsp;Predviđala sam razne reakcije na ono što sam im rekla, ali ove sam se najviše plašila. Značila je da je i Nini Igra postala dosadna. Značila je da se sprema da pređe na drugi nivo igranja.
<BR>&nbsp;&nbsp;&nbsp;&nbsp;&nbsp;Mora da je to značilo.
<BR>&nbsp;&nbsp;&nbsp;&nbsp;&nbsp;"Hvala ti, draga moja Nina", rekoh. "Znala sam da ćeš me razumeti."
<BR>&nbsp;&nbsp;&nbsp;&nbsp;&nbsp;Pružila je ruku i umirujuće je stavila meni na koleno. Mogla sam da osetim hladnoću te ruke, čak i kroz svoju vunenu suknju.
<BR>
<BR>&nbsp;&nbsp;&nbsp;&nbsp;&nbsp;Moji gosti su odbili da prenoće kod mene. Meni je bilo žao. Negodovala sam. Naglasila sam da su im sobe već spremne, da je gospodin Torn skinuo navlake s nameštaja.
<BR>&nbsp;&nbsp;&nbsp;&nbsp;&nbsp;"Idući put", reče Vili. "Idući put, Melani, draga moja curice. Dogovorićemo se da ti dođemo na vikend, onako kao nekada. I ostanemo nedelju dana!" Vili je bio mnogo veseliji otkako mu je svaka od nas dve isplatila osvojenu nagradu od hiljadu dolara. Bunio se, ali ja sam navaljivala. Njegovom samoljublju je prijalo kada je gospodin Torn uneo moj ček na kome je već pisalo VILIJEM D. BORDEN.
<BR>&nbsp;&nbsp;&nbsp;&nbsp;&nbsp;Opet sam ga zamolila da ostane, ali je odbio rekavši da ima ponoćni let za Čikago. Trebalo je da se sastane s jednim nagrađenim piscem i ugovori scenario. Dok me je grlio u znak opraštanja, njegovi pratioci se stvoriše u holu meni iza leđa i ja samo za trenutak osetih kako me obuzima panika.
<BR>&nbsp;&nbsp;&nbsp;&nbsp;&nbsp;Ali otišli su. Plavi mladić mi pokaza svoje bele zube, a crnac klimnu ovlaš glavom u znak nečega što sam ja rešila da prihvatim kao pozdrav. I onda ostadosmo same.
<BR>&nbsp;&nbsp;&nbsp;&nbsp;&nbsp;Nina i ja smo bile same.
<BR>&nbsp;&nbsp;&nbsp;&nbsp;&nbsp;Ne baš sasvim same. Gospođica Kramer je stajala pored Nine u dnu hola. Gospodin Torn je bio nevidljiv iza leptir-vrata koja su vodila u kuhinju. Pustila sam ga da tamo i ostane.
<BR>&nbsp;&nbsp;&nbsp;&nbsp;&nbsp;Gospođica Kramer učini tri koraka prema meni. Osetila sam kako mi se dah za trenutak presekao. Gospodin Torn stavi ruku na leptir-vrata. Onda mala brineta promuklog glasa otvori vrata plakara u holu, izvadi Ninin kaput i koraknu u stranu, da joj pomogne da se obuče.
<BR>&nbsp;&nbsp;&nbsp;&nbsp;&nbsp;"Zar baš nećeš da ostaneš?"
<BR>&nbsp;&nbsp;&nbsp;&nbsp;&nbsp;"Neću, hvala ti, mila moja. Obećala sam Beret da ćemo još noćas da se odvezemo na Hilton Hed."
<BR>&nbsp;&nbsp;&nbsp;&nbsp;&nbsp;"Ali kasno je za..."
<BR>&nbsp;&nbsp;&nbsp;&nbsp;&nbsp;"Rezervisale smo mesta. Svejedno, hvala ti na pozivu, Melani. Obećavam da ću ti se javiti."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ozbiljno ti kažem, draga. Moramo da razgovaramo. Potpuno razumem kako se osećaš, ali moraš imati u vidu da je Viliju ta Igra i dalje važna. Moraćemo da nađemo način da prekinemo, a da se on ne uvredi. Možda bi mogle idućeg proleća da mu odemo u posetu u onaj Karinhol, ili kako već zove ono svoje mračno, staro mesto u Bavarskoj. Putovanje u Evropu će te čudesno osvežiti, draga."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Obećavam da ću ti se javiti. Kada se završi posao s novim dućanom. Onda ćemo biti malo zajedno, Melani... samo nas dve... kao u stara dobra vremena." Usne joj poljubiše vazduh pored mog obraza. Držala me je čvrsto za mišice. "Zbogom, dušo."
<BR>&nbsp;&nbsp;&nbsp;&nbsp;&nbsp;"Zbogom, Nina."
<BR>
<BR>&nbsp;&nbsp;&nbsp;&nbsp;&nbsp;Odnela sam čašu za konjak u kuhinju. Gospodin Torn ju je ćutke uze od mene.
<BR>&nbsp;&nbsp;&nbsp;&nbsp;&nbsp;"Proverite da li je sve zaključeno", rekoh. On klimnu glavom i ode da proveri brave i alarmni uređaj. Bilo je samo devet i četrdeset pet, ali ja sam se osećala veoma umorno. Starost, pomislila sam. Popela sam se širokim stepeništem, koje je bilo možda najlepša odlika naše kuće, i presvukla se da legnem. Napolju je počinjala oluja, a hladne kišne kapi koje su udarale u prozor odzvanjale su u tužnom ritmu.
<BR>&nbsp;&nbsp;&nbsp;&nbsp;&nbsp;Gospodin Torn je zavirio u moju spavaću sobu dok sam četkala kosu, žaleći što nije duža. Osvrnula sam se da ga pogledam. On zavuče ruku u džep svog crnog sakoa. Kada je izvukao, iz nje škljocnu i iskoči tanka oštrica noža. Ja klimnuh glavom. On dlanom ponovo sklopi nož i zatvori za sobom vrata. Osluškivala sam bat njegovih nogu niz stepenice, a potom do stolice u holu u kojoj će provesti noć.
<BR>&nbsp;&nbsp;&nbsp;&nbsp;&nbsp;Čini mi se da sam te noći sanjala vampire. Ili sam možda samo mislila na njih, pre nego što sam zaspala, i delić tih misli ostao je sa mnom do jutra. Od svih strahova koje je čovečanstvo sebi nametnulo, od svih tih patetičnih malih čudovišta jedino mit o vampirima nosi u sebi tragove dostojanstva. Kao i ljudska bića kojima se hrani, vampir se mora pokoravati svojim mračnim nagonima. Ali za razliku od svog bednog ljudskog plena, vampir svoje ogavne postupke sprovodi do jedinog cilja kojim se mogu opravdati - istinske besmrtnosti. Ima u tome nečeg plemenitog. I tužnog.
<BR>&nbsp;&nbsp;&nbsp;&nbsp;&nbsp;Pre nego što sam zaspala, mislila sam o onom davnom letu u Beču. Opet sam videla pred sobom mladog Vilija - plavokosog, rumenog od mladosti i punog ponosa zato što prati dve tako nezavisne američke dame.
<BR>&nbsp;&nbsp;&nbsp;&nbsp;&nbsp;Setila sam se Vilijevih visokih, krutih okovratnika i kratkih haljina koje je Nina lansirala tog leta. Setila sam se prijateljskog žagora u prepunim Biergartens i igre senki i lišća ispred gasnih lampi.
<BR>&nbsp;&nbsp;&nbsp;&nbsp;&nbsp;Setila sam se koraka po mokroj kaldrmi, povika, dalekih zvižduka, tišina.
<BR>&nbsp;&nbsp;&nbsp;&nbsp;&nbsp;Vili je bio u pravu; ostarila sam. Protekla godina ostavila je više tragova nego prethodna decenija. Ali se nisam Hranila. Uprkos gladi, uprkos odrazu u ogledalu koji je stario, nisam se hranila.
<BR>&nbsp;&nbsp;&nbsp;&nbsp;&nbsp;Zaspala sam pokušavajući da se setim prezimena pisca. Zaspala sam gladna.
<BR>
<BR>&nbsp;&nbsp;&nbsp;&nbsp;&nbsp;Jutro. Jasno Sunčevo svetlo kroz golo granje. Bio je to jedan od onih kristalno svetlih, toplih zimskih dana zbog kojih je život na Jugu bio neuporedivo veseliji od onog pukog preživljavanja za vreme jenkijevske zime. Rekla sam gospodinu Tornu da malo otškrine prozor kada mi je uneo poslužavnik s doručkom. Dok sam pijuckala kafu, slušala sam decu kako se igraju u dvorištu. Ranije bi gospodin Torn uneo i jutarnje novine na poslužavniku, ali ja sam već odavno shvatila da čitanje o ludostima i skandalima sveta znači zgaditi sebi jutro. Sve manje i manje me je zanimalo šta ljudi rade. Proživela sam dvanaest godina bez novina, telefona i televizora i ništa mi nije naškodilo, ukoliko se sve veća samodovoljnost ne ubraja u loše stvari. Nasmešila sam se setivši se kako je Vili bio razočaran što ne može da pusti svoju video-kasetu. Baš je bio detinjast.
<BR>&nbsp;&nbsp;&nbsp;&nbsp;&nbsp;"Danas je subota, zar ne, gospodine Torn?" Kada je klimnuo glavom, rukom sam mu pokazala da odnese poslužavnik. "Izaći ćemo danas", rekla sam. "U šetnju. Možda na izlet do tvrđave. Onda ručak kod Henrija i kući. Treba da obavim još neke stvari."
<BR>&nbsp;&nbsp;&nbsp;&nbsp;&nbsp;Gospodin Torn je oklevao i zamalo se spotakao izlazeći iz sobe. Zastala sam i ja, vezujući pojas svoje kućne haljine. Nije ličilo na gospodina Torna da napravi neki nespretan pokret. Shvatila sam da je i on ostario. Ispravio je poslužavnik i posuđe, klimnuo glavom i nestao u pravcu kuhinje.
<BR>&nbsp;&nbsp;&nbsp;&nbsp;&nbsp;Nisam htela da dozvolim da me misli na starenje uznemiravaju u tako lepo jutro. Osetila sam u sebi novu snagu i odlučnost. Sinoćni sastanak nije uspeo, ali nije bio ni tako loš kao što je mogao da bude. Kada sam Viliju i Nini rekla da nameravam da napustim Igru, bila sam iskrena. U nedeljama i mesecima koji dolaze, oni - ili bar Nina - počeće da razmišljaju o mogućim posledicama moga postupka, ali u vreme kada se odluče da nešto učine, svako za sebe ili zajedno, mene već odavno neće više biti. Već sam imala nove (i stare) identitete koji su me čekali na Floridi, u Mičigenu, Londonu, južnoj Francuskoj i čak u Nju Delhiju. Za sada Mičigen nije dolazio u obzir. Odvikla sam se od oštre klime. U Nju Delhiju više nisu onako ljubazno primali strance kao u vreme mog kratkog boravka odmah posle rata.
<BR>&nbsp;&nbsp;&nbsp;&nbsp;&nbsp;Nina je bila u pravu - povratak u Evropu će mi prijati. Već je počelo da mi nedostaje bogato osvetljenje i srdačna savoir vivre seljaka u okolini mog starog letnjikovca blizu Tulona.
<BR>&nbsp;&nbsp;&nbsp;&nbsp;&nbsp;Vazduh je bio prosto okrepljujući. Nosila sam jednostavnu haljinu i prolećni mantil. Laki artritis u desnoj nozi mi je smetao dok sam silazila niz stepenice, ali stari štap za šetnju moga oca poslužio mi je da se lakše krećem. Mladi sluga, crnac, odsekao ga je za moga oca onoga leta kada smo se iz Grinvila preselili u Čarlston. Nasmešila sam se kad smo izišli u mlaki vazduh u dvorištu.
<BR>&nbsp;&nbsp;&nbsp;&nbsp;&nbsp;Gospođa Hodžiz iziđe kroz svoja vrata na sunce. Deca koja su se igrala oko presahlog vodoskoka bili su njeni unuci i njihovi drugovi. Već dva stoleća ovo dvorište su koristili i stanari tri susedne zgrade od crvene opeke. Jedino još moje imanje nije bilo isparcelisano u skupe gradske kuće i otmene stanove za izdavanje.
<BR>&nbsp;&nbsp;&nbsp;&nbsp;&nbsp;"Dobro jutro, miz Faler."
<BR>&nbsp;&nbsp;&nbsp;&nbsp;&nbsp;"Dobro jutro, gospođo Hodžiz. Zar nije divan dan?"
<BR>&nbsp;&nbsp;&nbsp;&nbsp;&nbsp;"Da, jeste. Idete li u kupovinu?"
<BR>&nbsp;&nbsp;&nbsp;&nbsp;&nbsp;"Samo u šetnju, gospođo Hodžiz. Kako to da gospodin Hodžiz danas nije izišao? Subotom uvek radi u dvorištu."
<BR>&nbsp;&nbsp;&nbsp;&nbsp;&nbsp;Gospođa Hodžiz se namršti kada jedna od devojčica protrča između nas. Njena drugarica cičeći stiže odmah za njom, dok je džemper na njoj lepršao od brzine. "O, Džordž je već na pristaništu za jahte."
<BR>&nbsp;&nbsp;&nbsp;&nbsp;&nbsp;"Po danu?" Često me je zabavljao pogled na gospodina Hodžiza kako uveče odlazi na posao: u uredno ispeglanoj uniformi noćnog čuvara, sa službenom kapom ispod koje su mu štrčali čuperci sede kose, s crnom limenom kutijom za hranu čvrsto pod miškom.
<BR>&nbsp;&nbsp;&nbsp;&nbsp;&nbsp;Gospodin Hodžiz je bio sav spečen u licu i krivonog kao neki stari kauboj. Bio je jedan od onih koji su stalno na ivici odluke da odu u penziju, ali verovatno osećaju da bi iznenadna neaktivnost za njih bila neka vrsta smrtne presude.
<BR>&nbsp;&nbsp;&nbsp;&nbsp;&nbsp;"O, da. Jedan od onih obojenih momaka u dnevnoj smeni dao je otkaz, pa su zamolili Džordža da ga privremeno zameni. Rekla sam mu da je isuviše star da bi radio četiri noći preko nedelje i opet se vraćao na posao tokom vikenda, ali znate već Džordža. Taj se nikada neće penzionisati."
<BR>&nbsp;&nbsp;&nbsp;&nbsp;&nbsp;"Pa, dobro, pozdravite ga i poželite mu sve najbolje od mene", rekoh.
<BR>&nbsp;&nbsp;&nbsp;&nbsp;&nbsp;Nervirale su me devojčice koje su trčale oko vodoskoka.
<BR>&nbsp;&nbsp;&nbsp;&nbsp;&nbsp;Gospođa Hodžiz me isprati do kapije od kovanog gvožđa. "Da li odlazite nekuda za praznik, miz Faler?"
<BR>&nbsp;&nbsp;&nbsp;&nbsp;&nbsp;"Verovatno, gospođo Hodžiz. Po svoj prilici." I tako se gospodin Torn i ja nađosmo u sporednoj ulici, polako hodajući prema Topovskom bedemu. Nekoliko kola je polako vozilo kroz uske ulice, nekoliko turista je buljilo u kuće Starog grada, ali dan je bio vedar i tih.
<BR>&nbsp;&nbsp;&nbsp;&nbsp;&nbsp;Kad smo izišli na Glavnu ulicu, videla sam u daljini katarke jahti i jedrilica, još pre nego što smo ugledali vodu.
<BR>&nbsp;&nbsp;&nbsp;&nbsp;&nbsp;"Molim vas, nabavite nam karte, gospodine Torn", rekoh. "Volela bih da obiđemo Tvrđavu."
<BR>&nbsp;&nbsp;&nbsp;&nbsp;&nbsp;Kao što je tipično za većinu ljudi koji žive u najvećoj blizini poznate turističke znamenitosti, godinama nisam obraćala pažnju na nju. Ova sadašnja poseta bila je iz sentimentalnosti, prouzrokovane mojim sve većim prihvatanjem činjenice da ću zauvek morati da napustim ove krajeve. Jedno je nameravati da se preseliš, a sasvim je drugo kada se suočiš s tim kao s neizbežnom stvarnošću.
<BR>&nbsp;&nbsp;&nbsp;&nbsp;&nbsp;Nije bilo mnogo turista. Feribot se odvojio od keja i zaplovio u tihe lučke vode. Na toplom suncu i uz ravnomerni zvuk brodskog motora malo sam pridremala. Probudila sam se dok smo pristajali uz crnu gromadu tvrđave na ostrvu.
<BR>&nbsp;&nbsp;&nbsp;&nbsp;&nbsp;Neko vreme sam se kretala s grupom turista, uživajući u tišini, nalik na onu u katakombama, koja je vladala na nižim spratovima, i u bezbrižnom, pevuckavom glasiću mlade žene iz Službe za održavanje građevine. Ali kada smo se vratili u muzej s prašnjavim dioramama i drečavim slajdovima, opet sam se popela na vrh stepenica i izišla na spoljašnje zidove. Pokretom ruke pokazala sam gospodinu Tornu da ostane na vrhu stepeništa, a ja sam prišla samoj ivici bedema.
<BR>&nbsp;&nbsp;&nbsp;&nbsp;&nbsp;Samo još jedan par - mladi ljudi koji su nosili jeftini fotoaparat i bebu na leđima kao Indijanci, u nekoj vrsti vreće koja je delovala veoma neudobno - bio je na istom bedemu gde i mi.
<BR>&nbsp;&nbsp;&nbsp;&nbsp;&nbsp;Trenutak je bio veoma prijatan. Podnevna oluja se približavala sa zapada i njeni oblaci stvarali su tamnu pozadinu na kojoj su se ocrtavali i dalje suncem obasjani crkveni tornjevi, visoke zgrade i gole grane u gradu.
<BR>&nbsp;&nbsp;&nbsp;&nbsp;&nbsp;Čak i na ovom rastojanju od dve milje mogla sam da vidim ljude kako se šetaju po uskoj stazici na Topovskom bedemu. Vetar je duvao od crnih oblaka ka nama, i bacao bele kreste talasa na feribot koji se ljuljao i na drveni kej. Vazduh je mirisao na reku i zimu i večernju kišu.
<BR>&nbsp;&nbsp;&nbsp;&nbsp;&nbsp;Nije bilo teško zamisliti onaj dan od pre mnogo godina. Granate su padale po utvrđenju, sve dok od gornjih spratova nije preostalo ništa sem zaštitničke gomile ruševina. Narod je klicao s krovova iza Topovskog bedema. Šarenilo odeće i svilenih suncobrana mora da je izluđivalo topdžije jenkija. I najzad je neko odavde ispalio kuglu iznad načičkanih krovova. Mora da je tom prilikom bilo zabavno posmatrati odavde zbrku koja je nastala u gradu.
<BR>&nbsp;&nbsp;&nbsp;&nbsp;&nbsp;Neko kretanje duboko ispod mesta na kome sam stajala privuče mi pažnju. Nešto crno je klizilo kroz sivu vodu - nešto crno i bešumno kao ajkula. Misli o prošlosti naglo mi se raspršiše u trenutku kada sam prepoznala podmornicu Polaris, stari model, ali očigledno i dalje u upotrebi, koja se nečujno šunjala kroz mračnu vodu. Talasi su se kovrdžali i romorili oko njenog trupa, glatkog poput pliskavice, padajući mu s obe strane i obrazujući beli trag. Na komandnom mostu stajalo je nekoliko ljudi. Bili su uvijeni u debele kapute s nisko navučenim kapama. Neverovatno veliki dogled visio je oko vrata jednoga od njih, za koga sam pretpostavila da je kapetan. On pokaza rukom na nešto iza Salivanovog ostrva. Ukočeno sam ih gledala. Spoljnje ivice mog vidnog polja se zamutiše u trenutku kada sam uspostavila vezu. Zvuci i opažaji su dopirali kao iz neke velike daljine.
<BR>&nbsp;&nbsp;&nbsp;&nbsp;&nbsp;Napetost. Prijatne slane kapljice i vetar sa severa-severozapada. Zabrinutost zbog zapečaćenih naredbi dole, u kabini. Svest o peščanim sprudovima koji se pojavljuju na vidiku, ispred pristaništa.
<BR>&nbsp;&nbsp;&nbsp;&nbsp;&nbsp;Trgla sam se, osetivši da mi neko prilazi s leđa. Svetle tačkice koje su lepršale ivicama mog vidnog polja nestadoše u trenutku kada sam se okrenula.
<BR>&nbsp;&nbsp;&nbsp;&nbsp;&nbsp;To je bio gospodin Torn. Tik iza mene. Nepozvan. Otvorila sam usta da mu naredim da se vrati na vrh stepeništa, i tada sam ugledala razlog njegovog prilaženja. Mladić koji je slikao svoju bledunjavu ženu sada je koračao u mom pravcu. Gospodin Torn je pošao da mu prepreči put.
<BR>&nbsp;&nbsp;&nbsp;&nbsp;&nbsp;"Hej, oprostite, gospođo. Da li biste Vi ili Vaš muž bili ljubazni da nas slikate?"
<BR>&nbsp;&nbsp;&nbsp;&nbsp;&nbsp;Klimnula sam glavom i gospodin Torn uze ponuđeni fotoaparat. U njegovim dugorpstim šakama izgledao je majušan. Dva puta je škljocnuo i mladi par je bio zadovoljan što će potomstvo imati dokument o njihovom boravku na ovom mestu. Mladić se idiotski stade smešiti i nekoliko puta klimnu glavom. Njihova beba poče da plače kada je hladni vetar dunuo u nas.
<BR>&nbsp;&nbsp;&nbsp;&nbsp;&nbsp;Opet sam potražila pogledom podmornicu, ali već je daleko odmakla, njen sivi toranj s kapetanskim mostom bio je još samo tanka linija između neba i mora.
<BR>&nbsp;&nbsp;&nbsp;&nbsp;&nbsp;Bili smo već gotovo stigli natrag u grad, i feribot se ljuljao ka doku, kada me nepoznata osoba obavesti da je Vili mrtav.
<BR>&nbsp;&nbsp;&nbsp;&nbsp;&nbsp;"Strašno, zar ne?" brbljiva starica je izišla za mnom na otvorenu palubu. Iako je vetar postao hladniji i ja dva puta menjala mesto da bih izbegla njeno besmisleno trabunjanje, žena me je očigledno izabrala za sagovornicu za kraj ovoga izleta. Ni moja ćutljivost, ni mrki pogledi gospodina Torna nisu je obeshrabrili. "Mora da je bilo užasno", nastavljala je, "u mraku, i sve drugo."
<BR>&nbsp;&nbsp;&nbsp;&nbsp;&nbsp;"A šta to?" neko mračno predosećanje navelo me je da zapitam.
<BR>&nbsp;&nbsp;&nbsp;&nbsp;&nbsp;"Pa, onaj avionski udes. Zar niste čuli? Mora da je bilo užasno, ono padanje u močvaru i sve drugo. Baš jutros sam rekla kćerki..."
<BR>&nbsp;&nbsp;&nbsp;&nbsp;&nbsp;"Kakav avionski udes? Kada?" Starica malo ustuknu zbog mog oštrog tona, ali blesavi osmeh i dalje joj je bio na licu.
<BR>&nbsp;&nbsp;&nbsp;&nbsp;&nbsp;"Pa, onaj od sinoć. Od jutros. Rekla sam kćerki..."
<BR>&nbsp;&nbsp;&nbsp;&nbsp;&nbsp;"Gde? O kom to avionu govorite?" Gospodin Torn se opet primače kada je čuo ton moga glasa.
<BR>&nbsp;&nbsp;&nbsp;&nbsp;&nbsp;"O onom sinoćnjem", reče ona, drhtavim glasom. "Onom iz Čarlstona. Sve je pisalo u novinama u brodskom salonu. Zar nije grozno? Osamdeset pet ljudi. Rekla sam kćerki..."
<BR>&nbsp;&nbsp;&nbsp;&nbsp;&nbsp;Ostavila sam je da stoji pored ograde. Pored snek-bara našla sam neke izgužvane novine i tu, ispod naslova od četiri reči, nalazile su se pojedinosti o Vilijevoj smrti. Let broj 417 za Čikago; avion je uzleteo s Međunarodnog aerodroma u Čarlstonu u osamnaest minuta posle ponoći. Dvadeset minuta kasnije eksplodirao je u letu, nedaleko od grada Kolumbije. Delovi aviona i ljudskih tela pali su u močvaru Kongeri, gde su ih pronašli ribari. Nije bilo preživelih. Savezno udruženje avioprevoznika i FBI istražuju ovaj udes.
<BR>&nbsp;&nbsp;&nbsp;&nbsp;&nbsp;U ušima mi je snažno zazvonilo i morala sam da sednem ili da se onesvestim. Ruke su mi mlitavo ležale na zelenoj polivinilskoj presvlaci naslonjače. Ljudi su prolazili pored mene hitajući ka izlazu.
<BR>&nbsp;&nbsp;&nbsp;&nbsp;&nbsp;Vili je bio mrtav. Ubijen. Nina ga je ubila. Nekoliko trenutaka, dok mi se vrtelo u glavi, razmatrala sam mogućnost zavere, lukavog dogovora između Nine i Vilija da me navedu da poverujem da mi je život ugrožen još samo s jedne strane. Ali ne. Bilo bi nerazumno. Da je Nina uključila Vilija u svoje planove, takve apsurdne mahinacije bile bi nepotrebne.
<BR>&nbsp;&nbsp;&nbsp;&nbsp;&nbsp;Vili je bio mrtav. Ono što je ostalo od njega sada je rasuto po smrdljivoj, mračnoj močvari. Mogla sam da zamislim njegove poslednje trenutke. Ležao je zavaljen u udobnoj naslonjači prve klase, s čašom u ruci, možda se sašaptavajući s jednim od svojih prostačkih pratilaca.
<BR>&nbsp;&nbsp;&nbsp;&nbsp;&nbsp;Zatim eksplozija. Krici. Mrak. Surovo propadanje i konačni pad u zaborav. Zadrhtala sam i čvrsto ščepala metalni naslonjač za ruke.
<BR>&nbsp;&nbsp;&nbsp;&nbsp;&nbsp;Kako je to Nina postigla? Nije to mogao biti niko iz Vilijeve pratnje. Naravno, Nina je bila potpuno u stanju da upotrebi Vilijeve pomagače, naročito ako se uzme u obzir da je njegova Moć bila u opadanju, ali ne bi bilo razloga za to. Mogla je da Upotrebi bilo koju osobu u tom avionu. To je zaista moralo biti veoma teško. Najpre samo složeno pripremanje bombe, vrhunski napor da se blokira svako sećanje o tome, i gotovo neverovatan podvig da se neko Upotrebi čak i u trenutku dok smo sedeli zajedno i pili kafu i konjak.
<BR>&nbsp;&nbsp;&nbsp;&nbsp;&nbsp;Ali Nina je to mogla. Da, zaista je mogla. A vreme izvođenja. Planirano vreme je moglo da ima samo jedno značanje.
<BR>&nbsp;&nbsp;&nbsp;&nbsp;&nbsp;Poslednji turisti izišli su iz kabine. Osetila sam lagani udarac koji je označio da smo pristali uz dok. Gospodin Torn je stajao pored vrata.
<BR>&nbsp;&nbsp;&nbsp;&nbsp;&nbsp;Planirano vreme značilo je da je Nina imala nameru da nas oboje ukloni. Očigledno da je sve isplanirala mnogo unapred, pre našeg sastanka i moje bojažljive izjave da se povlačim. Mora biti da se dobro zabavljala. Nikakvo čudo da je reagovala onako velikodušno! Ipak, napravila je jednu veliku grešku. Pošto je prvo ubila Vilija, znači da je sve svoje adute uložila na verovatnoću da ja neću saznati pre nego što krene na mene. Znala je da ne dobijam dnevne novosti i da u poslednje vreme retko izlazim iz kuće. Ipak, nije ličilo na nju da sve propusti slučaju. Da li je moguće da je pomislila da sam potpuno izgubila Moć i da joj je Vili opasniji protivnik?
<BR>&nbsp;&nbsp;&nbsp;&nbsp;&nbsp;Odmahnula sam glavom dok smo izlazili iz kabine u sivu popodnevnu svetlost. Vetar me je prosto sekao kroz tanki mantil. Slika daske za iskrcavanje bila mi je zamućena u očima i shvatila sam da su pune suza. Za Vilijem? Bio je samo naduvena, slaba stara budala. Zbog Nininog izdajstva? Možda je, ipak, sve bilo samo zbog hladnog vetra.
<BR>&nbsp;&nbsp;&nbsp;&nbsp;&nbsp;Na ulicama Starog grada gotovo da i nije više bilo prolaznika. Gole grane su zveckale jedna o drugu pred prozorima lepih kuća. Gospodin Torn je išao stalno pored mene. Hladnoća mi je slala igle artritičnog bola uz desnu nogu sve do kuka. Oslonila sam se malo jače na očev štap.
<BR>&nbsp;&nbsp;&nbsp;&nbsp;&nbsp;Koji će biti njen sledeći potez? Stala sam. Komad novina nošen vetrom obmotao mi se oko nožnog članka, a zatim odleteo dalje.
<BR>&nbsp;&nbsp;&nbsp;&nbsp;&nbsp;Kako će me napasti? Svakako ne iz velike daljine. Mora da je sada negde u gradu. Znala sam. Iako je moguće Upotrebiti nekoga s velike daljine, potrebno je veliko podudaranje, gotovo intimno poznavanje te osobe. I ako bi se veze prekinule, bilo bi teško, ako ne i nemoguće, ponovo ih uspostaviti na tolikoj udaljenosti. Niko od nas nije znao zašto je tako. Uostalom, sada nije ni bilo važno. Ali pri pomisli da je Nina još tu, čak negde u blizini, srce mi brže zakuca.
<BR>&nbsp;&nbsp;&nbsp;&nbsp;&nbsp;Ne iz daljine. Videću svog napadača. Ako sam iole poznavala Ninu, to će se tako dogoditi. Naravno, Vilijeva smrt je bila najbezličnije moguće Hranjenje, ali to je bila čisto tehnička operacija. Nina je očigledno rešila da sredi stare račune sa mnom, a Vili joj je bio samo prepreka, manje značajna ali ne i zanemarljiva opasnost, koju je morala ukloniti pre nego što krene dalje. Nije mi bilo teško da zamislim da je u Nininim očima smrt koju je Viliju namenila bila gotovo čin sažaljenja, da ne kažem znak pažnje. Ali ne kad sam ja u pitanju. Osećala sam da će Nina hteti da saznam, da budem svesna, bez obzira za koliko kratko vreme, da ona stoji iza napada na mene. U izvesnom smislu, njena vlastita taština će me upozoriti, kad dođe vreme. Tako sam se bar nadala.
<BR>&nbsp;&nbsp;&nbsp;&nbsp;&nbsp;Nešto me je gonilo da odmah otputujem. Mogla bih da naredim gospodinu Tornu da istera Audi iz garaže, i za jedan sat bili bismo izvan Nininog uticaja - a za još nekoliko sati, već na putu u novi život. U kući je, naravno, bilo dragocenosti, ali pomoću novca koji sam sklonila na drugim mestima brzo bi se mogle zameniti novima. Gotovo da bih se radovala da sve ostavim za sobom, zajedno sa napuštenim identitetom koji ih je svojevremeno sakupio.
<BR>&nbsp;&nbsp;&nbsp;&nbsp;&nbsp;Ne, nisam mogla da otputujem. Još ne.
<BR>&nbsp;&nbsp;&nbsp;&nbsp;&nbsp;S druge strane ulice kuća je izgledala mračno i zloslutno. Jesam li ja zatvorila one kapke na drugom spratu? U dvorištu su se kretale neke senke i ja ugledah unuku gospođe Hodžiz i njenu drugaricu kako skakuću od jednih ulaznih vrata do drugih. Neodlučno sam stajala na trotoaru i kuckala očevim štapom o jedno drvo s crnom korom. Bilo je glupo ovako odugovlačiti, i znala sam to, ali već odavno nisam bila primorana da donosim odluke u napetoj situaciji.
<BR>&nbsp;&nbsp;&nbsp;&nbsp;&nbsp;"Gospodine Torn, molim Vas, prekontrolišite kuću. Pogledajte u svaku sobu. Brzo se vratite."
<BR>&nbsp;&nbsp;&nbsp;&nbsp;&nbsp;Podiže se neki hladan vetar dok sam posmatrala kako se crni kaput gospodina Torna stapa s tminom u dvorištu. Osećala sam se strahovito izloženo, dok sam stajala onako sama. Bacala sam poglede po ulici, tražeći smeđu kosu gospođice Kramer, ali jedino što se kretalo bila je mlada žena koja je, daleko od mene, gurala dečja kolica.
<BR>&nbsp;&nbsp;&nbsp;&nbsp;&nbsp;Zastori na prozorima na drugom spratu se podigoše, i belo lice gospodina Torna za trenutak je pogledalo kroz njih. Onda se povuče i ja ostadoh da gledam u crni četvorougaonik prozora. Uzvik iz dvorišta me trže, ali to je bila samo devojčica - kako se zvala? - koja je dozivala svoju drugaricu. Ketlin, tako je. Obe su sele na ivicu fontane i otvorile kutiju keksa u obliku životinja. Pažljivo sam gledala u njihovom pravcu, a potom sam se opustila. Čak sam uspela da se malo i nasmešim zbog tolike svoje manije gonjenja. Za trenutak sam razmišljala da li da neposredno Upotrebim gospodina Torna, ali pomisao da ću ostati bespomoćna na ulici bila je dovoljna da promenim nameru. Kada ste u potpunoj vezi čula i dalje funkcionišu, ali su, u najmanju ruku, usporena.
<BR>&nbsp;&nbsp;&nbsp;&nbsp;&nbsp;Požuri. Tu misao sam poslala gotovo bez učešća volje. Dva bradata muškarca su hodala niz trotoar na istoj strani ulice gde sam bila i ja. Prešla sam ulicu i stala ispred svoje kapije. Muškarci su se glasno smejali i mahali rukama razgovarajući. Jedan je pogledao u mene. Požuri.
<BR>&nbsp;&nbsp;&nbsp;&nbsp;&nbsp;Gospodin Torn iziđe iz kuće, zaključa za sobom vrata i pođe preko dvorišta k meni. Jedna od devojčica mu nešto reče i pruži mu kutiju sa keksima, ali on je ni ne pogleda. Dva čoveka s druge strane ulice i dalje su hodala. Gospodin Torn mi pruži veliki ključ od ulaznih vrata. Ja ga spustih u džep mantila i oštro ga pogledah. On klimnu glavom. Svojim ravnodušnim osmehom nesvesno se podsmevao mome čuđenju.
<BR>&nbsp;&nbsp;&nbsp;&nbsp;&nbsp;"Jeste li sigurni?" upitah ga. Opet klimanje glavom. "Proverili ste sve sobe?" Klimanje glavom. "Alarm?" Klimanje glavom. "Pogledali ste i u podrum?" Klimanje glavom. "Nigde ni traga nečijem prisustvu?" Gospodin Torn odmahnu glavom.
<BR>&nbsp;&nbsp;&nbsp;&nbsp;&nbsp;Ruka mi sama pođe ka gvozdenoj kapiji, ali sam ipak zastala. Uznemirenost mi je stajala u grlu kao grudva sluzi. Bila sam glupava starica, umorna i lomna od hladnoće, ali nisam mogla sebe da nateram da otvorim tu kapiju.
<BR>&nbsp;&nbsp;&nbsp;&nbsp;&nbsp;"Dođite", prešla sam preko ulice i žurno se udaljila od kuće. "Večeraćemo kod Henrija i vratićemo se kasnije." Ali nisam se uputila prema starom restoranu. Bežala sam od kuće obuzeta onim što sam znala da je slepa, besciljna panika. I tek kada smo stigli do pristaništa i krenuli po stazi na Topovskom bedemu počela sam da se smirujem.
<BR>&nbsp;&nbsp;&nbsp;&nbsp;&nbsp;Nikoga nije bilo na vidiku. Nekoliko kola se kretalo ulicom, ali da bi nam se bilo ko pribižio, morao bi prvo da pređe veliki, prazni prostor. Sivi oblaci ležali su sasvim nisko i stapali se s valovima u zalivu, oivčenim belom penom.
<BR>&nbsp;&nbsp;&nbsp;&nbsp;&nbsp;Otvoren prostor i sve slabija svetlost dana malo su me povratili u život i misli su mi se razbistrile. Ma kakvi da su Ninini planovi, sigurno da ih je poremetilo moje celodnevno odsustvovanje. Sumnjala sam da će Nina ostati ako to bude za nju i najmanje rizično. Ne, vratiće se avionom u Njujork, dok ja još budem stajala i drhtala na stazi na bedemu. Ujutro ću dobiti telegram. Prosto sam ga videla. MELANI. ZAR NIJE STRAŠNO OVO S VILIJEM, STRAŠNO TUŽNO. MOŽEŠ LI DA PUTUJEŠ SA MNOM NA POGREB? VOLI TE NINA.
<BR>&nbsp;&nbsp;&nbsp;&nbsp;&nbsp;Počela sam da shvatam da odugovlačim i da neću smesta da krenem na put samo zbog želje da se vratim u toplotu i udobnost svoga doma. Jednostavno, bojala sam se da otresem sa sebe tu staru ljušturu. Ali sada to mogu. Sačekaću na sigurnom mestu dok se gospodin Torn vrati u kuću da uzme onu jedinu stvar koju nisam mogla da ostavim. Onda će izvesti kola iz garaže i dok Ninin telegram stigne, ja ću biti već daleko. Od tada će Nina da se trza na svaku senku mesecima i godinama. Nasmešila sam se i počela da formulišem neophodne naredbe.
<BR>&nbsp;&nbsp;&nbsp;&nbsp;&nbsp;"Melani."
<BR>&nbsp;&nbsp;&nbsp;&nbsp;&nbsp;"Trgla sam se i hitro osvrnula. Gospodin Torn je ćutao dvadeset i osam godina. Sada je progovorio.
<BR>&nbsp;&nbsp;&nbsp;&nbsp;&nbsp;"Melani." Lice mu je bilo tako izobličeno od grča, da su mu se videli čak i kutnjaci. U desnoj ruci je držao nož. Sečivo kvrcnu i iskoči dok sam buljila kao obuzeta. Videla sam mu prazne, sive oči i sve mi je bilo jasno.
<BR>&nbsp;&nbsp;&nbsp;&nbsp;&nbsp;"Melani."
<BR>&nbsp;&nbsp;&nbsp;&nbsp;&nbsp;Dugačka oštrica pođe k meni u moćnom luku. Ništa nisam mogla da uradim da je zaustavim. Prosekla mi je rukav na kaputu i nastavila, da mi se zarije u bok. Ali dok sam se okretala, tašna obešena o rame poletela je za mnom. Nož se zario u kožu, probio sebi put kroz drangulije koje su bile u njoj, prosekao mi mantil i ogrebao me iznad najnižeg levog rebra. Tašna mi je spasla život.
<BR>&nbsp;&nbsp;&nbsp;&nbsp;&nbsp;Podigla sam teški očev štap i njime pogodila gospodina Torna tačno u levo oko. Zateturao se, ali nije pustio ni glasa. Opet je nož fijuknuo kroz vazduh, ali vid mu je bio zamućen, a ja sam se odmakla dva koraka. Ščepala sam štap rukama i zamahnula sa strane, poput nekog nespretnog udarca sabljom. Začudo, opet je pogodio u očnu duplju. Odmakla sam se još tri koraka.
<BR>&nbsp;&nbsp;&nbsp;&nbsp;&nbsp;Krv mu poteče niz levu stranu lica i ranjeno oko mu iskoči na obraz. Ali grčeviti osmeh se nije menjao. On uspravi glavu, polako podiže levu ruku, istrže sebi oko uz tihi prasak sive žilice, baci ga u vodu zaliva. Pođe ka meni. Ja se okrenuh i potrčah.
<BR>&nbsp;&nbsp;&nbsp;&nbsp;&nbsp;Pokušavala sam da trčim. Već posle dvadesetak koraka morala sam da pređem u hod, zbog bola u desnoj nozi. Još petnaest brzih koraka i izgubila sam dah, srce je pretilo da mi iskoči. Osećala sam kako mi nešto vlažno curi niz levi bok i nešto me je peckalo - kao da mi je neko prislonio kocku leda na kožu - tamo gde me je dotakla oštrica noža. Jedan pogled unazad mi je pokazao da gospodin Torn hita ka meni krupnim koracima, mnogo brže nego što sam se ja kretala. U normalnim okolnostima pretekao bi me u četiri koraka. Ali veoma je teško naterati nekoga da potrči kada ga Upotrebljavate. Naročito ako telo te osobe u tom trenutku reaguje na šok i ranjavanje. Opet sam se osvrnula i gotovo se okliznula na vlažnoj kaldrmi. Gospodin Torn se široko kezio. Krv mu je tekla iz prazne očne duplje i bojila mu zube. Nikoga drugog nije bilo na vidiku.
<BR>&nbsp;&nbsp;&nbsp;&nbsp;&nbsp;Niz stepenice, držeći se za rukohvat, da ne padnem. Niz vijugavu stazu do asfaltirane ulice. Ulične lampe su treperile i palile se dok sam prolazila. Iza mojih leđa gospodin Torn je prešao celo stepenište u dva skoka. Dok sam hitala niz stazu zahvaljivala sam proviđenju što sam obukla cipele bez potpetica zbog vožnje feribotom. Šta li bi pomislio neko ko posmatra kako dva starca vijaju jedan drugoga kao usporeni film? Ali nije bilo posmatrača.
<BR>&nbsp;&nbsp;&nbsp;&nbsp;&nbsp;Skrenula sam u sporednu ulicu. Zatvorene radnje, prazni magacini. Ako skrenem levo, izaći ću na Glavnu ulicu, ali na desnoj strani, samo pola bloka od mene, usamljena prilika pojavila se iz zamračenog ulaza u jednu zatvorenu radnju. Krenula sam u tom pravcu. Više nisam bila u stanju da trčim, samo što se nisam onesvestila. Grčevi u nozi, od artritisa, boleli su jače nego što sam ikada mogla da zamislim, i pretili da me obore na trotoar. Gospodin Torn je bio samo dvadeset koraka iza mene i sve brže je smanjivao tu razdaljinu.
<BR>&nbsp;&nbsp;&nbsp;&nbsp;&nbsp;Čovek kome sam se približila bio je visok, mršav crnac u smeđem, najlonskom sakou. Nosio je kutiju punu nečega što je ličilo na uramljene sepia fotografije.
<BR>&nbsp;&nbsp;&nbsp;&nbsp;&nbsp;Pogledao me je, dok sam se približavala, a onda skrenuo pogled i iznad moga ramena video onu prikazu na deset koraka iza mene.
<BR>&nbsp;&nbsp;&nbsp;&nbsp;&nbsp;"Hej!" čovek je imao vremena samo da vikne taj jedan slog, a ja sam već umom potražila njegov i gurnula. Zabatrgao se, kao lutka na konopcima kojom se nevešto rukuje. Donja vilica mu se obesi, a oči mu se zamutiše i postadoše staklaste, i on jurnu mimo mene upravo u trenutku kada je gospodin Torn ispružio ruku da mi zgrabi mantil na leđima.
<BR>&nbsp;&nbsp;&nbsp;&nbsp;&nbsp;Kutija odlete u vazduh i staklo se rasu po ciglama popločanom trotoaru. Dugački, smeđi prsti zgrabiše beli vrat. Gospodin Torn ga udarcem nadlanice i lakta odgurnu od sebe, ali crnac je uporno visio na njemu, i obojica stadoše da se njišu i okreću u krug kao groteskni par koji pleše. Ja se dočepah izlaza u drugu ulicu i naslonih lice na hladni zid da se osvestim. Napor da se koncentrišem dok sam Upotrebljavala tog nepoznatog čoveka nije mi dozvoljavao da se i za sekundu opustim.
<BR>&nbsp;&nbsp;&nbsp;&nbsp;&nbsp;Neko vreme sam posmatrala nespretno teturanje i spoticanje dva visoka čoveka i jedva se oduprla suludom porivu da se nasmejem.
<BR>&nbsp;&nbsp;&nbsp;&nbsp;&nbsp;Gospodin Torn sjuri nož u stomak onoga drugog, izvuče ga, opet ga zabode. Crnčevi nokti su sada grebli po protivnikovom preostalom oku. Snažni zubi su škljocali tražeći oštricu i po treći put, ali srce je još kucalo, i još se mogao upotrebiti. Čovek skoči i nogama obgrli struk gospodina Torna, dok mu se vilice sklopiše na njegovom mišićavom grlu. Nokti koji su grebli ostavljali su krvav trag na beloj koži. Obojica padoše i počeše da se kotrljaju.
<BR>&nbsp;&nbsp;&nbsp;&nbsp;&nbsp;Ubij ga. Prsti su grebli pokušavajući da dohvate oko, ali gospodin Torn podiže levu ruku i polomi tanki zglob iznad šake. Mlitavi prsti nastaviše da se kreću. Uz strahoviti napor, gospodin Torn uglavi ruku ispod crnčevog grudnog koša i podiže ga, kao kad otac u igri baca dete u vazduh. Crnčevi zubi otrgnuše komad mesa, ali nisu ga mnogo ranili. Gospodin Torn podmetnu nož između njih dvojice, gore, desno, pa levo. Sledećim zamahom gotovo raspoluti crnčevo grlo, i krv briznu po obojici. Manji čovek samo dva puta zgrči noge, gospodin Torn ga baci u stranu, a ja se okrenuh i žurno pođoh niz ulicu.
<BR>&nbsp;&nbsp;&nbsp;&nbsp;&nbsp;Opet na svetlosti, umirućoj večernjoj svetlosti, i ja shvatih da sam utrčala u ćorsokak. Zadnji zidovi stovarišta i metalni zid bez prozora Topovskog pristaništa gotovo su se nadnosili nad vode zaliva. Jedna ulica je skretala na levo, ali bila je mračna, pusta, i previše dugačka da bih se upustila njome.
<BR>&nbsp;&nbsp;&nbsp;&nbsp;&nbsp;Osvrnula sam se tek da vidim kako crna prilika ulazi u ulicu iza mene.
<BR>&nbsp;&nbsp;&nbsp;&nbsp;&nbsp;Pokušala sam da uspostavim vezu, ali tamo nije bilo ničega. Ničega. Umesto gospodina Torna tamo se mogao nalaziti prazan vazduh. Kasnije ću se pitati kako je to Nini pošlo za rukom.
<BR>&nbsp;&nbsp;&nbsp;&nbsp;&nbsp;Sporedni ulaz u pristanište za jahte bio je zaključan. Glavni ulaz je bio gotovo stotinu jardi daleko, i biće takođe zaključan. Gospodin Torn izroni iz bočne ulice i okrenu glavu desno i levo, tražeći me pogledom. U polumraku, njegovo teško izgrebano lice izgledalo je gotovo crno. Krenuo je da nasrne na mene.
<BR>&nbsp;&nbsp;&nbsp;&nbsp;&nbsp;Podigla sam očev štap, razbila njime donje staklo na vratima i pružila ruku kroz krhotine. Ako postoje još i gornja i donja reza, ja sam mrtva. Bila je samo najobičnija brava za vrata i reza. Prsti su mi klizili po hladnom metalu, ali reza se ipak otvori u trenutku kada je gospodin Torn stupio nogom na stazu iza mojih leđa. Ja uleteh unutra i ponovo navukoh rezu.
<BR>&nbsp;&nbsp;&nbsp;&nbsp;&nbsp;Bilo je veoma mračno. Hladnoća je provejavala iz betonskog poda i čulo se kako se mnogobrojni brodići dižu i spuštaju na vodi, pored svojih sidrišta. Pedeset jardi odavde videla se svetlost koja je prodirala iz čuvareve kućice. Nadala sam se da postoji alarmni uređaj, ali zgrada je bila isuviše stara a usidreni brodovi isuviše jeftini da bi bio ugrađen. Krenula sam ka svetlosti u trenutku kada je gospodin Torn nadlakticom razbio preostalo staklo na vratima iza mene. Ruka se povuče. Strahoviti udarac razbi gornji dovratak i smrvi drvo oko reze. Bacih pogled ka čuvarevoj kućici, ali iz tih neverovatno udaljenih vrata dopirao je samo zvuk razgovora na radiju. Još jedan udarac.
<BR>&nbsp;&nbsp;&nbsp;&nbsp;&nbsp;Okrenula sam se udesno i stupila nogom na pramac malog motornog čamca za prevoz putnika. Još pet koraka i obrela sam se u malom, zatvorenom prostoru koji je trebalo da bude kabina za vozača. Zatvorila sam tanka ulazna vrata za sobom i provirila kroz pleksiglas.
<BR>&nbsp;&nbsp;&nbsp;&nbsp;&nbsp;Pod trećim udarcem gospodina Torna vrata poleteše unutra, klateći se na dugačkim komadima razbijenog drveta. Njegova mračna prilika ispuni otvoreni prostor između dovratnika. Svetlost ulične lampe, daleko u pozadini, odbijalo se o oštricu koju je držao u desnoj ruci.
<BR>&nbsp;&nbsp;&nbsp;&nbsp;&nbsp;Molim Vas. Molim Vas, čujte ovu buku. Ali u čuvarevoj kućici ništa se nije pokrenulo, čuli su se samo metalni glasovi iz radio-aparata. Gospodin Torn napravi četiri koraka, zastade i koraknu na prvi brod u nizu. To je bio otvoreni čamac, i on se opet pojavi na betonu za šest sekundi. Drugi čamac je imao malu kabinu. Čuo se zvuk lomljenja drveta kada je gospodin Torn tresnuo nogom u mala vrata s katancem, a onda se opet pojavio na betonskom doku. Moj brodić je bio osmi u nizu. Čudilo me je što ne može da se čuje divljačko lupanje mog srca.
<BR>&nbsp;&nbsp;&nbsp;&nbsp;&nbsp;Promenila sam položaj i pogledala kroz okrugli prozorčić na desnoj strani broda. Kroz prljavi pleksiglas svetlost se prelamala u mlazevima i šarama. Samo za trenutak uspela sam da nazrem sedu kosu kroz prozor, i radio je bio prebačen na drugu stranicu. Bučna muzika se zaori kroz dugačku betonsku prostoriju. Prikrala sam se drugom prozorčiću. Gospodin Torn je upravo silazio s četvrtog broda.
<BR>&nbsp;&nbsp;&nbsp;&nbsp;&nbsp;Sklopila sam oči, na silu usporila svoje nejednako disanje i pokušala da se setim krivonoge staračke prilike koju sam bezbroj puta gledala kako predveče sitnim koracima odmiče niz ulicu. Gospodin Torn je završio pregledanje petoga čamca, dugačkog motornjaka za prevoz robe sa nekoliko mračnih i skrovitih komora, i opet se vratio na dok.
<BR>&nbsp;&nbsp;&nbsp;&nbsp;&nbsp;Pusti tu kafu u termosu. Pusti ukrštene reči. Hodi, pogledaj ovamo!
<BR>&nbsp;&nbsp;&nbsp;&nbsp;&nbsp;Šesti brodić je opet bio mali otvoreni čamac. Gospodin Torn ga samo pogleda, nije čak ni ulazio u njega. Sedmi je bio niska jedrilica, sa sklopljenom i oborenom katarkom i jedrom koje je poput zastora prekrivalo otvor koji je vodio u unutrašnjost broda. Nož gospodina Torna se zari u debelu tkaninu. Ruke prošarane tankim mlazevima usirene krvi povukoše u stranu jedro kao mrtvački pokrov koji se razmotava. On iskoči natrag na betonski dok.
<BR>&nbsp;&nbsp;&nbsp;&nbsp;&nbsp;Pusti kafu. Hodi, pogledaj! Sad!
<BR>&nbsp;&nbsp;&nbsp;&nbsp;&nbsp;Gospodin Torn stupi nogom na pramac moga brodića. Osetila sam kako se nakrivio pod njegovom težinom. Nije bilo nikakvog skrovišta da se sakrijem, samo malecki orman za alat ispod sedišta, isuviše mali da bih se ugurala u njega. Razvezala sam platnene trake kojima je jastuče za sedenje bilo privezano za klupicu. Moje isprekidano dahtanje prosto je odzvanjalo u tom malom prostoru. Sklupčala sam se kao fetus iza tog jastuka, dok je noga gospodina Torna prolazila pored okruglog prozorčića na desnoj strani. Sad. Njegovo lice iznenada ispuni komad pleksiglasa svega stopu daleko od moje glave. Neverovatno široki osmeh postade mu još širi. Sad. On koraknu u kajutu.
<BR>&nbsp;&nbsp;&nbsp;&nbsp;&nbsp;Sad. Sad. Sad.
<BR>&nbsp;&nbsp;&nbsp;&nbsp;&nbsp;Gospodin Torn čučnu ispred vrata kabine. Pokušala sam da poduprem nogama tanušna vrata od letava, ali desna noga me nije slušala. Pesnica gospodina Torna jednim udarcem razmrska tanke, drvene letvice i ščepa me za nožni članak.
<BR>&nbsp;&nbsp;&nbsp;&nbsp;&nbsp;"Hej, ti tamo!"
<BR>&nbsp;&nbsp;&nbsp;&nbsp;&nbsp;Bio je to drhtavi glas gospodina Hodžiza. Svetlost njegove džepne lampe zaigra u našem pravcu.
<BR>&nbsp;&nbsp;&nbsp;&nbsp;&nbsp;Gospodin Torn se navali na vrata. Leva noga mi se bolno savi u kolenu. Leva šaka gospodina Torna me je čvrsto držala za članak kroz razbijene letve, dok je ruka s nožem provirila kroz otvor otškrinutih vrata.
<BR>&nbsp;&nbsp;&nbsp;&nbsp;&nbsp;"Hej..." Um mi je gurao. Iz sve snage. Starac se zaustavi. Spusti džepnu lampu i raskopča futrolu revolvera.
<BR>&nbsp;&nbsp;&nbsp;&nbsp;&nbsp;Gospodin Torn je nožem sekao gore-dole. Gotovo mi je izbio jastuče iz ruku dok su komadići sunđeraste plastike ispunili celu kabinu. Kada se nož opet pojavio, oštrica me dohvati po vrhu malog prsta.
<BR>&nbsp;&nbsp;&nbsp;&nbsp;&nbsp;Uradi to. Sada. Uradi. Gospodin Hodžiz uhvati obema rukama dršku revolvera i opali. Daleko je promašio u mraku, dok je pucanj odzvanjao iznad betona i vode. Bliže, budalo. Korakni! Gospodin Torn opet zamahnu nožem i pokuša da se progura kroz odškrinuta vrata. Pusti mi članak da bi oslobodio levu ruku, ali već u sledećem trenutku ruka mu je opet bila u kabini, pipajući da me dohvati. Ispružih se i upalih svetlost. Mrak je zijao u mene iz njegove prazne očne duplje. Kroz polomljene letve svetlost mu je žutim trakama brazdala unakaženo lice. Pomerih se ulevo, ali ruka gospodina Torna, kojom me je držao za mantil, vukla me je s klupice. Bio je na kolenima, oslobađajući desnu ruku za poslednji udarac nožem.
<BR>&nbsp;&nbsp;&nbsp;&nbsp;&nbsp;Sad! Drugi hitac gospodina Hodžiza pogodi ga u desni kuk. On zagunđa kada ga je udarna sila metka oborila u sedeći položaj. Moj mantil puče i dugmad se zakotrlja po palubi.
<BR>&nbsp;&nbsp;&nbsp;&nbsp;&nbsp;Nož raspoluti tapacirani oslonac za glavu pored mog uha, pre nego što se opet povuče.
<BR>&nbsp;&nbsp;&nbsp;&nbsp;&nbsp;Gospodin Hodžiz nesigurnim korakom stupi na pramac, gotovo pade, a onda, centimetar po centimetar, stade da napreduje po desnom boku. Gurala sam vrata iz sve snage odupirući se ruci gospodina Torna, ali on me je i dalje držao za mantil i privlačio k sebi. Pala sam na kolena. Oštrica se vrati, proreza sunđerasti jastuk i moj mantil. Ono što je preostalo od jastučeta ispade mi iz ruku. U mislima sam naredila gospodinu Hodžizu da se zaustavi na nešto više od metar od njega i osloni ruku s revolverom na krov kabine.
<BR>&nbsp;&nbsp;&nbsp;&nbsp;&nbsp;Gospodin Torn povuče oštricu i postavi je kao matador svoj mač. Mogla sam da osetim nečujni pobedonosni krik koji je izvirao između krvavih zuba kao kužna para. Žar Nininog ludila goreo je iz onog jedinog, nepomičnog oka.
<BR>&nbsp;&nbsp;&nbsp;&nbsp;&nbsp;Gospodin Hodžiz opali. Metak razmrska kičmu gospodina Torna i zaustavi se u malom oluku ispod okruglog prozorčića. Gospodin Torn se izvi unazad, raširi ruke i pljusnu na palubu, kao ogromna riba koju su upravo izvukli na suvo. Nož mu pade na pod kabine, dok su ukrućeni, pobeleli prsti i dalje beslovesno udarali o drvo palube. Opet sam bez reči naredila gospodinu Hodžizu da iskoči, stavi otvor cevi na slepoočnicu iznad onog preostalog oka i opali. Zvuk je odjeknuo šuplje i muklo.
<BR>
<BR>&nbsp;&nbsp;&nbsp;&nbsp;&nbsp;U malom kupatilu kućice za čuvara nalazila se kutija za prvu pomoć. Ćutke sam naredila starcu da stane pored vrata dok sam previla svoj mali prst i popila tri aspirina.
<BR>&nbsp;&nbsp;&nbsp;&nbsp;&nbsp;Mantil mi je bio uništen, a šarena haljina umrljana krvlju. Nisam baš mnogo marila za tu haljinu - mislila sam da u njoj delujem zapušteno - ali mantil mi je bio jedan od najomiljenijih. Kosa mi je bila potpuno raščupana. Isprljana malim, vlažnim komadićima sive mase. Umila sam se i zagladila kosu kako sam najbolje mogla. Začudo, ona iscepana tašna i dalje je bila na mom ramenu, iako je iz nje već poispadalo mnogo stvari. Preselila sam iz nje u veliki džep na mantilu ključeve, čekovnu knjižicu i papirne maramice, a zatim sam tašnu bacila iza klozetske šolje. Očevog štapa više nije bilo, ali nisam mogla da se setim gde sam ga ispustila.
<BR>&nbsp;&nbsp;&nbsp;&nbsp;&nbsp;Oprezno izvukoh teški revolver iz ruke gospodina Hodžiza. Starčeva mišica i dalje je bila ispružena, prsti povijeni u prazno. Pošto sam nekoliko trenutaka petljala oko revolvera uspela sam da otvorim cilindar. I dalje je sadržavao dva neispaljena metka. Matora budala je hodala unaokolo sa svih šest metaka u cevi! Uvek ostavi jedno prazno mesto naspram oroza. Tako me je učio Čarls, onog veselog leta pre toliko godina, kada je to oružje bilo samo izgovor da se ode na izlet na ostrvo da bi se vežbalo u gađanju, uz mnogo prodornih vrisaka i nervoznih kikotanja dok smo Nina i ja puštale da nas pridržavaju s leđa i ispod laktova, tela čvrsto oslonjenih na naručja naših, navodno, ozbiljnih učitelja. Uvek treba prebrojati metke, poučavao me je Čarls dok sam se ja poluomamljena oslanjala na njega, osećajući kako mu iz tela provejava onaj slatki, muški miris sapuna za brijanje i duvana, onoga toplog, sunčanog dana.
<BR>&nbsp;&nbsp;&nbsp;&nbsp;&nbsp;Gospodin Hodžiz se malo promeškoljio u trenutku kada mi je pažnja odlutala. Zinuo je i otkrio labavo nameštenu veštačku vilicu. Pogledala sam na iskrzani kožni opasač, ali nije bilo rezervnih metaka, i nisam znala gde ih drži. Pretražila sam mu misli, ali u toj staračkoj umnoj zbrci nije mnogo preostalo, izuzev ponovne slike revolverske cevi na slepoočnici gospodina Torna, pucnja, i...
<BR>&nbsp;&nbsp;&nbsp;&nbsp;&nbsp;"Hodi", rekoh mu. Popravila sam mu naočare na bezizraznom licu, vratila mu revolver u futrolu na opasaču i pustila ga da me povede napolje.
<BR>&nbsp;&nbsp;&nbsp;&nbsp;&nbsp;Napolju je bilo veoma mračno. Prešli smo već šest blokova kada me starčeva jaka drhtavica podseti da sam zaboravila da mu naredim da obuče kaput. Pojačala sam svoj mentalni upliv, i on prestade da drhti.
<BR>&nbsp;&nbsp;&nbsp;&nbsp;&nbsp;Kuća je izgledala isto kao... Gospode... pre svega četrdeset i pet minuta. Nijedno svetlo nije bilo upaljeno. Uvela sam ga u dvorište i pretražila nabijeni džep na mantilu, da nađem ključ. Mantil je visio labavo na meni, i hladni noćni vazduh me je ujedao. S druge strane dvorišta, iza osvetljenih prozora, dopirao je smeh devojčica, i ja sam ubrzala korak da Ketlin ne bi slučajno videla svoga deku kako ulazi u kuću.
<BR>&nbsp;&nbsp;&nbsp;&nbsp;&nbsp;Gospodin Hodžiz uđe prvi, s revolverom u ispruženoj ruci. U mislima sam mu naredila da upali svetlost pre nego što ću ja ući za njim.
<BR>&nbsp;&nbsp;&nbsp;&nbsp;&nbsp;Dnevna soba je bila prazna, bez ikakvog znaka da je u njoj neko bio. Svetlost iz lustera u trpezariji odbijala se o uglačane površine nameštaja. Za trenutak sam sela u stolicu koja je bila kopija viljamsburškog nameštaja, da bi mi se otkucaji srca vratili u normalu. Nisam naredila gospodinu Hodžizu da spusti pištolj. Ruka je počela da mu podrhtava od napora. Konačno ustadoh i krenusmo niz hol ka staklenoj verandi.
<BR>&nbsp;&nbsp;&nbsp;&nbsp;&nbsp;Gospođica Kramer bučno izlete kroz leptir-vrata kuhinje, spuštajući u velikom luku gvozdeni žarač. Pištolj opali sasvim bezopasno, u uglačani pod, kada je starčeva ruka klonula od udarca. Iz mlitavih prstiju ispade mu revolver i gospođica Kramer podiže žarač da udari ponovo.
<BR>&nbsp;&nbsp;&nbsp;&nbsp;&nbsp;Okrenula sam se i potrčala niz hol. Iza svojih leđa čula sam mukli zvuk kao kad razbijete dinju, koji je obeležio spuštanje žarača na lobanju gospodina Hodžiza. Umesto da izletim kroz zadnja vrata na dvorište, ja pođoh uz stepenište. To je bila greška. Gospođica Kramer polete uz stepenice velikim skokovima i stiže do vrata moje spavaće sobe samo nekoliko sekundi posle mene. U magnovenju sam joj ugledala razrogačene, sulude oči i podignuti žarač, pre nego što sam zalupila i zaključala teška vrata. Brava je škljocnula upravo u trenutku kada se smeđokosa žena s druge strane prvi prvi put bacila svom težinom na drvo. Debela hrastovina se nije ni pomerila. A onda začuh kako metal udara o vrata i dovratak. Opet.
<BR>&nbsp;&nbsp;&nbsp;&nbsp;&nbsp;Proklinjući svoju glupost, vrtela sam se po dobro poznatoj sobi, ali ničega nije bilo što bi moglo da mi koristi. Čak nije bilo ni plakara da se sakrijem u njemu, samo jedan starinski orman za haljine. Brzo sam prišla prozoru i podigla platneni zastor. Moji krici sigurno će privući nečiju pažnju, ali ne pre nego što to čudovište provali u sobu. Sada je grebla po ivicama vrata, pokušavajući da ih izvali žaračem. Pogledala sam kroz prozor, ugledala senke u prozorima na drugoj strani dvorišta i uradila ono što sam morala.
<BR>&nbsp;&nbsp;&nbsp;&nbsp;&nbsp;Posle dva minuta jedva da sam još bila svesna drveta koje popušta oko brave. Kao u daljini, čula sam grebanje žarača o nesalomivu metalnu ploču. Vrata se otvoriše.
<BR>&nbsp;&nbsp;&nbsp;&nbsp;&nbsp;Gospođica Kramer se kupala u znoju. Usta su joj mlitavo visila i pljuvačka joj curila preko brade. Oči joj nisu imale ničega ljudskog. Ni ja ni ona nismo čule tihi bat patika po stepeništu.
<BR>&nbsp;&nbsp;&nbsp;&nbsp;&nbsp;Nastavi da ideš. Podigni ga. Povuci to unazad, k sebi, koliko god možeš. S obe ruke. Nanišani.
<BR>&nbsp;&nbsp;&nbsp;&nbsp;&nbsp;Nešto je upozorilo gospođicu Kramer. Bolje rečeno, upozorilo je Ninu, jer više nije bilo gospođice Kramer. Smeđa glava joj se okrenu i ugleda malu Ketlin kako stoji na vrhu stepeništa s teškim revolverom uperenim u nju i zapetim. Druga devojčica je bila u dvorištu i dozivala je drugaricu.
<BR>&nbsp;&nbsp;&nbsp;&nbsp;&nbsp;Ovoga puta Nina je znala da je u opasnosti. Gospođica Kramer podiže žarač i okrenu se prema holu, baš u trenutku kada je revolver opalio. Od povratnog trzaja Ketlin polete unazad niz stepenice, dok se iznad leve dojke gospođice Kramer rascvetavala crvena rozeta. Ona se zatetura, ali se uhvati levom rukom za rukohvat i ustremi se niz stepenice na dete. Oslobodila sam desetogodišnju devojčicu iz svojih misli baš u trenutku kada je žarač pao, podigao se, pa opet pao. Prišla sam vrhu stepeništa. Morala sam da gledam.
<BR>&nbsp;&nbsp;&nbsp;&nbsp;&nbsp;Gospođica Kramer podiže pogled sa svog jezivog posla. Na krvlju isprskanom licu videle su joj se još samo beonjače. Muškobanjasta košulja bila joj je natopljena njenom vlastitom krvlju, ali se i dalje kretala, bila upotrebljiva. Levom rukom je podigla revolver. Usta joj se još više razvališe i iz njih prodre zvuk, nalik na šištanje pare iz napuklog starog radijatora.
<BR>&nbsp;&nbsp;&nbsp;&nbsp;&nbsp;"Melani..." zatvorila sam oči kada je ta stvar krenula uz stepenice k meni.
<BR>&nbsp;&nbsp;&nbsp;&nbsp;&nbsp;Ketlinina drugarica stiže kroz otvorena vrata, nožice su joj lupale gore-dole, kao mašina. U šest skokova prešla je stepeništa i čvrsto obmotala svojim tankim, belim ručicama vrat gospođice Kramer.
<BR>&nbsp;&nbsp;&nbsp;&nbsp;&nbsp;Njih dve padoše na leđa, preko Ketlin, i niz čitavo stepenište sve do uglačanog drvenog poda.
<BR>&nbsp;&nbsp;&nbsp;&nbsp;&nbsp;Devojčica je, izgleda, zadobila samo modrice. Sišla sam i sklonila je u stranu. Na jednoj jagodici joj se širila modra mrlja, i imala je posekotine po rukama i čelu. Žmirkala je plavim očima, ne shvatajući ništa.
<BR>&nbsp;&nbsp;&nbsp;&nbsp;&nbsp;Gospođica Kramer je slomila vrat. Podigla sam revolver, dok sam joj se približavala, i šutnula žarač u stranu. Glava joj je ležala pod nemogućim uglom, ali i dalje je bila živa. Telo joj je bilo oduzeto, mokraća se već širila po drvenom podu, ali očima je treptala i zubima škljocala kao bezbožno, pakleno biće. Morala sam da požurim. Iz kuće Hodžizovih čuli su se glasovi odraslih. Vrata koja su vodila u dvorište bila su širom otvorena. Okrenula sam se devojčici. "Ustani." Ona trepnu i s mukom se podiže na noge.
<BR>&nbsp;&nbsp;&nbsp;&nbsp;&nbsp;Zatvorila sam vrata i uzela mrki kišni mantil sa čiviluka.
<BR>&nbsp;&nbsp;&nbsp;&nbsp;&nbsp;Nije mi trebalo više od minuta da sadržinu svojih džepova premestim u kišni mantil i bacim svoj uništeni prolećni mantil. Sada su glasovi već dozivali iz dvorišta.
<BR>&nbsp;&nbsp;&nbsp;&nbsp;&nbsp;Klekla sam pored gospođice Kramer i uzela joj lice u ruke, pritiskujući da bi vilice ostale nepomične. Oči su joj se već okrenule u glavu, ali ja sam je drmala sve dok joj se opet ne ukazaše dužice. Sagnula sam se sve dok nam se obrazi nisu dodirnuli. Moj šapat je bio glasniji od vike.
<BR>&nbsp;&nbsp;&nbsp;&nbsp;&nbsp;"Dolazim po tebe, Nina."
<BR>&nbsp;&nbsp;&nbsp;&nbsp;&nbsp;Pustila sam da joj glava padne na drveni pod i žurno otišla u zastakljenu verandu, moju sobu za šivenje. Nisam imala vremena da donesem ključ s gornjeg sprata; zato sam podigla vindzorsku stolicu i razbila staklo na vitrini. U džepu kišnog kaputa jedva da je još bilo mesta.
<BR>&nbsp;&nbsp;&nbsp;&nbsp;&nbsp;Devojčica je i dalje stajala u holu. Pružila sam joj revolver gospodina Hodžiza. Leva ruka joj je visila pod čudnim uglom i ja se zapitah da nije ipak nešto slomila. Začu se kucanje na vratima i neko pokuša da otvori bravu.
<BR>&nbsp;&nbsp;&nbsp;&nbsp;&nbsp;"Ovuda", prošaputala sam i povela devojčicu u trpezariju.
<BR>&nbsp;&nbsp;&nbsp;&nbsp;&nbsp;Prekoračile smo telo gospođice Kramer i prošle kroz mračnu kuhinju dok je lupanje na vratima postajalo sve glasnije, i zatim smo već bile napolju, na ulici, u mraku.
<BR>
<BR>&nbsp;&nbsp;&nbsp;&nbsp;&nbsp;U ovom delu Starog grada bila su tri hotela. Jedan je bio moderni, skupi motel, nekih desetak blokova udaljen od moje kuće, udoban ali komercijalizovan. Odmah sam ga skinula sa spiska. Drugi je bio mali pansion s domaćom atmosferom, samo jedan blok od mene. To je bilo prijatno ali ne i ekskluzivno mestašce, upravo onakvo kakvo bih je odabrala kad bih posetila neki grad. I njega sam odbacila. Treći je bio samo dva i po bloka dalje, jedna stara luksuzna rezidencija u Glavnoj ulici adaptirana u mali hotel, sa skupocenim antiknim nameštajem u svakoj sobi, smešno preskup. Požurila sam tamo. Devojčica je hitala pored mene. I dalje je držala revolver u ruci, ali ja sam joj naredila da skine džemper i da ga prebaci preko njega. Noga me je bolela i često sam se oslanjala na devojčicu dok smo žurile ulicom.
<BR>&nbsp;&nbsp;&nbsp;&nbsp;&nbsp;Direktor Kuće Mensard me je prepoznao. Podigao je obrve jedva vidno kada je primetio kako neuredno izgledam. Devojčica je stajala deset stopa iza mene, u foajeu, poluskrivena u senci.
<BR>&nbsp;&nbsp;&nbsp;&nbsp;&nbsp;"Tražim jednu svoju prijateljicu", rekoh veselo. "Izvesnu gospođu Drajton."
<BR>&nbsp;&nbsp;&nbsp;&nbsp;&nbsp;Direktor nešto zausti, zastade, nesvesno se namršti i pokuša ponovo. "Žao mi je. Kod nas se nije niko prijavio pod tim imenom."
<BR>&nbsp;&nbsp;&nbsp;&nbsp;&nbsp;"Možda se upisala pod svojim devojačkim prezimenom", rekoh. "Nina Houkins. Starija žena, ali veoma privlačna. Nekoliko godina mlađa od mene. Dugačka, sede kose. Možda ju je prijavila prijateljica... jedna lepuškasta, mlada, smeđa dama, po imenu Beret Kramer..."
<BR>&nbsp;&nbsp;&nbsp;&nbsp;&nbsp;"Ne, žao mi je", reče direktor, neobično monotonim glasom. "Niko se pod tim imenom nije prijavio. Hoćete li da ostavite poruku, u slučaju da stranka naiđe kasnije."
<BR>&nbsp;&nbsp;&nbsp;&nbsp;&nbsp;"Ne", rekoh. "Nemam poruku."
<BR>&nbsp;&nbsp;&nbsp;&nbsp;&nbsp;Povela sam devojčicu i skrenule smo hodnikom koji je vodio u hotelski salon i ka sporednim stepenicama. "Izvinite", rekoh jednom hotelskom momku koji nas je upravo mimoilazio. "Možda biste Vi mogli da nam pomognete."
<BR>&nbsp;&nbsp;&nbsp;&nbsp;&nbsp;"Da, gospođo", zastao je, vidno nervozan, i zabacio dugačku kosu. Biće komplikovano. Moraću brzo da delujem, da ne bih izgubila devojčicu.
<BR>&nbsp;&nbsp;&nbsp;&nbsp;&nbsp;"Tražim jednu prijateljicu", rekoh. "Starija dama, ali dosta privlačna. Plave oči. Dugačka, seda kosa. Putuje s jednom mlađom ženom koja ima tamnu, kovrdžavu kosu."
<BR>&nbsp;&nbsp;&nbsp;&nbsp;&nbsp;"Ne, gospođo. Takve osobe ovde nisu prijavljene."
<BR>&nbsp;&nbsp;&nbsp;&nbsp;&nbsp;Zgrabih ga čvrsto za mišicu. Pustila sam devojčicu i usredsredila se na dečaka. "Jeste li sigurni?"
<BR>&nbsp;&nbsp;&nbsp;&nbsp;&nbsp;"Gospođa Herison", reče on. Gledao je nekuda mimo mene. "Soba 207. Severna strana, gleda na ulicu."
<BR>&nbsp;&nbsp;&nbsp;&nbsp;&nbsp;Nasmešila sam se. Gospođa Herison. Gospode Bože, kako je Nina glupa. Iznenada devojčica tiho zacvile i klonu pored zida. Brzo sam se odlučila. I dalje volim da mislim o tome kao o milosrđu, ali sećam se da joj je leva ruka bila neupotrebljiva.
<BR>&nbsp;&nbsp;&nbsp;&nbsp;&nbsp;"Kako se zoveš?" upitala sam dete, blago je milujući po šiškama. Očima je zbunjeno šarala na sve strane. "Kako ti je ime?"
<BR>&nbsp;&nbsp;&nbsp;&nbsp;&nbsp;"Ališa", prošaptala je.
<BR>&nbsp;&nbsp;&nbsp;&nbsp;&nbsp;"Dobro, Ališa. Sada hoću da pođeš kući. Požuri, ali nemoj da trčiš."
<BR>&nbsp;&nbsp;&nbsp;&nbsp;&nbsp;"Ruka me boli", reče ona. Usnice joj zadrhtaše. Opet sam joj dodirnula čelo i gurnula.
<BR>&nbsp;&nbsp;&nbsp;&nbsp;&nbsp;"Ići ćeš kući", rekla sam. "Ruka te ne boli. Ničega se nećeš sećati. Ovo je kao san koji ćeš zaboraviti. Idi kući. Požuri, ali nemoj da trčiš." Uzela sam joj revolver, ali sam ga ostavila umotan u džemper. "Zbogom, Ališa."
<BR>&nbsp;&nbsp;&nbsp;&nbsp;&nbsp;Zatreptala je očima i pošla preko foajea ka izlazu. Pružila sam revolver hotelskom momku. "Stavi ga ispod uniforme", rekla sam.
<BR>&nbsp;&nbsp;&nbsp;&nbsp;&nbsp;"Ko je?" Ninin glas je zvučao bezbrižno.
<BR>&nbsp;&nbsp;&nbsp;&nbsp;&nbsp;"Albert, gospođo. Nosač. Kola su vam pred ulazom i ja ću vam spustiti prtljag."
<BR>&nbsp;&nbsp;&nbsp;&nbsp;&nbsp;Čulo se kako je brava škljocnula i vrata su se otvorila onoliko koliko je dozvoljavao čelični lanac. Albert zažmuri na svetlosti iz sobe, stidljivo se nasmeši i zabaci kosu. Ja se priljubih uz zid.
<BR>&nbsp;&nbsp;&nbsp;&nbsp;&nbsp;"Dobro", ona otkači lanac i koraknu unazad. Već se bila okrenula i zatvarala kofer kada sam ja stupila u sobu.
<BR>&nbsp;&nbsp;&nbsp;&nbsp;&nbsp;"Zdravo, Nina", tiho sam rekla. Leđa joj se ukočiše, ali i taj pokret je bio otmen. Videla sam ulegnuće na raspremljenom krevetu, gde je bila prilegla. Polako se okretala ka meni. Nosila je ružičastu haljinu koju nikada nisam videla.
<BR>&nbsp;&nbsp;&nbsp;&nbsp;&nbsp;"Zdravo, Melani." Smešila se. Oči su joj zračile najmekšim, najčistijim plavetnilom koje sam ikada videla. U mislima sam naredila nosaču da izvuče revolver gospodina Hodžiza i uperi ga u nju. Ruku mu nije zadrhtala. Povukao je oroz i držao ga palcem. Nina prekrsti ruke na grudima. Oči nije skidala sa mojih.
<BR>&nbsp;&nbsp;&nbsp;&nbsp;&nbsp;"Zašto?" upitah je.
<BR>&nbsp;&nbsp;&nbsp;&nbsp;&nbsp;Nina jedva primetno slegnu ramenima. U magnovenju sam pomislila da će prsnuti u smeh. Ne bih podnela taj smeh - taj prozukli, detinji smeh koji me je toliko puta dirnuo. Ali ona samo zatvori oči. I dalje se smešila.
<BR>&nbsp;&nbsp;&nbsp;&nbsp;&nbsp;"Zašto gospođa Herison?" upitah je.
<BR>&nbsp;&nbsp;&nbsp;&nbsp;&nbsp;"Pa, draga, prosto sam osećala da mu nešto dugujem. Hoću da kažem, sirotom Rodžeru. Jesam li ti ikada rekla kako je umro? Dabome, nisam. A ti me nikada nisi pitala." Oči joj se otvoriše. Bacila sam pogled na nosača, ali rukom je i dalje čvrsto nišanio. Trebalo je samo malo jače da pritisne obarač.
<BR>&nbsp;&nbsp;&nbsp;&nbsp;&nbsp;"Udavio se, draga", reče Nina. "Jadni Rodžer se bacio u more s onog parobroda - kako se ono zvaše? - onaj što se njime vraćao u Englesku. Baš čudno. A upravo mi je bio napisao pismo u kome mi je obećao brak. Zar nije to strašno tužna priča, Melani? Šta misliš, zašto je on to učinio? Pretpostavljam da to nikada nećemo saznati, zar ne?"
<BR>&nbsp;&nbsp;&nbsp;&nbsp;&nbsp;"Da, mislim da nećemo", rekla sam i bez reči naredila nosaču da povuče obarač.
<BR>&nbsp;&nbsp;&nbsp;&nbsp;&nbsp;Ništa.
<BR>&nbsp;&nbsp;&nbsp;&nbsp;&nbsp;Hitro sam pogledala udesno. Mladićeva glava se polako okretala ka meni. Ja mu nisam naredila da to uradi. Ukočena, ispružena ruka poče da se okreće u mom pravcu. Revolver je prosto klizio, kao vrh limenog petla na krovu koji se okreće u pravcu vetra.
<BR>&nbsp;&nbsp;&nbsp;&nbsp;&nbsp;Ne! Napinjala sam se dok mi nisu iskočile žile na vratu. Okretanje se usporilo, ali se nije zaustavljalo, sve dok mi otvor revolverske cevi nije gledao pravo u lice. Nina se tek sada poče smejati. Odzvanjalo je veoma glasno u maloj sobi.
<BR>&nbsp;&nbsp;&nbsp;&nbsp;&nbsp;"Zbogom, Melani, draga", reče Nina i opet se nasmeja. Smejući se klimnu glavom nosaču. Gledala sam pravo u otvor cevi kada oroz pade. Na praznu komoru. I još jednom. I još jednom.
<BR>&nbsp;&nbsp;&nbsp;&nbsp;&nbsp;"Zbogom, Nina", rekla sam dok sam izvlačila dugački Čarlsov pištolj iz džepa svog kišnog kaputa. Od eksplozije, ruka mi se očađavi sve do članka, a soba se ispuni plavičastim dimom. Mala rupa, manja od niklenog novčića, ali isto tako savršeno okrugla, pojavi se tačno u sredini Nininog čela. U momentu je još ostala stojeći, kao da se ništa nije dogodilo. A onda pade na leđa, odbi se o visoku postelju i pade licem ka zemlji.
<BR>&nbsp;&nbsp;&nbsp;&nbsp;&nbsp;Okrenula sam se nosaču i zamenila njegovo beskorisno oružje starinskim, ali pažljivo održavanim revolverom. Tek sada opazih da dečak nije mnogo mlađi nego što je Čarls bio. Kosa mu je bila iste boje. Nagnula sam se i blago ga poljubila u usta.
<BR>&nbsp;&nbsp;&nbsp;&nbsp;&nbsp;"Alberte", prošaputala sam. "Ima još četiri metka. Treba uvek brojati metke, zar ne? Idi u foaje. Ubij direktora. Pucaj na još jednu osobu, onu koja ti bude najbliža. Stavi zatim cev sebi u usta i povuci obarač. Ako ne opali, povuci ponovo. Drži revolver skriven sve dok ne uđeš u foaje."
<BR>&nbsp;&nbsp;&nbsp;&nbsp;&nbsp;Izašli smo u opštu gužvu u hodniku.
<BR>&nbsp;&nbsp;&nbsp;&nbsp;&nbsp;"Zovite hitnu pomoć!", povikala sam. "Dogodila se nesreća. Neka neko odmah pozove hitnu pomoć!" Nekoliko ljudi potrča da me posluša. Zateturala sam se i oslonila na jednog sedokosog gospodina. Ljudi su se rojili unaokolo. Neki bi zavirili u sobu i kriknuli. Iznenada se zašuče tri pucnja iz foajea. U opštoj i još većoj zbunjenosti, ja sam se iskrala niz zadnje stepenište, kroz izlaz u slučaju požara, u noć.
<BR>
<BR>&nbsp;&nbsp;&nbsp;&nbsp;&nbsp;Davno je to bilo. Ovde sam veoma srećna. Živim na jugu Francuske, između Kana i Tulona, ali ne - milo mi je što to mogu da kažem - i u blizini Sentropea.
<BR>&nbsp;&nbsp;&nbsp;&nbsp;&nbsp;Retko izlazim. Anri i Klod mi obavljaju sve kupovine u selu. Nikad ne odlazim na plažu. Ponekad odem do kuće u Parizu, ili do mog letnjikovca u Italiji, južno od Peskare, na Jadranu. Ali čak sam i ta putovanja proredila.
<BR>&nbsp;&nbsp;&nbsp;&nbsp;&nbsp;Na brdu se nalazi jedna napuštena opatija, i tamo često odlazim, da sednem i razmišljam među kamenjem i poljskim cvećem. Razmišljam o usamljenosti i uzdržavanju od svega, i kako jedno drugo surovo pothranjuju.
<BR>&nbsp;&nbsp;&nbsp;&nbsp;&nbsp;Poslednjih dana se osećam podmlađena. Kažem sebi da to nije zbog klime i osećanja slobode, i da nije rezultat onog poslednjeg Hranjenja. Ali ponekada sanjam dobro poznate ulice i ljude u Čarlstonu. Ti snovi su puni gladi.
<BR>&nbsp;&nbsp;&nbsp;&nbsp;&nbsp;Ima dana kada ustajem iz postelje uz pesmu seoskih devojaka koje na biciklima prolaze pored moje kuće, idući ka mlekari. U te dane sunce je čudesno toplo dok sija po belim cvetićima što rastu između oborenih kamenih blokova opatije, i dovoljno mi je samo da budem tamo i zajedno s njime učestvujem u Sunčevoj svetlosti i tišini.
<BR>&nbsp;&nbsp;&nbsp;&nbsp;&nbsp;Ali ima i drugih dana - hladnih, mračnih dana kada se oblaci približavaju sa severa - kada se sećam nečujne siluete podmornice koja se poput ajkule kreće kroz mračne vode zaliva, i pitam se da li će mi vredeti čemu ovo dobrovoljno uzdržavanje. Pitam se da li će se svi oni o kojima sanjam u ovoj osami, jednog dana upustiti u svoje poslednje, džinovsko Hranjenje.
<BR>&nbsp;&nbsp;&nbsp;&nbsp;&nbsp;Danas je topao dan. Srećna sam. Ali sam takođe i usamljena. I veoma, veoma gladna.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
