<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;I vratio se tako na Pavonis, i ostavio one u Sabišiju da o svemu dalje raspravljaju.
<BR>&nbsp;&nbsp;&nbsp;&nbsp;&nbsp;U Pavonisu sve po starom. Art Rendolf je pridobijao sve veći broj ljudi za predlog da se sazove ustavotvorna skupština. Da se napiše makar i privremeni tekst ustava, da se izglasa, a zatim da se nova vlada, opisana u tom tekstu, stvarno uspostavi.
<BR>&nbsp;&nbsp;&nbsp;&nbsp;&nbsp;"Dobra zamisao", govorio je Saks na to. "Onda možda poslati i delegaciju na Zemlju."
<BR>&nbsp;&nbsp;&nbsp;&nbsp;&nbsp;Bacati semenke. I biće kao na terenu: neke će da izniknu, neke neće.
<BR>&nbsp;&nbsp;&nbsp;&nbsp;&nbsp;Krenuo je da traži En, ali je ustanovio da je otišla sa Pavonisa - po tvrđenju nekih, u jedno uporište Crvenih, zvano Tempe Tera, severno od Tarzisa. Pričalo se da tamo ne ide niko osim Crvenih.
<BR>&nbsp;&nbsp;&nbsp;&nbsp;&nbsp;Saks je malo porazmislio, a onda zamolio Stiva da mu pomogne, i potražio tačnu lokaciju tog naselja. Zatim je od Bogdanovista pozajmio mali avion i poleteo ka severu, pored Askreus Monsa koji ostade levo od njega, pa niz Ehus Kazma, i pored svog sopstvenog nekadašnjeg glavnog štaba na mestu zvanom Vidikovac Ehus, navrh ogromnog zida koji se nastavljao u desnu stranu.
<BR>&nbsp;&nbsp;&nbsp;&nbsp;&nbsp;Nesumnjivo je i En letela ovom putanjom, prošla, dakle, i pored prvog štaba iz koga se rukovodilo pokušajima teraformiranja. Teraformiranje... Sve, pa čak i zamisli, podložno je evoluciji. Da li je En uopšte primetila Vidikovac Ehus, da li se uopšte setila tog skromnog početka? Nema načina da se to ustanovi. Eto kako se ljudska bića između sebe 'poznaju'. Samo vrlo kratki sektori njihovih životnih putanja se presecaju, poklapaju, ili postanu iole poznati ikom drugom. Što veoma podseća na usamljeničko življenje u Vaseljeni. Baš čudno. Obrazloženje zbog čega treba živeti sa prijateljima, oženiti se, biti u istim sobama i istim životima koliko god je moguće. Ne postaju ljudi time zaista prisni: ali osećanje usamljenosti bude smanjeno. Znači nastavljaš, zapravo, da brodiš sam kroz okeane sveta, kao u knjizi Meri Šeli Poslednji čovek koja je na Saksa ostavila snažan utisak u mladosti; tamo istoimeni junak na završetku knjige povremeno vidi neko jedro, pridruži se nekom drugom brodu, baci sidro uz neku obalu, sedne da ruča zajedno sa nekim - ali onda krene u dalja putovanja, opet sam, opet usamljen. To je slika njihovih života: jer svi svetovi su prazni jednako kao taj zamišljeni svet Meri Šeli, prazni kao što je Mars bio na početku.
<BR>&nbsp;&nbsp;&nbsp;&nbsp;&nbsp;On prolete pored pocrnele krivine Kasei Valisa, uopšte je ne primetivši.
<BR>&nbsp;&nbsp;&nbsp;&nbsp;&nbsp;Još davno su Crveni izdubili u najizdignutijem delu jednog stenovitog masiva sklonište, koje se unutra, u dubini masiva, prostiralo kao gradski blok - dakle, stotinama metara na razne strane - i tu se nastanili. Masiv je bio klinastog oblika - naime, bio je to poslednji klin razdvajanja dve klisurine u Tempe Fose, nadomak južne strane kratera Perepelkin. Mesto pogodno za vidikovac. Ispod raznih izbočina na ovoj steni Crveni su izbušili mesta za prozore. Odatle su mogli da razgledaju i jedan i drugi kanjon, oba kanjona gola i pravolinijska, ali i onaj veći, objedinjeni kanjon nastao spajanjem ta dva. Sada su ti kanjoni, zapravo, bili granice jednog obalskog platoa; Mareotis i Temp su, zajedno, činili divovsko poluostrvo od pradrevnih stena, poluostrvo koje se pružilo daleko u jedno novo ledeno more.
<BR>&nbsp;&nbsp;&nbsp;&nbsp;&nbsp;Saks je sleteo svojim aviončićem na peskovitu pistu na masivu. Odavde se ravnice, sačinjene od leda, nisu mogle videti. Saks ne vide niti ma kakvo rastinje - nijedno drvo, nijedan cvet, čak ni mrljicu lišajeva. Zapita se nisu li Crveni na neki način sterilisali ove kanjone. Svuda samo praiskonska stena, ponegde prošarana dejstvom mraza. E, pa, mraz nisu mogli da spreče, osim ako su spremni da prekriju sve ove kanjone divovskim kupolama koje ne bi zadržavale vazduh unutra nego bi, naprotiv, zadržavale vakuum unutra, a sprečavale vazduh da uđe. "Hmmm!" reče Saks, iznenađen ovom pomišlju.
<BR>&nbsp;&nbsp;&nbsp;&nbsp;&nbsp;Dvoje Crvenih - dve žene, zapravo - pustiše ga da uđe kroz hermetička vrata vazdušne komore na vrhu vidikovca. Saks pođe za njima niz jedno stepenište. U skloništu kao da nije bilo gotovo nikog. Pa, utoliko bolje. Baš prija kad moraš trpeti ledene poglede samo dve mlade žene, a ne, recimo, cele gomile njih, dok te vodaju kroz grubo isklesane stenovite galerije skloništa. Estetika kod ovih Crvenih - to vredi videti. Izrazito asketska, kao što bi se i moglo očekivati; nigde nijedne biljčice na vidiku; svuda samo različite teksture stena: zidovi grubi, plafoni još grublji, ali, za razliku od toga, podovi od poliranog bazalta; ponegde svetlucavi prozori sa kojih se otvaraju vidici prema klisurinama.
<BR>&nbsp;&nbsp;&nbsp;&nbsp;&nbsp;Dođoše u jednu prostoriju za koju bi se moglo pomisliti da je kao prirodna pećina nastala u masivu, ali ipak zidova ravnih, otprilike onako ravnih kao što su bili i maltene euklidovski zidovi okolnih klisurina. Ali u zadnji zid prostorije bili su ugrađeni mozaici, sačinjeni od raznobojnih komadića kamena, uglačanih i ugrađenih čvrsto zajedno, bez ikakvih međusobnih pukotina. Kamenčići su davali apstraktne šare koje su stvarale utisak da bi, zamalo, mogle nešto i značiti, samo kad bi čovek usmerio pogled na njih na pravi način i shvatio šta predstavljaju. Pod je ovde bio 'kameni parket' od tačno uklopljenih pravougaonika od oniksa, alabastera, serpentina i crvenog, takozvanog 'krvavog' kamena. Hodnici su se iz ove prostorije nastavljali, ali sada uređeni slično toj pećini-galeriji, prostrani, prašnjavi. Možda je čitav ovaj podzemni kompleks uglavnom napušten. Crveni vole da ostaju u svojim terenskim vozilima, a ovakva mesta sagledavaju, nesumnjivo, kao neophodna, ali nevoljena. Jazbine za sakrivanje; kad se prozori maskiraju kapcima, čovek može proći ovim kanjonima pešice pokraj samog ovog skrovišta i ne primetiti ga. Saks je osećao da Crveni to nisu tako izgradili samo da bi se sakrili od Prelazne vlasti Ujedinjenih nacija - UNTA, nego da je to kamuflaža i pred planetom samom, želja da se ničim ne ističu i ne izdvajaju iz prirodnih predela ovog sveta.
<BR>&nbsp;&nbsp;&nbsp;&nbsp;&nbsp;Kao što En upravo sad pokušava da se 'stopi' sa okolinom, eno, tamo, na kamenom sedištu pokraj prozora. Saks stade kao ukopan; toliko se bio zaneo u misli, da je maltene naleteo na En, baš kao što bi neki putnik koji pojma nema da ovde postoji sklonište mogao ipak naleteti na kamena ulazna vrata. Sedi En kao kamen na kamenu. Saks je pažljivo pogleda. Izgledala je bolesna, a to se danas retko viđa. Što ju je više proučavao pogledom, sve se više brinuo. Rekla mu je, jednom ranijom prilikom, da je 'sišla' sa tretmana za dugovečnost. To beše pre nekoliko godina. A tokom revolucije izgarala je kao živi plamen. Sad je revolucija Crvenih suzbijena, a En je pepeo. Živa materija, ali siva, seda. Užasan prizor. Stara je dobrih stotinu pedeset godina, kao i svi preživeli Prvostotinaši, ali bez tretmana... uskoro će umreti.
<BR>&nbsp;&nbsp;&nbsp;&nbsp;&nbsp;Hmmm. Strogo uzevši, En je fiziološki ekvivalent žene od nekih sedamdeset godina, plus-minus nekoliko, u zavisnosti od toga kad je poslednji put uzela lekove za dugovečnost. Znači, nije baš toliko propala. Možda će Piter znati nešto o ovome. Međutim, kao što je Saks čuo, što više odugovlačiš sa uzimanjem sledećeg tretmana, to je veća verovatnoća da te tresne neki 'neočekivani' zdravstveni problem. Dabome; statistički gledano, takva razboljevanja su veoma očekivana. Jedino je mudro biti predostrožan.
<BR>&nbsp;&nbsp;&nbsp;&nbsp;&nbsp;Ali kako njoj to kazati. Zapravo, nije uopšte uspevao da smisli šta bi joj mogao kazati.
<BR>&nbsp;&nbsp;&nbsp;&nbsp;&nbsp;Posle nekog vremena ona podiže pogled. Prepozna Saksa i strese se; njena gornja usna podiže se sa zuba. En je sad izgledala kao životinja uhvaćena u stupicu. Onda odvrati pogled od njega, sumorna, lica kamenog. S one, dalje strane gneva. Takođe, onostran nade.
<BR>&nbsp;&nbsp;&nbsp;&nbsp;&nbsp;"Želeo sam da ti pokažem neka mesta na Tirenskom masivu", reče on sakato.
<BR>&nbsp;&nbsp;&nbsp;&nbsp;&nbsp;Ona ustade kretnjom kao da kakav kip ustaje, i ode niz hodnik.
<BR>&nbsp;&nbsp;&nbsp;&nbsp;&nbsp;Osećajući kako mu zglobovi škripuću prožeti pseudoartritičnim bolom koji je često pratio njegove razgovore sa En, Saks pođe za njom.
<BR>&nbsp;&nbsp;&nbsp;&nbsp;&nbsp;Za njim krenuše dve mlade žene strogog izgleda. "Mislim da ona ne želi da razgovara sa tobom", obavesti ga jedna od njih, ona viša rastom.
<BR>&nbsp;&nbsp;&nbsp;&nbsp;&nbsp;"Veoma si pronicljiva", reče Saks.
<BR>&nbsp;&nbsp;&nbsp;&nbsp;&nbsp;Daleko odatle, u hodniku, En je stala i zagledala se kroz neki drugi prozor; očarana prizorom, ili previše iscrpljena da bi se pomakla. Ili je jedan deo nje ipak želeo da razgovara.
<BR>&nbsp;&nbsp;&nbsp;&nbsp;&nbsp;Saks stade pokraj nje.
<BR>&nbsp;&nbsp;&nbsp;&nbsp;&nbsp;"Želeo bih da vidim kakvi će biti tvoji utisci", reče on. "Tvoji predlozi šta da radimo ubuduće. Osim toga imam neka... neka areološka pitanja. Naravno, može biti da strogo naučna pitanja tebe više ne zanimaju..."
<BR>&nbsp;&nbsp;&nbsp;&nbsp;&nbsp;Ona zakorači ka njemu i tresnu ga po slepoočnici. On se nađe sedeći na stražnjici, udno zida, sav skljokan. En više nije bila na vidiku. One dve mlade žene počeše da mu pomažu da se digne na noge. Videlo se da ne znaju da li da likuju ili da zastenju od muke. Bolelo ga je celo telo, mnogo više nego lice, a oči su mu bile vrele i peckave, pretile su da se ispune suzama. Zar da zaplače pred ove dve mlade idiotkinje, koje su ogromno zapetljavale stvar upravo time što su ga pratile u stopu: u njihovom prisustvu ne može ni da se dernja na En, ni da je preklinje, ne može pasti na kolena i reći, oprosti mi En. Ne može.
<BR>&nbsp;&nbsp;&nbsp;&nbsp;&nbsp;"Kud je otišla?" uspe da izgovori.
<BR>&nbsp;&nbsp;&nbsp;&nbsp;&nbsp;"Ona zaista, zaista, ne želi da priča sa tobom", proglasi viša.
<BR>&nbsp;&nbsp;&nbsp;&nbsp;&nbsp;"Možda bi trebalo da pokušaš u nekoj kasnijoj prilici", posavetova ga druga.
<BR>&nbsp;&nbsp;&nbsp;&nbsp;&nbsp;"Ma, dosta!" uzviknu Saks, najednom obuzet nekom razdraženošću koja je maltene prerastala u gnev. "Vi biste je, pretpostavljam, naprosto pustili da prekine sa tretmanima i da se ubije!"
<BR>&nbsp;&nbsp;&nbsp;&nbsp;&nbsp;"To je njeno pravo", reče viša žena tonom poučnim i svečanim.
<BR>&nbsp;&nbsp;&nbsp;&nbsp;&nbsp;"Naravno da je pravo. Ne govorim ja o pravima. Govorim kako prijatelj treba da se ponaša kad nekog obuzmu samoubilačke težnje. O tome vi najverovatnije ne znate ništa. A sad mi pomozite da je nađem."
<BR>&nbsp;&nbsp;&nbsp;&nbsp;&nbsp;"Nisi ti njen prijatelj."
<BR>&nbsp;&nbsp;&nbsp;&nbsp;&nbsp;"Potpuno je sigurno da jesam." Stajao je samostalno na nogama, ali kad je krenuo pravcem kojim je pretpostavljao da je otišla i ona, malo se zateturao. Jedna od mladih žena pokuša da ga prihvati pod ruku. On izbeže tu njenu pomoć i produži napred. Eno je. To je En, u daljini, sedi u nekoj stolici, sva posustala, a to oko nje je nekakva trpezarija, reklo bi se. On joj priđe, usporavajući kao Apolon u Zenonovom paradoksu.
<BR>&nbsp;&nbsp;&nbsp;&nbsp;&nbsp;Ona se okrete sa celom stolicom i pogleda ga besno.
<BR>&nbsp;&nbsp;&nbsp;&nbsp;&nbsp;"Nauku si napustio ti, već na samom početku!" zareža ona. "Zato nemoj da sereš ko je 'nezainteresovan za nauku'!"
<BR>&nbsp;&nbsp;&nbsp;&nbsp;&nbsp;"Istina je", reče Saks. "To je istina." On ispruži obe šake ka njoj. "Ali sada su mi potrebni saveti. Naučni. Želim da učim. Ali i da ti pokažem neke stvari."
<BR>&nbsp;&nbsp;&nbsp;&nbsp;&nbsp;Ona razmisli nekoliko trenutaka, ali onda opet ustade i ode, ovog puta zaletevši se tik pored njega, tako da se trgao i protiv svoje volje. Posle tog svog trenutnog trzaja unazad, on pođe za njom, ali njeni koraci su bili mnogo duži, odmicala je hitro, tako da je morao maltene da trči. Kosti su ga bolele.
<BR>&nbsp;&nbsp;&nbsp;&nbsp;&nbsp;"Možda bismo mogli izaći na teren i ovde negde", predloži Saks. "Nije bitno gde."
<BR>&nbsp;&nbsp;&nbsp;&nbsp;&nbsp;"Nije bitno, zato što je cela planeta upropašćena", progunđa En.
<BR>&nbsp;&nbsp;&nbsp;&nbsp;&nbsp;"Pa, mora biti da i sad iziđeš da pogledaš zalazak sunca, s vremena na vreme", istrajavao je Saks. "Mogao bih možda da ti se pridružim u tome."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Molim te, En." Bila je brz hodač i dovoljno višeg rasta od njega da se on sad našao u nevolji kako da održava korak, ali i da nastavlja razgovor sa njom. Već se dobro zaduvao, a obraz boli i dalje. "Molim te, En."
<BR>&nbsp;&nbsp;&nbsp;&nbsp;&nbsp;Niti je odgovorila, niti usporila. Sad su već odmicali jednim hodnikom koji je vodio u dubinu masiva, između dva reda stanova. En ubrza, prođe kroz jedna vrata i zalupi ih za sobom. Saks pokuša da ih otvori. Zaključano.
<BR>&nbsp;&nbsp;&nbsp;&nbsp;&nbsp;Sve u svemu, početak koji ne obećava mnogo.
<BR>&nbsp;&nbsp;&nbsp;&nbsp;&nbsp;Lovački pas i zečica. Morao bi on ovo da preokrene u nešto drugo, što nije gonjenje, nije lov. Svejedno, sad reče: "Ja kad dunem i vatru sunem, od tvoje kućice tanke neće ostati ni slamke." I poče stvarno da duva u vrata. Ali oko njega se nađoše one dve ženske i zagledaše se u njega tvrdim pogledima, netremice.
<BR>
<BR>&nbsp;&nbsp;&nbsp;&nbsp;&nbsp;Kasnije te nedelje, jedne večeri, u suton, on siđe u sobicu za presvlačenje i navuče skafander. En nahrupi unutra, a on odskoči nekoliko centimetara uvis. "J-ja upravo da pođem na teren", promuca on. "Ako nemaš ništa protiv?"
<BR>&nbsp;&nbsp;&nbsp;&nbsp;&nbsp;"Ovo je slobodna zemlja", reče ona tmurno.
<BR>&nbsp;&nbsp;&nbsp;&nbsp;&nbsp;I pođoše kroz hermetička vrata napolje, na teren. One dve mlade ženske bile bi zapanjene.
<BR>
<BR>&nbsp;&nbsp;&nbsp;&nbsp;&nbsp;Morao je pomno da pazi šta radi. Iako je izišao da joj pokaže lepotu nove biosfere, ne može, naravno, pomenuti nikakve biljke, niti sneg, a ni oblake. Mora pustiti da stvari govore same za sebe. Možda ovo važi za sve pojave oko njih. Ništa ne kazati... ni o čemu. Samo hodati po zemlji, a zemlja nek sve kaže sama.
<BR>&nbsp;&nbsp;&nbsp;&nbsp;&nbsp;En nije bila druželjubiva. Jedva nekoliko reči mu je uputila. Njen uobičajeni fazon, razmišljao je podozrivo dok je išao za njom. Kao, ona sad 'dopušta' njemu da 'pođe i on'.
<BR>&nbsp;&nbsp;&nbsp;&nbsp;&nbsp;Možda mu je ipak dozvoljeno da postavlja pitanja. Ovo je nauka. En se često zaustavlja i virka u ovu ili onu formaciju kamena. U takvim trenucima valjda je razumno čučnuti pored nje i nekim pokretom ili sa dve-tri reči pitati je šta je to našla. Oboje su u skafandrima, sa kacigama, iako na ovoj nadmorskoj visini možeš ići i samo sa maskom koja filtrira fazduh, ostavljajući CO <SUB>2</SUB> napolju. Kad imaš kacigu, razgovor ide radio-vezom, glas tačno u uho, kao u starim vremenima. Tako se postavljaju pitanja.
<BR>&nbsp;&nbsp;&nbsp;&nbsp;&nbsp;Zato on postavi jedno pitanje. Ona odgovori.
<BR>&nbsp;&nbsp;&nbsp;&nbsp;&nbsp;To se tako nastavilo. Ponekad je odgovarala čak prilično podrobno. Tempe Tera je, kao što joj ime kaže, zaista 'Zemlja vremena', čiji osnovni, noseći materijal jeste komad onih prvobitnih južnih visija zariven duboko u severne ravnice - relikt iz dana Velikog pogotka. Kasnije se Tempe Tera znatno razlamala, zato što se na jugu izdizao Tarsis i gurao litosferu odozdo i udalj, od sebe. Te frakture, tako nastale, jesu i Mareotis Fose, i ove Tempe Fose koje su sada oko njih.
<BR>&nbsp;&nbsp;&nbsp;&nbsp;&nbsp;Zemlja se širila i rasprskavala toliko da je i poneki okasneli vulkan uspeo da provali do slobode i da se izlije po kanjonima. Sa jednog visokog grebena videše jedan takav: daleki vulkan kao crna kupa spuštena pravo sa neba. Drugi vulkan mnogo više je ličio, koliko je Saks mogao videti, na meteorski krater. Kad je Saks izgovorio tu primedbu, En odmahnu glavom i ukaza da je 'krater' sav isprugan tokovima lave i 'ventilima' gde se pritisak izduvavao; neosporno vidljive odlike, samo kad ti neko ukaže na njihovo postojanje. Opet, ne baš lako vidljive, jer su posute kasnijim kamenjem izbacivanim prilikom eksplozija, a sada, (mora se priznati) i zasute prljavim snegom, koji se poput nanosa peska prikupljao u vetrozaklonima i dobijao, u svetlosti zalazećeg sunca, upravo boju peska.
<BR>&nbsp;&nbsp;&nbsp;&nbsp;&nbsp;Gledati predele i videti njihovu istoriju, čitati ih kao tekstove, napisane dugom prošlošću planete same; to je bio Enin san. Ostvarila ga je zato što je sto godina uporno posmatrala i proučavala Mars, a i zato što je to bio njen urođeni dar, kao i njena ljubav. Osobina koju treba videti, pa joj se diviti. Nešto kao prirodno bogatstvo, jedna ljubav koja nadilazi i nauku samu, ili možda zalazi u svetove Mičelovih mističnih 'nauka'. Alhemija. Ali alhemičari žele promene. Ova En je više kao proročica. Vizionar, ne manje nego Hiroko. Manje primetan vizionar, možda, manje spektakularan, manje aktivan; prihvata ono što jeste, voli stene zato što su stene. Zato što je to Mars. Planeta praiskoni, uzvišeno veličanstvena u svojoj rđi i crvenilu, tiha kao smrt; mrtva; tokom godina menja se samo hemijskim permutacijama svoje materije, ogromnim, ali laganim 'životom' geofizike. Čudan je taj pojam - abiološki život. Ali valja priznati da postoji nešto tako, jedan oblik življenja, jer tu je nešto što se vrti kroz prostor između gorućih zvezda, kroz velike sistolične/dijastolične pokrete Vaseljene, kroz, ako se može tako reći, veliko disanje njeno. Ovako u zalasku sunca čoveku je lakše da to pojmi.
<BR>&nbsp;&nbsp;&nbsp;&nbsp;&nbsp;Pokušati sagledati stvari na Enin način. Iza njenih leđa on krišom baca pogled na komunikator na svom levom šačnom zglavku. Pozvao je englesku reč za kamen, stone. Nastala je od staroengleskog st&szlig;n, što je u svim jezicima redom, sve do proto-indoevropskog sti, značilo kamičak, šljunak. Druga engleska reč za kamen, ili stenu, rock, izvedena je iz jedne reči u srednjevekovnoj verziji latinskog: rocca, masa kamena, poreklo reči nepoznato. Saks odustade od čitanja sa ekrančića i prepusti se, bez ikakvog skrivanja ili glume, sanjarenju o stenama. Postade tabula raza, toliko da i ne primeti da sad En nešto govori njemu. Ona frknu i pođe dalje. On, postiđen, za njom, spremajući se da izdrži njeno nezadovoljstvo i da ipak postavlja nova pitanja.
<BR>&nbsp;&nbsp;&nbsp;&nbsp;&nbsp;U En kao da se nalazila velika količina nezadovoljstva. Na neki način to je Saksa i umirivalo: kad ne bi imala takve oštre afekte, bio bi to veoma loš znak; pa ipak, emotivna je preko mere. Bar u većini prilika. Ponekad se zapilji u neku kamenčinu toliko pomno, da izgleda kao u mladosti, sva opsednuta, oduševljenik koji ne zna da se umeri; to je Saksa ohrabrivalo. U drugim trenucima činilo se da ona samo glumi, da bezvoljno čini stare pokrete, da se samo prividno bavi areologijom u očajničkom pokušaju da odagna od sebe sadašnjicu; ili istoriju; ili očajanje; ili sve to u isti mah. U tim trenucima lunjala je besciljno, i nije se zaustavljala pored očigledno zanimljivih mesta koja su se nalazila njima dvoma na putu; nije ni odgovarala na pitanja o takvim mestima. Saks je o ljudskim potištenostima svojevremeno čitao nešto, ne mnogo; sad je imao znanja taman dovoljno da se veoma zabrine. Ti ne možeš nečiju potištenost da 'ukineš', ne bez odgovarajućih lekova, koji, opet, ne jemče uspeh. Ali kako njoj sad da predložiš da uzima antidepresante, pa to bi bilo isto kao da si joj rekao da uzme tretman protiv starenja. Znači, ništa, imaš da ćutiš. Osim toga, postavlja se pitanje da li je očajanje isto što i potištenost.
<BR>&nbsp;&nbsp;&nbsp;&nbsp;&nbsp;Na sreću, sreću u ovom kontekstu, ukupna količina biljaka ovde kod Crvenih bila je jadno i bedno mala. Tempe nije bio kao Tirena, čak ni kao obale Arenskog glečera. Gde nema aktivnog baštovanstva, dobiješ samo ovo. Svet uglavnom samo od kamena.
<BR>&nbsp;&nbsp;&nbsp;&nbsp;&nbsp;Međutim, Tempe je na nižoj nadmorskoj visini, i vlažan, zato što se ledeni okean nalazi samo nekoliko kilometara severno i zapadno odavde. Razni avionski letovi u fazonu 'Džoni Eplsid' (Džoni Jabukovo Seme) prelazili su preko cele južne obale novonastalog mora - bio je to deo napora onog pokreta zvanog Biotik, što se pisalo na francuski način, Biotique. Još pre nekoliko decenija, u vreme kad je Saks bio u Barouzu, Biotikovci su u tom stilu razasipali semenje svakojakih biljaka po ogromnom prostoru. Zato si sad mogao naći lišajeve, ako gledaš zaista pažljivo. Ponegde i travu, i fel-polje. Nekoliko krumholc drveta, napola zavejanih. Svim tim biljkama predstojalo je veliko stradanje u ovom severnom letu koje se najednom preokrenulo u zimu; svima, osim lišajevima, dabome. Mnoge od tih minijaturnih biljaka već su požutele kao da je jesen: listići kenigije, biljke koja kao da hoće da 'zagrli' zemlju; pigmejski ljutići; ledena trava; i, da, arktička kamenika, saksifraža; a to je njegovo ime, jer on se, zapravo, zove Saksifraž. Listići požuteli i pocrveneli, što je svojevrsna kamuflaža u ovom ambijentu crvenkastih stena; često ih je primećivao u poslednji čas, kad je već malo nedostajalo da ih sledećim korakom zgazi. Ali u svakom slučaju nije ni želeo da skreće Eninu pažnju na biljke, zato je svaku primećenu biljku samo ukratko odmeravao pogledom i odmah išao dalje.
<BR>&nbsp;&nbsp;&nbsp;&nbsp;&nbsp;Popeli su se na jedan brežuljak odakle se širio vidik ka klisurinama zapadno od ovog skloništa Crvenih. Eno mora, velikog, ledenog: u poznoj svetlosti, boje sve narandžaste i bronzane. Nizija, ogromno široka, popunila se vodom i ledom, i tu je horizont sada ravan i gladak, sve od jugozapada do severoistoka. Ali teren je i tamo bio, pre dolaska mora, vrlo neujednačen, postojale su mese, koje sada strše iz mora kao nekakvi brodski dimnjaci ili ostrva čije su obale okomite litice. Ovaj deo Tempea biće jedna od najdramatičnijih obala na Marsu, jer će voda popuniti niže delove nekih fosa, tako da će nastati dugački, uzani zalivi kakvi su na Zemlji poznati pod nazivom 'fjord', ili vrsta jezera znana kao 'loh'. Jedan od priobalnih kratera našao se baš na nivou mora, a imao je u svome zidu, i to onom okrenutom ka moru, veliku provalu, tako da je voda prodrla unutra; nastao je savršeni kružni zaliv nekih petnaest kilometara u prečniku, sa ulaznim kanalom dva kilometra širokim. Još dalje ka jugu, neravni tereni u podnožju Velike Eskarpe daće novi arhipelag, prave Hebride; mnoga od tih ostrva biće vidljiva sa obalskih litica kopna. Da, biće to dramatična obala. I taj se izgled već sluti, u izlomljenim ledenim ravnima pod zalazećim suncem.
<BR>&nbsp;&nbsp;&nbsp;&nbsp;&nbsp;Samo, naravno, ne smeš ovoj ženskoj ništa ni o tome reći. Ni pomenuti led, ni one nazupčane ledene bregove koji su se na nekim mestima nasukali na obalu i nagomilali. Kako su nastali? Nekim procesom koji njemu, Saksu, nije poznat. Veoma je radoznao da to sazna... ali ne smeš sa njom ni o tome razgovarati. Ma, jedino možeš da stojiš i ćutiš, kao da si zalutao na neko groblje.
<BR>&nbsp;&nbsp;&nbsp;&nbsp;&nbsp;Saksu je bilo neprijatno. Kleknuo je da razgleda primerak tibetanske biljke 'ravene', ili rubarba, na koji umalo da nagazi. Listići cvetasto raspoređeni na stabljici koja ima oblik crvene grudvice.
<BR>&nbsp;&nbsp;&nbsp;&nbsp;&nbsp;En je virnula preko njegovog ramena. "Je li mrtva?"
<BR>&nbsp;&nbsp;&nbsp;&nbsp;&nbsp;"Nije." On otkide nekoliko mrtvih listića sa vrha, da bi En mogla da vidi da ispod toga postoje drugi listići, svetlije boje, živi. "Nego se sprema za zimu. Nastoji da ogrubi. Smanjenjem količine svetlosti, biljka je prevarena - misli da počinje zima." Saks nastavi, kao da razgovara sam sa sobom: "Ali će mnogo drugih biljaka umreti. Termalni preokret", a to je bila reč za situaciju kad temperatura vazduha postane niža nego temperatura tla, "nastupio je otprilike za jednu noć. Neće biti dovoljno mogućnosti za ogrubljavanje. Zato će se od hladnoće umirati masovno. Životinje bi prošle još gore, kad bi ih ovde bilo. Insekti se drže iznenađujuće dobro, ako imamo u vidu da su oni, zapravo, majušne posude pune tečnosti. U sebi sadrže krioprotektante koji ih štite od zamrzavanja na izuzetno niskim temperaturama. Šta god da se desi, insekti će, rekao bih, preživeti."
<BR>&nbsp;&nbsp;&nbsp;&nbsp;&nbsp;En je i sad razgledala tu biljčicu, i Saks zbog toga zaćuta. Ona je živa, htede Saks da joj kaže. Pošto svi članovi jedne biosfere zavise jedni od drugih, zato što opstanak jedinki zavisi od sudbine cele biosfere, moglo bi se reći, u tom smislu, da je ova biljka deo tvoga tela. Kako možeš da je mrziš?
<BR>&nbsp;&nbsp;&nbsp;&nbsp;&nbsp;Ali En ni lekove protiv starenja ne uzima.
<BR>&nbsp;&nbsp;&nbsp;&nbsp;&nbsp;Led je bio izlomatani bronzani i koralnocrveni blesak. Sunce zalazi, moraju se vratiti u podzemno sklonište. En se uspravi i pođe, crni obris, bez glasa. Ali on može da joj progovori pravo u uho. Može to i sada, iako je ona udaljena sto metara.
<BR>&nbsp;&nbsp;&nbsp;&nbsp;&nbsp;Može i sad, kad je već dvesta metara daleko.
<BR>&nbsp;&nbsp;&nbsp;&nbsp;&nbsp;Mala, crna prilika na jednom svetu koji je naslikan velikim, širokim potezima. Ne, nije progovorio, i neće, bilo bi to nasrtljivo, značilo bi nametanje u nešto što je njeno, privatno. Maltene u njene misli. Ali kako se on samo pita čije su to, zapravo, misli. Kako čezne da kaže: En, En, o čemu razmišljaš? Razgovaraj sa mnom, En. Da i ja saznam.
<BR>&nbsp;&nbsp;&nbsp;&nbsp;&nbsp;Silna želja da popriča sa nekim, oštra kao bol; to je ono što ljudi misle kad kažu 'ljubav'. Naime, to bi Saks priznao kao ljubav. Naprosto, superpojačanu želju da sa nekim razmenjuješ misli. Samo to, ništa više. Oh, En, molim te, pričaj sa mnom.
<BR>
<BR>&nbsp;&nbsp;&nbsp;&nbsp;&nbsp;Ali ona nije pričala sa njim. Činilo se da biljčice na nju nisu delovale kao na njega. Ona ih se, po svemu sudeći, iskreno gadila; užasavali su je ti mali amblemi njenog sopstvenog tela, kao da je zelenilo neka vrsta tumora koji je napao Marsove stene, a stene, jadne, moraju to da trpe. Čak i sad, kad vetar stvara sve veće nanose snega, ispod kojih se biljke jedva vide ili se i ne vide. Pada noć, stiže nova oluja, mećava, ide nisko iznad mora, crnog i bakrenog. Onde jastučence mahovine, tamo lišajevi na nekoj steni; ogromna većina stena i sad je gola kao što je oduvek bila. Pa ipak.
<BR>&nbsp;&nbsp;&nbsp;&nbsp;&nbsp;Upravo kad su ulazili kroz hermetička vrata u vazdušnu komoru, En pade u nesvest. U padu udari glavom u okvir vrata. Saks dočepa njeno telo pre nego što se moglo sručiti na kameni stepenik uklesan u unutrašnji zid. Uvuče je i, zapravo, unese, tako onesvešćenu, sasvim u vazdušnu komoru, zatvori spoljašnja vrata, i kad su mašine upumpale normalan vazduh unutra, prevuče je iz komore u sobicu za presvlačenje. Sigurno je u međuvremenu i nešto vikao preko opšte frekvencije, jer dok je on stigao da skine Eninu kacigu, petoro ili šestoro Crvenih se stvorilo tu, više nego što ih je ukupno video tokom celog svog boravka u Tempe Teri. Jedna od one dve žene koje su mu onoliko smetale, i to ona niža, bila je, pokazalo se, jedina medicinarka na ovoj stanici, i kad su podigli En na jedan sto sa točkićima, koji je mogao poslužiti kao kolica za prevoz pacijenta, ta žena pođe napred, pokazujući im put do ambulante; a tamo preuze sve u svoje ruke. Saks je pomagao koliko je mogao. Drhtavim rukama skinuo je terenske čizme sa Eninih dugačkih stopala. Njegov puls bio je - on to vide na komunikatoru na svom šačnom zglavku - sto četrdeset pet udara u minuti; osećao je vrelinu i neku lakoću u glavi.
<BR>&nbsp;&nbsp;&nbsp;&nbsp;&nbsp;"Da l' je imala moždani udar?" pitao je. "Da l' je imala moždani udar?"
<BR>&nbsp;&nbsp;&nbsp;&nbsp;&nbsp;Žena niskog rasta izgledala je iznenađeno. "Ne bih rekla. Pala je u nesvest. Onda je lupila glavu."
<BR>&nbsp;&nbsp;&nbsp;&nbsp;&nbsp;"Ali zašto je pala u nesvest?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Pogledala je onu drugu mladu ženu, onu visoku, koja je sad sedela u blizini vrata ambulante. Saks dođe do zaključka da su njih dve glavna vlast na ovoj stanici - zapravo, u ovom skrovištu. "En je nama ostavila uputstvo da je ne stavljamo ni na kakve mehanizme za održavanje života, ako ikad bude ovako onesposobljena."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Izričita uputstva. Zabranila je to. Pismeno."
<BR>&nbsp;&nbsp;&nbsp;&nbsp;&nbsp;"Stavićete je na šta god treba, samo da ostane u životu", reče Saks, glasom hrapavim od napora. Sve što je ma kome rekao od trenutka Eninog onesvešćenja iznenađivalo je njega samog; bio je posmatrač svojih sopstvenih postupaka jednako kao ove dve. Sad začu sebe kako govori: "Ne znači da je morate održavati dugo, ako ne dođe svesti. Samo neki razuman minimum vremena, da ne bi otišla nizašto."
<BR>&nbsp;&nbsp;&nbsp;&nbsp;&nbsp;Čuvši ovu distinkciju, doktorka prevrte očima ka plafonu. Ona druga, visoka žena, međutim, kao da se na ove njegove reči zamislila.
<BR>&nbsp;&nbsp;&nbsp;&nbsp;&nbsp;Saks je slušao nastavak sopstvene govorancije: "Mene su držali na spravama za održanje života četiri dana, koliko mi je poznato, i drago mi je što niko nije doneo odluku da me isključe. Odluku neka donosi ona sama, nemojte vi. Kome se umire, taj će naći načina da umre, a da nijedan doktor ne pogazi svoju Hipokratovu zakletvu."
<BR>&nbsp;&nbsp;&nbsp;&nbsp;&nbsp;Doktorka prevrte očima sa još više gađenja nego maločas. Ali dobaci jedan pogled koleginici, pa poče da vuče En sa tog stočića na krevet za održavanje života; Saks joj je u tome pomagao. Zatim je uključila AI za održavanje života i počela da skida skafander sa En. Na krevetu: mršava baba sa maskom za kiseonik na licu. Ona visoka ustade da pomogne doktorki, a Saks sede. Njegovi sopstveni fiziološki simptomi bili su zapanjujuće jaki, a sastojali su se uglavnom od vreline koja je kružila kroz njega i od nekakve nevešte hiperventilacije, disanja preteranog, ali i neurednog.
<BR>&nbsp;&nbsp;&nbsp;&nbsp;&nbsp;Tome se pridruživao neki bol u duši, tako jak da je malo nedostajalo da Saks zaplače.
<BR>&nbsp;&nbsp;&nbsp;&nbsp;&nbsp;Posle nekog vremena doktorka mu priđe. Reče da je En po svemu sudeći pala u komu. Onesvešćenje je bilo zbog nekog malog poremećaja u srčanom ritmu. Trenutno stanje stabilno.
<BR>&nbsp;&nbsp;&nbsp;&nbsp;&nbsp;Saks ostade da sedi u sobi sam sa bolesnicom. Mnogo kasnije doktorka se vrati. Enin komunikator na levom šačnom zglavku zabeležio je epizodu ubrzanog i nepravilnog srčanog rada, tačno u vreme kad se onesvestila. Sada je ostala samo neka mala aritmija. Ali zbog pretrpljene anoksije, nedostatka kiseonika, ili zbog udarca u glavu, ili zbog oba, En je pala u komu.
<BR>&nbsp;&nbsp;&nbsp;&nbsp;&nbsp;Saks je pitao šta je to koma, ali kad vide kako doktorka sleže ramenima, srce mu potonu. Očigledno, termin koji, kao vreća, treba da 'uhvati' i u sebe primi svašta, svakojaka nesvesna stanja, ali, opet, sa nekim zajedničkim osobinama. Oči ukočene, telo neosetljivo, ponekad ukočeno u dekortikatnim položajima. Enina leva ruka i leva noga bile su ukočene u grčevitim položajima. I bila je u nesvesti, dabome. Poneki pacijenti u komi ispolje pojedine čudnovate ostatke sposobnosti reagovanja, na primer stiskaju i opuštaju šake i tome slično. Trajanje kome može biti veoma različito. Neki pacijenti nikada ne iziđu iz kome.
<BR>&nbsp;&nbsp;&nbsp;&nbsp;&nbsp;Saks poče da gleda svoje šake, i tako ostade sve dok doktorka ne ode. Tek kad je bio sam u ambulanti, ustao je i prišao En. Stao je uz nju i pogledao joj lice pod maskom za kiseonik. Ništa se ne može učiniti. On je uhvati za šaku; ništa, šaka se ne steže. Uhvati je za glavu, kao što je, bar su mu tako pričali, Nirgal držao njegovu glavu kad je on bio u nesvesti. Ali to mu je davalo utisak beskorisnog gesta.
<BR>&nbsp;&nbsp;&nbsp;&nbsp;&nbsp;Priđe ekranu veštačke inteligencije i pozva dijagnostički program. Pozva Enine medicinske podatke, onda se vrati na podatke srčanog monitora, one iz trenutka onesvešćenja na pragu vazdušne komore. Mala aritmija, da; srce leprša brzo i nepravilno. Unese te podatke u dijagnostički program, onda ispita svoju sopstvenu aritmiju. Postoji mnogo raznih obrazaca aberantnog srčanog rada. Činilo se da En ima genetsku predispoziciju za jedan od tih poremećaja, poznat kao QT sindrom, koji je to ime dobio po jednom osobenom, abnormalno dugom talasu na elektrokardiogramu. Saks pozva Enin genom i naloži veštačkoj inteligenciji da pretraži relevantna područja trećeg, sedmog i jedanaestog hromozoma. U sedmom, i to u genu koji je poznat pod nazivom HERG, veštačka inteligencija pronađe jednu malu mutaciju: jednu reverziju adenin-timina i guanin-citozina. Mali kvar, ali u HERG-u se moraju nalaziti uputstva za sklapanje jedne belančevine koja služi kao kanal za kalijumove jone na površini srčanih ćelija, a ti jonski kanali služe kao prekidač koji treba da isključi kontrakcije srčanih ćelija. Bez te kočnice, srce može pasti u aritmiju, a to znači da može početi da 'leprša' toliko brzo da pumpanje krvi tada ne uspeva.
<BR>&nbsp;&nbsp;&nbsp;&nbsp;&nbsp;Činilo se da En ima još jedan problem, na trećem hromozomu, sa jednim genom koji se naziva SCN5A. Taj gen enkodira jednu drugačiju regulativnu belančevinu, koja daje kanale za natrijumove jone na površini srčanih ćelija. Ti kanali dejstvuju kao ubrzivači, pa ako na SCN5A postoji mutacija, verovatnoća suviše ubrzanog srčanog rada se povećava. A kod En, nedostajao je, iz tog gena, deo CG.
<BR>&nbsp;&nbsp;&nbsp;&nbsp;&nbsp;Retki genetski poremećaji, ali ova AI kojoj je Saks davao naloge nije se zabavljala razmišljanjima šta je retko, a šta ne. Imala je, naprosto, simptomologiju svih poznatih problema, pa i najređih. Enin slučaj ova veštačka inteligencija shvatila je, činilo se, kao prilično jednostavan, pa je izlistala sve tretmane pomoću kojih se Enino stanje moglo lečiti. A tretmana je bilo mnogo.
<BR>&nbsp;&nbsp;&nbsp;&nbsp;&nbsp;Jedan od takvih sastojao se u rekodiranju problematičnih gena, prilikom standardnih gerontoloških tretmana. Uporno rekodiranje gena pri nekoliko uzastopnih tretmana protiv starenja trebalo bi da reši problem u korenu, na samom izvoru. Saks pomisli da je pravo čudo da to nije kod En već urađeno; ali onda vide da je ta preporuka dodata pre samo dvadeset godina, dakle posle Eninog poslednjeg uzimanja lekova protiv starenja.
<BR>&nbsp;&nbsp;&nbsp;&nbsp;&nbsp;Dugo je ostao da sedi i zuri u ekran. Konačno je ustao. Pođe da razgleda ovu ambulantu Crvenih, jedan po jedan instrument, jednu po jednu prostoriju. Bolničari su ga pustili da lunja; smatrali su da je zanet, izgubljen.
<BR>&nbsp;&nbsp;&nbsp;&nbsp;&nbsp;Ovo je bilo, međutim, jedno od velikih skloništa Crvenih, a 'ambulanta', zapravo, velika i dobro opremljena. U jednoj sobi Saks pronađe opremu potrebnu za davanje gerontološkog tretmana. Bila je to mala soba u stražnjem delu ambulante, posvećena isključivo problemima starosti. Oprema i nije bila neka velika: jedna sandučina u kojoj se nalazi AI za taj posao, nešto laboratorijske opreme, standardna zaliha proteina i drugih jedinjenja, inkubatori, MRI skener, oprema za IV. Zapanjujuće malo, kad pomisliš kakav ogroman učinak daje. Ali stvari su oduvek bile takve. I sam život je u tom smislu zapanjujući: na početku smo bili samo jednostavni belančevinski nizovi, a vidi dokle smo dogurali.
<BR>&nbsp;&nbsp;&nbsp;&nbsp;&nbsp;Dakle. Genomski podaci o En su u glavnoj AI. Međutim, ako on naloži ovoj laboratorijici da počne sintetizovati DNK molekule za ubacivanje u Enine hromozome (ali sa ispravkama u HERG i u SCN5A), ovaj narod ovde će to, nesumnjivo, primetiti. Posle čega će, nesumnjivo, nastupiti problemi.
<BR>&nbsp;&nbsp;&nbsp;&nbsp;&nbsp;On iziđe iz ambulante i vrati se u svoju sobicu u kojoj je ovde stanovao. Odatle uputi šifrovani poziv u Da Vinči. Zatraži od svojih saradnika da počnu sintezu takve dezoksiribonukleinske kiseline, a oni odmah pristadoše, ne postavljajući nikakva pitanja osim tehničkih. Ponekad je Saks voleo, svim srcem, te Saks-klonove tamo.
<BR>&nbsp;&nbsp;&nbsp;&nbsp;&nbsp;Posle toga, vratio se da čeka pokraj En. Prolazili su sati; i još sati, i još sati. Dani. Prođe nekoliko dana. Kod En, nikakvih promena. Izraz na doktorkinom licu postajao je sve sumorniji, ali još ništa nije govorila o isključivanju En. Međutim, u očima joj se videlo da to misli. Saks je uobičajio da spava na podu u Eninoj sobi. Navikao se na ritmove njenog disanja. Provodio je mnogo vremena sedeći i držeći njenu glavu u svom naručju, kao što je navodno Nirgal činio kad je on bio u sličnoj nevolji. Nije ni najmanje bio ubeđen da je iko na taj način ikada izlečen od ma koje bolesti, ali, svejedno, činio je to. Sedeći predugo u takvom položaju, imao je razloga da se priseća tretmana za 'plastično' modelovanje mozga koji su mu davali Vlad i Ursula posle njegovog moždanog udara. Naravno, moždani udar je jedno, a koma nešto sasvim drugo. Ipak, promeniti um, to može biti vrlo dobro, ako je nečiji um u mukama i bolovima.
<BR>&nbsp;&nbsp;&nbsp;&nbsp;&nbsp;Prođe još dana bez promene, a svaki sledeći bio je sporiji i prazniji i još više ispunjen zebnjom nego prethodni. Inkubatori u labiškama u Da Vinčiju odavno su proizveli komplet potrebnih 'Eninih' molekula DNK; molekuli su bili 'njeni' u tom smislu što su se u svemu tačno podudarali sa njenim osim što su greške u njima bile ispravljene. Takođe su za En proizveli odgovarajuće antisens pojačivače, kao i molekule 'prilepljivače', dakle ceo gerontološki paket, u najnovijoj postojećoj konfiguraciji.
<BR>&nbsp;&nbsp;&nbsp;&nbsp;&nbsp;Zato on jedne noći pozva Ursulu i popriča sa njom. Bila je to dugotrajna konsultacija. Ursula je smireno odgovarala na njegova pitanja, iako se borila sa idejom koju je on nabacio. "Onaj paket za stimulisanje rasta sinapsi, koji smo tebi dali, izazvao bi u neoštećenom mozgu preveliko sinaptičko bujanje", reče ona čvrsto. "A to bi dovelo do promena u ličnosti, ali te promene ne bi bile usmerene nijednim određenim obrascem." Pa bi nastala ludača luda kao ti, nastavljao je tu misao Ursulin izraz lica.
<BR>&nbsp;&nbsp;&nbsp;&nbsp;&nbsp;Saks odluči da izostavi sinaptička ojačanja. Spasiti Enin život, to ne mora da uključuje i izmenu njenog uma. Uopstalom, ko želi nasumične promene? Cilj je da ona prihvati neke stvari. Cilj je sreća - Enina sreća, koja sada izgleda tako daleka, tako teško zamisliva. Bolela ga je i sama pomisao na to. Neverovatno, koliko fizičkog bola može nastati samim činom razmišljanja. Limbički sistem je kosmos za sebe, natopljen bolom, a bol je kao tamna materija u Vaseljeni, ona kojom je sva Vaseljena prožeta.
<BR>&nbsp;&nbsp;&nbsp;&nbsp;&nbsp;"Jesi razgovarao sa Mičelom?" upita Ursula.
<BR>&nbsp;&nbsp;&nbsp;&nbsp;&nbsp;"Ne. Dobra zamisao."
<BR>&nbsp;&nbsp;&nbsp;&nbsp;&nbsp;On pozva Mičela, objasni mu šta je bilo i šta je naumio da uradi. "Zaboga, Saks", reče Mičel, izgledajući šokirano. Ali već nekoliko trenutaka potom, obeća da će doći. Zamoliće Dezmonda da ga preveze avionom u Da Vinči da ponesu lekove za En, a onda da se prebace u sklonište Crvenih na Tempe Teri.
<BR>&nbsp;&nbsp;&nbsp;&nbsp;&nbsp;I tako Saks ostade da sedi u Eninoj sobi, držeći ruku ispod njene glave. Kvrgava glava, što jest - jest; neki frenolog bi tu imao dobar posao.
<BR>&nbsp;&nbsp;&nbsp;&nbsp;&nbsp;Onda se Mičel i Dezmond stvoriše tu, njegova braća, pokraj njega. Doktorka je došla za njima, kao pratnja; visoka žena takođe, i još neki Crveni; zato su njih trojica morali između sebe da se dogovaraju samo pogledima ili izostankom pogleda. Ipak, sve je svoj trojici bilo savršenio jasno. Na Dezmondovom licu sve je bilo i previše vidno. Dezmond i Mičel su doneli gerontološki paket za En i sad je samo trebalo da uvrebaju podesnu priliku.
<BR>&nbsp;&nbsp;&nbsp;&nbsp;&nbsp;To su dočekali vrlo brzo. Pošto je En bila ustaljena u svojoj komi, oko nje se u ambulanti radilo sve sasvim rutinski.
<BR>&nbsp;&nbsp;&nbsp;&nbsp;&nbsp;Drugi problem bilo je to što dejstva lekova protiv starenja na komatozne pacijente nisu bila u celosti poznata; Mičel je na brzinu pregledao medicinsku literaturu o tome, ali podataka je bilo malo. Kod nekoliko neresponsivnih koma pokušalo se, u prošlosti, sa tim tretmanom, gerontološkim, i kod približno polovine pacijenata postignuto je da se probude. Zbog toga je Mičel smatrao da je dobro da i oni pokušaju.
<BR>&nbsp;&nbsp;&nbsp;&nbsp;&nbsp;Nedugo posle stizanja Mičela i Dezmonda u sklonište, ustadoše sva trojica usred noći i na prstima prođoše pored zaspale dežurne bolničarke. Medicinska obuka delovala je i na tu osobu na uobičajen način, pa je ona, na dužnosti, spavala čvrsto, iako je u fotelji sedela u nezgodnom položaju. Saks i Mičel uključiše IV - intravenozno - unošenje lekova u Enin krvotok, a da bi se to obavilo, morali su zabosti dve igle u vene na njenim nadlanicama. Zarili su igle polako, pažljivo, tačno. I tiho. Uskoro je IV davanje lekova bilo u punom zamahu, novi proteinski lanci kružili su njenim krvotokom. Njeno disanje postade nepravilno, i Saks oseti da je sav vruć od straha. On vrlo tiho zaječa. Bilo je utešno imati Mičela i Dezmonda uz sebe. Jedan ga je pridržavao za jednu nadlakticu, a drugi za drugu, kao da su mislili da bi on mogao pasti. On je, međutim, očajnički želeo da Hiroko bude uz njega. Ovo što oni rade, pokušala bi i Hiroko; u to je bio čvrsto ubeđen. Od takvih misli bilo mu je nešto lakše. Jedan od razloga što se u sve ovo upustio bila je upravo Hiroko. Čeznuo je da i sad vidi Hiroko pokraj sebe, da oseti njeno fizičko prisustvo, da mu ona pomogne kao onog dana na Dedaliji. Da pomogne i En. Hiroko je velemajstor za korenito neodgovorne opite na ljudima, ovo bi za nju bila 'sitna boranija'...
<BR>&nbsp;&nbsp;&nbsp;&nbsp;&nbsp;Kad je posao bio priveden kraju, povadili su igle i sklonili svaki deo opreme na uobičajeno mesto. Bolničarka je i dalje spavala, otvorenih usta, i izgledala je kao obična devojka, što je i bila. En je ostala u nesvesti, ali je sad disala lakše, ili se bar Saksu tako činilo. Lakše i jače.
<BR>&nbsp;&nbsp;&nbsp;&nbsp;&nbsp;Njih trojica su stajali i gledali dole, u pacijentkinju. Onda su se odšunjali napolje i otišli svako u svoju sobu. Dezmond poče da pleše na vrhovima prstiju, da pravi budalu od sebe; morali su ga utišavati. Svi su legli, niko nije mogao zaspati, razgovor između soba bio je nemoguć; i zato su ležali kao trojica braće u tri zasebne sobe, u sitne sate, posle uspešno okončanog pohoda u noćni svet.
<BR>&nbsp;&nbsp;&nbsp;&nbsp;&nbsp;Ujutro videše doktorku. "Vitalne funkcije su kod nje poboljšane."
<BR>&nbsp;&nbsp;&nbsp;&nbsp;&nbsp;Sva trojica su izrazili svoje zadovoljstvo zbog ovoga.
<BR>&nbsp;&nbsp;&nbsp;&nbsp;&nbsp;Kasnije, u trpezariji, Saks oseti jaku želju da ispriča Dezmondu i Mičelu svoj susret sa Hiroko. Ta vest značila bi ovoj dvojici više nego ikome drugome. Ali nešto u njemu se plašilo da tako oda Hiroko. Plašio se da će ova dvojica pomisliti da je mentalno 'uznemiren', da su to bila neka njegova priviđenja ili maštarije. Onaj trenutak kad ga je Hiroko ostavila kod terenskog vozila i naprosto iščezla, nestala u mećavi - nije znao šta da misli o tome. U dugim satima sedenja pored En, poprilično je razmišljao, a pomalo i istraživao, pa mu je sad bilo poznato da usamljeni planinari na Zemlji često imaju, na velikoj nadmorskoj visini, pri smanjenom snabdevanju kiseonikom, halucinacije u kojima se pojavljuje 'kolega', planinar koji dolazi kao dobar prijatelj, a po mnogo čemu je dvojnik onoga koji halucinira. Figura - duplikat tebe samog. Dolazi tvoja anima da te spasava. A njegova cev za vazduh bila je delimično zapušena.
<BR>&nbsp;&nbsp;&nbsp;&nbsp;&nbsp;On reče: "Smatrao sam da bi Hiroko postupila ovako."
<BR>&nbsp;&nbsp;&nbsp;&nbsp;&nbsp;Mičel klimnu glavom. "Postupak je odvažan, to ću ti priznati. Stvarno - Hirokin stil. Nemoj me pogrešno razumeti, drago mi je što si to izveo."
<BR>&nbsp;&nbsp;&nbsp;&nbsp;&nbsp;"Jebo te, bilo je i vreme, ako mene pitate", reče Dezmond. "Još pre nekoliko godina je trebalo neko da je u'vati, da je veže za sto, i da joj zakrka ove tretmane protiv starenja. Samo, Sakse, ej, moj Sakse..." On se nasmeja srećno. "Nadam se da neće sad biti sto posto luda - kao ti."
<BR>&nbsp;&nbsp;&nbsp;&nbsp;&nbsp;"E, ali Saks je imao moždani udar", reče Mičel.
<BR>&nbsp;&nbsp;&nbsp;&nbsp;&nbsp;"Pa, hm", reče Saks, hitajući da u razgovor unese egzaktne podatke, "bio sam ja malo ekscentričan i pre toga."
<BR>&nbsp;&nbsp;&nbsp;&nbsp;&nbsp;Njegova dva prijatelja počeše klimati glavama. Usne su skupili, ozbiljno napućili. Sva trojica na krilima nekog veselja, mada još ništa nije bilo rešeno. Onda uđe ona visoka ženska. Vest: En se probudila.
<BR>&nbsp;&nbsp;&nbsp;&nbsp;&nbsp;Saks je imao osećaj da mu je želudac, od silne napetosti, još previše stisnut da bi mogao ma kakvu hranu primiti. Začudo, primeti da hrpu tost-hleba namazanog maslacem, koja se našla ispred njega, tamani veoma brzo, krišku za kriškom. Proždire, zapravo, kao vuk.
<BR>&nbsp;&nbsp;&nbsp;&nbsp;&nbsp;"Al' ona će biti jako besna na tebe", reče Mičel.
<BR>&nbsp;&nbsp;&nbsp;&nbsp;&nbsp;Saks klimnu glavom. Ovo je bilo, avaj, verovatno. Čak maltene sigurno. Nezgodna misao. Ako ga opet onako tresne u glavu? On ne bi to želeo. Još gore bi bilo ako ona odbije da se druži s njim.
<BR>&nbsp;&nbsp;&nbsp;&nbsp;&nbsp;"Trebalo bi da vas dvoje pođete sa nama na Zemlju", predloži Mičel. "U toj delegaciji bićemo i Maja i ja. I Nirgal."
<BR>&nbsp;&nbsp;&nbsp;&nbsp;&nbsp;"Delegacija? Na Zemlju će ići delegacija?"
<BR>&nbsp;&nbsp;&nbsp;&nbsp;&nbsp;"Da, neko je to predložio, zamisao zvuči dobro. Potrebno je da imamo nekakve izaslanike koji će sedeti baš na Zemlji i zastupati nas, pričati tamo sa onima. Dok se mi vratimo sa Zemlje, En će imati vremena da nanovo razmisli o stvarima."
<BR>&nbsp;&nbsp;&nbsp;&nbsp;&nbsp;"Zanimljivo", reče Saks, kome je laknulo već na prvi nagoveštaj da bi se mogao nekako izvući iz ove situacije ovde. Maltene je zastrašujuće koliko lako on može da smisli deset dobrih razloga za odlazak na Zemlju. "A šta će biti sa Pavonisom i tom konferencijom tamo, o kojoj se priča?"
<BR>&nbsp;&nbsp;&nbsp;&nbsp;&nbsp;"U njoj možemo učestvovati preko ekrana."
<BR>&nbsp;&nbsp;&nbsp;&nbsp;&nbsp;"Istina." Upravo ono što je on oduvek tvrdio.
<BR>&nbsp;&nbsp;&nbsp;&nbsp;&nbsp;Plan privlačan. On bi radije da ne bude blizu kad se En probudi. Tačnije, kad En namiriše šta je on njoj uradio. Kukavičluk, naravno. Pa ipak. "Dezmonde, ideš li ti?"
<BR>&nbsp;&nbsp;&nbsp;&nbsp;&nbsp;"Nema izgleda, jebote."
<BR>&nbsp;&nbsp;&nbsp;&nbsp;&nbsp;"Ali ti kažeš da Maja ide sa vama?" upita on Mičela.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Dobro. Ja, ja, poslednji put kad sam pokušao da spasem život neke žene, Maja ju je ubila."
<BR>&nbsp;&nbsp;&nbsp;&nbsp;&nbsp;"Šta? Koga - Filis? Ti si spasavao Filisin život?"
<BR>&nbsp;&nbsp;&nbsp;&nbsp;&nbsp;"Pa... ne. Naime, jesam, ali ja sam je i uvukao u opasnost. Prema tome, to što sam je posle spasavao valjda ne treba da mi se računa u zaslugu." Pokuša da objasni šta je bilo one noći u Barouzu. Objašnjenje ispade nešto kilavo. Jer i u njegovoj glavi su te uspomene sad bile smućene, osim nekoliko jezivih trenutaka koji su ostali blistavo zapamćeni. "Nije bitno. To sam samo onako uzgred pomislio. Ali nije trebalo da kažem. Ja..."
<BR>&nbsp;&nbsp;&nbsp;&nbsp;&nbsp;"Ti si umoran", reče Mičel. "Ne brini. Maja će biti daleko od ove pozornice ovde, biće bezbedno smeštena uz nas - gde ćemo moći da pazimo šta radi."
<BR>&nbsp;&nbsp;&nbsp;&nbsp;&nbsp;Saks klimnu glavom. Plan je svakim sledećim trenutkom izgledao sve privlačnije. En će dobiti vreme da porazmisli, da se odljuti. Da shvati. Trebalo bi se bar nadati da će tako biti. A naravno da je krajnje zanimljivo videti, ličnim prisustvom, šta se to muva na Zemlji. Baš krajnje zanimljivo. Toliko zanimljivo da nijedno razumno stvorenje ne bi dozvolilo da takva prilika promakne.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
