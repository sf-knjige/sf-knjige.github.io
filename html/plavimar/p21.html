<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Peti deo: NAJZAD KOD KUĆE
<P>&nbsp;&nbsp;&nbsp;&nbsp;&nbsp;Starac sedi pokraj nečijeg bolesničkog kreveta. Sve bolničke sobe su iste. Čiste, bele, prohladne, ispunjene blagim brujanjem nečeg, fluorescentne. Na bolesničkoj postelji leži jedan čovek, visok, tamne boje kože, sa gustim, crnim obrvama. Spava, ali nemirno. Starac je zguren blizu njegovog uzglavlja. Jedan prst je pritisnuo bolesniku na glavu, iza uha. Mrmlja tiho. "Ako je to alergijska reakcija, onda treba ubediti tvoj imunini sistem da problem nije nastao ni zbog kakvog alergena. Otok pluća obično nastaje zbog previše velike nadmorske visine, ali može nastati i zbog pogrešne mešavine gasova ili zbog suviše male nadmorske visine. Potrebno je da izbaciš vodu iz pluća. A ona se tamo nakupila bogato. Visoka temperatura i osećanje jeze mogli bi biti suzbijeni biološkom povratnom spregom. Zaista visoka temperatura je opasna, moraš to imati u vidu. Pamtim kako si izgledao kad si posle pada u jezero došao u kupatilo. Bio si plav. Džeki je odmah uskočila - ne, možda je prvo zastala da gleda. Držao si Hiroko i mene za ruke, i svi smo videli kako se zagrevaš. To je stvaranje toplote bez drhtanja, i svakome se to dešava, ali ti si to postigao snagom svoje volje, i to vrlo uspešno. Nikad nisam video ništa slično. Ni do danas ne znam kako si to izveo. Bio si čudesan dečak. Ljudi mogu snagom volje da nateraju sebe na drhtanje; dakle, postoji valjda u čoveku neki mehanizam za te stvari. Nije bitno da li znaš za njega, ne moraš znati kako postižeš učinak, važno je da ga postižeš. Ako možeš, uradi to isto sada, ali u suprotnom smeru. Snizi svoju temperaturu. Pokušaj. Pokušaj. Bio si čudesan dečak."
<BR>&nbsp;&nbsp;&nbsp;&nbsp;&nbsp;Starac pruža ruku i grabi mladog čoveka za šačni zglavak, stiska.
<BR>&nbsp;&nbsp;&nbsp;&nbsp;&nbsp;"Imao si običaj da postavljaš pitanja. Bio si vrlo radoznao, vrlo dobroćudan. Govorio si, zašto, Sakse? Zašto ovo, zašto ono? Moji pokušaji da ti odgovorim ispadali su vrlo zabavno. Svet je kao drvo, iz svakog lista možeš, kretanjem unazad, stići do korena. Siguran sam da je Hiroko na taj način osećala stvari; štaviše, to o kretanju unatrag od lista do korena čuo sam verovatno od nje. Čuj, nije bio loš postupak ono kad si pošao u potragu za Hiroko. Verovatno bih i ja učinio to isto. I činiću. Jer, ja jesam video Hiroko jednom prilikom, znaš. Na Dedaliji. Izvukla me kad sam ono upao u mećavu. Držala me za zglavak, evo baš ovako. Ona je živa, Nirgale. Hiroko je živa. Nalazi se... tamo negde, napolju. Naći ćeš je jednog dana. Uključi sad taj tvoj unutrašnji termostat, snizi temperaturu, pa ćeš je naći jednog dana..."
<BR>&nbsp;&nbsp;&nbsp;&nbsp;&nbsp;Stari čovek ispusti pacijentov zglavak. Skljoka se u još mlitaviji položaj, napola zaspa, ali ne prestade da gunđa nešto. "Govorio si: zašto, Sakse? Zašto?"
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
