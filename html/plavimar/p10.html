<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Art Rendolf se provodio bolje nego ikad u životu.
<BR>&nbsp;&nbsp;&nbsp;&nbsp;&nbsp;Što se nije moglo reći za ono ranije vreme, ono kad se vodila bitka za Šefild. To je bila katastrofa, slom diplomatije, propast svega onoga što je Art nastojao da izgradi. Jadni su njemu bili ti ratni dani, koje je proveo bez sna, jureći unaokolo i pokušavajući da se sastane sa svakom grupom za koju je pomišljao da bi mu mogla pomoći da 'izvuče detonator' iz krize, sve uvek sa osećanjem da je on krivac, da je mogao nešto uraditi bolje i da u tom slučaju rat ne bi ni izbio. Borbe su se rasplamsale toliko da je malo nedostajalo da ceo Mars bude spaljen, kao 2061; tokom onih nekoliko sati napada Crvenih na kabl, takav ishod bio je sasvim blizu.
<BR>&nbsp;&nbsp;&nbsp;&nbsp;&nbsp;Ali se nije dogodio. Nešto je pomoglo da se stvari vrate sa ruba provalije, natrag. Diplomatija, možda; ili stvarnost bitke u kojoj su branioci kabla odneli pobedu; ili je pomogao razum, ili naprosto puka sreća.
<BR>&nbsp;&nbsp;&nbsp;&nbsp;&nbsp;Kad je taj košmarni čas prošao, narod se vratio na Istočni Pavonis, ali narod sada duboko zamišljen. Posledice neuspeha bile su jasne: stanovništvo Marsa mora se usaglasiti oko nekog, jednog, plana. Mnogi radikalni Crveni su izginuli, drugi su pobegli u udaljene oblasti, a umereniji Crveni ostali su u Istočnom Pavonisu; besni, možda, ali ipak tu. Nastupilo je razdoblje vrlo neugodno i neizvesno. Ali živeti se moralo.
<BR>&nbsp;&nbsp;&nbsp;&nbsp;&nbsp;Zato je Art još jednom počeo da promoviše zamisao o ustavotvornoj skupštini. Jurio je ispod velikih naduvanih kupola, kroz jazbine sačinjene od industrijskih pogona, magacina i betonskih spavaonica; niz široke avenije duž kojih su ostala parkirana teška vozila, uglavnom neispravna, čitavi muzeji prevozne starudije; i svuda se zalagao za isto: da se usvoji neki ustav. Postigao je da sa njim razgovaraju Nađa, Nirgal, Džeki, Zeik, Maja, Piter, Ariadna, Rašid, Tariki, Nanao, Sung i H. K. Borazjani. I Vlad, i Ursula, i Marina, i Kojot. Razgovarao je sa desetinama mladih, ovde rođenih ljudi koje nikad ranije nije video, a koji su svi imali znatnog udela u nedavnim nemirima; tih mladih učesnika bilo je tako mnogo da su počeli ličiti na građu za neku naučnu tezu da je odlučivanje u modernim masovnim pokretima 'policefalno', to jest da 'mnogo glava', a ne samo jedna glava odlučuje. Nova hidra, a svaku njenu glavu Art je ubeđivao u isto: "Ustav bi nam dao legitimitet pred Zemljom, štaviše i okvir za razrešavanje sukoba između nas samih. Pošto smo svi već okupljeni ovde, možemo početi odmah sad. Neki ljudi imaju spremne planove, samo treba baciti pogled." Pošto su događaji od prošle sedmice još bili svima sveži u pamćenju, ljudi su klimali glavom i govorili 'Možda' i odlazili da razmisle.
<BR>&nbsp;&nbsp;&nbsp;&nbsp;&nbsp;Art je poslao poruku za Vilijema Forta, u kojoj je ispričao o svojim koracima, i dobio odgovor istog dana. Starac je sada boravio u jednom novom izbegličkom naselju u Kostariki, i izgledao rasejano i rastrojeno kao i uvek. "Zvuči dobro", reče on. Posle ovog razgovora, aktivisti 'Praksisa' počeli su svakodnevno da se javljaju Artu, da vide šta mogu učiniti da mu pomognu u organizovanju pojedinih aktivnosti. Art postade zauzetiji nego ikada ranije. Ono što je on radio, Japanci nazivaju nema-vaši: pripremanje jednog događaja. Sastavljao je organizacioni odbor za Skupštinu, razrađivao strategije sazivanja, išao u ponovne posete kod svakog sa kim je već jednom razgovarao, pokušavao je, sve u svemu, da ubedi svako pojedino ljudsko biće na Pavonis Monsu. "Metod Džona Buna", komentarisao je Kojot i smejao se napuklo. "Pa, srećno ti bilo!"
<BR>&nbsp;&nbsp;&nbsp;&nbsp;&nbsp;Saks, koji je pakovao svoju neveliku imovinu da bi krenuo u diplomatsku misiju na Zemlju, reče: "Treb'o bi da pozoveš, ovaj, Ujedinjene nacije."
<BR>&nbsp;&nbsp;&nbsp;&nbsp;&nbsp;Posle one pustolovine u mećavi, Saks se ponašao malo ošamućeno; bio je sklon da dugo zuri u razne stvari, kao da ga je nešto jako lupilo po glavi. Art mu blago reče: "Sakse, mi smo se grdno namučili upravo da bismo njima dali šut-kartu sa ove planete."
<BR>&nbsp;&nbsp;&nbsp;&nbsp;&nbsp;"Da", reče Saks. "Al' sad ih kooptiraj."
<BR>&nbsp;&nbsp;&nbsp;&nbsp;&nbsp;"Kooptirati UN!" Art razmotri ovo. Uključiti Ujedinjene nacije kao svoga saradnika, kao učesnika u celom procesu. To 'odzvanja' prilično dobro. Izazovno, naprosto kao pomisao, sa stanovišta diplomatske veštine.
<BR>
<BR>&nbsp;&nbsp;&nbsp;&nbsp;&nbsp;Neposredno pre polaska marsovskih ambasadora na Zemlju. Nirgal svrati u kancelarije 'Praksisa' da se pozdravi sa njima. Art zagrli svog mladog prijatelja i najednom oseti nalet iracionalnog straha. Leteti sada - čak na Zemlju!
<BR>&nbsp;&nbsp;&nbsp;&nbsp;&nbsp;Nirgal je, kao i uvek, bio blaženo smiren, njegove tamnosmeđe oči blistale su iščekivanjem. Pošto se od svih ostalih ambasadora oprostio u kancelarijskim prostorijama, Arta povede u magacin, da tamo sednu u jedan prazan ugao.
<BR>&nbsp;&nbsp;&nbsp;&nbsp;&nbsp;"Čvrsto si odlučio?"
<BR>&nbsp;&nbsp;&nbsp;&nbsp;&nbsp;"Vrlo čvrsto. Hoću da vidim Zemlju."
<BR>&nbsp;&nbsp;&nbsp;&nbsp;&nbsp;Art preokrete svoju šaku levo, desno, kao da se pita šta li bi sad mogao da kaže.
<BR>&nbsp;&nbsp;&nbsp;&nbsp;&nbsp;"Uostalom", reče Nirgal, "mora neko da siđe tamo i pokaže im ko smo."
<BR>&nbsp;&nbsp;&nbsp;&nbsp;&nbsp;"Nema nikog ko bi to mogao bolje od tebe, prijatelju moj. Ali moraćeš da se čuvaš metanacionalnih kompanija. Ko zna šta bi one mogle pokušati. Takođe se čuvaj zagađene hrane; u onim oblastima gde se podigao nivo podzemnih voda, sigurno postoje sanitarni problemi. Kao i prenosioci zaraznih bolesti. Osim toga, i sunčanog udara se čuvaj, jer vi ćete svi biti veoma oset..."
<BR>&nbsp;&nbsp;&nbsp;&nbsp;&nbsp;U magacin je ušla Džeki Bun. Art istog trena obustavi svoje 'savete putnicima'. Nirgal u svakom slučaju prestade da ga sluša i poče zuriti u Džeki sa iznenada praznim izrazom lica, kao da je preko glave navukao masku sa sopstvenim likom. Ali, naravno, nijedna maska ne bi mogla dobro odraziti Nirgalov lik, kome je pokretnost glavna osobina, tako da u ovom trenutku Nirgal, zapravo, više nije ličio na samog sebe.
<BR>&nbsp;&nbsp;&nbsp;&nbsp;&nbsp;Džeki je u trenu sagledala sve to i zagledala se besno u Nirgala. Njen stari sadrug je ostavlja... Kako i ne bi bila besna. Art vide da između to dvoje postoji svađa. Ni Džeki ni Nirgal nisu obraćali pažnju na njega, i on bi najradije tiho klisnuo iz magacina, da je mogao; osećao se kao čovek koji drži gromobran u podignutoj ruci, za vreme oluje; ali se Džeki isprečila - naime, još je stajala na vratima. Art nije bio raspoložen da je uznemiri baš sad.
<BR>&nbsp;&nbsp;&nbsp;&nbsp;&nbsp;"Znači, ti nas napuštaš", reče ona Nirgalu.
<BR>&nbsp;&nbsp;&nbsp;&nbsp;&nbsp;"To je samo poseta."
<BR>&nbsp;&nbsp;&nbsp;&nbsp;&nbsp;"Ali zašto? Zašto sad? Zemlja nam sad ne znači ništa."
<BR>&nbsp;&nbsp;&nbsp;&nbsp;&nbsp;"Sa nje smo došli."
<BR>&nbsp;&nbsp;&nbsp;&nbsp;&nbsp;"Nije. Došli smo iz sela Zigota."
<BR>&nbsp;&nbsp;&nbsp;&nbsp;&nbsp;Nirgal odmahnu glavom. "Zemlja nam je matična planeta. Mi smo njen produžetak ovde. Moraćemo se suočiti sa tom istinom."
<BR>&nbsp;&nbsp;&nbsp;&nbsp;&nbsp;Džeki zgađeno i zbunjeno odmahnu rukom. "Napustićeš nas upravo u času kad si najpotrebniji!"
<BR>&nbsp;&nbsp;&nbsp;&nbsp;&nbsp;"Sagledaj to kao priliku."
<BR>&nbsp;&nbsp;&nbsp;&nbsp;&nbsp;"Hoću", reče ona, kao da ju je tim svojim rečima naljutio. "Ali neće ti se dopasti."
<BR>&nbsp;&nbsp;&nbsp;&nbsp;&nbsp;"Dobićete ono što želite."
<BR>&nbsp;&nbsp;&nbsp;&nbsp;&nbsp;Džeki oštro reče: "Ne znaš ti šta ja želim!"
<BR>&nbsp;&nbsp;&nbsp;&nbsp;&nbsp;Artu su se nakostrešile dlačice na potiljku: grom samo što nije udario. Uvek je sebe smatrao čovekom koji voli da prisluškuje, maltene voajerom; ali kad stojiš između dvoje u sobi i 'prisluškuješ', a oni te vide - to nije to. Ovom događaju nije želeo da bude svedok. On pročisti grlo, na šta se njih dvoje trgnuše. Pođe ka vratima i jednim njihanjem šake ispred sebe pokaza šta namerava; Džeki se malo pomače i propusti ga da se izvuče napolje. Iza njega se glasovi nastaviše, ogorčeni, sa puno tonova optuživanja, sa puno bola, nerazumevanja i besa.
<BR>
<BR>&nbsp;&nbsp;&nbsp;&nbsp;&nbsp;Kojot je tmurno zurio ispred sebe kroz vetrobran dok je vozio marsovske ambasadore ka jugu, ka Liftu. Pored njega je, na mestu suvozača, sedeo Art. Kotrljali su se lagano kroz razrušena predgrađa u blizini Utikača, u jugozapadnom delu Šefilda, gde su ulice bile načinjene sa svrhom da posluže za prolaženje veoma velikih kontejnerskih teretnih vozila, tako da su imale jedno zloslutno albertšperovsko svojstvo, osobinu nehumanog gigantizma. Saks je po ko zna koji put objašnjavao Kojotu da putnici ka Zemlji neće biti sprečeni da učestvuju u radu Ustavotvorne skupštine, da će govoriti preko ekrana, da neće kao Tomas Džeferson u Parizu 1776. propustiti glavnu stvar. "Bićemo sasvim prisutni na Pavonisu", reče Saks, "u svakom značajnom smislu te reči."
<BR>&nbsp;&nbsp;&nbsp;&nbsp;&nbsp;"Ako je tako, svi će biti na Pavonisu", reče Kojot zloslutno. Nije mu se dopadalo da Saks, Maja, Mičel i Nirgal odu na ovo putovanje na Zemlju; a kao da mu se ni Ustavotvorna skupština nije sviđala; u stvari, ničim nije bio zadovoljan ovih dana, i sav je bio trzljiv, nelagodan, razdražljiv. "Nismo mi još izišli iz gužve", gunđao je povremeno. "Paz'te šta vam ja kažem."
<BR>&nbsp;&nbsp;&nbsp;&nbsp;&nbsp;Onda je Utikač stajao pred njima, velika masa betona iz koje se uzdizao kabl, crn i glatkosjajan, kao kakav harpun bačen rukom zemaljskih sila i zaboden u Mars da bi ga pouzdano zadržao. Putnici su se identifikovali na kapiji, a onda se uvezli u taj kompleks zgrada sa zajedničkim imenom 'Utikač'. Kroz jedan veliki ravan prolaz ušli su u ogromnu komoru u samom središtu gde je kroz 'okovratnik' Utikača ulazio sam kabl, deset metara debeo, i svojim ravno odrezanim krajem visio nad jednom mrežom nacrtanih putanja koje su se ukrštale na sredini poda. Kabl je bio tako majstorski izbalansiran na orbiti, da nikada nije ni dodirivao Mars, samo je lebdeo malo iznad poda. 'Okovratnik', to jest obruč je služio samo da stabilizuje donji kraj kabla, a ne da ga drži. Raketni motori prikačeni na mnogo mesta duž kabla odrađivali su posao tačnog pozicioniranja i, još važnije, održavanja precizne ravnoteže između centrifugalne i gravitacione sile da bi kabl ostajao na areosinhronoj orbiti.
<BR>&nbsp;&nbsp;&nbsp;&nbsp;&nbsp;Red liftovskih kabina lebdeo je u vazduhu isto kao i kabl, ali iz drugog 'razloga', jer su te kabine održavane u takvom položaju elektromagnetnim silama. Sada jedna kabina prividno 'levitacijom' pođe iznad jedne nacrtane piste, priđe kablu, zakači se na šine ugrađene u zapadnu stranu kabla, i bešumno uzlete kroz vrata-ventil na okovratniku.
<BR>&nbsp;&nbsp;&nbsp;&nbsp;&nbsp;Putnici i njihovi pratioci iskrcali su se iz svojih vozila. Nirgal je izgledao povučen u sebe, kao da je već otputovao. Maja i Mičel bili su uzbuđeni; Saks je bio onaj isti kao i uvek. Jedan po jedan zagrlili su Arta i Kojota, ispružajući se gore ka Artu, saginjući se dole ka Dezmondu. Neko vreme pričali su, manje-više svi u glas, gledali se, nastojali da pojme ovaj trenutak; bilo je to 'samo' jedno putovanje, ali njih je obuzimao osećaj da je nešto više. Najzad četvoro putnika, bez ijednog pratioca, pređoše preko podijuma i preko mostića za ukrcavanje uđoše u sledeća lift-kola. Nestadoše unutra.
<BR>&nbsp;&nbsp;&nbsp;&nbsp;&nbsp;Onda su Art i Kojot samo stajali i gledali kako lift plovi kroz vazduh, približava se kablu, zakačinje se za šine, hita uvis kroz vrata-ventil i nestaje. Kojotovo asimetrično lice ostalo je zgrčeno u izraz brige ili čak straha. Art pomisli da takav izraz lica nije za Kojota nimalo osoben. Naravno, Kojotov sin i troje njegovih najbližih prijatelja odlaze na jedno vrlo opasno mesto. Doduše, to mesto je ipak samo planeta Zemlja, ali mora se priznati da to putovanje daje osećaj opasnosti. "Ništa im neće nedostajati", reče Art i stisnu rame malog čoveka. "Oni će tamo dole biti zvezde. Sve će ispasti odlično." Ovo je svakako istina, pomisli on. I već se poče osećati bolje: ubedio je samog sebe. Pa, to je ipak njihova matična planeta. Ljudska bića su stvorena za nju. Biće sve u redu. Matična planeta. Mada. ipak...
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
