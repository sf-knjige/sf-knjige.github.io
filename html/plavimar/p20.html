<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Sleteo je na jedan veliki aerodrom u južnoj Engleskoj, onda su ga odvezli ka severu i istoku u grad za koji njegovi pratioci rekoše da je Fejveršam. Dalje od tog grada drumovi i mostovi bili su poplavljeni. Bio je sredio da u grad stigne bez ikakve javne najave, a njegovi pratioci u ovoj državi bili su neki policajci koji su ga više podsećali na UNTA trupe nego na one švajcarske momke: osam muškaraca i dve žene, svi ćutljivi, skloni da uporno zure, puni sebe. Prva njihova pomisao bila je da krenu u lov na Hiroko tako što će privoditi ljude u policiju i postavljati im pitanja o njoj; Nirgal je bio siguran da bi se ona onda zavukla u ilegalu, pa je insistirao da krenu u narod, ali bez ikakvih fanfara, i potraže je. Posle nekog vremena uspeo je da ih ubedi.
<BR>&nbsp;&nbsp;&nbsp;&nbsp;&nbsp;Vozili su se kroz sivu zoru, dole do nove morske obale, koja je bila među zgradama Fejveršama; na nekim mestima nasipi od vreća sa peskom bili su postavljeni od jednog do drugog potpuno mokrog zida, na drugim mestima obala je naprosto bila neka mokra ulica koja postepeno zalazi pod tamne vode koje se prostiru u daljinu dokle god Nirgal može pogledom dohvatiti. Na pojedinim mestima, preko blata i barica bile su nabačene daske da narod lakše prolazi.
<BR>&nbsp;&nbsp;&nbsp;&nbsp;&nbsp;Najzad je s druge strane jednog nasipa od vreća s peskom bila samo smeđa voda bez ijedne dalje zgrade, a nekoliko čamaca na vesla bilo je privezano za rešetku koja je pokrivala neki prozor dopola ispunjen prljavom penom. Nirgal je krenuo za jednim pratiocem u veliki čamac na vesla, i tamo pozdravio žilavog čoveka crvene lica sa veoma prljavom vunenom kapom navučenom nisko na čelo. Činilo se da je to neka vrsta 'policajca za vodu'. Tip se mlitavo rukovao sa Nirgalom, a onda su se otisnuli, veslajući preko neprovidne vode, praćeni još trima čamcima u kojima su bili ostali Nirgalovi pratioci, svi sa zabrinutim izrazima na licu. Nirgalov veslač nešto reče, ali Nirgal ga zamoli da to ponovi, jer nije razumeo; zvučalo je kao da čovek govori sa samo pola jezika. "Je li to kokni, vaš dijalekt?" upita Nirgal.
<BR>&nbsp;&nbsp;&nbsp;&nbsp;&nbsp;"Kokni." Čovek se nasmeja. Svako njegovo 'o' zvučalo je više kao 'oj'. 'Kojkni.'
<BR>&nbsp;&nbsp;&nbsp;&nbsp;&nbsp;Nasmeja se i Nirgal, i slegnu ramenima. Tu reč je zapamtio iz neke knjige, i nije znao šta bi ona u stvarnosti mogla da znači. Čuo je dosad hiljadu različitih engleskih jezika, ali ovo je, valjda, bila 'prava stvar' - osim što je on nije mogao pratiti. Čovek je sad kazao istu rečenicu sporije. To, međutim, nije pomoglo. Opisivao je komšiluk iz koga su izveslali, i pokazivao nešto; kuće su bile potopljene maltene do donje ivice svojih krovova. "Brents", reče čovek nekoliko puta, pokazujući vrhom jednog ili vrhom drugog vesla.
<BR>&nbsp;&nbsp;&nbsp;&nbsp;&nbsp;Stigoše do nekog plovećeg doka, privezanog za nešto što je ličilo na znak pored druma; na znaku je pisalo 'OARE'. Nekoliko većih brodica bilo je privezano za dok, ili se, u blizini, ljuljuškalo na krajevima konopaca svojih sidara. Vodeni policajac dovesla do jednog brodića i pokretom ruke pokaza metalne lestve zavarene za zarđali bok broda. "Hojd."
<BR>&nbsp;&nbsp;&nbsp;&nbsp;&nbsp;Nirgal se pope na taj brodić. Na palubi je stajao neki čovek tako niskog rasta da je morao pružiti ruku uvis da bi dohvatio Nirgalovu šaku, koju, međutim, steže veoma jako. "Znači, ti si Marsovac", reče, izgovorom koji je zavrtao na 'kokni' kao i veslačev, ali je ipak bio, iz nekog razloga, mnogo lakši za razumevanje. "Dobro došli na naš istraživački brodić. Došli smo lovit staru Azijatkinju, čujem?" To je zvučalo kao: 'Dojšli smo lojvit.'
<BR>&nbsp;&nbsp;&nbsp;&nbsp;&nbsp;"Da", reče Nirgal, čiji se puls ubrzao. "Ona je Japanka."
<BR>&nbsp;&nbsp;&nbsp;&nbsp;&nbsp;"Hmmm." Mali čovek se namrštio. "Ja sam je video samo jednom, izgledala mi je kao neko iz Azije, pomislio sam iz Bangladeša. Posle poplave imaš Bangladešane svud. Ali kako čovek da ne pogreši, a?"
<BR>&nbsp;&nbsp;&nbsp;&nbsp;&nbsp;Četvoro Nirgalovih pratilaca ukrcalo se u brodić, a vlasnik uđe u krmanošku kabinu i pritisnu jedno dugme; brodski motor se upali; on zavrte krmanoški točak, zureći napeto pred pramac. Brodić kao da utonu zadnjim delom, a izdiže se prednjim. Počeše da se udaljavaju od reda potopljenih zgrada. Bilo je oblačno, oblaci vrlo niski, nebo i zemlja slične sive boje sa smeđim prelivima.
<BR>&nbsp;&nbsp;&nbsp;&nbsp;&nbsp;"Tamo je dok, teraćemo preko njeg", reče mali kapetan.
<BR>&nbsp;&nbsp;&nbsp;&nbsp;&nbsp;Nirgal klimnu glavom. "Kako se zoveš?"
<BR>&nbsp;&nbsp;&nbsp;&nbsp;&nbsp;"Blaj. Piše se B-l-ipsilon." To je zvučalo 'ipsilojn'.
<BR>&nbsp;&nbsp;&nbsp;&nbsp;&nbsp;"Ja sam Nirgal."
<BR>&nbsp;&nbsp;&nbsp;&nbsp;&nbsp;Tip samo jednom klimnu glavom.
<BR>&nbsp;&nbsp;&nbsp;&nbsp;&nbsp;"Znači, ovde su bili dokovi?" upita Nirgal.
<BR>&nbsp;&nbsp;&nbsp;&nbsp;&nbsp;"Ovde je bio Fejveršam. Onamo su bile močvare - Ham, Magden - uglavnom močvarno, sve do Šepija. Svejl je ovo bio. Više 'fen' nego 'flou', ako znaš šta hoću kazati. A sad, kad je vetrovit dan, ovo ti je kao Severno more. A Šepi samo brdo koje vidiš tamo. Sada pravo ostrvo."
<BR>&nbsp;&nbsp;&nbsp;&nbsp;&nbsp;"I tamo si video..." Nije znao kojim rečima da opiše Hiroko.
<BR>&nbsp;&nbsp;&nbsp;&nbsp;&nbsp;"Tvoja baba Azijka došla je feribotom Flisingen-Šiernes, na drugu stranu tog ostrva. U Šiernesu i Minsteru ulice su sada Temza, a kad dođe plima, i krovovi su im Temza. Sada smo iznad močvare Magden. Idemo preko Šel Nesa, Svejl je suviše zakrčen."
<BR>&nbsp;&nbsp;&nbsp;&nbsp;&nbsp;Voda boje blata talasala se oko njih, ali nije se primećivalo da talasi idu u nekom određenom pravcu, nego se činilo da navaljuju 'svuda'. Po vodi su se opružali dugački, povijeni tragovi žute pene. Na horizontu je voda postajala više siva. Blaj zavrte kormilo i brodić poče da šljapka preko kratkih, strmih talasa sa kojima se sudarao. Usput se i njihao, a pomalo i ceo podizao i spuštao, podizao i spuštao. Nirgal nikad do sad nije bio ni u jednom vodenom brodu. Sivi oblak visio je iznad njih; samo jedan klin vazduha ostajao je između dna oblaka i neravne vode. Brodić se, zapravo, bacakao na vodi kao komad plute. Tečni svet.
<BR>&nbsp;&nbsp;&nbsp;&nbsp;&nbsp;"Sad mnogo prečim putem idemo nego nekad", reče kapetan Blaj iz krmanoške kabine. "Kad bi voda bila bistrija video bi Sejz Kort ispod nas."
<BR>&nbsp;&nbsp;&nbsp;&nbsp;&nbsp;"Koliko je duboko?" upita Nirgal.
<BR>&nbsp;&nbsp;&nbsp;&nbsp;&nbsp;"Zavisi od plime. Celo ovo ostrvo bilo je jedan inč iznad mora, pre ovog potopa, tako da koliko je more poraslo, tačno toliko je ovde dubina. Šta kažu sad, dvadeset pet stopa? Više nego dovoljno za ovu staru curu, to je sigurno. Ona vrlo plitko gazi."
<BR>&nbsp;&nbsp;&nbsp;&nbsp;&nbsp;Zavrte točak ulevo, a talasi počeše ipak da pljuskaju redom u jedan bok, tako da se brodić pomicao u stranu brzim, nejednakim trzajima. Blaj pokaza jedan instrument. "Vidi šta kaže, pet metara. Močvara Harti. Vidiš onu nemirnu vodu tamo? To je bilo krompirište. Oko sredine oseke pojaviće se. Izgledaće kao udavljeni džin koga je pokrilo blato."
<BR>&nbsp;&nbsp;&nbsp;&nbsp;&nbsp;"Kako sada stoji plima?"
<BR>&nbsp;&nbsp;&nbsp;&nbsp;&nbsp;"Pa ovo je gotovo najveća. Okrenuće se kroz pola sata."
<BR>&nbsp;&nbsp;&nbsp;&nbsp;&nbsp;"Teško je verovati da Mesec uspeva da povuče okean ka sebi baš toliko", reče Nirgal.
<BR>&nbsp;&nbsp;&nbsp;&nbsp;&nbsp;"Šta, ne veruješ u gravitaciju?"
<BR>&nbsp;&nbsp;&nbsp;&nbsp;&nbsp;"Ma, verujem ja u gravitaciju. Prignječila me je i, bogami, ne pušta. Ali je malčice teško poverovati da nešto što je toliko daleko - vuče tako jako."
<BR>&nbsp;&nbsp;&nbsp;&nbsp;&nbsp;"Hmmm", reče kapetan, zureći u 'zid' izmaglice koji mu je zaklanjao vidik, tačno ispred broda. "Reći ću ja tebi šta je teško poverovati, teško je poverovati da tamo neki ledeni bregovi mogu da istisnu toliko vode, da se svi okeani sveta dignu ovoliko."
<BR>&nbsp;&nbsp;&nbsp;&nbsp;&nbsp;"To jeste teško poverovati."
<BR>&nbsp;&nbsp;&nbsp;&nbsp;&nbsp;"Tačno da se čovek zabezekne, a? Ali dokaz je, evo, ispod nas i mi plovimo po njemu. Ahhh... stigla izmaglica."
<BR>&nbsp;&nbsp;&nbsp;&nbsp;&nbsp;"Imate li sada rđavog vremena više nego ranije?"
<BR>&nbsp;&nbsp;&nbsp;&nbsp;&nbsp;Kapetan se nasmeja. "Pa ja bih rekao da bi to bilo poređenje dve apsolutne kategorije."
<BR>&nbsp;&nbsp;&nbsp;&nbsp;&nbsp;Izmaglica je klizila mimo njih u mokrim, dugačkim velovima. Talasi, oštri i ispresecani, šištali su i dimili su se u svetlosti mutnoj i slaboj. Najednom se Nirgal oseti srećan, uprkos nezgodnom osećanju u stomaku pri svakom propadanju brodića u udoline između talasa. On plovi lađom po svetu vode, a svetlost, najzad, nije prejaka. Prvi put otkad je sišao na Zemlju, može prestati da žmirka.
<BR>&nbsp;&nbsp;&nbsp;&nbsp;&nbsp;Kapetan opet zavrte veliki krmanoški točak, i oni pođoše u takvom pravcu da su ih talasi sad 'jurili' i šljapkali im pravo u krmu. Išli su ka severozapadu, ka ušću Temze. S njihove leve, strane neki muljavi greben, smeđe i zelene boje, izroni iz vode iste takve boje. Na grebenu nagurane mnoge građevine. "To je ono što je ostalo od Minstera. Bio je to jedini izrazito uzdignuti teren na ostrvu. Šiernes je onamo, vidi se po načinu na koji su talasi izlomatani iznad njega." Blajovo 'ostrvo' zvučalo je kao 'ojstrvo' ili 'ooistrvo'.
<BR>&nbsp;&nbsp;&nbsp;&nbsp;&nbsp;Pod niskim plafonom ploveće izmaglice Nirgal vide vodu belo zapenjenu, koja kao da se lomila o neki greben odmah ispod površine. "To je Šiernes?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I svi su se preselili u Minster?"
<BR>&nbsp;&nbsp;&nbsp;&nbsp;&nbsp;"Ili na druga mesta. Gotovo svi. Ima neki mnogo tvrdoglavi ljudi u Šiernesu."
<BR>&nbsp;&nbsp;&nbsp;&nbsp;&nbsp;Posle toga kapetan se sav posvetio vođenju lađice kroz potopljene terene ispred Minstera, između krovova koji su još virili. Jednoj velikoj zgradi bio je skinut krov, a prednji zid, onaj okrenut ka pučini, bio je srušen. Sada je ta zgrada služila kao mala marina, čija su tri preostala zida davala zaklon jednom 'placu' vode; ogoljeni gornji sprat iza toga služio je kao 'dok' za prilaz čamcima i brodićima. Tri ribarske brodice bile su u marini, vezane za zidove. Dok je njihova lađica ulazila, nekoliko ljudi ih je gledalo i mahalo im sa tih drugih plovila.
<BR>&nbsp;&nbsp;&nbsp;&nbsp;&nbsp;"Ko ti je ovaj?" upita jedan od njih Blaja dok se brodić gurkao 'nosem' do samog doka.
<BR>&nbsp;&nbsp;&nbsp;&nbsp;&nbsp;"Jedan od tih Marsovaca. Pokušavamo naći onu damu Azijatkinju koja je pomagala u Šiernesu prošle nedelje, jesi je video?"
<BR>&nbsp;&nbsp;&nbsp;&nbsp;&nbsp;"Nisam već dugo. Već par meseci, zapravo. Čujem da je prešla u Sautend. Znaće ljudi ispod."
<BR>&nbsp;&nbsp;&nbsp;&nbsp;&nbsp;Blaj klimnu glavom. "Želiš videti Minster?" upita on Nirgala.
<BR>&nbsp;&nbsp;&nbsp;&nbsp;&nbsp;Nirgal se namršti. "Ja bih radije da vidim one koji bi mogli znati gde je ona."
<BR>&nbsp;&nbsp;&nbsp;&nbsp;&nbsp;"Aha." Blaj poveze brodicu unatraške, iz doka, i okrete je. Nirgal je zavirivao u prozore, preko kojih su bile do neke visine zakucane daske. Unutra: malter sav u mrljama od vode. Police na kancelarijskom zidu. Na jednu gredu prikačeno, pomoću pribadače, nekoliko memoranduma. Njihov motor je pućkao; vozili su se preko potopljenog dela grada Minstera. Blaj podiže mikrofon sa kablom namotanim u obliku heliksne spirale, pritisnu nekoliko dugmadi. Popriča sa nekim ljudima preko radija. Bile su to kratki razgovori, za Nirgala vrlo teško razumljivi - sa uzvicima kao 'a-džek!' i slično - a odgovori su izletali iz žestokog krčanja statika.
<BR>&nbsp;&nbsp;&nbsp;&nbsp;&nbsp;"Onda, da probamo u Šiernesu. Plima je tačno kako treba."
<BR>&nbsp;&nbsp;&nbsp;&nbsp;&nbsp;I tako se zaleteše brodićem pravo u 'belu vodu' i penu. Ta izmešana masa šljapala je iznad utonulog grada. Brodić je išao tačno kroz ulice, odnosno iznad ulica, vrlo sporo. Tamo gde je pene bilo najviše, voda je, zapravo, bila najmirnija. Dimnjaci i bandere virili su iz sive tečne mase, a na mahove je Nirgal čak uspevao da ugleda kuće i druge građevine ispod morske vode, ali voda je bila toliko penušava na površini, a mutna ispod površine da se samo vrlo malo moglo naslutiti: nagib nekog krova, neki delić ulice, slepi prozor neke kuće.
<BR>&nbsp;&nbsp;&nbsp;&nbsp;&nbsp;Na suprotnoj strani grada bio je ploveći dok, privezan za betonski stub koji je virio iz mora. "Ovo je stari dok za trajekte, feribote. Jedan deo su odsekli i pustili, vidiš, da plovi, a iz onog preostalog dela ispumpali su vodu i ponovo se uselili tamo."
<BR>&nbsp;&nbsp;&nbsp;&nbsp;&nbsp;"Uselili?"
<BR>&nbsp;&nbsp;&nbsp;&nbsp;&nbsp;"Videćeš."
<BR>&nbsp;&nbsp;&nbsp;&nbsp;&nbsp;Blaj preskoči na dok sa ivice brodićai koji se ljuljao gore-dole. Ispruži ruku i pomože Nirgalu da učini to isto; Nirgal ipak posrnu i pade na jedno kolemo.
<BR>&nbsp;&nbsp;&nbsp;&nbsp;&nbsp;"Ajde, ti što si građen kao pauk. Idemo niz merdevine."
<BR>&nbsp;&nbsp;&nbsp;&nbsp;&nbsp;Betonski stub uz koji je dok stajao vezan bio je, pokazalo se, šupalj; za unutrašnju stranu bile su zavrtnjima spojene metalne lestve. Električne sijalice visile su iz sijaličnih grla pričvršćenih za kabl obložen gumom i obavijen oko jedne uspravne šipke lestvica. Ovaj betonski valjak spuštao se tri metra u dubinu, ali su se lestvice nastavljale još mnogo dublje, u veliku prostoriju, toplu, vlažnu, ispunjenu mirisom ribe. U prostoriji se čulo tiho brundanje nekoliko generatora koji su svakako bili u nekoj drugoj prostoriji ili zgradi. Unutrašnjost prostorije bila je sva pokrivena nečim sjajnim: pod, tavanica i svi zidovi. Izgledalo je kao sloj providne plastike. Prostirao se i preko otvorenih prozora. Našli su se u mehuru od nekakvog providnog materijala; napolju je bila voda, muljava i mrka, kroz koju su izranjali mehuri vazduha kao iz zapušenog sudopera u kome se nagomilala prljava voda.
<BR>&nbsp;&nbsp;&nbsp;&nbsp;&nbsp;Nesumnjivo se na Nirgalovom licu videlo iznenađenje; jer se Blaj, gledajući ga, kratko osmehnu i reče: "Bila je to dobra, jaka zgrada. Ovaj, kako bi rekli, plastični zid je nešto kao ono vaše od čega pravite kupole na Marsu, ali ovo se stvrdne. Ljudi su se vratili na taj način u mnoge zgrade. Samo treba da je zgrada dovoljno velika i duboka. Izgradiš cev odozgo, uguraš plastiku i pufff, naduva se kao staklo, kao kad prave bocu. Mnogi iz Šiernesa se vraćaju kući, a ulaz im je njihov dok iznad krova. Mi njih zovemo 'narod plime' ili 'plimaši'. Bolje im je to nego da mole za milostinju po Engleskoj, a?"
<BR>&nbsp;&nbsp;&nbsp;&nbsp;&nbsp;"A kako zarađuju za život?"
<BR>&nbsp;&nbsp;&nbsp;&nbsp;&nbsp;"Ribarenjem, kao i uvek. I vađenjem potonule imovine. Oj, Karna! Evo ga moj Marsovac, kaži zdravo. On je mali tamo među njima, oj? Zovi ga Spajdermen."
<BR>&nbsp;&nbsp;&nbsp;&nbsp;&nbsp;"Ali to je Nirgal, ne? Jebo me Ęavo ako Nirgalu kažem 'Spajdermen' kad mi čovek dođe kući u posetu." Taj Karna imao je crnu kosu i tamnu kožu, i moglo bi se po izgledu nagađati da je 'Azijac', ali ne i primetiti po govoru. On se blago rukova sa Nirgalom.
<BR>&nbsp;&nbsp;&nbsp;&nbsp;&nbsp;Prostorija je bila blistavo osvetljena pomoću dva ogromna reflektora uperena u tavanicu. Po glatkom, svetlucavom podu bilo je raspoređeno mnogo što-šta: kancelarijski radni stolovi, radionički stolovi, mašinerije u svakojakim fazama montaže - brodski motori, pumpe, generatori, namotaji kablova i konopaca na dobošima, stvari koje Nirgal nije prepoznavao. Generatori koji su radili bili su u jednom hodniku, izvan ove sale, ali se nije primećivalo da su zbog te udaljenosti postali nešto tiši. Nirgal priđe jednom zidu da osmotri taj materijal od koga je načinjen 'mehur'. Debeo je samo nekoliko molekula, rekoše mu Blajovi drugari, pa ipak može odoleti hiljadama kilograma pritiska. Nirgal zamisli svaki kilogram kao jedan udarac pesnicom: hiljade njih... odjednom. "Ti mehuri će ostati ovde u moru i kad voda razjede beton."
<BR>&nbsp;&nbsp;&nbsp;&nbsp;&nbsp;Nirgal poče pitati o Hiroko. Karna je slegao ramenima. "Nikad ja nisam znao kako se ona zove. Mislio sam da je neka Tamilka sa juga Indije. Kol'ko čujem, otišla je na Sautend."
<BR>&nbsp;&nbsp;&nbsp;&nbsp;&nbsp;"Pomogla je da se ovo uredi?"
<BR>&nbsp;&nbsp;&nbsp;&nbsp;&nbsp;"Aha. Donela mehure sa Flisingena, ona i još nekoliko takvih kao što je ona. Super su postigli ovde, mi smo pre njihovog dolaska životarili u blatu u Haj Halstou."
<BR>&nbsp;&nbsp;&nbsp;&nbsp;&nbsp;"A zašto su došli?"
<BR>&nbsp;&nbsp;&nbsp;&nbsp;&nbsp;"Ne znam. Neka obalska grupa za podršku, nesumnjivo." Nasmejao se. "Ali nisu došli tako. Oni plove od jedne obale do druge, grade iz ruševina uvek nešto novo, da bi se zabavljali. Tako barem izgleda. Rekli su da je to 'međuplimska civilizacija'. Zezaju se, kao i obično."
<BR>&nbsp;&nbsp;&nbsp;&nbsp;&nbsp;"Oj, Karnasing, oj, Blaj. Lep dan a?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Oš bakalarčiće?"
<BR>&nbsp;&nbsp;&nbsp;&nbsp;&nbsp;Sledeća velika prostorija bila je kuhinja, a zatim trpezarija nakrcana stolovima raznih vrsta. Pedesetak ljudi je selo da jede; Karna dreknu "Oj!" i vrlo glasno predstavi Nirgala. Uzvratni pozdrav okupljenog mnoštva sastojao se od nerazgovetnog mrmljanja. Ljudi su se predali jedenju riblje čorbe iz dubokih, velikih tanjira koji su punjeni kutlačom iz crnih kotlova, a kotlovi su izgledali kao da se u njima već vekovima nešto neprestano kuva na vatri. Nirgal sede da jede; čorba je bila dobra. Hleb, međutim, tvrd kao i sto za kojim se Nirgal našao. lica gruba, izrovašebna, puna soli, crvene ili smeđe boje; Nirgal još nikad nije video tako živopisne, a ružne njonje, razvučene i olupane u ovom teškom životu na jednoj teškoj planeti. Glasno brbljanje, bučan smeh, poneki povik; generatori su se kroz to jedva čuli. Posle ručka ljudi su prilazili da se rukuju s njim i pogledaju ga. Nekoliko njih rekoše da su već susretali onu Azijatkinju i njeno društvo. Oduševljeno su je opisivali. Nije im rekla ni kako se zove. Engleski je govorila polako, jasno i razgovetno. "Ja mislio da je Paki", reče jedan. "Oči joj nisu izgledale sasvim orijentalno, ako znaš na šta mislim. Ne kao tvoje, znaš, nisu imale taj mali kao zavijutak tu na kapcima blizu nosa."
<BR>&nbsp;&nbsp;&nbsp;&nbsp;&nbsp;"Epikantični prevoj, neznalico jedan", reče neko.
<BR>&nbsp;&nbsp;&nbsp;&nbsp;&nbsp;Nirgal je osećao da mu srce silno udara. U prostoriji vruće, vruće i zapareno i teško. "A ti ljudi sa njom?"
<BR>&nbsp;&nbsp;&nbsp;&nbsp;&nbsp;Neki od njenih pratilaca stvarno su bili sa Orijenta. Azijati. Uz njih, jedna ili dve osobe bele rase.
<BR>&nbsp;&nbsp;&nbsp;&nbsp;&nbsp;"Iko visok?" upita Nirgal. "Kao ja?"
<BR>&nbsp;&nbsp;&nbsp;&nbsp;&nbsp;Niko. Ipak... ako se jedan deo Hirokine grupe vratio na Teru, to nije isključivalo mogućnost da su mlađi članovi ostali na Marsu. Čak ni Hiroko ne bi mogla baš svakoga u grupi nagovoriti na jedan takav potez. Zar bi Franc otišao sa Marsa? Zar bi Nanedi? Nirgal je smatrao da verovatno ne bi. Vratiti se majci Zemlji u času kad je njoj potrebna pomoć... pa, matori bi pošli. Da, stvar je ličila na Hiroko; mogao je da zamisli tu njenu plovidbu do novih obala Zemlje, rad na saniranju posledica...
<BR>&nbsp;&nbsp;&nbsp;&nbsp;&nbsp;"Otišli su u Sautend. Plan im je bio da napreduju postepeno duž obale, ka severu."
<BR>&nbsp;&nbsp;&nbsp;&nbsp;&nbsp;Nirgal pogleda Blaja, koji klimnu glavom: mogu i oni otploviti tamo.
<BR>&nbsp;&nbsp;&nbsp;&nbsp;&nbsp;Ali Nirgalovi pratioci hteli su prvo da provere što-šta. Bio im je potreban ceo jedan dan za 'aranžmane'. Dok su Nirgal i pratioci o ovome razgovarali, Blaj i njegove kolege raspričali su se o projektima za vađenje razne potopljene imovine. Čuvši da predstoji jedan dan besposlice zbog Nirgalovih telohranitelja, Blaj ga upita da li bi želeo videti jednu takvu operaciju izvlačenja. Trebalo je da započne sutra ujutro - "ali nije baš mnogo lepo za gledanje, naravno", reče Blaj. Nirgal pristade. Pratioci nisu imali ništa protiv, pod uslovom da pođu i oni. Postigoše dogovor da se to uradi.
<BR>&nbsp;&nbsp;&nbsp;&nbsp;&nbsp;I tako provedoše noć u toj bučnoj, vlažnoj podvodnoj fabrici. Blaj i kolege nastojali su da nađu neku opremu koja bi Nirgalu pristajala po veličini. Prespavali su na kratkim, uzanim ležajevima u Blajovoj lađici, koja ih je ljuljuškala kao kakva velika, nezgrapna kolevka.
<BR>
<BR>&nbsp;&nbsp;&nbsp;&nbsp;&nbsp;Sledećeg jutra - opet mašina pućka. Probijali su se kroz laku izmaglicu Marsove boje; narandžasta i ružičasta boja plovile su sad na jednu stranu, sad na drugu, preko mlitave, staklaste vode koja je, opet, bila slezove boje. Oseka se bližila najnižoj tački, pa su vadioci potopljene imovine krenuli za Blajevom lađicom, u tri motorna čamca. U svakom čamcu bio je i po jedan Nirgalov pratilac. Manevrisali su između dimnjaka, semafora, električnih stubova, često se savetovali. Blaj je poneo jednu pohabanu knjižurinu sa mapama; sad je izvikivao nazive pojedinih ulica gradića Šiernesa, plovio do pojedinih adresa na kojima su bile određebne prodavnice ili magacini. Iz mnogih magacina u lučkom delu gradića sve je već bilo odneto, ali bilo je i drugih prodavnica i magacina među stambenim blokovima, podalje od bivše luke. Tu je bila i njihova današnja meta. "Evo nas, Karlton Lejn broj dva." Bila je to juvelirnica, blizu jedne male pijace. Nastojaćemo da pronađemo drago kamenje i konzervisanu hranu, da bismo imali, hajd da kažemo, ravnotežu."
<BR>&nbsp;&nbsp;&nbsp;&nbsp;&nbsp;Ukotvili su se za gronji kraj jedne reklamne table i ugasili motor lađice. Blaj je bacio preko ograde brodića neki mali predmet na kablu, a onda počeo gledati, zajedno sa još trojicom, na AI ekran ugrađen u krmanošku instrument-tablu. Kabl se odmotavao sa doboša koji je tužno škripao. Na ekranu se mutna slika u boji menjala od smeđih boja u crnu i opet ka smeđima.
<BR>&nbsp;&nbsp;&nbsp;&nbsp;&nbsp;"Kako znate šta je to što se vidi?" upita Nirgal.
<BR>&nbsp;&nbsp;&nbsp;&nbsp;&nbsp;"Ne znamo."
<BR>&nbsp;&nbsp;&nbsp;&nbsp;&nbsp;"Ali, gledajte, ono su vrata. Vidite?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Blaj poče kuckati po jednoj maloj tastaturi ispod ekrana. "Uđi sada... E, tako. Sad smo ušli. Trebalo bi da je to pijaca."
<BR>&nbsp;&nbsp;&nbsp;&nbsp;&nbsp;"Pa zar nisu svi imali vremena da iznesu svoju imovinu?" upita Nirgal.
<BR>&nbsp;&nbsp;&nbsp;&nbsp;&nbsp;"Ne u celosti. Celo stanovništvo Istočne obale Engleske moralo se preseliti otprilike u isto vreme, tako da nije bilo dovoljno prevoznih sredstava; ljudi su nosili koliko je moglo stati u njihova kola. Ko je imao kola. Mnogi su ostavili kuće pune stvari, nisu ništa ni odneli. Zato mi vadimo ono što vredi da se izvadi."
<BR>&nbsp;&nbsp;&nbsp;&nbsp;&nbsp;"A vlasnici?"
<BR>&nbsp;&nbsp;&nbsp;&nbsp;&nbsp;"A, pa ima registar. Mi potražimo po registru i pozovemo vlasnike, ako je moguće pronaći ih. Ako hoće svoje stvari, moraju nam platiti za uslugu vađenja tih stvari iz mora. Ako neće, mi tu robu prodajemo na ostrvu. Narodu je potreban nameštaj, a i mnogo druge robe. Evo, pogledaj - sad ćemo videti šta je šta."
<BR>&nbsp;&nbsp;&nbsp;&nbsp;&nbsp;Blaj pritisnu jedno dugme. Slika na monitoru postade svetlija. "Oh, da. Frižider. Dobro bi nam došao, ali izvaditi ga, to je strašno teško."
<BR>&nbsp;&nbsp;&nbsp;&nbsp;&nbsp;"A kuća?"
<BR>&nbsp;&nbsp;&nbsp;&nbsp;&nbsp;"Pa, nju ćemo srušiti eksplozivom. Pašće cela odjednom, ako postavimo naboje kako treba. Ali ne ovog jutra. Ostavićemo samo marker na njoj, idemo dalje."
<BR>&nbsp;&nbsp;&nbsp;&nbsp;&nbsp;Otpućkali su dalje. Blaj i još jedan čovek gledali su monitor veštačke inteligencije, raspravljajući se, vrlo prijateljski, kuda treba sad poći. "Ovaj grad ni pre poplave nije vredeo mnogo", objasni Blaj Nirgalu. "Tone on, bogami, već jedno sto-dvesta godina. Još od onih vremena kad nam se rasturila imperija."
<BR>&nbsp;&nbsp;&nbsp;&nbsp;&nbsp;"Kad je prestalo doba jedrenjaka, hoćeš reći", dodade onaj do Blaja.
<BR>&nbsp;&nbsp;&nbsp;&nbsp;&nbsp;"To mu na isto iziđe. Stara, dobra Temza bila je sve manje u upotrebi posle toga, i sve te lučke varošice na ušću počele su da osiromašuju. A to su počele veoma davno."
<BR>&nbsp;&nbsp;&nbsp;&nbsp;&nbsp;Najzad Blaj ugasi motor i pogleda svoje saputnike. Na njihovim licima sa velikim zulufima Nirgal vide neku čudnu mešavinu pomirenosti sa nevoljom i radosnog iščekivanja. "Dakle, tu smo."
<BR>&nbsp;&nbsp;&nbsp;&nbsp;&nbsp;Ljudi počeše da vade ronilačku opremu iz svojih torbi: kompletna ronilačka odela, rezervoare za vazduh, maske za lice, poneko i kacigu. "Mislili smo da bi ti mogla odgovarati Erikova oprema", reče Blaj. "On je bio džin." Pa izvuče iz ormana jedno dugačko, crno, ronilačko odelo, bez stopala i rukavica, i samo kapuljaču i masku za lice, a ne kacigu. "Tu su mu i čizme."
<BR>&nbsp;&nbsp;&nbsp;&nbsp;&nbsp;"Da probam..."
<BR>&nbsp;&nbsp;&nbsp;&nbsp;&nbsp;Tako su on i još dvojica skinuli običnu odeću i obukli ronilačku; huktali su i znojili se, nastojeći da navuku tkanine na telo i pritegnu rajsferšluse i tesne okovratnike. Pokazalo se da na Nirgalovom odelu postoji velika trouglasta poderotina na levoj strani torzoa, što je bilo baš dobro, jer inače Nirgal možda ne bi mogao da stane u odelo tako malo za njega. Stezalo ga je oko prsa, iako su mu nogavice bile preširoke. Jedan od ronilaca, po imenu Kev, prilepi tu poderotinu flasterom. "Držaće, bar za jedno ronjenje. Ali jasno ti je šta se desilo Eriku, a?" Kev kucnu Nirgala po jednoj strani tela. "Pazi da te ne zahvati naš sopstveni kabl."
<BR>&nbsp;&nbsp;&nbsp;&nbsp;&nbsp;"Paziću."
<BR>&nbsp;&nbsp;&nbsp;&nbsp;&nbsp;Nirgal oseti jezu ispod tog pocepanog, pa flasterima ukrpljenog mesta na ronilačkoj odeći koja mu se sad činila ogromna. Čoveka je zahvatio kabl i pritegao uz neki metal. To je moralo užasno boleti - kobni udarac - koliko li je dugo čovek ostao svestan posle toga? Minut? Dva? Previjajući se u agoniji, u mraku...
<BR>&nbsp;&nbsp;&nbsp;&nbsp;&nbsp;On se otrže od tog pomnog zamišljanja Erikovog kraja, potresen. Pričvrstili su aparat za kiseonik na njegovu nadlakticu i za masku na licu; najednom, on poče da diše neki hladan, suv vazduh. Rekoše mu: čisti kiseonik. Blaj opet zapita da li je Nirgal čvrsto rešio da roni, s obzirom na to da je nešto počeo da drhti. "Nnne ne", reče Nirgal. "Dobar sam ja sa hladnoćom, a ova voda i nije toliko hladna. Osim toga, već sam napunio to odelo - znojem."
<BR>&nbsp;&nbsp;&nbsp;&nbsp;&nbsp;Drugi ronioci klimnuše glavom, i sami se znojeći. Priprema za ronjenje bila je težak posao. Kad konačno počeše da plivaju, Nirgal vide da je to, zapravo, lakše. Niz jedne merdevine, i... Ohhh! Da! Sloboda od te gravitacije koja toliko mrvi, prelazak u nešto veoma slično marsovskoj 'g', u nešto možda čak i lakše. Kakvo olakšanje! Nirgal je srećno udisao hladni kiseonik iz boce, i malo je nedostajalo pa da zaplače zbog ove iznenadne slobode njegovog tela, koje je plovilo nadole kroz umirujuću mutnoću. Oh, da - njegov svet na Zemlji je podvodni svet.
<BR>&nbsp;&nbsp;&nbsp;&nbsp;&nbsp;Još dublje, stvari su bile mračne i amorfne kao maločas na ekranu, osim u kupama svetlosti koje su izbijale iz svetiljki, očigledno veoma jakih, na glavama druge dvojice ronilaca. Nirgal ih je pratio, plivajući malo iznad i iza njih, tako da je imao najbolji vidik. Voda u ovom ušću bila je hladna, po Nirgalovoj proceni oko 285 stepeni K, ali vrlo malo te hladnoće uvlačilo se na zglavkovima i oko kapuljače; nasuprot tome, voda zarobljena u njegovom odelu ubrzo se toliko zagrejala od njegovog napora, da mu je hladnoća na šakama i licu (i na rebrima sa leve strane) zaista pomagala da se ne pregreje.
<BR>&nbsp;&nbsp;&nbsp;&nbsp;&nbsp;Ta dva konusa svetlosti sevala su tamo-amo zato što su ronioci okretali glavu da vide razne stvari oko sebe. Plivali su jednom uskom ulicom. Zgrade i kolovozi, ulice i uglovi, a sve u mutnoj sivoj vodi... to je avetinjski podsećalo na onu izmaglicu iznad površine.
<BR>&nbsp;&nbsp;&nbsp;&nbsp;&nbsp;Uskoro su plivali u mestu, ispred jedne ciglene trospratne zgrade. Ta zgrada bila je izgrađena tako da tačno popuni trougaoni prostor između dve ulice koje su se sastajale pod oštrim uglom. Kev pokretima pokaza Nirgalu da ostane napolje, što je Nirgal vrlo rado poslušao. Drugi ronilac je sve vreme držao u ruci kraj jednog kabla, tako tankog da se maltene nije ni mogao videti; sada zapliva kroz vrata, u zgradu, vukući kabl za sobom. Za gornji deo ragastova pričvrstio je malu koturaču i provukao kabl kroz nju. Vreme je prolazilo; Nirgal je plivucao polako oko te građevine klinastog oblika, zavirivao kroz prozore drugog sprata u kancelarije, prazne sobe i stanove. Pojedini komadi nameštaja plovili su pritisnuti uz plafone soba. Pokret u jednoj od soba navede ga da se trgne i uzmakne; plašio se kabla; ali je kabl bio sa druge strane zgrade. Izvesna količina vode provukla mu se u usta, pored gumenog usnika za disanje; on je proguta da mu ne bi smetala. Imala je ukus na so, blato i bilje, i na nešto neprijatno. On zapliva dalje.
<BR>&nbsp;&nbsp;&nbsp;&nbsp;&nbsp;Na ulaznim vratima, Kev i onaj drugi izvlačili su mali, metalni sef. Kad su ga izvukli, odbacili su se metar-dva iznad sefa, a onda su samo čekali. Kabl se poče dizati, zatim i potezati sef uvis kroz vodu. Njih dvojica plivala su ukrug oko uzlazećeg kabla kao neki trapavi baletski tim, a sef brzo prođe kroz površinu i nestade. Kev zapliva nazad, unutra, i iziđe noseći dve male vreće. Nirgal se odbaci donde i uze jednu, a zatim velikim, raskošnim odmahivanjem nogu zapliva, kao da pulsira, gore do brodića. Izroni u blistavo svetlo izmaglice. Veoma je raspoložen bio za novo ronjenje, ali Blaj reče da neće da ih vidi više u vodi, i zato Nirgal ubaci oba svoja nožna peraja preko ivice u brodić, a onda se lestvicama i sam pope unutra. Preznojavao se dok je sedao na jednu klupu; bilo je olakšanje skinuti masku sa lica, bez obzira na to što su mu, dok je to radio, kaiševi maske čupali kosu. Lepljivi vazduh prijao je njegovoj koži, dok su mu ljudi pomagali da se iskobelja iz ronilačkog odela.
<BR>&nbsp;&nbsp;&nbsp;&nbsp;&nbsp;"Vidi mu prsa, građen je kao hrt."
<BR>&nbsp;&nbsp;&nbsp;&nbsp;&nbsp;"Disao isparenja celog života."
<BR>&nbsp;&nbsp;&nbsp;&nbsp;&nbsp;Izmaglica se maltene sasvim razišla, otkrila je belo nebo na kome je sunce bilo bleštava traka još izrazitije beline. Težina se opet vratila u Nirgala, i on nekoliko puta duboko udahnu da bi prebacio svoje telo u taj ritam rada. Stomak mu je bio sav uznemiren, a pluća su ga pomalo bolela pri najdubljem delu svakog udisaja. Brodić se oko njega ljuljao nekako jače nego što bi moglo biti zbog onih morskih talasa napolju. Nebo se pretvori u cink, a Sunčev kvadrant u grubi, zaslepljujući blesak. Nirgal ostade u sedećem položaju. Sad je disao brže i pliće.
<BR>&nbsp;&nbsp;&nbsp;&nbsp;&nbsp;"Da li ti se dopalo?"
<BR>&nbsp;&nbsp;&nbsp;&nbsp;&nbsp;"Da!" reče on. "Kamo sreće da mogu svuda da se osećam tako."
<BR>&nbsp;&nbsp;&nbsp;&nbsp;&nbsp;Na ovu pomisao, nasmejali su se. "Evo ti šolja čaja."
<BR>&nbsp;&nbsp;&nbsp;&nbsp;&nbsp;Možda je ronjenje bilo greška. Posle ronjenja, zemaljsko 'g' više nikad nije Nirgalu izgledalo kao nešto normalno. Disanje je bilo naporno. Vazduh je dole u podvodnoj fabrici bio toliko vlažan da se Nirgalu činilo da bi mogao stisnuti pesnicu i piti vodu iz nje. Bolelo ga je grlo, pluća takođe. Pio je mnogo čaja, šolju za šoljom, ali je ostajao žedan. Sa sjaktavih zidova slivala se voda, a u govoru ovih Engleza ništa nije bilo razumljivo, sve neki slogovi ouuv i oij, ili looor ili aajmi, ni nalik marsovskom engleskom. Drugi jezik. Sad svi govore drugačijim jezicima. Šekspirovi pozorišni komadi nisu ga pripremili za to.
<BR>&nbsp;&nbsp;&nbsp;&nbsp;&nbsp;Spavao je opet na onom malom ležaju u Blajovoj lađici. Sutra, uz saglasnost pratilaca, isploviše iz Šiernesa i krenuše na sever preko ušća Temze, u ružičastoj izmaglici još gušćoj nego prethodnog dana.
<BR>&nbsp;&nbsp;&nbsp;&nbsp;&nbsp;Kad su isplovili na ušće, ništa se više nije moglo videti osim izmaglice i mora. Nirgal je i ranije imao priliku da se nađe u oblacima, naročito na zapadnim obroncima Tarzisa, gde su frontovi vazduha nadirali uz tu ogromnu uzvisinu; ali, naravno, nikad na vodi. I svaki put su temperature bile znatno ispod nule, a oblaci, zapravo, neka vrsta letećeg snega, veoma belog, suvog i finog, koji se valjao preko zemljišta i obavijao ga belim prahom. Ništa ni nalik ovom tečnom svetu, gde ima vrlo malo razlike između ustalasane vode i naleta magle iznad nje, između tečnog i gasovitog agregatnog stanja koje se smenjuju bez kraja. Brodić se ljuljao nekim svojim ritmom, silovitim i nepravilnim. Neki mračni objekti pojavljivali su se u marginama izmaglice, ali Blaj nije obraćao pažnju na njih, samo je oštro motrio napred, kroz krmanoški prozor toliko orošen vodom da se tu već moglo govoriti o neprovidnosti. Takođe je gledao nekoliko ekrana ispod prozora.
<BR>&nbsp;&nbsp;&nbsp;&nbsp;&nbsp;Iznenada, Blaj ugasi motor, a njihanje brodića pretvori se u opako valjanje sa leve strane na desnu. Nirgal se držao za zidove krmanoške kabine. Virio je kroz prozore, pokušavajući da vidi šta je to navelo Blaja da stane. "Veliki brod za Sautend", reče Blaj i nastavi plovidbu, ali veoma lagano.
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Levo." Pokaza prstom na jedan ekran, zatim levo od broda. Nirgal ne vide ništa.
<BR>&nbsp;&nbsp;&nbsp;&nbsp;&nbsp;Blaj ih dovede do jednog dugačkog, niskog gata, za čije je obe strane bilo privezano mnoštvo brodića. Gat je vodio ka severu kroz izmaglicu, do gradića Sautend-na-moru, koji se od morskih talasa dizao kao nagib prekriven zgradama i nestajao u magli.
<BR>&nbsp;&nbsp;&nbsp;&nbsp;&nbsp;Nekoliko ljudi dočeka Blaja pozdravima - "Lep dan, zar ne?" "Izvrstan" - i poče da istovaruje kutije iz tovarnog prostora njegovog brodića.
<BR>&nbsp;&nbsp;&nbsp;&nbsp;&nbsp;Blaj se raspitivao o Azijatkinji iz Flisingena, ali su ljudi odmahivali glavom. "Ona Japanka? Nije ovde, drugar."
<BR>&nbsp;&nbsp;&nbsp;&nbsp;&nbsp;"U Šiernesu kažu da su ona i njena grupa došli u Sautend."
<BR>&nbsp;&nbsp;&nbsp;&nbsp;&nbsp;"Zašto bi to rekli?"
<BR>&nbsp;&nbsp;&nbsp;&nbsp;&nbsp;"Zato što misle da se tako dogodilo."
<BR>&nbsp;&nbsp;&nbsp;&nbsp;&nbsp;"Kad ti slušaš ljude koji žive ispod vode."
<BR>&nbsp;&nbsp;&nbsp;&nbsp;&nbsp;"Ona baba Pakistanka?" rekoše na pumpi za dizel-gorivo na drugom kraju gata. "Otišla je ona u Šouberines, još prilično davno."
<BR>&nbsp;&nbsp;&nbsp;&nbsp;&nbsp;Blaj baci pogled ka Nirgalu. "To je samo nekoliko milja ka istoku. Ako bi ona bila tamo, ovi bi znali."
<BR>&nbsp;&nbsp;&nbsp;&nbsp;&nbsp;"Pa, da probamo", reče Nirgal.
<BR>&nbsp;&nbsp;&nbsp;&nbsp;&nbsp;Zato su natočili gorivo u rezervoar i otpućkali sa gata na istok, kroz izmaglicu. S vremena na vreme, videli su levo od sebe mnoštvo zgrada na nagibu nekog brda. Zaobišli su jedan mali rt i okrenuli ka severu. Blaj ih doveze do još jednog plovećeg doka, uz koji je bilo vezano znatno manje brodića nego na Sautendu.
<BR>&nbsp;&nbsp;&nbsp;&nbsp;&nbsp;"Ona banda Kineza?" povika jedan starac bez zuba. "Ošli u Zaliv svinja! Jest! Ostavili nam staklenu baštu! Oni su nekakva crkva."
<BR>&nbsp;&nbsp;&nbsp;&nbsp;&nbsp;"Zaliv svinja je sledeći gat", reče Blaj, gledajući zamišljeno ispred sebe dok je vrteo krmanoški točak i udaljavao lađicu od gata.
<BR>&nbsp;&nbsp;&nbsp;&nbsp;&nbsp;Tako krenuše na sever. Ovde se obala u celosti sastojala samo od potopljenih zgrada. Englezi su svojevremeno zidali tako blizu moru! Očito nisu imali razloga da se plaše ikakve promene u nivou mora. Koja se, međutim, dogodila. Otud ova čudna vodozemna oblast, ova civilizacija između dve plime, negdašnje i sadašnje, civilizacija koja se ljulja u magli.
<BR>&nbsp;&nbsp;&nbsp;&nbsp;&nbsp;Na jednoj grupi zgrada primećivalo se da prozori svetlucaju. Bile su ispunjene prozirnim naduvanim materijalom, voda je istisnuta, zatim su iznova nastanjene; gornji spratovi ostali su malo iznad vode, donji malo ispod. Blaj dovede brodić do jednog niza povezanih plovećih dokova. Pozdravi ih jedna grupa žena u radnim mantilima i u žutim kišnim ogrtačima; one su krpile neku veliku crnu mrežu. Blaj ugasi motor i povika: "Je l' bila ona gospođa iz Azije do vas, da vas vidi?"
<BR>&nbsp;&nbsp;&nbsp;&nbsp;&nbsp;"Jeste. Ona je unutra, dole, u onoj zgradi na kraju."
<BR>&nbsp;&nbsp;&nbsp;&nbsp;&nbsp;Nirgal je osećao kako ga puls protresa iznutra, a osećaj za ravnotežu napušta, tako da se sad morao pridržavati za ogradu. Prekorači iz brodića na gat. Pešice do poslednje zgrade, a to je nekada bila neka gostionica sa sobama za iznajmljivanje ili tako nešto; sada mnogo oštećena. Kroz sve njene otvore i pukotine videlo se svetlucanje; vazduh unutra; ispunjena, dakle, providnim mehurom i vazduhom. I obiljem zelenih biljaka, koje su se, gledano spolja, mogle videti kroz zapljuskivanje sive vode po površini mehura. Nirgal se sad pridržavao šakom za rame malenog kapetana, koji ga povede kroz jedna vrata, pa niz uske stepenice, u jednu sobu čiji je čitav jedan zid bio srušen i otvoren prema moru, kao prljavi akvarijum.
<BR>&nbsp;&nbsp;&nbsp;&nbsp;&nbsp;Jedna vrlo sitna žena u pripijenom odelu boje rđe pojavi se na vratima na drugom kraju sobe. Sede kose, crnih očiju, hitra i odmerena; kao ptica. Ne Hiroko. Ona se netremice zagleda u njih.
<BR>&nbsp;&nbsp;&nbsp;&nbsp;&nbsp;"Jesi ti ona što je došla iz Flisingena?" upita Blaj, prethodno bacivši pogled gore ka Nirgalu. "Ona koja gradi ove podvodne bašte?"
<BR>&nbsp;&nbsp;&nbsp;&nbsp;&nbsp;"Jesam", reće žena. "Mogu li vam pomoći?" Imala je visok glas, britanski naglasak. U Nirgala je zurila bezizražajno. Još neki ljudi su ulazili u sobu. Izgledala je kao ono lice koje je Nirgal jednom prilikom video u reljefu, u nekoj litici, u oblasti Meduza Valis. Možda postoji još jedna Hiroko, različita od one; luta po obe planete i podiže građevine...
<BR>&nbsp;&nbsp;&nbsp;&nbsp;&nbsp;Nirgal strese glavom. Vazduh je bio kao u staklenoj bašti u kojoj su biljke počele da trunu. Svetlost veoma mutna. Jedva se vukao uz stepenice. Blaj se na odlasku pozdravljao sa onima tamo. Povratak u blistavu maglu. U brodić. Jurnjava za pramenovima izmaglice. Zavera, neko je hteo da ga skloni iz Berna. Ili da se našali. Ili je čovek pogrešio bez zle namere.
<BR>&nbsp;&nbsp;&nbsp;&nbsp;&nbsp;Blaj dovede Nirgala do klupe u kabini, blizu rukodržača zavarenih za zid. "Pa, eto", reče.
<BR>&nbsp;&nbsp;&nbsp;&nbsp;&nbsp;Valjanje levo i desno, i zabadanje pramcem u talase i propinjanje; sve kroz maglu koja se sklopila oko njih. Mutan i tmuran dan na vodi, pljuskanje kroz upravo onu promenu agregatnog stanja, gde voda postaje vodena para i obratno. Životarenje u sendviču između ta dva. Nirgala je hvatao neki dremež. Nema sumnje, Hiroko je ostala na Marsu. I tamo radi svoj posao, u potpunoj tajnosti, kao i obično. Da. Besmisleno je bilo i pomišljati drugačije. Kad se on vrati na Mars, naći će je. Dabome: eto cilja. On postavlja sebi taj zadatak. Naći Hiroko i dovesti je opet pred javnost. Da se sigurno zna da je ostala živa. Jedino tako može on biti siguran, podići ovu strašnu težinu sa svog srca. Da: naći će on nju.
<BR>&nbsp;&nbsp;&nbsp;&nbsp;&nbsp;Dok ih je motor gurao preko oštro ustalasane vode, izmaglica se podiže. Niski, sivi oblaci hitali su iznad njihovih glava, ispuštali poneko povesmo kiše u talase. Oseka je bila, i more se spuštalo, i baš kad su oni poprečno prelazili preko ušća Temze, matica reke zahuktala se punom snagom. Sivosmeđa površina vode razbijala se i pretvarala u kašu, talasi su naletali iz svih pravaca odjednom, voda je naprosto đipala i bacakala se penušavo, ali sve to skupa brzo je strujalo ka istoku, ka Severnom moru. Onda se vetar okrenuo i prosuo takođe niz Temzu, i gle - najednom svi talasi složno hrle ka moru. Među dugačkim kolačima od pene plovilo je sve i svašta: sanduci, nameštaj, krovovi, cele kuće, prevrnuti čamci, komadi drveta. Naplavine. Blajeva posada stajala je na palubi, naginjala se preko ograde držeći dvoglede i motke sa kukama za hvatanje; dovikivali su mu da izbegne nešto ili da pokuša da priđe nečem drugom. Zaneli su se u posao. "Šta to plovi?" upita Nirgal Blaja.
<BR>&nbsp;&nbsp;&nbsp;&nbsp;&nbsp;"London", reče Blaj. "Plovi jebeni London, Temza ga spira i odnosi u more."
<BR>&nbsp;&nbsp;&nbsp;&nbsp;&nbsp;Dna oblaka hitala su ka istoku iznad njihovih glava. Gledajući okolo, Nirgal vide na pučini mnogo drugih brodića na uznemirenim vodama velikog ušća; vadili su pojedine predmete iz naplavina ili su naprosto ribarili. Nekima je Blaj u prolazu mahao, drugima trubio. Siloviti zvuci brodskih sirena dobacivali su se kroz vetar preko sive mrljaste estuarije; i prenosili valjda neke poruke, jer Blajova posada je pojedine takve zvuke komentarisala.
<BR>&nbsp;&nbsp;&nbsp;&nbsp;&nbsp;Onda Kev povika: "Ej, ljudi, šta je ono!" pokazavši prstom uzvodno.
<BR>&nbsp;&nbsp;&nbsp;&nbsp;&nbsp;Iz jednog bedema magle koji je prekrivao ušće Temze izronio je brod sa jedrima, sa mnogobrojnim jedrima, koja su bila okačena o poprečne grede na tri jarbola, u arhetipskoj konfiguraciji Nirgalu veoma dobro poznatoj, iako je nikada ranije nije u stvarnosti ugledao. Trubljenje sa mnogih brodića horski je pozdravilo nailazak ovog priviđenja - trubili su ludo, dugim neprekinutim zvucima, svi uglas uz stalno pridruživanje novih, kao komšiluk sa mnogo pasa koji se u nekom trenutku noći svi probude i svi zapnu da laju i postepeno se u tome zahuktavaju. Iznad Nirgala eksplodira oštar, prodoran, stravično jak zvuk Blajove sirene, koja se tek sad pridružila horu. Nirgal nikad ranije nije čuo zvuk tako razorno jak - bole uši! Gušći vazduh, zato i gušći zvuk, dabome. Blaj se cerio, a dugme sirene pritiskao pesnicom. Posada je stajala na palubi, uz ogradu, pozdravljajući svojim nečujnim kricima ovo iznenadno ukazanje.
<BR>&nbsp;&nbsp;&nbsp;&nbsp;&nbsp;Najzad Blaj podiže pesnicu sa dugmeta. "Šta je to?" povika Nirgal.
<BR>&nbsp;&nbsp;&nbsp;&nbsp;&nbsp;"To je 'Kati Sark'!" reče Blaj, pa zabaci glavu i poče se smejati. "Bila je pričvršćena za dok u Griniču! U parku, dobro pričvršćena! Neki manijaci su je, izgleda, oslobodili. Divna zamisao, divna. Oslobodili i valjda vukli do nasipa protiv poplave, pa u reku. Vidi jedra!"
<BR>&nbsp;&nbsp;&nbsp;&nbsp;&nbsp;Po četiri jedra, ili pet, bilo je razmotano na svakom jarbolu starog klipera. Između jarbola bilo je takođe razapeto i nekoliko trouglastih jedara, kao i produžno trouglasto jedro ispred pramca. Brod je jurio za osekom, imajući jak vetar u leđa, pa je naprosto sekao kroz naplavine i šibao kroz talase, tako da su beli čaršavi presečene vode izletali ispod pramca u stranu. Nirgal vide da na poprečnim gredama stoje mornari; većinom su se naginjali preko konopaca i mahali jednom rukom u znak pozdrava šarolikoj flotili motornih brodića koja se okupljala da vidi 'Kati Sark' u prolazu. Sa vrhova sva tri jarbola vijorile su, opružene prema napred, izdužene trouglaste zastave, velike, plave, sa crvenim krstom na sredini. Kad je jedrenjak dojurio blizu Blajevog motornog brodića, Blaj poče trubiti opet i opet, a posada se dernjati iz sveg glasa. Jedan mornar na samom kraju poprečne grede glavnog jedra na središnjem jarbolu 'Kati Sark' stade im mahati oberučke, stojeći na konopima i upirući se prsima u veliki valjak od uglačanog drveta ispred sebe. Onda izgubi ravnotežu; svi su gledali kako se stvar dešava, kao na usporenom filmu; ustiju zaokruženih u malo 'o', mornar je padao leđima unazad i sručio se u masu bele, zapenušene vode koja se, odgurnuta prolaskom broda, valjala u stranu, ka njima. Blajovi drugari svi uglas povikaše: "Ne!" Blaj glasno opsova i pojača rad motora, koji se sada, u odsustvu gromke sirene, najednom čuo vrlo jako. Krmeni deo brodića utonu dublje u vodu, i oni pođoše brzo ka palom mornaru, koji je sad bio samo jedna crna tačka među mnogim naplavinama, ali tačka koja diže ruku i maše mahnito.
<BR>&nbsp;&nbsp;&nbsp;&nbsp;&nbsp;Špalir brodova odasvud je trubio, svirao, galamio; a 'Kati Sark' je bez zastoja jurila dalje. Prema pučini, punom brzinom, sa svim jedrima ispupčenim i napetim; viđena s leđa, bila je predivan prizor. Dok su oni stigli do palog mornara, krma klipera već se videla kao nešto što leži nisko na vodi, daleko na istoku, ali je mnoštvo belih jedara i crnih konopaca još i sad bilo upečatljiva slika koja, međutim, najednom ulete u drugi zid magle i nestade.
<BR>&nbsp;&nbsp;&nbsp;&nbsp;&nbsp;"Koji slavan prizor, ljudi!" ponavljao je jedan Blajov član posade. "Koji slavan prizor!"
<BR>&nbsp;&nbsp;&nbsp;&nbsp;&nbsp;"Aha, jeste, slavan, a sad vadi ovog jadnika iz vode."
<BR>&nbsp;&nbsp;&nbsp;&nbsp;&nbsp;Blaj je pokrenuo propeler unazad, onda oslobodio kvačilo tako da je motor sad radio samo pomalo, 'u prazno'. Baciše jedne lestve od konopca preko ograde brodića i pomogoše mornaru da se popne. Ovaj se nekako izbatrga na palubu, gde ostade sav poguren; voda se slivala sa njega. Držao se za ogradu, cepteći od hladnoće. Onda se nagnuo nad more i počeo da povraća. Između napada povraćanja stizao je da kaže: "Oh, hvala." Kev i drugi poskidaše sa njega mokru odeću i umotaše ga u debelu, prljavu ćebad.
<BR>&nbsp;&nbsp;&nbsp;&nbsp;&nbsp;"Jebo te, al' si kreten", prodernja se Blaj na njega iz svoje uzdignute krmanoške kabine. "Mog'o si da oploviš svet sa 'Kati Sark', a sad si na 'Nevesti Fejveršema'. Jebeni, glupi idiot."
<BR>&nbsp;&nbsp;&nbsp;&nbsp;&nbsp;"Znam da jesam", reče čovek i nastavi da povraća.
<BR>&nbsp;&nbsp;&nbsp;&nbsp;&nbsp;Nabacili su mu i neke jakne na leđa, smejući se. "E moj drugar, onako da nam mašeš!" Uveli su ga u krmanošku kabinu da ne bi bio na vetru, i tu se onda sušio, obučen u neku rezervnu odeću koja mu je bila premalena. I celim putem do Šiernesa proglašavali su koliko je trapav i nespretan bio, koliko 'šontav'. On se smejao sa njima, proklinjao svoju zlu sreću, opisivao pad, glumio tu scenu gubitka ravnoteže. Kad su stigli u Šiernes, pomogli su mu da siđe u fabričicu ispod mora, i dali mu da jede vruću riblju čorbu; kao i da pije pintu za pintom gorkog piva; a on je bez prestanka prepričavao ljudima u trpezariji šta se i kako desilo, kako je izgubio naklonost Božju. A stizali su u trpezariju, niz lestve, mnogi. "Ej, ljudi, gledajte", našao bi se uvek neko da vikne, "ovaj trapavi stvor je pao sa 'Kati Sark' danas po podne, a ona je krenula punim jedrima za Tahiti!"
<BR>&nbsp;&nbsp;&nbsp;&nbsp;&nbsp;"Na ostrvo Pitkern", ispravljao ih je Blaj.
<BR>&nbsp;&nbsp;&nbsp;&nbsp;&nbsp;Mornar se grdno napio, ali nije prestajao da priča svoju pustolovinu, jednako često kao što su je pričali i njegovi spasioci. "Samo sam načas pustio konopac, kad ono se trže i tek - ja letim. Letim kroz prostor. A nisam mislio da će biti važno da l' se držim ili ne. Puštao sam se sa obe ruke stoput dok smo jedrili niz Temzu. Mož' još jedno pivo? Izvinjavam se, moram u vecu."
<BR>&nbsp;&nbsp;&nbsp;&nbsp;&nbsp;"Ah, Bože, bila je slavan prizor", reče Blaj. "Stvarno super. Naravno, nije im bilo potrebno da razapnu sva ona jedra, to je bilo samo da bi isplovili u fazonu, ali brate, Bog ih blagoslovio za to. Takav prizor."
<BR>&nbsp;&nbsp;&nbsp;&nbsp;&nbsp;Nirgalu je sve bilo mutno pred očima i zanjihano u glavi. Cela ta velika trpezarijska prostorija bila je sad sjajne crne boje, osim na pojedinim tačkama koje su se razmazivale u mlazeve drečavog sjaja. Svuda kjaroskuro ispreturanih predmeta, Brojgel u crnobeloj tehnici, a buka silovita. "Trinaeste, kad je bila poplava, pa kad mi je ušlo Severno more u moju spavaću so..." "Ej nemoj opet o trinaestoj, nemoj opet!" i tako dalje.
<BR>&nbsp;&nbsp;&nbsp;&nbsp;&nbsp;Otišao je u WC, misleći da će mu posle toga možda laknuti. Bila je to jedna ispregrađivana prostorija, u uglu zgrade. Na podu jedne od pregrada ležao je spaseni mornar i grčio se kao da pokušava da povraća. Nirgal uzmače od WC-a, vrati se u trpezariju i sede na najbližu klupu da malo sačeka. Jedna mlada žena, prolazeći pored njega, položi šaku na Nirgalovo teme. "Al' si vruć!"
<BR>&nbsp;&nbsp;&nbsp;&nbsp;&nbsp;Nirgal prisloni dlan sebi na čelo i pokuša da razmisli o ovome. "Ima 310 Kelvina", reče svoju perocenu. "E, jebi ga."
<BR>&nbsp;&nbsp;&nbsp;&nbsp;&nbsp;"Imaš temperaturu", reče ona.
<BR>&nbsp;&nbsp;&nbsp;&nbsp;&nbsp;Jedan od Nirgalovih telohranitelja sede na klupu pored njega. Nirgal mu reče za temperaturu, a čovek odvrati: "Hoćeš pitati AI na zglavku?"
<BR>&nbsp;&nbsp;&nbsp;&nbsp;&nbsp;Nirgal klimnu glavom i zatraži od kompjutera na svom levom šačnom zglavku da mu očita temperaturu. Pokaza se rezultat: 309 stepeni K. "E, do vraga."
<BR>&nbsp;&nbsp;&nbsp;&nbsp;&nbsp;"Kako se osećaš?"
<BR>&nbsp;&nbsp;&nbsp;&nbsp;&nbsp;"Osećam veliku vrućinu. I težinu."
<BR>&nbsp;&nbsp;&nbsp;&nbsp;&nbsp;"Trebalo bi da te odvedemo kod nekog da te pogleda."
<BR>&nbsp;&nbsp;&nbsp;&nbsp;&nbsp;Nirgal odmahnu glavom, ali upravo u tom zamahu glavom obuze ga talas vrtoglavice. Posmatrao je kako telohranitelj zove nekoga da 'načini aranžmane'. Pojavi se Blaj. Počeše da mu postavljaju pitanja.
<BR>&nbsp;&nbsp;&nbsp;&nbsp;&nbsp;"Noću?" reče Blaj. Nastavio se neki tihi razgovor. Blaj slegnu ramenima: nije dobra zamisao, ali bi se moglo, ako mora - to je njegovo sleganje ramenima govorilo. Telohranitelji odoše, a Blaj iskapi poslednju pintu - polalitrušu - piva, i ustade. Sad je Blajeva glava bila na istoj visini kao Nirgalova, iako je Nirgal sedeo naslonjen. Druga je to živa vrsta, zaista. Zdepasto i moćno građen vodozemac. Da li su i pre potopa znali da je to tako? Znaju li sad?
<BR>&nbsp;&nbsp;&nbsp;&nbsp;&nbsp;Ljudi su se pozdravljali s njim na odlasku, stezali mu šaku vrlo jako, ili blago. Pentranje uz okomitu cev sa lestvicama bilo je mukotrpan posao. Našli su se u prohladnoj, mokroj noći, u kojoj je sve bilo zaogrnuto plaštom magle. Bez ijedne dalje reči, Blaj ih povede na brodić. Isto tako ćutke upali motor i odveza brodić od doka. Pođoše pućkajući preko talasa niskih, ali vrlo širokih. Prvi put Nirgala ozbiljno obuze 'morska bolest'. Mučnina u želucu... gora od bola. On sede pored Blaja na jednu stoličicu i zagleda se u sivu kupu osvetljene vode i magle ispred njihovog pramca. Kad god bi iz magle izronio neki crni predmet, Blaj bi usporio, čak i prebacio propeler u vožnju unazad. Jednom Blaj poče da šišti. Ova vožnja je trajala dugo. Dok su se domogli ulica Fejveršema i privezali za jedan stub, Nirgal je bio toliko bolestan da više nije mogao ni da se oprosti od kapetana kako treba, samo se rukovao s njim i zagledao u njegove plave oči. Kakva lica. Duše ljudi možeš videti na njihovim licima. Jesu li to znali dosad? Onda: nema više Blaja. Oni sede u nekim kolima koja bruje kroz noć. Nirgalova težina se povećava kao ono kad je silazio liftom na planetu Zemlju. Ukrcavanje na avion, uzletanje u tami, sletanje u tami, u ušima bolno pucketanje zbog promene pritiska, želudac se napinje nagonom za povraćanje. U Bernu su, i Saks je tu pokraj njega, što je veoma umirujuće.
<BR>&nbsp;&nbsp;&nbsp;&nbsp;&nbsp;U postelji. Vruć je, diše vlažno i bolno. Kroz jedan prozor: Alpi. Belo izbija iz zelenog, kao da se smrt sama probija iz života i propinje uvis, podseća ga da je viriditas zeleni detonator koji se jednog dana mora vratiti u belinu eksplozije neke nove nove i u isti onaj raspoloživi izbor elemenata koji su postojali pre nego što su zahvaćeni prvim vrtloženjima. Belo i zeleno; imao je osećaj da mu se Jungfrau gura iz stomaka nagore, kroz grlo. Želeo je da zaspi, da se udalji od tog osećanja.
<BR>&nbsp;&nbsp;&nbsp;&nbsp;&nbsp;Saks sedi pokraj njega i drži ga za ruku. "Mislim da je njemu potrebno da bude u marsovskoj gravitaciji", govori Saks nekome, ko, po svemu sudeći, nije u toj sobi. "Ovo bi mogao biti neki oblik visinske bolesti. Ili je navukao neku zaraznu bolest. Ili alergiju. Sistemska reakcija. Edem u svakom slučaju. Hajde mi njega odmah da stavimo u svemirski avion i dignemo u neki g-prsten sa marsovskom gravitacijom. Ako sam u pravu, to će pomoći, ako nisam neće štetiti."
<BR>&nbsp;&nbsp;&nbsp;&nbsp;&nbsp;Nirgal požele da kaže nešto, ali ne uspe da dođe do daha za to. Ovaj svet ga je zarazio - zgnječio - skuvao u vodenoj pari i bakterijama. Udarac pesnicom u rebra: on, Nirgal, alergičan je na Zemlju. Steže Saksovu šaku i uvuče dah koji ga zabole kao nož u srce. "Da", zahripa Nirgal. "Kući, da."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
