<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Bilo bi lako naprosto preseći veliki obruč oko Marsa - anularno ogledalo - i pustiti ga da odleti bilo kuda u svemir, čak da napusti ravan ekliptike. Soletu isto tako: ispališ samo nekoliko njenih pozicionih raketa, i ona odleće kovitlajući se u krug, u krug, kao vatrometni katerinski točak.
<BR>&nbsp;&nbsp;&nbsp;&nbsp;&nbsp;Ali time bi se upropastila velika količina obrađenog aluminijum-silikata, što se Saksu ne bi dopalo. Zato on odluči da ispita mogućnost korišćenja direkcionih, usmeravajućih raketa, ali i refleksivnosti samih ogledala, za poduhvat usmeravanja tih struktura ka nekom drugom mestu u Sunčevom sistemu. Soleta može da se ispreči ispred Venere, a njena ogledala poravnaju tako da ona postane divovski suncobran, tako da se vrela planeta nađe u senci. Time bi bio otpočet proces zamrzavanja Venerine atmosfere, koja bi, ohlađena, padala na površinu planete. U literaturi se o ovome raspravlja već veoma dugo; kakve god planove za teraformiranje Venere da imaš, ovo je standardni prvi korak. Kad se to uradi, prstenasto ogledalo treba uvesti na odgovarajuću polarnu orbitu oko Venere, da bi reflektovanom svetlošću pomagalo da soleta/suncobran ostane na svom mestu, da ne bude potisnuta pritiskom Sunčevog zračenja. Dakle, bilo bi posla za obe te sprave, a bio bi to i dobar simbolični gest, još jedan, i govorio bi: Gledajte, možda se i ovaj veliki svet može teraformirati. Ne baš lako, ali moguće je. Time bi psihološki pritisak prema Marsu, navodno 'jedinoj mogućoj drugoj Zemlji', bio umanjen. Ovo nije logično, ali šta mari što nije logično? Istorija je čudna stvar, ljudi nisu racionalni sistemi, a u neobičnoj simboličnoj logici limbičkog sistema, ovo bi bio znak narodu Zemlje, nešto kao predskazanje, rasipanje psihičkog semena, bacanje zajedno. Gledajte tamo! Krenite tamo! A Mars ostavite na miru.
<BR>&nbsp;&nbsp;&nbsp;&nbsp;&nbsp;Zato je razgovarao o ovim stvarima sa naučnicima u Da Vinčiju. Sa onima koji se bave izučavanjem svemira. Oni su, zapravo, preuzeli u svoje ruke kontrolu nad ogledalima. Narod ih je iza leđa nazivao 'laboratorijski pacovi'; to se i na njega odnosilo, i o njemu se krišom (ali je on ipak čuo) tako govorilo. 'Saks-klonovi'. A to su bili ozbiljni mladi marsovski naučnici; kod njih si mogao naći otprilike iste varijacije temperamenta kao kod postdiplomaca i mladih doktora nauka u bilo kojoj laboratoriji bilo gde. Ali ko mari za činjenice? Saradnici Saksa moraju biti 'Saks-klonovi' i tačka. Na neki način, ko zna koji, dogodilo se to da je on postao model, etalon naučnika Marsovca: prvo kao tipični laboratorijski pacov u belom radnom mantilu, zatim kao autentični ludi naučnik (lud sto posto), zatim kao vođa oko koga radi pun zamak (u krateru izgrađen) 'vrednih Igora', svima je pogled ludački, a ponašanje smireno i uglađeno, mali mister Spokovi, svaki muškarac mršav i šontav kao ždral kad stoji na tvrdom tlu, svaka žena obučena bezbojno i bezoblično, što je njima način zaštite i kamuflaže, dokaz da su bespolne posvećenice Nauci. Sak je mnogo voleo celu tu družinu. Sviđala mu se njihova odanost nauci, bilo mu je to razumno - nagon da razumeš stvari i da ih iskažeš matematički. Razumna čežnja. Često je pomišljao: kad bi svi ljudi na svetu bili fizičari, ljudsko društvo bilo bi mnogo bolje. "Ah, ne, narod voli zamisao ravne vaseljene, zato što je koncept negativno zakrivljenog prostora težak za shvatanje." Hm, pa možda i nije. U svakom slučaju, mladi domoroci u krateru Da Vinči su moćna grupa, a da li su čudaci ili nisu čudaci to je drugo pitanje. U ovom trenutku Da Vinči kontroliše dobar deo tehnološke baze marsovskog podzemlja, a pošto se i Spenser punom snagom angažovao tamo, njihova proizvodna moć bila je ogromna. Iskreno govoreći, oni su bili inženjeri ove revolucije, oni su je čak i izazvali, i sada su de facto kontrolisali orbitalni prostor oko Marsa.
<BR>&nbsp;&nbsp;&nbsp;&nbsp;&nbsp;To je i bio jedan od razloga njihovog nezadovoljstva ili bar zbunjenosti kad im je Saks prvi put rekao o uklanjanju solete i anularnog ogledala. To je učinio na 'konferenciji putem ekrana', pa je mogao gledati kako se njihova lica uzbunjeno krive: kapetane, to nije logično. Ali ni građanski rat nije logičan. Pa, kad je tako, bolje ovo nego ono.
<BR>&nbsp;&nbsp;&nbsp;&nbsp;&nbsp;"Zar se neće ljudi usprotiviti?" upita Aonija. "Zeleni?"
<BR>&nbsp;&nbsp;&nbsp;&nbsp;&nbsp;"Sigurno da hoće", reče Saks. "Ali mi u ovom trenutku živimo u... u anarhiji. Ona grupa u Istočnom Pavonisu je nekakva proto-vlada, možda. Međutim, mi u Da Vinčiju kontrolišemo marsovski deo svemira. Pa, nek se oni bune koliko hoće, a mi da gledamo da zaustavimo građanski rat."
<BR>&nbsp;&nbsp;&nbsp;&nbsp;&nbsp;Objašnjavao je najbolje što je mogao. Tehnički izazov ovog predloga postepeno je privukao svu njihovu pažnju, jer je problem bio čist i jednostavan; brzo su zaboravili da budu šokirani samom pomišlju kao takvom. Zapravo, uputiti im ovakav tehnički izazov bilo je isto što i psu dobaciti kosku. Navalili su da glođu tehnički tvrđe delove problema, i već kroz nekoliko dana spremili su glatku, blistavu proceduru. Ona se uglavnom sastojala od toga da veštačkim inteligencijama daju prava uputstva; obično je bilo tako. Nastupala su vremena u kojima samo treba da jasno smisliš šta hoćeš da se postigne, a onda pozoveš neku AI i kažeš joj: 'molim te, uradi to i to', na primer, 'molim te zavrti soletu i prsten-ogledalo na orbitu Venere, a kriške solete poravnaj tako da ona počne dejstvovati kao štit koji će odbraniti Veneru od ma kakve dalje insolacije'; AI izračuna trajektorije i ispaljivanja raketa, takođe i pod kojim uglovima ogledala treba da budu, i posao se izvrši.
<BR>&nbsp;&nbsp;&nbsp;&nbsp;&nbsp;Možda ljudska bića postaju isuviše moćna. Majkl je večito pričao kako su njihove moći sada već božanske; Hiroko je svojim postupcima nagoveštavala da ne treba da bude nikakvih ograničenja u načinu korišćenja tih novih moći, te da se na tradiciju ne treba obazirati uopšte. Saks je, naprotiv, prilično uvažavao tradiciju, kao svojevrsni mehanizam opstanka kad sve drugo otkaže. Tehničari u Da Vinčiju cenili su tradiciju koliko ju je i Hiroko cenila - dakle, nimalo. Našli su se u jednom otvorenom trenutku istorije, nikom odgovorni. Zato su 'posao' uradili.
<BR>
<BR>&nbsp;&nbsp;&nbsp;&nbsp;&nbsp;Onda je Saks otišao kod Mičela, psihologa. "Brine me En."
<BR>&nbsp;&nbsp;&nbsp;&nbsp;&nbsp;Stajali su u jednom uglu velikog magacina na Istočnom Pavonisu; kretanje i žamor bučne gomile oko njih davali su im, zapravo, poboljšanu privatnost razgovora. Pa ipak, Mičel pogleda oko sebe i reče: "Haj'mo napolje."
<BR>&nbsp;&nbsp;&nbsp;&nbsp;&nbsp;Obukli su skafandre i izišli. Istočni Pavonis bio je lavirint šatora, skladišta, fabričica, pista, parkinga, cevovoda, ogromnih rezervoara, ekonomskih dvorišta; baš kao i đubrišta, gomila starog gvožđa, i drugog smeća mehaničke civilizacije, rasutog po okolini kao od eksplozije nekog vulkana. Mičel povede Saksa ka zapadu, kroz taj haos. Brzo dođoše do ivice kaldere, čime je ljudska zakrčenost naglo prebačena u sasvim drugi, neuporedivo širi kontekst, bio je to logaritamski pomak posle kog je faraonska hrpa ljudskih rukotvorina najednom dobila izgled bakterijske kolonije: mrljice.
<BR>&nbsp;&nbsp;&nbsp;&nbsp;&nbsp;Na samom rubu kratera, crnkasti, tačkasti bazalt bio je raspuknut u nekoliko koncentričnih 'pragova' koji su kao stepenici vodili sve niže, u dubinu, ali su svojom širinom bili, zapravo, terase. Tu su bila uklesana prava stepeništa, koja su vodila sa svake terase na onu nižu, ali najniža terasa završavala se ogradom. Mičel povede Saksa sve donde. Držeći se za ogradu, mogli su gledati dole u provaliju, pravo u kalderu... pet kilometara okomite litice. Ogromni prečnik kaldere davao je varljivi utisak da dubina nije baš tolika; svejedno, cela jedna okrugla država nalazila se dole, jedna zemlja daleko u dubinama provalije. A kad se Saks još prisetio koliko je kaldera minijaturna u odnosu na ukupnu veličinu ovog vulkana, učini mu se da oseća kako se Pavonis napinje pod njim kao kupasti kontinent, kao div koji se propeo iz atmosfere Marsa pravo u niža područja svemira. Nebo je, uistinu, bilo purpurno samo na horizontu, a gore je bilo manje-više crno; Sunce, tvrdi zlatni novčić na zapadu, koji je svojim blistanjem bacao po svetu senke oštre, iskošene. Videli su sve. Fini marsovski prah izbačen eksplozijama razišao se, sve se vratilo u svoju normalnu teleskopsku jasnoću. Kamen, nebo, i ništa više - osim što je neko nabacio na rub provalije jedan končić, nekakve zgradice. Kamen, i nebo, i Sunce. Enin Mars. Ako zanemariš one patuljaste zgraduljice razvučene tamo. Na Askreusu, Arsiji, Elizijumu, pa i na Olimpusu, neće biti ni tih 'mrljica od bakterija'.
<BR>&nbsp;&nbsp;&nbsp;&nbsp;&nbsp;"Mi bismo lako mogli proglasiti sve iznad osam kilometara za nacionalni park", reče Saks. "Da ostane zona praiskonske divljine zauvek."
<BR>&nbsp;&nbsp;&nbsp;&nbsp;&nbsp;"A bakterije?" upita Mičel. "Lišajevi?"
<BR>&nbsp;&nbsp;&nbsp;&nbsp;&nbsp;"Verovatno. Pa zar je to od nekog značaja?"
<BR>&nbsp;&nbsp;&nbsp;&nbsp;&nbsp;"En smatra da jeste."
<BR>&nbsp;&nbsp;&nbsp;&nbsp;&nbsp;"Ali, zašto, Mičel? Zašto je ona takva?"
<BR>&nbsp;&nbsp;&nbsp;&nbsp;&nbsp;Mičel slegnu ramenima.
<BR>&nbsp;&nbsp;&nbsp;&nbsp;&nbsp;Ali posle dugog ćutanja odgovori. "Razlozi su, van svake sumnje, složeni. Bila je podvrgnuta zlostavljanju kao devojčica, jesi li to znao?"
<BR>&nbsp;&nbsp;&nbsp;&nbsp;&nbsp;Saks odmahnu glavom. Pokušavao je zamisliti šta li bi ovo 'dvrgn stvlj' moglo da znači.
<BR>&nbsp;&nbsp;&nbsp;&nbsp;&nbsp;Mičel reče: "Njen otac je umro. Majka se preudala. En je tad imala osam godina. Od tada ju je očuh zlostavljao, sve do njene šesnaeste godine kad se preselila kod tetke, sestre njene majke. Pitao sam je u čemu se zlostavljanje sastojalo, ali ona odbija da kaže. Maltretiranje je maltretiranje, kaže ona. Osim toga, više se i ne seća dobro tih vremena, kaže."
<BR>&nbsp;&nbsp;&nbsp;&nbsp;&nbsp;"To verujem."
<BR>&nbsp;&nbsp;&nbsp;&nbsp;&nbsp;Mičel mahnu šakom u rukavici, sa uzdignutim prstima, kao da nekome ukazuje na nešto. "Pamtimo mi više nego što mislimo da pamtimo. Ponekad i više nego što bismo želeli."
<BR>&nbsp;&nbsp;&nbsp;&nbsp;&nbsp;Stajali su tako i gledali dole, u kalderu.
<BR>&nbsp;&nbsp;&nbsp;&nbsp;&nbsp;"To je teško poverovati", reče Saks.
<BR>&nbsp;&nbsp;&nbsp;&nbsp;&nbsp;Mičel je izgledao natmuren. "Je li? Među Prvih stotinu, pedeset su bile žene. Verovatno je da su neke od njih, ne samo jedna, bile napastvovane tokom života, od strane muškaraca. Ako je verovati statistikama, desetak njih, ili čak petnaest, prošle su u životu kroz tako nešto. Seksualno napastvovane, ili su dobijale batine, ili su već nekako bile zlostavljane... To, naprosto, tako ide."
<BR>&nbsp;&nbsp;&nbsp;&nbsp;&nbsp;"To je teško poverovati."
<BR>&nbsp;&nbsp;&nbsp;&nbsp;&nbsp;Sak se priseti kako je onomad nokautirao Filis. Pesnica u donju vilicu. Jedan jedini udarac: paf. Možda je malčice i prijalo. Ali tada je postojala potreba da se to učini. Barem je tako on tada mislio.
<BR>&nbsp;&nbsp;&nbsp;&nbsp;&nbsp;"Svako ima neke svoje razloge", reče Mičel; Saks se trže, jer nije očekivao taj zvuk. "Ili misli da ima." Mičel se trudio da nešto objasni. Trudio se na svoj tipično mičelovski način: da nekako prikaže da zlo nije tek samo zlo, nego da tu ima još nešto, nešto više. "U osnovi ljudske kulture", reče Mičel, razgledajući zemlje kalderske, pružene ispred njih dvojice, "nalazi se neurotično reagovanje na prve psihičke traume koje ljudi dožive. Pre rođenja, i dok su bebe, ljudi obitavaju u jednom narcisoidnom okeanskom blaženstvu, u kome jedinka jeste vaseljena cela. Onda, pred kraj 'bebastog' razdoblja, postanemo svesni da smo zasebne jedinke, koje se razlikuju i od svoje majke, i od svakog drugog. To je udarac od koga se nikad ne oporavimo sasvim. Postoji nekoliko neurotičnih strategija koje primenjujemo da bismo nekako razrešili tu stvar. Kao prvo, povratak, odstupanje, u smislu: stapanje opet u jednu celinu sa majkom. Kao drugo, poricanje majke i premeštanje našeg idealnog 'ja' na oca - strategija koja ume da potraje večno, tako da pripadnici takve kulture obožavaju svog kralja i Boga Oca, i tako dalje. Ili se taj ego-ideal pomeri još jednom, još dalje, pa ljudi obožavaju neke apstraktne ideje, bratstvo svih ljudi, i tome slično. Za sve ove komplekse postoje nazivi i celoviti opisi: dionizijski kompleks, persejski, apolonski i herkulovski. Sva četiri postoje, i sva četiri su neurotični, a svi sem prvog vode ka mizoginiji."
<BR>&nbsp;&nbsp;&nbsp;&nbsp;&nbsp;"To je jedan od tvojih semantičkih pravougaonika?" upita Saks sa strepnjom u glasu.
<BR>&nbsp;&nbsp;&nbsp;&nbsp;&nbsp;"Jeste. Kompleksi nazvani po Apolonu i po Herkulu mogli bi opisati zemaljsko industrijsko društvo. Onaj nazvan po Perseju osoben je za ranije kulture, ali se njegovi jaki zaostaci vuku, naravno, sve do naših dana. I sva tri su patrijarhalni. Sva tri poriču materinstvo, koje je u patrijarhalnom pogledu na svet povezano sa telom i sa prirodom. Pripisuju ženskom polu telesnost, instinktivnost, prirodnost, dok muški pol asociraju sa razumom, umom i zakonom. A zakon je na vlasti."
<BR>&nbsp;&nbsp;&nbsp;&nbsp;&nbsp;Očaran tolikim bacanjem zajedno, Saks samo reče: "A na Marsu?"
<BR>&nbsp;&nbsp;&nbsp;&nbsp;&nbsp;"Pa, na Marsu ideal čovekovog 'ja' možda čini pomak nazad ka materinstvu. Opet ka dionizijskom kompleksu, ili ka nekakvoj postedipovskoj reintegraciji sa prirodom, koju tek pokušavamo da izmislimo. Stvaramo možda neki novi kompleks, koji neće biti podložan neurotičnom preteranom ulaganju."
<BR>&nbsp;&nbsp;&nbsp;&nbsp;&nbsp;Saks odmahnu glavom. Zapanjujuće, koliko kitnjasta i zapetljana može postati jedna pseudonauka. To im je možda neka tehnika kompenzacije: očajnički pokušaj da 'psihologija' što više liči na fiziku. Ti ljudi ne uspevaju da shvate da fizika, iako (priznati se mora) jeste složena, stalno i uporno pokušava da postane što jednostavnija.
<BR>&nbsp;&nbsp;&nbsp;&nbsp;&nbsp;A Mičel se zahuktao, pa zapetljava sve dalje i dalje. U korelaciji sa patrijarhatom je kapitalizam, reče on, jedan hijerarhijski sistem u kome većinu muškaraca ekonomski eksploatišu, i takođe većinu tretiraju kao da su životinje, truju ih, pucaju na njih, izdaju ih, guraju tamo ili amo. Čak i pod najpovoljnijim okolnostima, gotovo svaki muškarac u tom sistemu je u stalnoj opasnosti da bude odbačen ili izbačen, da ostane nezaposlen, siromašan, nemoćan da materijalno obezbedi svoje voljene zavisnike, gladan, ponižen. Neki, uhvaćeni u zamke ovog nesrećnog sistema, iskaljuju svoj bes na svakome ko im dođe pod udar, pa i na svojim voljenim osobama, onim koje su ih ponajpre mogle utešiti. Nelogično ponašanje, čak i glupo. Okrutno i stupidno. Da. Mičel slegnu ramenima, kao da kaže da mu se ne dopada to do čega je, ovakvim lancem razmišljanja, stigao. Saksu se činilo da iz Mičelove argumentacije proističe da su muškarci velikom većinom, avaj, glupanderi, i da to svojim ponašanjem dokazuju. Limbički sistem kod mnogih umova je sasvim izobličen, nastavljao je Mičel, trudeći se da se udalji od svega toga i da nađe neko pristojno objašnjenje. Adrenalin i testosteron večito vrše pritisak na muškarca da pribegava reakcijama 'tuci se ili beži', a u nekim stvarno sumornim okolnostima dešava se da se električno kolo uspostavi duž osa 'trpim bol - nanosim bol', i da se tako uključuje, posle čega muškarac gubi svaku saosećajnost i čak sposobnost da sagledava svoj racionalni interes, pa postaje, ukratko rečeno, sasvim izgubljen. U suštini: bolestan.
<BR>&nbsp;&nbsp;&nbsp;&nbsp;&nbsp;A i Saks se osećao kao da se razboleo. Mičel je za samo četvrt sata objasnio muško zlo na nekoliko raznih načina, pa ipak je ostalo mnogo krivica za koje bi muškarci Zemlje tek trebalo da odgovaraju. Ovi Marsovci ne, oni su drugačiji. Mada postoje mučitelji u Kasei Valisu, to Saks dobro zna. Ali to su doseljenici sa Zemlje. Bolesnici. A i on se oseća bolesnički. Mladi ljudi rođeni na Marsu nisu takvi. Je l' nisu? Kad bi neki Marsovac tukao svoju ženu, ili napastvovao dete, bio bi izgnan iz ljudskog društva, svi bi ga grdili, možda bi ga izmlatili, oduzeli bi mu kuću, isterali bi ga čak na asteroide s tim da nikad ne sme da se vrati.
<BR>&nbsp;&nbsp;&nbsp;&nbsp;&nbsp;Da li bi?
<BR>&nbsp;&nbsp;&nbsp;&nbsp;&nbsp;Tema za proučavanje.
<BR>&nbsp;&nbsp;&nbsp;&nbsp;&nbsp;On opet poče razmišljati o En. Kakva je, kao osoba: zadrta, to jeste. Sva se ustremila na nauku, samo gleda te stene. Može biti da joj je to neka apolonijska reakcija. Usredsređuje se ona na apstraktne stvari, poriče svoju telesnost, pa time i sav bol. Možda.
<BR>&nbsp;&nbsp;&nbsp;&nbsp;&nbsp;"Šta misliš, šta bi sada pomoglo En?" upita Saks.
<BR>&nbsp;&nbsp;&nbsp;&nbsp;&nbsp;Mičel još jednom slegnu ramenima. "Već godinama ja postavljam sebi to pitanje. Mislim da joj je Mars pomogao. Mislim da su joj takođe pomogli Sajmon i Piter. Ali sve je to ostalo na izvesnoj udaljenosti, nije izmenilo one temeljnosti u njoj."
<BR>&nbsp;&nbsp;&nbsp;&nbsp;&nbsp;"Ali ona... ona voli sve ovo", reče Saks i razmahom ruke pokaza divovsko vulkansko grotlo ispod njih. "Zaista voli." Porazmisli o Mičelovoj analizi. "Nije to samo 'ne', samo odbijanje nečega. Postoji tu i jedno 'da'. Ljubav prema Marsu."
<BR>&nbsp;&nbsp;&nbsp;&nbsp;&nbsp;"Ali ko voli kamenje, a ne ljude", reče Mičel, "taj je malo... neuravnotežen? Ili potisnut? En je veliki um, znaš..."
<BR>&nbsp;&nbsp;&nbsp;&nbsp;&nbsp;"Znam..."
<BR>&nbsp;&nbsp;&nbsp;&nbsp;&nbsp;"...a puno je i postigla. Ali kao da nije postignutim zadovoljna."
<BR>&nbsp;&nbsp;&nbsp;&nbsp;&nbsp;"Ne sviđa joj se ono što se njenom svetu događa."
<BR>&nbsp;&nbsp;&nbsp;&nbsp;&nbsp;"Tačno. Međutim, da li je to ono što ona zaista ne voli? Najviše ne voli? Nisam baš ubeđen. Čini mi se da i tu postoji neko potiskivanje. Kako ljubavi, tako i mržnje."
<BR>&nbsp;&nbsp;&nbsp;&nbsp;&nbsp;Saks odmahnu glavom. Zapanjujuća stvar, odista, da ovaj Mičel može smatrati da je psihologija nauka, ikakva nauka. Kad se ona u tako velikoj meri sastoji od bacanja zajedno. Od sagledavanja uma kao parne mašine, što je mehanička analogija koja se našla pri ruci kao najzgodnija u doba kad se moderna psihologija rađala. Ljudi su uvek uzimali analogije na takav način, kad su razmišljali o umu: Dekart je uzeo časovnik, rani viktorijanci upoređivali su mentalne procese sa geološkim promenama, oni u dvadesetom veku sa kompjuterima ili holografijom. U 21. veku, sa AI... ali frojdovski tradicionalisti se uporno drže za parnu mašinu. Pridodavanje toplote; nagomilavanje pritiska. Pritisak se prenosi negde drugde, ili se, gle to, izduva kroz neki ventil. Menjač; snaga se prenosi preko drugih zupčanika, u represiju, sublimaciju, ili se vraća tamo gde je pritisak i počeo. Saksu se činilo da parnjača po svemu sudeći nije baš najprikladniji model za ljudski um. Um je više kao... šta?... jedna ekologija, jedno polje posuto kamenjem i stenama, ili džungla možda, nastanjena svakojakim čudnim zverima. Ili Vaseljena, ispunjena zvezdama, kvazarima i crnim rupama. Hm, prilično grandiozno. Ali stvarno imaš jedan skup sinapsi i aksona, hemijskih energija koje se prelivaju tamo-amo, kao atmosferske promene. Eto boljeg poređenja - vremenske prilike, imaš olujni front misli, zone visokog pritiska, 'ćelije' sa niskim pritiskom, uragane; mlazne struje bioloških želja, e one jure u krug, i bogami su moćne, itekako moćne... Život u vetru. Hm. Bacanje zajedno. Ako ćemo pošteno - um je slabo istražen.
<BR>&nbsp;&nbsp;&nbsp;&nbsp;&nbsp;"O čemu li ti razmišljaš?" upita Mičel.
<BR>&nbsp;&nbsp;&nbsp;&nbsp;&nbsp;"Ponekad me zabrinjava", priznade Saks, "pitanje da li te tvoje dijagnoze imaju teorijsku zasnovanost."
<BR>&nbsp;&nbsp;&nbsp;&nbsp;&nbsp;"A, nema razloga, empirijski su vrlo dobro podržane, veoma su precizne, a i tačne."
<BR>&nbsp;&nbsp;&nbsp;&nbsp;&nbsp;"I precizne i tačne?"
<BR>&nbsp;&nbsp;&nbsp;&nbsp;&nbsp;"Pa, da, to je ista stvar, zar ne?"
<BR>&nbsp;&nbsp;&nbsp;&nbsp;&nbsp;"Nije ista. Kad procenjujemo neku vrednost, reč 'tačnost' znači: koliko si daleko od istinite vrednosti. A reč 'preciznost' znači: koliko je veliki prozor koji nam je ostavljen za pravljenje procena. Stotinu nečega, plus ili minus pedeset, to nije velika preciznost. Ali ako si ti dao procenu da ta vrednost iznosi negde između pedeset i stotinu pedeset, i posle se pokaže da ona iznosi sto jedan, znači - tačno si rekao; ta tvoja procena bila je tačna. Iako, dabome, ne precizna. Naravno, mnogo je slučajeva u kojima tačna vrednost i ne može da se ustanovi."
<BR>&nbsp;&nbsp;&nbsp;&nbsp;&nbsp;Na Mičelovom licu bio je neki čudan izraz. "Ti si veoma tačan čovek, Sakse."
<BR>&nbsp;&nbsp;&nbsp;&nbsp;&nbsp;"To ti je naprosto statistika", reče Saks kao da se brani. "Naime, u jeziku se ponekad zadese takve okolnosti, da nešto možemo reći precizno."
<BR>&nbsp;&nbsp;&nbsp;&nbsp;&nbsp;"A i tačno, takođe."
<BR>&nbsp;&nbsp;&nbsp;&nbsp;&nbsp;"Ponekad."
<BR>&nbsp;&nbsp;&nbsp;&nbsp;&nbsp;Pogledaše dole u vilajet kaldere.
<BR>&nbsp;&nbsp;&nbsp;&nbsp;&nbsp;"Ja bih da joj pomognem", reče Saks.
<BR>&nbsp;&nbsp;&nbsp;&nbsp;&nbsp;Mičel klimnu glavom. "To si rekao. Ja sam rekao da ne znam kako bi se to moglo izvesti. Za nju, ti predstavljaš teraformiranje. Da bi joj ti pomogao, mora joj teraformiranje pomoći. Šta misliš, možeš li naći neki način kako bi teraformiranje moglo njoj pomoći?"
<BR>&nbsp;&nbsp;&nbsp;&nbsp;&nbsp;Saks neko vreme porazmisli o ovome. "Mogao bih je izvoditi u prirodu. To znači, van zgrada, a bez kaciga. Jednog dana, čak i bez maske."
<BR>&nbsp;&nbsp;&nbsp;&nbsp;&nbsp;"Smatraš da ona to želi?"
<BR>&nbsp;&nbsp;&nbsp;&nbsp;&nbsp;"Mislim da svako to želi, na nekom nivou. U cerebelumu. Životinja, znaš. Naprosto se oseća dobro kad to radi."
<BR>&nbsp;&nbsp;&nbsp;&nbsp;&nbsp;"Ne znam da li su kod En jako izražena ta životinjska osećanja."
<BR>&nbsp;&nbsp;&nbsp;&nbsp;&nbsp;Saks razmotri ovo.
<BR>&nbsp;&nbsp;&nbsp;&nbsp;&nbsp;Onda ceo pejzaž potamne.
<BR>&nbsp;&nbsp;&nbsp;&nbsp;&nbsp;Digoše pogled. Sunce - crno. Na nebu oko njega zvezde blistaju. Onda se oko crnog diska pojavi slabašno žarenje, možda Sunčeva korona.
<BR>&nbsp;&nbsp;&nbsp;&nbsp;&nbsp;Iznenadni polumesec plamena natera ih da skrenu pogled. Tek to je bila korona; ono maločas, verovatno samo obasjana egzosfera.
<BR>&nbsp;&nbsp;&nbsp;&nbsp;&nbsp;Pomračenim predelima vraćala se svetlost, veštačko pomračenje Sunca bližilo se kraju. Ubrzo se videlo opet celo sunce, ali primetno manje nego maločas. Ono staro bronzano dugme marsovskog Sunca! Kao da je neki prijatelj došao u posetu. Svet je sad bio mutnije vidljiv, sve boje kaldere bile su za nijansu tamnije, kao da su neki nevidljivi oblaci delimično zaklonili Sunce. Zaista veoma dobro poznat prizor: prirodna svetlost Marsa, opet na njima prvi put u proteklih dvadeset osam godina.
<BR>&nbsp;&nbsp;&nbsp;&nbsp;&nbsp;"Nadam se da je En ovo videla", reče Saks. Prožimala ga je neka zima, već, iako je dobro znao da nije bilo vremena da se vazduh rashladi, kao i da ga njegov skafander u svakom slučaju štiti od takvih stvari. Zime će, međutim, biti. On poče sumorno razmišljati o fel-poljima raštrkanim po celoj planeti, do nadmorske visine od četiri pa i pet kilometara u polutarnoj zoni, a manje od toga na srednjim i velikim geografskim širinama. Sve do same krajnje granice mogućeg. Svuda sad počinje da se valja smrt. Insolacija smanjena za dvadeset posto... a to je mnogo gore od najgoreg zemaljskog ledenog doba, više je nalik na one velike tame prilikom masovnih izumiranja u biosferi Zemlje - KT događaj, pa onaj u ordovičkom razdoblju, i onaj u devonijskom, ili u najgorem od svih, u razdoblju zvanom perm, pre dvesta pedeset miliona godina, kad je izumrlo, baš do poslednjeg svog pripadnika, čak devedeset pet posto svih životinjskih vrsta koje su uoči toga postojale. Ravnoteža provaljena; malo koja živa vrsta može da opstane kad je biosfera tako 'probodena'. Ko preživi, taj je stvarnio veoma izdržljiv, ili naprosto ima mnogo sreće.
<BR>&nbsp;&nbsp;&nbsp;&nbsp;&nbsp;Mičel reče: "Ovo će je, nesumnjivo, zadovoljiti."
<BR>&nbsp;&nbsp;&nbsp;&nbsp;&nbsp;U to je Saks u potpunosti verovao. Ali njegove misli već su hrlile na drugu stranu: kako nadoknaditi ovaj gubitak svetlosti od solete. Bilo bi najbolje kad nijedan biom ne bi pretrpeo teške gubitke. Ako Saks bude postigao ono što on želi, En će naprosto morati da se pomiri sa činjenicom da fel-polja, puna svakojakih živih bića, postoje.
<BR>
<BR>&nbsp;&nbsp;&nbsp;&nbsp;&nbsp;Dan je bio Ls 123, tačno sredina leta (za severnu poluloptu) i zime (za južnu). Mars je, dakle, bio blizu svog afela, zbog čega (kao i zbog većih nadmorskih visina na južnoj polulopti) južne zime i jesu mnogo hladnije od severnih, sa temperaturama koje padaju i do 230 stepeni K, što nije mnogo toplije od onih pradrevnih hladnoća koje su ovde vladale pre dolaska ljudi. Sada, kad više nema ni solete ni prstenastog ogledala, temperature će padati čak i niže od 230 stepeni K. U južnim visijama ove zime ima da se umire kao nikad.
<BR>&nbsp;&nbsp;&nbsp;&nbsp;&nbsp;Ali na jugu je već napadalo dosta snega, a Saks je stekao veliko poštovanje prema sposobnosti snega da zaštiti živa bića od hladnoće i vetra. Subniveanska životna sredina, dakle, ona ispod snega, veoma je postojana. Možda pad temperature na površini, uzrokovan slabljenjem svetlosti, neće mnogo nauditi biljkama već zavejanim. One su već 'zatvorila dućan' za ovu zimu, i sad tvrdokorno čakaju proleće. Opet, možda će i one stradati; teško je to predskazati. Saks je želeo da krene u polja i lično se uveri. Naravno, ne odmah. Tek kroz nekoliko meseci biće moguće kvantifikativno ustanoviti ma kakvu razliku ili promenu; osim u vremenskim prilikama, možda, gde su promene već počele. A vremenske prilike možeš da pratiš jednostavno tako što ćeš čitati podatke prikupljene satelitski. A on to već, iovako, radi, i to mnogo sati: sedi pred satelitskim slikama i mapama vremenskih prilika, vreba kakvi će se znaci pojaviti. To isto rade i mnogi drugi ljudi, naročito meteorolozi. On priča o tome sa njima da bi ih zamajavao kad god dođu da ga grde zbog uklanjanja ogledala, a grde ga toliko, evo već nekoliko nedelja od kad su ogledala otišla, da mu je stvarnio već dosadilo.
<BR>&nbsp;&nbsp;&nbsp;&nbsp;&nbsp;Nažalost, atmosferske prilike na Marsu toliko su promenljive, da je teško znati da li se zbog nestanka velikih ogledala nešto promenilo, i šta. Ovo je, po Saksovom mišljenju, bilo veoma žalosno priznanje sopstvene nemoći i neznanja u proučavanju ovdašnje atmosfere. Žalosno, ali istinito. Na Marsu, vremenske prilike su sistem koji se menja naglo i silovito, sistem poluhaotičan. Ima nekih sličnosti sa Zemljom, naravno, jer se voda i vazduh kreću po površini jedne rotirajuće lopte; Koriolisove sile postoje svuda, na svim planetama jednako, pa zato i ovde imaš pasate i antipasate, polarne vetrove, polazne tačke mlaznih struja i tako dalje; ali malo šta drugo možeš pouzdano reći o marsovskom vremenu. Dobro - može se reći da je na jugu hladnije i suvlje nego na severu. I da niz vetar, od velikih vulkana i planinskih lanaca, imaš 'kišnu senku'. I da je toplije kod polutara, a hladnije na polovima. Ali ta uopštavanja, sama po sebi jasna, otprilike završavaju spisak onog što se može pouzdano reći. Doduše, neki lokalni obrasci atmosferskih događaja ponavljaju se prilično pravilno, ali i to su ponajviše zaključci na osnovu najfinijih kompjuterskih analiza, a ne 'doživljeno iskustvo', zato što se takve pravilnosti, koje su malih razmera, gube u grubim i naglim vremenskim promenama koje su velikih razmera. Prošlo je tek pedeset dve M godine, a za sve to vreme atmosfera je korenito dobijala na gustini, voda je u dramatično ogromnim količinama ispumpavana na površinu, i tako dalje - pa je zato sad vrlo teško, ili nemoguće, kazati koje vremenske prilike su 'prosečne' ili 'tipične'.
<BR>&nbsp;&nbsp;&nbsp;&nbsp;&nbsp;Nedelje su proticale, a Saks na Istočnom Pavonisu nikako nije uspevao da se usredsredi na posao. Svaki čas neko dolazi da se žali: zašto ste sklonili ogledala! Politička situacija zapaljiva, u njoj besne neke oluje jednako nepredvidljive kao one u atmosferi. Već je jasno da odlazak velikih ogledala nije umirio baš sve Crvene; događale su se, svakodnevno, sabotaže na raznim teraformacionim projektima. Ali neki ljudi su te iste projekte i branili, pa su izbijale žestoke tuče ili čak borbe. Saks je sebe prisiljavao da svaki dan po jedan sat gleda reportaže sa Zemlje, i jasno je video da neke društvene snage tamo pokušavaju da zadrže stanje isto kakvo je bilo i pre potopa izazvanog topljenjem leda na Antarktiku, dok se neke druge snage žestoko upinju da izboksuju neke promene u društvu. Strategija ovih drugih bila je ista kao strategija revolucionara na Marsu: potop iskoristiti kao prekretnu tačku istorije, i izboriti se za neki drugi poredak, neki drugi početak. Ali metanacionalke se nisu lako odricale ničega, a na Zemlji su one bile tvrdo ušančene, bile su vladajući svetski poredak; pod svojom komandom imale su divovsku količinu materijalnih sredstava, tako da ih nije mogla odagnati sa svetske pozornice jedna takva sitnica kao što je podizanje nivoa svih mora i okeana za sedam metara.
<BR>&nbsp;&nbsp;&nbsp;&nbsp;&nbsp;Posle jednog takvog deprimirajućeg sata gledanja, Saks ugasi ekran i ode kod Mičela u posetu, u Mičelov rover, na ručak.
<BR>&nbsp;&nbsp;&nbsp;&nbsp;&nbsp;"Ne postoji i ne može postojati nikakav 'novi početak'", reče on, pristavljajući vodu da proključa.
<BR>&nbsp;&nbsp;&nbsp;&nbsp;&nbsp;"Veliki prasak?" predloži Mičel.
<BR>&nbsp;&nbsp;&nbsp;&nbsp;&nbsp;"Koliko ja shvatam, postoje teorije koje nagoveštavaju da je... zgrudvanost rane vaseljene uzrokovana zgrudvanošću one prethodne koja se strmoglavila u Veliku imploziju."
<BR>&nbsp;&nbsp;&nbsp;&nbsp;&nbsp;"A ja mislio da u tom sabijanju mora nestati svaka nepravilnost."
<BR>&nbsp;&nbsp;&nbsp;&nbsp;&nbsp;"Singulariteti su čudni - izvan njihovih horizonata događaja, kvantna dejstva dopuštaju iskrsavanje nekih čestica. Kosmička inflacija bila je tu, da naduva neke od tih čestica do ogromnosti, tako da su te malene nepravilnosti uspele da razrastu u velike." Saks se zbog ovih svojih sopstvenih reči namršti; počinjao je da zvuči kao ona grupa teoretičara u Da Vinčiju. "Nego, ja sam to rekao o poplavi na Zemlji. Koja, ni u kom slučaju, nije tako korenita promena stvarnosti kao kad nastane singularitet. Pa, tamo dole verovatno ima ljudi koji uopšte ne smatraju da se dogodio ikakav 'preokret'."
<BR>&nbsp;&nbsp;&nbsp;&nbsp;&nbsp;"Tačno." Mičel se počeo smejati, iz nekog razloga. "Treba nas dvojica da siđemo tamo i da vidimo, a?"
<BR>&nbsp;&nbsp;&nbsp;&nbsp;&nbsp;Kad su pojeli špagete, Saks reče: "Hteo bih da iziđem na teren. Da vidim ima li ikakvih vidljivih posledica nestanka ogledala."
<BR>&nbsp;&nbsp;&nbsp;&nbsp;&nbsp;"Jednu si već video. To je bilo ono slabljenje svetlosti, onog dana kad smo stajali na rubu..." Mičel se strese.
<BR>&nbsp;&nbsp;&nbsp;&nbsp;&nbsp;"Jesmo, ali zbog toga je moja radoznalost postala još veća."
<BR>&nbsp;&nbsp;&nbsp;&nbsp;&nbsp;"Dobro, ti idi, a mi ćemo u tvom odsustvu da držimo tvrđavu."
<BR>&nbsp;&nbsp;&nbsp;&nbsp;&nbsp;Kao da čovek mora fizički da zaprema neki prostor da bi bio u njemu. "Cerebelum nikada ne odustaje", reče Saks.
<BR>&nbsp;&nbsp;&nbsp;&nbsp;&nbsp;Mičel se isceri. "Upravo zbog toga si ti zapeo da ideš i da se uveriš lično."
<BR>&nbsp;&nbsp;&nbsp;&nbsp;&nbsp;Saks se namršti.
<BR>
<BR>&nbsp;&nbsp;&nbsp;&nbsp;&nbsp;Pre odlaska na teren, zvao je En.
<BR>&nbsp;&nbsp;&nbsp;&nbsp;&nbsp;"Da li bi volela da pođeš sa mnom na putovanje po Južnom Tarzisu, da, da, ispitujemo gornju granicu areobiosfere, zajedno?"
<BR>&nbsp;&nbsp;&nbsp;&nbsp;&nbsp;Ovo ju je iznenadilo. Klimala je glavom napred-nazad i razmišljala o ponudi. To je, u stvari, njen cerebelum - mali mozak - već odgovarao, na svoj način, nekih šest ili sedam sekundi pre nego što je sročila svastan, verbalni odgovor: "Ne." Onda je prekinula vezu. Izgledala je pomalo uplašeno.
<BR>&nbsp;&nbsp;&nbsp;&nbsp;&nbsp;Saks slegnu ramenima. Zlovoljan. Počinjući da shvata da je jedan od njegovih pravih razloga za kretanje na teren bila upravo neka nada da primami En da pođe s njim; da se tamo šetaju zajedno; da joj on lično pokazuje prilike na poljima. Kako su biljke lepe. Da priča s njom. Takve neke stvari. Predstava u njegovom umu šta bi joj, konkretno, govorio tokom boravka tamo, bila je mutna, ili nepostojeća. Samo joj pokazivati. Naterati je da vidi.
<BR>&nbsp;&nbsp;&nbsp;&nbsp;&nbsp;Tja. Nemoguće je naterati ljude da vide.
<BR>&nbsp;&nbsp;&nbsp;&nbsp;&nbsp;Ode i tog dana kod Mičela, da se oprosti. Mičelov posao sastoji se isključivo u tome: da nateruje ljude da uvide ovo, uvide ono. Sigurno je zato bio onoliko nezadovoljan kad su razgovarali o En. Ona je već više od jedan vek njegova pacijentkinja, pa ipak nije se nešto mnogo izmenila, niti mu je nešto naročito rekla o sebi. Razmišljajući o ovome, Saks se malo nasmeši. Mičel se, dakle, nervira zato što se, jasna stvar, zaljubio u En. Ali Mičel, u stvari, voli sve svoje stare prijatelje i pacijente, pa i Saksa samog. Zato što Mičel misli da je to deo njegove profesionalne obaveze: zavoleti svaki predmet svog 'naučnog proučavanja'. Svaki astronom voli zvezde. Hmm, da li, baš? Ko zna? On ispruži ruku i steže Mičela za mišicu, a ovaj se srećno nasmeši na to nesaksovsko ponašanje, na tu 'promenu u mišljenju'. Ljubav, da; ali u neuporedivo većim količinama kada je predmet proučavanja ženska koju znaš već niz godina i koju si proučavao, iz razloga čiste nauke, veoma strastveno. To je, brate, jako osećanje. Velika prisnost, čak i ako subjekt neće da sarađuje. Možda su još zavodljivije one ženske koje neće da sarađuju, neće da odgovore ni na jedno pitanje. Ako bi Mičel stvarno hteo samo odgovore, eto mu Maja, uvek na raspolaganju, Maja i previše ljudska, koja ga vodi na tešku trku sa preponama kroz limbične prostore, a ume i da ga gađa tvrdim predmetima, ako je verovati Spenseru. Simbolčine, bato. Posle takvih 'simbola', Enino ćutanje može biti veoma privlačno. "Čuvaj se", reče Mičel: srećni naučnik pred kojim stoji ispitivani predmet, voljen kao brat.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
