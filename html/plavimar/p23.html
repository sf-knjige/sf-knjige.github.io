<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Kad se vratio u hotelsku sobicu u Arlu, pozvao je Maju. "Majo, zamolio bih te da siđeš. Da vidiš ovo."
<BR>&nbsp;&nbsp;&nbsp;&nbsp;&nbsp;"Radim na sporazumu, Mičel. Na sporazumu UN i Marsa."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Važno je!"
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Pa, kad znaš... Zbog tog posla sam doputovala ovamo, i deo sam njega, a nalazimo se usred pregovora. Ne mogu tek tako da odem na letovanje."
<BR>&nbsp;&nbsp;&nbsp;&nbsp;&nbsp;"U redu, u redu. Ali čuj, tom poslu nikad neće doći kraj. Politika kraja nema. Možeš otići na jedno odsustvo, a onda se vratiti politici, i sve će ipak da se nastavi. Ali ovo - ovo je moj dom, Majo. Želeo bih da ga vidiš. Zar nemaš želju da mi pokažeš Moskvu, zar se tebi ne ide tamo?"
<BR>&nbsp;&nbsp;&nbsp;&nbsp;&nbsp;"Ne. Čak ni kad bi to bilo poslednje preostalo mesto iznad poplave."
<BR>&nbsp;&nbsp;&nbsp;&nbsp;&nbsp;Mičel uzdahnu. "Pa, dobro. Ali kod mene je drugačiji slučaj. Molim te, dođi da vidiš šta mislim."
<BR>&nbsp;&nbsp;&nbsp;&nbsp;&nbsp;"Možda, kroz neko vreme, kad završimo ovu etapu pregovora. Ovo je od presudnog značaja za mene, Mičel! Zapravo, bilo bi neophodno da ti budeš ovde, a ne ja tamo."
<BR>&nbsp;&nbsp;&nbsp;&nbsp;&nbsp;"Mogu gledati na komunikatoru. Nema razloga da se bude i fizički prisutan tamo. Molim te, Majo."
<BR>&nbsp;&nbsp;&nbsp;&nbsp;&nbsp;Zastala je, najzad uhvaćena nečim u njegovom glasu. "Važi, hajde, pokušaću. Ali ne baš sasvim odmah, to ne može ni po koju cenu."
<BR>&nbsp;&nbsp;&nbsp;&nbsp;&nbsp;"Dogovoreno. Važno je samo da ti dođeš."
<BR>
<BR>&nbsp;&nbsp;&nbsp;&nbsp;&nbsp;Posle toga, provodio je dane čekajući Maju, ali je nastojao da o tome ne razmišlja na taj način. Svaki trenutak budnog stanja koristio je da putuje po Francuskoj iznajmljenim automobilom, ponekad sa Silvi, a ponekad sam. Uprkos onim trenucima evokacije u maslinjaku, ili možda delimično i zbog njih, osećao se kao iseljenik, kao da nije na svom mestu. Iz nekog razloga privlačile su ga nove obale, očaravalo ga je da gleda na koje se sve načine lokalno stanovništvo prilagođava novom nivou mora. Često je vozio automobil dole do same te nove obalske linije, raznim sporednim putevima koji su se završavali naglo, tako što su kod neke litice zalazili u vodu ili u močvaru. Mnoge ribarske porodice u ovim krajevima bile su alžirskog porekla. Ribarenje u poslednje vreme slabo ide, govorili su. Kamarg je zagađen materijalima koji se dižu iz potopljenih industrijskih postrojenja, a u Sredozemnom moru riba uglavnom izbegava blatnjavu vodu i odlazi u plavu, koja je, međutim, udaljena jedan dobar dan plovidbe - dan za vreme kojeg njih vrebaju mnoge opasnosti.
<BR>&nbsp;&nbsp;&nbsp;&nbsp;&nbsp;Slušati francuski, govoriti francuski, to je za njega bilo kao da elektrodom dodiruje pojedine delove svog mozga koji već više od sto godina nisu nijednom imali 'posetu'. S vremena na vreme, poneki koelakant je eksplodirao: uspomena na ovu ili onu ženu koja je prema njemu bila dobra, a on prema njoj zao. Možda je zato otišao na Mars, da pobegne od samoga sebe - od momka prilično neprijatnog, po svemu sudeći.
<BR>&nbsp;&nbsp;&nbsp;&nbsp;&nbsp;Pa, dobro: ako je njegova želja bila to, da pobegne od samog sebe, ostvario ju je. Postao je neko drugi. Čovek koji hoće da pomogne, koji ima razumevanja i saosećanja za druge; sad može da pogleda u ogledalo. Može i da se vrati na Zemlju, kući, i da se suoči sa onim što je nekada bio. Može, jer je sad postao ovo što je postao. Iako je za to zaslužan najverovatnije Mars.
<BR>&nbsp;&nbsp;&nbsp;&nbsp;&nbsp;Čudni su putevi pamćenja. Pojedine krhotine tako male, a tako oštre, nalik na iglice na pojedinim vrstama kaktusa koje su tako mnogobrojne, a tako sitne da izgledaju kao nekakvo krzno ali kad ti se samo jedna takva 'sitna' zabode, boli daleko iznad svake razmere sa veličinom. Najbolje od svega zapamtio je svoj život na Marsu. Odesa-na-Marsu; Barouz; podzemna skloništa na jugu; skrovita uporišta u haosu. Čak i Podbreg.
<BR>&nbsp;&nbsp;&nbsp;&nbsp;&nbsp;Da se vratio na Zemlju u godinama Podbrega, ovde bi ga potopile gomile novinara. Ali on je nestao zajedno sa Hiroko i bio izvan kontakta još od tada; posle revolucije prestao se skrivati, pojavio se opet u javnosti, ali to je malo ko u Francuskoj primetio. Ogromnost nedavnih događaja na Zemlji dovela je do izvesnog razlamanja medijske kulture - ili je to bilo naprosto proticanje vremena; glavnina današnjeg stanovništva Francuske rođena je posle njegovog nestanka, pa su Prvostotinaši bili za to stanovništvo drevna istorija... ali ne dovoljno drevna da bi bila zaista zanimljiva. Kad bi se sad pojavio Volter, ili Karlo Veliki, ili Luj Četrnaesti, to bi privuklo neku, skromnu medijsku pažnju - možda - ali jedan psiholog iz prošlog veka koji je emigrirao na Mars, a Mars je, posle svih pričancija i akcija, ipak jedna vrsta Amerike? Ne, to vrlo malo zanima ma koga. Neki ljudi su ga pozivali, neki su i došli da naprave intervju sa njim u Arlu, u hotelskom holu ili dvorištu, došli su i voditelji jedne ili dve čuvene pariske kontakt-emisije; ali sve njih je mnogo više zanimalo šta on ima da kaže o Nirgalu, nego šta bi mogao reći o sebi. Nirgal je bio taj sa 'harizmom', taj koji opčinjava ljude.
<BR>&nbsp;&nbsp;&nbsp;&nbsp;&nbsp;Pa, tako je, nesumnjivo, i bolje, razmišljao je Mičel, sedeći po kafićima i hraneći se tamo. Osećao se usamljeno, kao da je u terenskom vozilu za samo jednu osobu - solo roveru, negde daleko u zabačenim krajevima južnih visija. Pomalo je razočaravajuće kad te sasvim zanemaruju, kad si samo jedan vieux među mnogim sličnim; još jedan od onih čiji neprirodno dug životni vek stvara više logističkih problema nego la fleuve blanche, ako ćemo iskreno...
<BR>&nbsp;&nbsp;&nbsp;&nbsp;&nbsp;Bolje je ovako. On se može zaustavljati u seocima oko Valabrija, kao što je San Kventen La Poteri, ili San Vitor De Ki, ili San Ipolit De Montagi, i može ćaskati sa piljarima, koji izgledaju isto kao i oni iz vremena pre njegovog polaska sa Zemlje i verovatno su potomci tih; ako ne i isti ljudi. Govore jednim starijim, postojanijim francuskim jezikom, ne mare za nekog tamo Mičela; zaokupljeni su svojim razgovorima, svojim životima. On za njih nije ništa; upravo zato može da ih sagleda jasno. Isto je kad zađeš u uzane uličice gde mnogi ljudi izgledaju kao Cigani - severnoafrička krv, nesumnjivo, koja se širi kroz ovu populaciju kao što se širila i pre hiljadu leta, u doba invazija Saracena. Afrikanci se sliju ovamo otprilike jednom u hiljadu godina; i to je Provansa. Mlade ženske su divne: u grupama graciozno plove kroz ulice, sa kosom upletenom u crne kike koje i u prašini mistrala nastavljaju da se presijavaju. Ovo su nekad bila njegova sela. Plastične firme prašnjave, sve otrcano i potrošeno...
<BR>&nbsp;&nbsp;&nbsp;&nbsp;&nbsp;Oscilovao je između bliskosti i otuđenosti, između pamćenja i zaborava. Ali sve usamljeniji. U jednom kafiću naručio je sok od ribizle, i čim ga je počeo pijuckati, prisetio se da je u onom davnom vremenu već jednom sedeo u tom istom kafiću, za tim istim stolom. Sa Evom. Prust je sasvim tačno identifikovao ukus kao glavni izazivač nehotičnih uspomena. Razlog je taj što se čovekovo dugoročno pamćenje uskladištava, ili barem organizuje, u amigdali, neposredno iznad onog dela mozga koji je zadužen za ukus i miris; zato su i mirisi snažno prepleteni sa uspomenama, ali i sa emotivnom mrežom u limbičkom sistemu, provučeni kroz oba. Otud neurološki sled: miris probudi neku uspomenu koja te onda baci u nostalgiju. Nostalgija, silni duhovni bol za prošlošću, čežnja da se čovek vrati u svoju prošlost, ne zato što je bila mnogo lepa, nego naprosto zato što je bila, a sad je više nema. Prisećao se Evinog lika: ona sedi u ovoj prepunoj prostoriji za istim stolom, naspram njega, i nešto priča. Ali ne seća se šta je pričala niti zašto su bili tu. Naravno da se ne seća. To je naprosto jedan izolovani trenutak, jedna iglica kaktusa, jedna slika 'snimljena' kao u sevu munje posle koje bude mrak; ne znaš ostalo, ma koliko se trudio da se prisetiš. Sve su njegove uspomene takve; eto šta uspomene postaju kad dovoljno dugo odleže, postaju sevovi u mraku, nepovezani, maltene bez značenja, a ipak ponekad donesu neku nejasnu žalost za minulim vremenima.
<BR>&nbsp;&nbsp;&nbsp;&nbsp;&nbsp;Isteturao se iz kafića, iz svoje prošlosti, u kola, i odvezao se kući, kroz Valabri, ispod velikih platana Gran Planaa, sve do one srušene mas, sve to bez razmišljanja; i bespomoćno otpešačio do same kuće, kao da se ona mogla regenerisati, vratiti u postojanje. Ali to je i sad bila ona zasuta ruševina u plantaži maslina. A on je sedeo na jednom njenom zidu i osećao se prazno.
<BR>&nbsp;&nbsp;&nbsp;&nbsp;&nbsp;Onog Mišel Divala nema više. Nestaće i ovaj Mičel Dival. Živeće on i prolaziti kroz još nekoliko inkarnacija i zaboraviće ove trenutke, pa čak i ovaj oštri i bolni tren, baš kao što je zaboravio sve što se u ovoj kući događalo u onom ranijem životu. Biće samo pokoji blesak, pokoja slika - jedan čovek sedi na ostacima nekog zida. U toj slici neće biti nikakvih osećanja. Ničeg osim slike same. Dakle, nestaće i ovaj Mičel.
<BR>&nbsp;&nbsp;&nbsp;&nbsp;&nbsp;Maslinova stabla mašu rukama, zeleno pa sivo, zeleno pa sivo. Zbogom, zbogom. Ne pomažu mu nimalo, ovaj put, ne pružaju mu nikakav euforični priključak na izgubljeno vreme; i taj tren postao je prošlost.
<BR>&nbsp;&nbsp;&nbsp;&nbsp;&nbsp;Pod treperenjem sivog i zelenog odvezao se nazad u Arl. Tip na recepciji govorio je nekome da ovaj mistral neće nikad prestati. "Hoće, hoće", dobaci im Mičel u prolazu.
<BR>&nbsp;&nbsp;&nbsp;&nbsp;&nbsp;Popeo se u svoju sobu i opet pozvao Maju. Molim te, rekao je. Molim te, dođi uskoro. Već se i ljutio što je spao na takvo moljakanje. Uskoro ću, ponavljala je ona. Još samo nekoliko dana i oni će skovati jedan sporazum, jedan pravi pravcijati pisani sporazum između Ujedinjenih nacija i vlade Marsa. Istorija se tu stvara. Odmah posle toga ona će videti da li bi mogla doći nekako.
<BR>&nbsp;&nbsp;&nbsp;&nbsp;&nbsp;Mičel nije davao ni dve pare za 'stvaranje istorije'. Šetao je po Arlu, čekajući Maju. Pa se vraćao u sobu da čeka. I opet izlazio.
<BR>
<BR>&nbsp;&nbsp;&nbsp;&nbsp;&nbsp;Rimljani su kao luku koristili Arl ništa manje nego Marsej - štaviše, Cezar je srušio Marsej zato što je taj grad prešao na Pompejevu stranu, a Arl svojom carskom milošću proglasio za lokalnu prestonicu. Tri strateška rimska druma izgrađena su tako da im ukrštanje bude baš u Arlu i sva tri su korišćena još stotinama godina posle odlaska Rimljana, tako da je Arl tokom tih vekova bio živahan, napredan, važan. Međutim, Rona je zasula muljem njegove lagune, a Kamarg je postao kužna močvara; drumovi su propali i prestali se koristiti. Grad se smanjio. Na slane trave Kamarga zanjihane vetrom došla su krda divljih belih konja, po kojima se ovaj kraj proslavio; kasnije su se na tom istom mestu pojavile rafinerije nafte, atomske centrale, hemijske fabrike.
<BR>&nbsp;&nbsp;&nbsp;&nbsp;&nbsp;A sad potop, i evo, lagune opet postoje, i ispiraju se, da bi jednog dana postale čiste. Arl je opet morska luka. Mičel je nastavljao da u njemu čeka Maju upravo zato što u takvom Arlu nije nikada ranije živeo. Nije ga podsećao ni na šta osim na sadašnjicu; provodio je dane gledajući kako današnji ljudi žive svojim životima. U ovoj novoj stranoj zemlji.
<BR>
<BR>&nbsp;&nbsp;&nbsp;&nbsp;&nbsp;Poziv mu je stigao na hotel. Javio se neki Fransis Dival, s kojim je Silvi stupila u kontakt. Mičelov nećak, sin Mičelovog pokojnog brata, još živ; taj je sada stanovao u ulici Četvrti septembar, nedaleko od rimske arene, severno od nje, samo nekoliko blokova daleko od nabujale reke Rone i takođe nekoliko gradskih blokova daleko od Mičelovog hotela. Taj Fransis je pozvao Mičela u posetu.
<BR>&nbsp;&nbsp;&nbsp;&nbsp;&nbsp;Mičel pristade, posle vrlo kratkog oklevanja. Ode pešice kroz grad, skrećući prvo da zaviri u rimski teatar i arenu.
<BR>&nbsp;&nbsp;&nbsp;&nbsp;&nbsp;Dok je on stigao do te kuće, njegov nećak je sazvao, činilo se, ceo kvart: nastalo je opšte slavlje, zapušači šampanjskih boca pucali su kao nozovi petardi, Mičela su uvukli kroz kapiju i svi redom počeli da ga grle i da ga ljube u obraze po tri puta, na provansalski način. Potrajalo je dok se probio do Fransisa, koji ga je zagrlio snažno i zadržao dugo, ne prestajući da priča, dok su optička vlakna svačijih kamera bila uperena u njih. "Izgledaš isto kao moj otac!" reče Fransis.
<BR>&nbsp;&nbsp;&nbsp;&nbsp;&nbsp;"Pa, i ti!" odvrati Mičel, nastojeći da se seti da li je to istina ili ne. Kako li je izgledalo lice njegovog brata? Frensis je već star, Mičel nikad nije video svog brata u tako poznim godinama. Teško je reći.
<BR>&nbsp;&nbsp;&nbsp;&nbsp;&nbsp;Ali sva ova lica bila su mu nekako poznata, a jezik pretežnim delom razumljiv; fraze koje je čuo aktivirale su u njegovoj svesti sliku za slikom, mirise sira, iskričenje vina i ukus tog vina koje su pili još i još. Pokazalo se da je Frensis ljubitelj i poznavalac vina. Srećno je otčepio nekoliko prašnjavih boca: 'šatonef de pap', zatim jedno sto godina staro sotern vino iz Šato Dikvema, i Frensisov specijalitet, crveno premijer-kri vino iz Bordoa zvano 'polak'; dve boce 'šato latora' i dve 'šato lafita', i jedan 'šato muton Rotšild' iz 2064. godine sa etiketom koju je izradio Pugnadoreze. Ta prastara čuda vinarstva ostvarila su tokom godina metamorfozu u nešto što je više od vina, u ukuse guste od nadtonova i harmonika, koji su se niz Mičelovo grlo slivali poput njegove mladosti same.
<BR>&nbsp;&nbsp;&nbsp;&nbsp;&nbsp;Mogla se takva žurka prirediti za nekog popularnog gradskog političara. Mičel je zaključio da Frensis baš ne liči na njegovog brata, ali da zvuči sasvim isto. Taj glas Mičel beše zaboravio, ali ga je sad pronašao u pamćenju, očuvan zapanjujuće jasno. Način na koji je Frensis otegnuto izgovarao francusku reč 'normalmaan' što je trebalo da znači 'normalno stanje', ono pre potopa, mada je pokojnom Mičelovom bratu značila nešto sasvim drugo, 'normalno', odnosno dobro, odlično stanje u kome sve dejstvuje kako valja i treba, što u Provansi nikad neće biti - taj način izgovora potpuno se podudarao sa onim od pre stotinak godina: malo kroz nos, naglasak na poslednjem slogu, nor-mal-maan...
<BR>&nbsp;&nbsp;&nbsp;&nbsp;&nbsp;Svako je želeo da razgovara sa Mičelom, ili bar da ga čuje, i zato je Mičel ustajao sa čašom u ruci i držao kratke govore u stilu gradskog političara. Delio je ženama komplimente o njihovoj lepoti, uspevao je da naznači koliko mu je drago što je u ovom društvu, a da to ne zazvuči sentimentalno i da ne otkrije koliko je on, zapravo, dezorijentisan; glatko i kompetentno je odrađivao ovaj posao, a sofisticirani građani Provanse upravo to su i voleli, njihova retorika bila je hitra i humorna poput ovdašnjih korida. "A kako je na Marsu? Kako se tamo živi? Šta ćete sada raditi? Jesu li se već pojavili jakobinci?"
<BR>&nbsp;&nbsp;&nbsp;&nbsp;&nbsp;"Mars je Mars", reče Mičel, odbacujući ta pitanja. "Boja tla je kao crepovi Arla. Znate."
<BR>&nbsp;&nbsp;&nbsp;&nbsp;&nbsp;Sa tom žurkom terali su celo popodne, a onda počeli... gozbu. Nebrojeno mnogo žena poljubilo ga je u obraze, napio se od njihovih parfema, kože i kose, osmeha, njihovih tečnih, tamnih očiju koje su ga gledale sa prijateljskom radoznalošću. Rođene Marsovke su toliko visoke da uvek moraš dizati pogled ka njima, razgledati njihove donje vilice i unutrašnjost njihovih nozdrva. Koliko je prijatnije spustiti pogled na razdeljak svetlucave crne kose.
<BR>&nbsp;&nbsp;&nbsp;&nbsp;&nbsp;Kasno uveče ljudi su se razišli. Frensis ode pešice sa Mičelom do rimske arene. Pentrali su se ugnutim stepenicima jedne od srednjevekovnih kula koje su dodate da ojačaju arenu. Iz kamene ćelije na vrhu kule počeli su gledati kroz prozorčiće dole, na crepaste krovove, ulice bez drveća, i na Ronu. Kroz južne prozore videše jedan deo tačkastog čaršava vode - Kamarga.
<BR>&nbsp;&nbsp;&nbsp;&nbsp;&nbsp;"Opet smo na Sredozemlju", reče Frensis, veoma zadovoljan. "Poplava je možda bila katastrofalna za većinu gradova, ali za nas u Arlu bila je prava premija. Uzgajivači pirinča silaze u grad, voljni da se posvete ribarenju ili da rade svaki posao koji mogu dobiti. Mnogi od brodića koji su preživeli poplavu sada su privezani za dokove upravo ovde, u samom gradu. Donose voće sa Korzike i Majorke, trguju sa Barselonom i Sicilijom. Preuzeli smo dobar deo biznisa od Marseja, mada se mora priznati da se i oni brzo oporavljaju. Ali kako se život vratio! Ranije je, znaš, Eks imao univerzitet, Marsej je imao more, a mi smo imali samo ove ruševine i turiste koji dolaze na jedan dan da ih vide. A turizam je ružan posao. Nije to za ljudska bića. To je jedno ugošćivanje parazita. Ali sada opet živimo!" Bio je pripit. "Ej, moraš sa mnom na brod da vidiš lagunu."
<BR>&nbsp;&nbsp;&nbsp;&nbsp;&nbsp;"Rado bih to."
<BR>&nbsp;&nbsp;&nbsp;&nbsp;&nbsp;Te noći Mičel je opet pozvao Maju. "Moraš doći. Našao sam mog nećaka, moju porodicu."
<BR>&nbsp;&nbsp;&nbsp;&nbsp;&nbsp;Na Maju ovo nije ostavilo utisak. "Nirgal je otišao u Englesku da traži Hiroko", reče ona oštro. "Neko je bubnuo da se ona tobože nalazi tamo, i čovek istog trena odjurio, tek tako."
<BR>&nbsp;&nbsp;&nbsp;&nbsp;&nbsp;"Šta? Kako?" upita Mičel, šokiran idejom o Hiroko.
<BR>&nbsp;&nbsp;&nbsp;&nbsp;&nbsp;"Oh, Mičel. Znaš da to ne može biti istina. Neko je Nirgalu rekao, ali nije istina. Niti može biti. Ali on je odjurio."
<BR>&nbsp;&nbsp;&nbsp;&nbsp;&nbsp;"Pa i ja bih!"
<BR>&nbsp;&nbsp;&nbsp;&nbsp;&nbsp;"Molim te, Mičel, ne budi glup. Dovoljna nam je jedna budala. Ako je Hiroko uopšte živa, na Marsu je. Neko je ono rekao Nirgalu samo da bi ga sklonio iz pregovora. Jedino se nadam da nije bilo iz nekog još goreg razloga. Suviše jako je Nirgal delovao na ljude. I nije pazio šta priča. Trebalo bi da ga pozoveš i kažeš mu da se vrati. Možda bi tebe poslušao."
<BR>&nbsp;&nbsp;&nbsp;&nbsp;&nbsp;"Ja ne bih, da sam na njegovom mestu."
<BR>&nbsp;&nbsp;&nbsp;&nbsp;&nbsp;Mičel se zaneo u misli, u napor da zgazi iznenadnu nadu da bi Hiroko mogla biti živa. I da bi se mogla nalaziti na sasvim neočekivanom mestu - u Engleskoj. Ili da je, uopšte, bilo gde živa. Hiroko, pa prema tome i Raja, Džin, Ivao... cela grupa... njegova porodica. Njegova stvarna porodica. Stresao se, jako; zausti da priča nestrpljivoj Maji nešto o svojoj porodici u Arlu, ali mu reči zastadoše u grlu. Njegova prava porodica nestala je cela pre četiri godine; to je istina. Na kraju, sa mučninom u srcu, on samo reče: "Molim te, Majo. Molim te, dođi."
<BR>&nbsp;&nbsp;&nbsp;&nbsp;&nbsp;"Uskoro. Rekla sam Saksu da ću doći kod tebe čim ovo ovde završimo. Znači, svi preostali poslovi pašće na njega samog, a on čovek jedva ume da govori. To će biti smejurija." Preterivala je, oni su tamo imali i celu svoju diplomatsku ekipu, a Saks je itekako bio vičan, na svoj način. "Ali u redu, u redu. Doći ću ja. Samo prestani da me gnjaviš."
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
