<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. MILJENIK
<P>&nbsp;&nbsp;&nbsp;&nbsp;&nbsp;Majušni brodovi behu iskrsli iz praznih dubina i kao strela poleteli ka središtu Armade. Bez ijednog hica ili eksplozije motali su se kroz oblast prepunu brodova, a onda sa svih strana zapucaše atomska oružja, dok su se carski brodovi premeštali za njima kao neke nezgrapne životinje. Dva bešumna bleska ostaviše u svemiru tačkasti trag kada su se dva majušna komarca sprčila u automatskoj dezintegraciji; ostali se izgubiše.
<BR>&nbsp;&nbsp;&nbsp;&nbsp;&nbsp;Veliki brodovi su tragali neko vreme, a onda se vratiše svom prvobitnom zadatku i nastaviše da svet po svet pletu veliku mrežu opsade.
<BR>&nbsp;&nbsp;&nbsp;&nbsp;&nbsp;Brodrigova uniforma bila je velelepna; brižljivo sašivena i brižljivo nošena. Njegov hod kroz perivoje nepoznate planete Vanda, na kojoj se nalazio privremeni carski štab, bio je lagan, a izraz lica tmuran.
<BR>&nbsp;&nbsp;&nbsp;&nbsp;&nbsp;Uz njega je koračao Bel Riozi u pohodnoj uniformi raskopčanoj na vratu, žalobnoj zbog sivocrne boje.
<BR>&nbsp;&nbsp;&nbsp;&nbsp;&nbsp;Riozi pokaza na uglačanu crnu klupu ispod mirisnog papratovog drveta, čije se krupno lopatasto lišće pljoštimice okretalo prema suncu. "Pogledajte ovo, gospodine. Zaostatak od Imperije. Kitnjaste klupe za ljubavnike sačuvale su se da okrepe i ugode, dok se fabrike i dvorci stropoštavaju u nezapamćene ruševine."
<BR>&nbsp;&nbsp;&nbsp;&nbsp;&nbsp;On sede, a sekretar Cara Kleona II stajao je kao kip pred njim i fikario lišće preciznim zamasima svoje palice od slonovače.
<BR>&nbsp;&nbsp;&nbsp;&nbsp;&nbsp;Riozi prekrsti noge i ponudi ga cigaretom. Sam je opipavao jednu, govoreći: "Čovek je i mogao očekivati da će vidovita mudrost Njegovog carskog veličanstva poslati tako sposobnog posmatrača kakav ste vi. To me oslobađa strepnje koju sam mogao gajiti da bi važniji i preči poslovi mogli zaseniti jednu malu kampanju na Periferiji."
<BR>&nbsp;&nbsp;&nbsp;&nbsp;&nbsp;"Careve oči su svugde", mehanički primeti Brodrig. "Ne potcenjujemo značaj kampanje, mada izgleda da se naglasak suviše stavlja na teškoće. Sigurno da njihovi brodići nisu tolika prepreka da moramo proći kroz složeni uvodni manevar opsade."
<BR>&nbsp;&nbsp;&nbsp;&nbsp;&nbsp;Riozi pocrvene, ali ostade uzdržan: "Ne mogu u prenagljenom napadu rizikovati živote svojih ljudi, kojih ionako ima malo, ili, pak, uništenje nenadoknadivih brodova. Opsada će u konačnom obračunu svesti moje gubitke na četvrtinu, ma koliko težak obračun bio. Juče sam imao slobodu da vam objasnim vojne razloge."
<BR>&nbsp;&nbsp;&nbsp;&nbsp;&nbsp;"Eh, nisam vojnik. U ovom slučaju vi me uveravate da je ono što je naizgled ispravno, zapravo pogrešno. Prihvatićemo to. Međutim, vaša predostrožnost ide mnogo dalje od toga. U drugom izveštaju zatražili ste pojačanje. Pojačanje protiv tako siromašnog, malobrojnog i varvarskog neprijatelja, sa kojim do tada još niste imali nijednu čarku. U takvim okolnostima tražiti pojačanje skoro da bi mirisalo na nesposobnost, ako ne i na nešto gore, da vaša prethodna karijera nije pružala dovoljno dokaza o vašoj smelosti i visprenosti."
<BR>&nbsp;&nbsp;&nbsp;&nbsp;&nbsp;"Zahvaljujem vam", hladno primeti general. "Međutim, podsećam vas na razliku između smelosti i zaslepljenosti. Smelo kockanje je umesno kada poznajete neprijatelja i možete, makar grubo, proceniti rizik, ali i činiti takav potez protiv nepoznatog neprijatelja samo po sebi predstavlja smelost. To vam je kao kad se pitate zbog čega čovek sigurno trči trku s preponama danju, dok se noću sapliće o nameštaj u svojoj rođenoj sobi."
<BR>&nbsp;&nbsp;&nbsp;&nbsp;&nbsp;Brzo odmahnuvši prstima, Brodrig odbaci reči dugog čoveka. "Dramatično, ali nedovoljno. Lično ste posetili tu varvarsku planetu. Osim toga, imate i zarobljenog neprijatelja koga tetošite, tog trgovca. Kad imate zarobljenika ne bi trebalo da lutate u magli."
<BR>&nbsp;&nbsp;&nbsp;&nbsp;&nbsp;"Ne? Molim vas da se prisetite da se svet, koji se dva stoleća izolovano razvijao, ne može na osnovu jednomesečne posete toliko protumačiti koliko bi bilo potrebno za racionalan napad. Vojnik sam, a ne neki junak s jamicom na bradi i širokim prsima, kao iz subetarskog trodimenzionalnog trilera. Niti me jedan jedini zarobljenik, uz to beznačajni pripadnik ekonomske skupine bez bliske veze s neprijateljskim svetom, može uputiti u sve skrivene tajne neprijateljske strategije."
<BR>&nbsp;&nbsp;&nbsp;&nbsp;&nbsp;"Da li ste ga saslušali?"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Bilo je od koristi, ali ne i od bitnog značaja. Brod mu je majušan i beznačajan. Prodaje nekakve igračkice koje su zabavne i jedva nešto više od toga. Nekoliko najzgodnijih sam pokupio i nameravam da ih kao retkost pošaljem Caru. Prirodno, ima dosta toga na brodu i u načinu njegovog funkcionisanja što ne razumem, ali ja i nisam tehnočovek."
<BR>&nbsp;&nbsp;&nbsp;&nbsp;&nbsp;"No, među vama ima i onih koji to jesu", ukaza Brodrig
<BR>&nbsp;&nbsp;&nbsp;&nbsp;&nbsp;"To je i meni poznato", pomalo zajedljivo odvrati general, "no budalama treba mnogo vremena da bi zadovoljili moje potrebe. Već sam poslao po pametne ljude kadre da shvate kako funkcionišu osobena kola atomskog polja ovog broda. Nikakav odgovor nisam primio."
<BR>&nbsp;&nbsp;&nbsp;&nbsp;&nbsp;"Generale, ljudi te vrste nema na pretek. Jamačno da u vašoj ogromnoj provinciji postoji neki čovek koji se razume u atomsku tehniku."
<BR>&nbsp;&nbsp;&nbsp;&nbsp;&nbsp;"Da postoji već bi iscelio obangavele, bolesne pogonske motore s dva broda iz moje ionako malobrojne flote. Dva broda, od mojih kukavnih deset, koji se ne mogu upustiti u neku veću bitku jer nemaju dovoljno pogonske energije. Petina mojih trupa osuđena je na bednu dužnost učvršćivanja položaja iza linija."
<BR>&nbsp;&nbsp;&nbsp;&nbsp;&nbsp;Sekretarevi prsti nestrpljivo zalepršaše. "Niste samo vi u takvom položaju, generale. Car ima slične teškoće."
<BR>&nbsp;&nbsp;&nbsp;&nbsp;&nbsp;General baci svoju smrvljenu i nepripremljenu cigaretu, zapali drugu i sleže ramenima. "Uostalom, to i nije najpreče, taj nedostatak prvorazrednih tehljudi. Jedino što bih, verovatno, dalje stigao s mojim zarobljenikom da mi je psihosonda ispravna."
<BR>&nbsp;&nbsp;&nbsp;&nbsp;&nbsp;Sekretar podiže obrve: "Imate sondu?"
<BR>&nbsp;&nbsp;&nbsp;&nbsp;&nbsp;"Staru. Rashodovanu - koja me uvek ostavi na cedilu kada mi je najpotrebnija. Postavio sam je dok je zarobljenik spavao i nije bilo nikakvog prijema. Pa onda koristi sondu!. Isprobao sam je na mojim ljudima i reakcija je bila sasvim ispravna, a ni u ovom slučaju niko od mojih tehničara nije znao da mi kaže zbog čega otkazuje kod zarobljenika. Dukem Bar, sposoban teoretičar, mada ne mašinac, kaže da sonda možda ne deluje na psihičku strukturu zarobljenika zbog toga što je on od detinjstva bio izlagan stranim sredinama i živčanim stimulansima. Ne znam. No, još on može biti koristan. U toj ga nadi i čuvam."
<BR>&nbsp;&nbsp;&nbsp;&nbsp;&nbsp;Brodrig se osloni o svoju palicu. "Proveriću da li u prestonici ima neki stručnjak. U međuvremenu, šta je s tim drugim čovekom kojeg ste upravo spomenuli, s tim Sivenjaninom? Imate previše neprijatelja u vašoj milosti."
<BR>&nbsp;&nbsp;&nbsp;&nbsp;&nbsp;"On poznaje neprijatelja. I njega čuvam za svaki slučaj i zbog pomoći koju bi mogao da mi pruži."
<BR>&nbsp;&nbsp;&nbsp;&nbsp;&nbsp;"Ali on je Sivenjanin i sin prognanog pobunjenika."
<BR>&nbsp;&nbsp;&nbsp;&nbsp;&nbsp;"Star je i iznemogao, a njegova porodica mi odlično služi kao talac."
<BR>&nbsp;&nbsp;&nbsp;&nbsp;&nbsp;"Tako? Uprkos svemu, mislim da bi trebalo da i sam porazgovaram s trgovcem."
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Nasamo", naglašavajuće hladno dopuni sekretar.
<BR>&nbsp;&nbsp;&nbsp;&nbsp;&nbsp;"Svakako", kratko ponovi Riozi. "Kao lojalni podanik Cara priznajem njegovog ličnog izaslanika za svog pretpostavljenog. Međutim, kako je trgovac u stalnoj bazi, bićete prinuđeni da napustite front u zanimljivom trenutku."
<BR>&nbsp;&nbsp;&nbsp;&nbsp;&nbsp;"Da? Zanimljivom, a zašto?"
<BR>&nbsp;&nbsp;&nbsp;&nbsp;&nbsp;"Zanimljivom - zbog toga što je danas izvršeno potpuno opkoljavanje. Zanimljivom - zbog toga što će kroz nedelju dana Dvadeseta pogranična flota konačno krenuti prema jezgru otpora."
<BR>&nbsp;&nbsp;&nbsp;&nbsp;&nbsp;Riozi se osmehnu i okrete.
<BR>&nbsp;&nbsp;&nbsp;&nbsp;&nbsp;Neodređeno, Brodrig se osećao kao probušeni balon.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
