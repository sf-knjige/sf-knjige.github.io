<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. ČAROBNJACI
<P>&nbsp;&nbsp;&nbsp;&nbsp;&nbsp;ZADUŽBINA - ... Posle četrdeset godina ekspanzije Zadužbina se našla pred opasnošću koja joj je zapretila od Riozija. Epska vremena Hardina i Meloua behu prošla, a sa njima i izvesna prekaljena smelost i odlučnost...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;U sobi su se nalazila četiri muškarca, a soba je bila po strani tako da joj se niko ne može približiti. Četiri čoveka brzo izmenjaše poglede, a zatim su dugo zurili u sto koji ih je razdvajao. Na stolu su se nalazile četiri boce i isto toliko napunjenih čaša, ali ih niko nije ni dotakao.
<BR>&nbsp;&nbsp;&nbsp;&nbsp;&nbsp;Konačno čovek najbliži vratima ispruži ruku i poče da u laganom ritmu dobuje po stolu.
<BR>&nbsp;&nbsp;&nbsp;&nbsp;&nbsp;"Hoćete li tako doveka sedeti i čuditi se?" upita on. "Zar je važno ko će prvi govoriti?"
<BR>&nbsp;&nbsp;&nbsp;&nbsp;&nbsp;"Budi ti onda prvi", reče krupni čovek naspram njega. "Ti i treba da budeš najzabrinutiji."
<BR>&nbsp;&nbsp;&nbsp;&nbsp;&nbsp;Senet Forel se bezglasno, neveselo nasmeja. "Zato što sam najbogatiji. Pa... Ili možda očekujete da nastavim onako kako sam započeo. Ne verujem da ste zaboravili da je moja trgovačka flota bila ta koja je zarobila njihov izviđački brod."
<BR>&nbsp;&nbsp;&nbsp;&nbsp;&nbsp;"Imaš najveću flotu", upade treći čovek, "i najbolje pilote, a to na drugi način kazuje da si najbogatiji. Bio je to strašan rizik, a za nekog od nas bi bio još veći."
<BR>&nbsp;&nbsp;&nbsp;&nbsp;&nbsp;Senet Forel se ponovo nasmeja. "Postoji izvesna lakoća u preuzimanju rizika, koju sam od oca nasledio. Konačno, kod rizika je bitno to da ga opravda ono čime uzvraća. A o tome svedoči i činjenica da je neprijateljski brod izolovan i uzapćen bez ikakvih gubitaka po nas ili upozorenja ostalima."
<BR>&nbsp;&nbsp;&nbsp;&nbsp;&nbsp;Da je Forel pobočni srodnik Hobera Meloua otvoreno se priznavalo širom Zadužbine. A to da je nezakoniti sin Meloua takođe je bilo opšte poznato, ali prećutno.
<BR>&nbsp;&nbsp;&nbsp;&nbsp;&nbsp;Četvrti čovek lukavo zatrepta. S tankih usnica mu se izmigoljiše reči: "Ovakvo hvatanje brodića nije nešto zbog čega bi se spavalo na lovorikama. Najverovatnije je da će to tog mladog čoveka još više razjariti."
<BR>&nbsp;&nbsp;&nbsp;&nbsp;&nbsp;"Misliš da su mu potrebni razlozi?" upita Forel.
<BR>&nbsp;&nbsp;&nbsp;&nbsp;&nbsp;"Mislim, a ovo će mu omogućiti da se ne mora sam truditi da ih isfabrikuje." Četvrti čovek je govorio sporo. "Hober Melou je drukčije postupao. A i Salvor Hardin. Oni su puštali druge da idu nesigurnim putevima sile, dok bi oni sami s pouzdanjem i tiho manevrisali."
<BR>&nbsp;&nbsp;&nbsp;&nbsp;&nbsp;Forel sleže ramenima. "Ovaj brod je potvrdio svoju vrednost. Razlozi su jeftini, a njega smo prodali uz dobru zaradu." U glasu je zvonilo zadovoljstvo rođenog trgovca. On produži: "Mladić je iz starog Carstva."
<BR>&nbsp;&nbsp;&nbsp;&nbsp;&nbsp;"To smo znali", s brundavim nezadovoljstvom primeti drugi čovek, onaj krupni.
<BR>&nbsp;&nbsp;&nbsp;&nbsp;&nbsp;"U to smo sumnjali", blago ga ispravi Forel. "Kada se pojavi neki čovek sa brodovima i bogatstvom, nudeći prijateljstvo i trgovinu, razumno je ne suprotstavljati mu se sve dok se ne uverimo da unosna maska nije na kraju krajeva lice. No, sada ..."
<BR>&nbsp;&nbsp;&nbsp;&nbsp;&nbsp;Jedva primetno vajkanje osećalo se u glasu trećeg čoveka: "Trebalo je da budemo oprezniji. Trebalo je da ga ranije otkrijemo. Da otkrijemo pre nego što smo ga pustili da ode. To bi bila prava mudrost."
<BR>&nbsp;&nbsp;&nbsp;&nbsp;&nbsp;"To je već razmatrano i okončano", odgovori Forel. Odlučnim pokretom on odbaci to pitanje.
<BR>&nbsp;&nbsp;&nbsp;&nbsp;&nbsp;"Vlada je popustljiva", požali se treći čovek. "Gradonačelnik je idiot."
<BR>&nbsp;&nbsp;&nbsp;&nbsp;&nbsp;Četvrti redom pogleda u ostalu trojicu, a onda iz usta izvadi patrljak cigare. Nemarno ga spusti u prorez sa svoje desne strane, gde smesta bi bešumno uništen.
<BR>&nbsp;&nbsp;&nbsp;&nbsp;&nbsp;On sarkastično primeti: "Nadam se da je poslednji govornik reč uzeo samo iz navike. Mogli smo se bar ovde prisetiti da smo mi vlada."
<BR>&nbsp;&nbsp;&nbsp;&nbsp;&nbsp;Začu se odobravajući žamor.
<BR>&nbsp;&nbsp;&nbsp;&nbsp;&nbsp;Očice četvrtog čoveka behu uperene u sto. "Ostavimo onda vladinu politiku na miru. Ovaj mladić ... ovaj stranac mogao je biti potencijalni kupac. Bilo je takvih slučajeva. Svaki od vas trojice je pokušao da ga ulagivanjem namami na zaključenje predugovora. Naš sporazum - nepisani sporazum - to ne dozvoljava, a vi ste ipak pokušali."
<BR>&nbsp;&nbsp;&nbsp;&nbsp;&nbsp;"Pa i ti si", progunđa drugi.
<BR>&nbsp;&nbsp;&nbsp;&nbsp;&nbsp;"To znam", mirno odvrati četvrti čovek.
<BR>&nbsp;&nbsp;&nbsp;&nbsp;&nbsp;"Da zaboravimo onda ono što je trebalo da ranije učinimo", nestrpljivo upade Forel, "a da nastavimo s onim što sada treba preduzeti. Uostalom, i da smo ga zatvorili ili ubili, šta bi onda bilo? Ni sada nismo sigurni kakve su mu namere, a i da su najgore ne bismo mogli uništiti Carstvo tako što bismo jednom jedinom čoveku oduzeli život. Možda tamo flote i flote samo i čekaju na to da se on ne vrati."
<BR>&nbsp;&nbsp;&nbsp;&nbsp;&nbsp;"Tačno", složi se četvrti čovek. "A šta si izvukao iz tog broda koji si zarobio? Suviše sam star za ovoliko pričanje."
<BR>&nbsp;&nbsp;&nbsp;&nbsp;&nbsp;"Može se ispričati u nekoliko reči", ljutito će Forel.
<BR>&nbsp;&nbsp;&nbsp;&nbsp;&nbsp;"On je carski general, ili ima već tamo neki njihov sličan čin. Mlad je čovek, koji je svoju blistavu vojničku veštinu dokazao - tako mi kažu - i idol je svojih ljudi. Sasvim romantična karijera. Nema sumnje da su priče koje o njemu ispredaju napola istina a napola laž, ali čak i tako izgleda da je obrazac čudesnog čoveka."
<BR>&nbsp;&nbsp;&nbsp;&nbsp;&nbsp;"Ko su ti 'oni'?" zapita drugi čovek.
<BR>&nbsp;&nbsp;&nbsp;&nbsp;&nbsp;"Posada zarobljenog broda. Čujte, snimio sam sve njihove izjave na mikrofilm i čuvam ga na sigurnom mestu. Ukoliko budete želeli, kasnije ga možete videti. Možete i sami razgovarati s ljudima, ako budete smatrali da je to neophodno. Rekao sam vam ono bitno."
<BR>&nbsp;&nbsp;&nbsp;&nbsp;&nbsp;"Kako si im to izmamio? Kako znaš da govore istinu?"
<BR>&nbsp;&nbsp;&nbsp;&nbsp;&nbsp;Forel se namršti. "Nisam bio nežan, dragi moj gospodine. Mrcvario sam ih, zaludeo drogama i nemilosrdno upotrebljavao sondu. Progovorili su. Možete mi verovati."
<BR>&nbsp;&nbsp;&nbsp;&nbsp;&nbsp;"U staro vreme", bez veze, iznebuha reče treći čovek, "koristili bi čistu psihologiju. Bezbolno, znate, ali veoma pouzdano sredstvo. Nema mogućnosti za podvalu."
<BR>&nbsp;&nbsp;&nbsp;&nbsp;&nbsp;"E mnogo šta su u staro vreme imali", suvo primeti Forel. "Ovo je novo vreme."
<BR>&nbsp;&nbsp;&nbsp;&nbsp;&nbsp;"Ali šta on traži ovde", upita četvrti, "taj general, taj čudesni romantični čovek?" Bio je tvrdoglavo, zamarajuće uporan.
<BR>&nbsp;&nbsp;&nbsp;&nbsp;&nbsp;Forel ga oštro pogleda. "Misliš da poverava pojedinosti državne politike svojoj posadi? Nisu znali ništa. O tome ništa iz njih nisam mogao izmamiti, a samo Galaksija zna koliko sam pokušavao."
<BR>&nbsp;&nbsp;&nbsp;&nbsp;&nbsp;"Da sami izvlačimo zaključke, očigledno." Forelovi prsti počeše ponovo da tiho dobuju. "Mladić je vojni rukovodilac Carstva, a pretvarao se da je nekakav knez sa jednog od raštrkanih sistema u nekom zabačenom kutu Periferije. Već samo ta činjenica uverava nas da su njegovi pravi motivi takvi da mu ne bi koristilo da ih znamo. Spojte prirodu njegovog zanata sa činjenicom da je u vreme mog oca Carstvo već potpomoglo jedan napad na nas - i mogućnosti postaju zloslutne. Prvi napad nije uspeo. Sumnjam da nas je Carstvo zbog toga zavolelo."
<BR>&nbsp;&nbsp;&nbsp;&nbsp;&nbsp;"U tvojim nalazima nema ničega što pruža izvesnost?", uzdržano upita četvrti čovek. "Ništa nisi zadržao za sebe?"
<BR>&nbsp;&nbsp;&nbsp;&nbsp;&nbsp;Forel spokojno odgovori: "Ništa nisam zadržao za sebe. Od sada ne dolazi u obzir poslovno suparništvo. Jedinstvo nam se nameće."
<BR>&nbsp;&nbsp;&nbsp;&nbsp;&nbsp;"Rodoljublje?" U tankom glasu trećeg čoveka osećala se poruga.
<BR>&nbsp;&nbsp;&nbsp;&nbsp;&nbsp;"Do đavola s rodoljubljem", mirno odgovori Forel. "Misliš da bih dao i dva atomska oblačića za buduće Drugo carstvo? Misliš da bih rizikovao ijednu trgovačku misiju da bih njemu krčio put? No - misliš li da bi carsko osvajanje pomoglo mom ili tvom poslu? Ukoliko Carstvo pobedi biće dovoljno žudnih strvinara koji će zatražiti svoj udeo u ratnom plenu."
<BR>&nbsp;&nbsp;&nbsp;&nbsp;&nbsp;"A taj ratni plen bili bismo mi", suvo dopuni četvrti.
<BR>&nbsp;&nbsp;&nbsp;&nbsp;&nbsp;Iznenada, drugi čovek prekide svoje ćutanje, jarosno pomerajući svoju telesinu tako da pod njim zakrcka stolica.
<BR>&nbsp;&nbsp;&nbsp;&nbsp;&nbsp;"Ali čemu ovaj razgovor? Carstvo ne može pobediti, zar ne? Postoji Seldonovo tvrđenje da ćemo na kraju mi biti osnivači Drugog carstva. Ovo je samo jedna od kriza. Pre ove već ih je bilo tri."
<BR>&nbsp;&nbsp;&nbsp;&nbsp;&nbsp;"Samo jedna od kriza, da!" razmišljao je Forel. "Ali u prve dve imali smo Salvora Hardina da nas predvodi, a u trećoj je tu bio Hober Melou. Koga sad imamo?"
<BR>&nbsp;&nbsp;&nbsp;&nbsp;&nbsp;Sumorno je gledao u ostale, a zatim nastavi: "Seldonova psihoistorijska pravila, na koja je tako ugodno osloniti se, verovatno sadrže i izvesnu normalnu inicijativu samih žitelja Zadužbine kao jednu od promenljivih veličina. Seldonovi zakoni pomažu onima koji se sami pomažu."
<BR>&nbsp;&nbsp;&nbsp;&nbsp;&nbsp;"Prilika čini čoveka", primeti treći. "Eto ti još jedne poslovice."
<BR>&nbsp;&nbsp;&nbsp;&nbsp;&nbsp;"Na to ne možete računati, ne s apsolutnom izvesnošću", progunđa Forel. "Meni izgleda da bi ovo bio put. Ukoliko je ovo četvrta kriza, onda je nju Seldon predvideo. Ukoliko je predvideo, onda se ona može savladati i za to postoji način. Carstvo je jače od nas, a uvek je to i bilo. No, ovo je prvi put da nam preti opasnost od njegovog neposrednog napada, tako da ta jačina postaje strahovito preteća. A ako se ono može poraziti, to opet mora biti, kao i kod svih ranijih kriza, nekim drugim metodom a ne samom silom. Moramo neprijatelju pronaći slabu stranu i tu napasti."
<BR>&nbsp;&nbsp;&nbsp;&nbsp;&nbsp;"A koja bi to bila slaba strana?" upita četvrti. "Nameravaš li da nam izložiš neku teoriju?"
<BR>&nbsp;&nbsp;&nbsp;&nbsp;&nbsp;"Ne. Do toga bih tek hteo da dođem. Naši veliki vođi u prošlosti uvek bi uočili slabe tačke svog neprijatelja i na njih bi ciljali. Ali sada ..."
<BR>&nbsp;&nbsp;&nbsp;&nbsp;&nbsp;U njegovom glasu je bilo neke bespomoćnosti, tako da za trenutak niko ništa ne reče.
<BR>&nbsp;&nbsp;&nbsp;&nbsp;&nbsp;A onda će četvrti: "Potrebni su nam špijuni."
<BR>&nbsp;&nbsp;&nbsp;&nbsp;&nbsp;Forel se žustro okrenu prema njemu. "Tačno! Ne znamo kada će Carstvo napasti. Možda ima vremena."
<BR>&nbsp;&nbsp;&nbsp;&nbsp;&nbsp;"Hober Melou je sam otišao u dominione Carstva", predloži drugi čovek.
<BR>&nbsp;&nbsp;&nbsp;&nbsp;&nbsp;No Forel odrečno odmahnu glavom. "Ne tako neposredno. Niko od nas nije baš sasvim mlad, a svi smo zarđali od birokratisanja i administracije. Potrebni su nam mladi ljudi koji su već na terenu..."
<BR>&nbsp;&nbsp;&nbsp;&nbsp;&nbsp;"Samostalni trgovci?" upita četvrti.
<BR>&nbsp;&nbsp;&nbsp;&nbsp;&nbsp;Na to Forel klimnu i prošapta: "Ukoliko još ima vremena..."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
