<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. CAR
<P>&nbsp;&nbsp;&nbsp;&nbsp;&nbsp;KLEON II - ...Poznatiji kao "Veliki." Poslednji moćni car Prvog carstva, značajan je po političkoj i umetničkoj renesansi do koje je došlo za vreme njegove duge vladavine. Romantičnim dušama poznatiji je, pak, po svojoj vezi sa Belom Riozijem, dok je za običnog čoveka on prosto "Riozijev Car." Ne bi se smelo dozvoliti da zbivanja iz poslednje godine njegove vladavine bace u zasenak četrdeset godina ...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;Kleon II, poznatiji kao 'Veliki'. Poslednji moćni car Prvog carstva bolovao je od neke bolne boljke čiji se uzrok nije mogao utvrditi. Zbog nekih čudnih obrta u ljudskim sudbinama ta dva tvrđenja se uzajamno ne isključuju, pa čak i nisu naročito neskladna. U istoriji postoji zamarajuće dug broj takvih ranijih slučajeva.
<BR>&nbsp;&nbsp;&nbsp;&nbsp;&nbsp;No Kleonu II nije stalo do takvih ranijih slučajeva. Meditiranje nad dugačkom listom sličnih slučajeva ne bi čoveku ublažilo patnju ni za jedan elektron. Malo bi mu bilo lakše kada bi se prisetio da je njegov pradeda bio gusarski vladar na nekoj tačkici od planete, dok on sam spava u palati Amenetika Velikog kao naslednik loze galaktičkih vladara koja se protezala tamo daleko u mutnu prošlost. Nikakvu mu utehu sada nije mogla pružiti ni činjenica da su napori njegovog oca očistili Carstvo od svih žarišta buntovništva, vrativši Carstvu mir i jedinstvo kao u vreme Stanela VI, a ni to da zahvaljujući tim naporima za dvadeset i pet godina njegove vladavine nijedan oblačak pobune nije pomutio njegovu sjajnu slavu.
<BR>&nbsp;&nbsp;&nbsp;&nbsp;&nbsp;Car Galaksije i Sveopšti gospodar je jadikovao, zabacujući svoju glavu unazad prema okrepljujućem energetskom polju oko uzglavlja. To polje je pružalo mekoću bez dodira, i uz njegovo prijatno podrhtavanje Kleon se malo opustio. S naporom se uspravio u sedeći položaj i mrzovoljno zurio u udaljene zidove velike odaje. Bila je to nepodesna soba da se u njoj bude sam. Bila je prevelika. Sve sobe su bile prevelike.
<BR>&nbsp;&nbsp;&nbsp;&nbsp;&nbsp;Ali bolje je biti i sam tokom ovih nastupa nemoći, nego podnositi kljucanje dvorjana, njihovo preterano saosećanje, njihovu meku, popustljivu tupost. Bolje je biti sam, nego posmatrati te otužne maske iza kojih se roje misli o izgledima za smrt i o sreći kod nasleđivanja.
<BR>&nbsp;&nbsp;&nbsp;&nbsp;&nbsp;Misli mu odoše dalje. Tu su njegova tri sina; tri mladića uspravna stasa, puna obećanja i vrline. Gde li oni to iščezavaju u ovakve loše dane? Iščekuju, bez sumnje. Jedan posmatra drugog, a svi njega.
<BR>&nbsp;&nbsp;&nbsp;&nbsp;&nbsp;Nespokojno se promeškolji. I taj Brodrig, koji uporno traži prijem. Verni Brodrig, prostog porekla, veran samo zbog toga što ga jednodušno i iz dubine duše toliko mrzi da ta mržnja predstavlja jedinu tačku saglasnosti za tuce klika koje su delile njegov dvor.
<BR>&nbsp;&nbsp;&nbsp;&nbsp;&nbsp;Brodrig - odani miljenik - prinuđen da bude odan, jer će za njega jedan dan posle smrti Cara postojati samo atomska komora, izuzev ukoliko ne bude posedovao najbrži brod u Galaksiji i njime uhvati maglu na dan Careve smrti.
<BR>&nbsp;&nbsp;&nbsp;&nbsp;&nbsp;Kleon II dodirnu glatko dugme na doručju širokog divana i velika vrata u dnu odaje iščiliše u prozračnost.
<BR>&nbsp;&nbsp;&nbsp;&nbsp;&nbsp;Preko grimiznog tepiha približavao se Brodrig, koji kleče kako bi poljubio Carevu mlitavu šaku.
<BR>&nbsp;&nbsp;&nbsp;&nbsp;&nbsp;"Kako vaše zdravlje, premilostivi gospodaru?" tiho, uz prikladnu zabrinutost, upita Carev sekretar.
<BR>&nbsp;&nbsp;&nbsp;&nbsp;&nbsp;"Živ sam", razdraženo se obrecnu Car, "ukoliko je to neki život kad svaki dripac, kadar da pročita jednu medicinsku knjigu, može da me koristi kao slobodno i pristupačno polje za svoje nemoćne opite. Ukoliko postoji bilo kakav lek hemijskog, fizičkog ili atomskog porekla, koliko sutra će se pojaviti neko učeno blebetalo iz dalekih zakutaka Carstva da ga isproba. A pri tome će se pozivati na neku tek pronađenu knjigu, ili bolje reći na neki falsifikat.
<BR>&nbsp;&nbsp;&nbsp;&nbsp;&nbsp;Tako mi uspomene na oca", besno je grmeo, "kao da nema dvonošca koji bi bio u stanju da prouči boljku koja mu je pred očima i da pri tom upotrebi te iste oči. Nema nijednog koji bi umeo da izbroji otkucaje bila, a da pred sobom ne drži neku knjigu starostavnu. Bolestan sam, a oni to nazivaju 'nepoznatom boljkom'. Budale! Ukoliko kroz milenijum ljudska tela budu pronašla neki način da padaju koso, to će zauvek ostati nepomenuto u knjigama drevnih mudraca, i, stoga, i neizlečivo. Trebalo je da ti drevni mudraci žive sada, ili ja nekada."
<BR>&nbsp;&nbsp;&nbsp;&nbsp;&nbsp;Car istrese poluglasno psovku, dok je Broderig pokorno čekao. Kleon II zlovoljno upita: "Koliko ih čeka napolju?" Mahao je glavom prema vratima.
<BR>&nbsp;&nbsp;&nbsp;&nbsp;&nbsp;Brodrig strpljivo odgovori: "U velikom predvorju nalazi se uobičajen broj."
<BR>&nbsp;&nbsp;&nbsp;&nbsp;&nbsp;"Neka čekaju. Zauzet sam državnim poslovima. Neka im to zapovednik Garde saopšti. Ili ne, čekaj, ne pominji državne poslove. Neka samo objavi da neće biti audijencije i neka pri tome zapovednik Garde turobno izgleda. Možda će se neki od tih šakala izdati."
<BR>&nbsp;&nbsp;&nbsp;&nbsp;&nbsp;Car se zlobno podsmehnu.
<BR>&nbsp;&nbsp;&nbsp;&nbsp;&nbsp;"Čuje se glas, premilostivi gospodaru", bez uvijanja reče Brodrig, "da imate smetnji sa srcem."
<BR>&nbsp;&nbsp;&nbsp;&nbsp;&nbsp;Carev osmeh jedva da se nešto razlikovao od malopređašnjeg podsmeha. "Naudiće više drugima nego meni, ukoliko neko bude delao na osnovu te glasine. Ali šta ti hoćeš? Da svršimo s tim."
<BR>&nbsp;&nbsp;&nbsp;&nbsp;&nbsp;Na pokret koji mu dade to dopuštenje Brodrig se podiže iz klečećeg stava i reče: "Radi se o generalu Belu Rioziju, vojnom guverneru Sivene."
<BR>&nbsp;&nbsp;&nbsp;&nbsp;&nbsp;"Riozi?" Kleon II se oštro namršti. "Ne sećam ga se. Stani, je li to onaj što mi je pre nekoliko meseci poslao onu zanesenjačku poruku? Da, sad se sećam. Vapio je za dopuštenjem da se baci na osvajanje u slavu Cara i Carstva."
<BR>&nbsp;&nbsp;&nbsp;&nbsp;&nbsp;"Tačno, premilostivi gospodaru."
<BR>&nbsp;&nbsp;&nbsp;&nbsp;&nbsp;Car se kratko nasmeja. "Da li bi ikad pomislio da imam još takvih generala, Brodriže? On kao da je neki čudan atavizam. Kakav je bio odgovor? Mislim da si se ti za njega postarao."
<BR>&nbsp;&nbsp;&nbsp;&nbsp;&nbsp;"Da, premilostivi gospodaru. Naloženo mu je da pošalje dopunska obaveštenja i da ne preduzima nikakve korake, koji bi uključivali i dejstvo flote, dok ne primi nova naređenja od Carstva."
<BR>&nbsp;&nbsp;&nbsp;&nbsp;&nbsp;"Hm. Prilično bezbedno. Ko je taj Riozi? Je li bio nekad na dvoru?"
<BR>&nbsp;&nbsp;&nbsp;&nbsp;&nbsp;Brodrig potvrdi glavom, a usta mu se jedva primetno iskriviše. "Karijeru je započeo kao pitomac u Gardi, pre deset godina. Imao je udela u onoj aferi sa Lemulom Klasterom."
<BR>&nbsp;&nbsp;&nbsp;&nbsp;&nbsp;"Lemul Klaster? Znaš, pamćenje me baš ne ... Je l' to beše ono kada je neki mladi vojnik spasao dva broda od čeonog sudara tako što je ... hm ... ili tako nešto?" On nestrpljivo odmahnu rukom. "Ne sećam se pojedinosti. Beše to neki junački podvig."
<BR>&nbsp;&nbsp;&nbsp;&nbsp;&nbsp;"Riozi je taj vojnik. Zbog toga je bio unapređen", suvo reče Brodrig, "i bio postavljen na dužnost zapovednika broda."
<BR>&nbsp;&nbsp;&nbsp;&nbsp;&nbsp;"A sada je već vojni guverner jednog pograničnog sistema, iako mlad. Sposoban čovek, Brodriže."
<BR>&nbsp;&nbsp;&nbsp;&nbsp;&nbsp;"Nepouzdan je, gospodaru. Živi u prošlosti. Sanja o davnim danima, ili možda još više o mitovima o tome kakvi su davni dani bili. Sami po sebi takvi ljudi su bezopasni, ali ih njihov čudesni nedostatak realnosti pravi budalama u odnosu na druge." On dodade: "Čujem da svoje ljude drži u potpunoj pokornosti. On je jedan od vaših popularnih generala."
<BR>&nbsp;&nbsp;&nbsp;&nbsp;&nbsp;"Je li?" razmišljao je Car. "Pa, Brodriže, ne želim da mi služe samo nesposobnjakovići. Izvesno je da oni ne pružaju neki primer zavidne odanosti."
<BR>&nbsp;&nbsp;&nbsp;&nbsp;&nbsp;"Nesposoban izdajnik ne predstavlja nikakvu opasnost. Pažnju valja obratiti na sposobne."
<BR>&nbsp;&nbsp;&nbsp;&nbsp;&nbsp;"I sebe u njih ubrajaš, Brodriže?" Kleon II se nasmeja, a zatim napravi bolnu grimasu. "E, zaboravi malo na pridike. šta ima novo u vezi s tim mladim osvajačem? Nadam se da nisi došao samo da bi pripovedao svoje uspomene?"
<BR>&nbsp;&nbsp;&nbsp;&nbsp;&nbsp;"Gospodaru, stigla je još jedna zanimljiva poruka od generala Riozija."
<BR>&nbsp;&nbsp;&nbsp;&nbsp;&nbsp;"Oh? A o čemu?"
<BR>&nbsp;&nbsp;&nbsp;&nbsp;&nbsp;"Pronašao je zemlju tih varvara i zalaže se za vojnu ekspediciju. Obrazloženje mu je dugačko i prilično jednolično. Nema svrhe njime mučiti Vaše carsko veličanstvo, sada kad ste bolesni. Utoliko pre što će se podrobno razmotriti prilikom sednice Vlasteoskog saveta." On iskosa pogleda u Cara.
<BR>&nbsp;&nbsp;&nbsp;&nbsp;&nbsp;Kleon II se namrgodi. "Vlastela? Zar je ovo pitanje za njih, Brodriže? To će značiti nove zahteve za šire tumačenje Povelje. Na kraju se sve na to svede."
<BR>&nbsp;&nbsp;&nbsp;&nbsp;&nbsp;"Ne može se izbeći, gospodaru. Bilo bi bolje da je vaš uzvišeni otac mogao da poslednju pobunu uguši bez darivanja Povelje. No, kad je već tu, moramo je trpeti još neko vreme."
<BR>&nbsp;&nbsp;&nbsp;&nbsp;&nbsp;"Držim da si u pravu. Onda će se izneti pred vlasteline. No, čoveče, čemu tolika ozbiljnost? Konačno, to je nevažno pitanje. Uspeh na dalekoj granici sa ograničenim brojem vojnih jedinica jedva da je državna stvar."
<BR>&nbsp;&nbsp;&nbsp;&nbsp;&nbsp;Brodrig se kiselo osmehnu i hladno reče: "To je stvar jednog romantičarskog idiota, ali i jedan romantičarski idiot može biti smrtonosno oružje kada se njime posluži neromantičarski pobunjenik. Gospodaru, taj čovek je ovde bio popularan, a popularan je i tamo. Mlad je. Ukoliko pripoji jednu ili dve zabludele varvarske planete, postaće osvajač. A mlad osvajač, koji je dokazao da je kadar da pobudi zanos kod pilota, rudara, trgovaca i sličnog ološa, uvek je opasan. Čak i ako ne želi da učini ono što je vaš uzvišeni otac učinio samozvancu Rikeru, neki od naših lojalnih vlastelina može se njime poslužiti kao svojim oružjem."
<BR>&nbsp;&nbsp;&nbsp;&nbsp;&nbsp;Kleon II brzo pomeri ruku i ukoči se od bola. Polagano mu je prolazilo, ali mu je osmeh bio bled, a glas šapat. "Dragocen si ti podanik, Brodriže. Uvek sumnjaš više nego što je neophodno, tako da je dovoljno da usvojim polovinu tvojih predostrožnih saveta i da budem potpuno bezbedan. Iznećemo ovo pred vlasteline. Videćemo šta će oni reći, pa ćemo preduzeti odgovarajuće mere. Nadam se da taj mladić nije već načinio neki neprijateljski potez."
<BR>&nbsp;&nbsp;&nbsp;&nbsp;&nbsp;"O tome ništa ne javlja, ali već traži pojačanje!"
<BR>&nbsp;&nbsp;&nbsp;&nbsp;&nbsp;"Pojačanje?" Careve oči suziše se od čuđenja. "Koliko vojske sada ima?"
<BR>&nbsp;&nbsp;&nbsp;&nbsp;&nbsp;"Deset brodova, gospodaru, sa svim pomoćnim plovilima. Dva broda su opremljena motorima iz stare Velike flote, jedan ima bateriju atomske artiljerije iz istog izvora. Ostali brodovi su novi, iz poslednjih pedeset godina, ali ipak u potpuno ispravnom stanju."
<BR>&nbsp;&nbsp;&nbsp;&nbsp;&nbsp;"Deset brodova bi trebalo da bude dovoljno za svaki razuman poduhvat. Pa, s manje od deset brodova moj otac je izvojevao prve pobede protiv samozvanaca. Ko su ti varvari protiv kojih se bori?"
<BR>&nbsp;&nbsp;&nbsp;&nbsp;&nbsp;Carski sekretar važno podiže obrve: "On ih naziva Zadužbinom."
<BR>&nbsp;&nbsp;&nbsp;&nbsp;&nbsp;"Zadužbina? Šta je to?"
<BR>&nbsp;&nbsp;&nbsp;&nbsp;&nbsp;"Nema joj traga, gospodaru. Pažljivo sam pretražio arhive. Ta oblast Galaksije spada u staru provinciju Anakreon, koja je ima već dva stoleća utonula u razbojništvo, varvarstvo i anarhiju. Međutim, u toj provinciji nema planete koja se zove Zadužbina. Na jednom mestu nejasno se pominje grupa naučnika otposlana u tu provinciju baš pred njeno izdvajanje od našeg pokroviteljstva. Trebalo je da pripreme neku enciklopediju." On se neodređeno nasmeši. "Mislim da su je nazvali Enciklopedijska zadužbina."
<BR>&nbsp;&nbsp;&nbsp;&nbsp;&nbsp;"E", ozbiljno je razmišljao Car, "suviše je to slabašna veza da bi se mogla saopštiti drugima."
<BR>&nbsp;&nbsp;&nbsp;&nbsp;&nbsp;"Nisam za to gospodaru. Od te ekspedicije nije primljena ni jedna jedina reč posle porasta anarhije u toj oblasti. Ukoliko njihovi potomci još žive i ukoliko su zadržali taj naziv, sasvim je sigurno da su se vratitili u varvarstvo."
<BR>&nbsp;&nbsp;&nbsp;&nbsp;&nbsp;"I tako, on traži pojačanje." Car uputi besan pogled svom sekretaru. "To je vrlo čudno - predlagati da se sa deset brodova stupi u borbu sa divljacima, a zatim, pre nego što je zadat ijedan udarac, tražiti pojačanje. Ipak, počinjem da se prisećam tog Riozija; bio je to zgodan dečko, iz verne porodice. Brodriže, ima u ovome nečeg složenog u što ne mogu da proniknem. Možda je to važnije nego što izgleda."
<BR>&nbsp;&nbsp;&nbsp;&nbsp;&nbsp;Prsti su mu se dokono poigravali svetlucavim čaršavom koji mu je pokrivao ukočene noge. "Trebalo bi da imamo tamo svog čoveka: nekog ko ima oči, pamet i odan mi je. Brodriže ..."
<BR>&nbsp;&nbsp;&nbsp;&nbsp;&nbsp;Sekretar pokorno obori glavu: "A brodovi, gospodaru?"
<BR>&nbsp;&nbsp;&nbsp;&nbsp;&nbsp;"Još ne!" Car je tiho ječao, postupno menjajući položaj. On iznemoglo uperi prst. "Ne, dok ne saznamo još nešto. Sazovi sednicu Vlasteonskog saveta na današnji dan kroz nedelju dana. Biće to dobra prilika i za novo osvajanje. Ja ću to progurati ili će se neki životi okončati."
<BR>&nbsp;&nbsp;&nbsp;&nbsp;&nbsp;Položio je svoju bolnu glavu na uzglavlje u čijem je treperavom energetskom polju bol znao da umine.
<BR>&nbsp;&nbsp;&nbsp;&nbsp;&nbsp;"Odlazi sad, Brodriže, i pošalji doktora. Od cele te bande on ti je najgori bezveznjaković."
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
