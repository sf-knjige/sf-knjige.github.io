<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. PSIHOLOG
<P>&nbsp;&nbsp;&nbsp;&nbsp;&nbsp;Bilo je razloga za činjenicu da je element koji se naziva 'čistom naukom' predstavljao najslobodniji oblik života u Zadužbini. U Galaksiji gde su nadmoćnost, pa čak i opstanak Zadužbine još uvek počivali na njenoj tehnološkoj superiornosti - uprkos velikoj fizičkoj moći stečenoj u toku poslednjeg jednog i po veka - Naučnik beše zadržao izvestan imunitet. Bio je neophodan i tog je bio svestan.
<BR>&nbsp;&nbsp;&nbsp;&nbsp;&nbsp;Bilo je, takođe, razloga i za činjenicu da je Ebling Miz - tom imenu titule bi pridodavali samo oni koji ga nisu poznavali - predstavljao najslobodniji oblik života u 'čistoj nauci' Zadužbine. U svetu u kome se nauka uvažavala bio je Naučnik - sa velikim N i to bez podsmeha. Bio je neophodan i tog je bio svestan.
<BR>&nbsp;&nbsp;&nbsp;&nbsp;&nbsp;Zato se i desilo da je, u vreme kad su svi drugi savili koleno, on odbio da to učini, dodavši na sav glas da ni njegovi stari u svoje vreme nisu klečali pred nekim smrdljivim gradonačelnikom. I da je, uostalom, u vreme njegovih predaka gradonačelnika slobodno biran i smenjivan, dok su svi oni koji nešto naslede urođeni idioti.
<BR>&nbsp;&nbsp;&nbsp;&nbsp;&nbsp;Zato, kad bi Ebling Miz zaključio da će dozvoliti Indberu da ga počastvuje prijemom, on ne bi čekao da uobičajena upravna lestvica prosledi njegovu molbu do vrha i povoljan odgovor na dole, već bi na ramena bacio manje neugledan od svoja dva svečana kaputa, naćopio na jednu stranu glave neku rasparenu kapu nemogućeg izgleda, pripalio povrh toga zabranjenu cigaru i ututnjao u gradonačelnikovu palatu pored dvojice stražara koji bi nemoćno blejali.
<BR>&nbsp;&nbsp;&nbsp;&nbsp;&nbsp;Prvi nagoveštaj o ovom upadu njegova ekselencija je dobila kada je u svom vrtu načula kako sve bliže dopire neko bučno raspravljanje, kojem je odgovarala rika neartikulisanih psovki.
<BR>&nbsp;&nbsp;&nbsp;&nbsp;&nbsp;Indber polako odloži ašovče, polako ustade i polako se namršti. Indber je sebi dozvoljavao jednodnevni odmor od posla, a kad bi vreme to dopuštalo, u rano popodne proveo bi dva sata u vrtu. Tu, u njegovom vrtu cveće je raslo u četvorouglovima i trouglovima, u strogom redosledu crvene i žute boje, prošarane ljubičastom na temenima uglova, dok je sve to u strogim linijama oivičavalo zelenilo. U vrtu ga niko nije uznemiravao - niko!
<BR>&nbsp;&nbsp;&nbsp;&nbsp;&nbsp;Približavajući se maloj vrtnoj kapiji, Indber je svlačio zemljom isprljane rukavice.
<BR>&nbsp;&nbsp;&nbsp;&nbsp;&nbsp;"Šta ovo treba da znači?" neminovno upita.
<BR>&nbsp;&nbsp;&nbsp;&nbsp;&nbsp;Od kako postoji čovečanstvo neverovatan broj ljudi je u sličnim prilikama upućivao u atmosferu baš to pitanje, i to baš tim rečima. Nije zabeleženo da je to pitanje postavljeno s nekim drugim ciljem do da stvori dostojanstven utisak.
<BR>&nbsp;&nbsp;&nbsp;&nbsp;&nbsp;No, ovoga puta odgovor beše prozaičan, jer uz urlik rupi Mizovo telo, preteći pesnicom onima koji su još uvek stezali dronjke njegovog ogrtača.
<BR>&nbsp;&nbsp;&nbsp;&nbsp;&nbsp;Indber ih otpusti uz važno, nezadovoljno mrštenje, a Miz se saže kako bi podigao ostatak svoje kape, zatim strese s nje otprilike četvrtinu popale prašine i ćušnu je pod mišku.
<BR>&nbsp;&nbsp;&nbsp;&nbsp;&nbsp;"Slušaj, Indbere, ovi tvoji (psovka) izmećari će dobiti račun za jedan čestiti ogrtač. Još je dugo mogao da se nosi ovaj moj." Duvao je i brisao čelo malčice teatralno.
<BR>&nbsp;&nbsp;&nbsp;&nbsp;&nbsp;Gradonačelnik, sav ukočen od nezadovoljstva, s visine svojih metar i po nadmeno reče: "Nije mi poznato, Mize, da si tražio prijem. Sasvim je sigurno da ti nije odobren."
<BR>&nbsp;&nbsp;&nbsp;&nbsp;&nbsp;Ebling Miz pogleda dole u svog gradonačelnika sa očito zaprepašćenom nevericom. "Galaksije mi, Indbere, zar nisi juče primio moje pisamce? Preključe sam ga uručio jednom od lakeja u purpurnoj uniformi. Uručio bih ti ga i lično, ali znam koliko voliš cifranje."
<BR>&nbsp;&nbsp;&nbsp;&nbsp;&nbsp;"Cifranje!" Indber u očajanju zakoluta očima, a onda odlučno nastavi: "Da li si ti uopšte čuo za propisnu organizaciju? Ubuduće ćeš podnositi molbu za prijem kako je propisano - u tri primerka i u za to određenoj kancelariji. Zatim ćeš sačekati dok redovnim putem ne dobiješ obaveštenje o tome za kada ti je odobrena audijencija. A tad ćeš se pojaviti propisno odeven - propisno odeven, čuješ li - i to s dužnim poštovanjem. Možeš se udaljiti."
<BR>&nbsp;&nbsp;&nbsp;&nbsp;&nbsp;"Šta ne valja na mom odelu?" uvređeno upita Miz. "To mi je najbolji ogrtač sve dok ga ti (psovka) đavoli nisu dograbili svojim kandžama. Udaljiću se čim budem saopštio ono zbog čega sam i došao. Galaksije mi, da se ne radi o Seldonovoj krizi odmah bih se pokupio."
<BR>&nbsp;&nbsp;&nbsp;&nbsp;&nbsp;"Seldonova kriza!" Po prvi put Indber pokaza zanimanje. Miz jeste veliki psiholog - sigurno i demokrata, prostačina i buntovnik - ali i psiholog. U zabuni, gradonačelnik čak propusti da rečima iskaže bol koji je osetio kad je Miz ubrao jedan cvetić, s očekivanjem ga prineo nosu, a zatim naprćivši ga bacio dotični cvet.
<BR>&nbsp;&nbsp;&nbsp;&nbsp;&nbsp;"Hajde sa mnom", hladno reče Indber. "Vrt nije za ozbiljan razgovor."
<BR>&nbsp;&nbsp;&nbsp;&nbsp;&nbsp;Osećao se prijatnije u svojoj uzvišenoj stolici iza velikog pisaćeg stola, odakle je mogao da s visine gleda na ono nekoliko dlačica koje su sasvim neefikasno skrivale Mizovo ružičasto teme. Osećao se još bolje kad Miz automatski baci nekoliko pogleda oko sebe tražeći nepostojeću stolicu, a zatim produži da stoji i da se s nelagodnošću premešta s noge na nogu. A ponajbolje se osetio kad u odgovor na pažljiv pritisak na pravi prekidač utrča livrejisani činovnik, klanjajući se priđe stolu i na njega ritualno položi debelu, metalom uvezanu knjigu.
<BR>&nbsp;&nbsp;&nbsp;&nbsp;&nbsp;"E, da bismo ovaj neodobreni razgovor skratili što je više moguće", ponovo ovladavši situacijom reče Indber, "izjasni se sa što manje reči."
<BR>&nbsp;&nbsp;&nbsp;&nbsp;&nbsp;"Znaš li ti možda šta sam ovih dana radio?" neužurbano upita Ebling Miz.
<BR>&nbsp;&nbsp;&nbsp;&nbsp;&nbsp;"Pred sobom imam tvoje izveštaje", zadovoljno odvrati gradonačelnik, "a i autorizovani rezime. Koliko sam upućen, tvoje istraživanje psihoistorijskih proračuna imalo je za svrhu da ponovi rad Harija Seldona i da za potrebe Zadužbine konačno utvrdi planirani tok buduće istorije."
<BR>&nbsp;&nbsp;&nbsp;&nbsp;&nbsp;"Tačno", suvo reče Miz. "Kada je Seldon osnivao Zadužbinu bio je dovoljno pametan da ne uključi psihologe među ovamo poslate naučnike - tako da je Zadužbina uvek radila naslepo, u skladu sa istorijskom nužnošću. U toku svojih istraživanja mnogo toga sam zasnivao na nagoveštajima pronađenim u Vremenskoj kripti."
<BR>&nbsp;&nbsp;&nbsp;&nbsp;&nbsp;"Miz, to mi je poznato. Ne gubi vreme ponavljajući."
<BR>&nbsp;&nbsp;&nbsp;&nbsp;&nbsp;"Ne ponavljam", zagrme Miz, "jer ono što ću ti reći nije ni u jednom od tih izveštaja."
<BR>&nbsp;&nbsp;&nbsp;&nbsp;&nbsp;"Kako to misliš, nije u izveštajima?" glupavo upita Indber. "Kako bi moglo..."
<BR>&nbsp;&nbsp;&nbsp;&nbsp;&nbsp;"Galaksijo! Pusti me da ti to ispričam na svoj način, ti mala gnusna spodobo. Prestani da mi poturaš reči u usta i sumnjaš u svaku moju reč, ili ću smesta izmarširati napolje i pustiti da se na tebe sve ovo sruči. Imaj na umu, ti (psovka), budalo, Zadužbina će iz ovog isplivati jer tako mora biti, ali ako ja sad odavde iziđem - ti nećeš."
<BR>&nbsp;&nbsp;&nbsp;&nbsp;&nbsp;Bacivši kapu na pod, tako da su se raspršile čestice prašine, on preskoči stepenike postolja na kome je stajao široki pisaći sto, silovito odgurnu papire i sede na rub stola.
<BR>&nbsp;&nbsp;&nbsp;&nbsp;&nbsp;Indber izbezumljeno pomisli da pozove stražu ili da upotrebi automatske atomske pištolje, ugrađene u sto. Međutim, odozgo su ga besno gledale Mizove oči, tako da nije imao drugog izlaza do da namesti što ljubaznije lice.
<BR>&nbsp;&nbsp;&nbsp;&nbsp;&nbsp;"Dr Mize, morate..." započe slabim zvaničnim glasom. "Zaveži", besno će Miz, "i slušaj. Ukoliko su ovo ovde", i tu teško spusti dlan na metalom uvezane podatke, "moji izveštaji, baci ih. Svaki izveštaj koji napišem prođe kroz ruke dvadeset i više činovnika da dođe do tebe, a zatim završi kod još dvadesetorice. To je u redu, kad nemaš nešto što treba da ostane tajna. E, ali ovde imam nešto što je poverljive prirode. Toliko poverljive da ni oni momci što sa mnom rade nemaju o tome pojma. Naravno, svoj posao su obavili, ali svaki je radio samo nepovezani delić, a ja sam sve spojio. Da li znaš šta je Vremenska kripta?"
<BR>&nbsp;&nbsp;&nbsp;&nbsp;&nbsp;Indber potvrdi glavom, no Miz nastavi glasno uživajući u situaciji: "Uostalom, ipak ću ti reći, jer sam već duže vreme slutio ovu (psovka) situaciju. Tako mi Galaksije, čitam te, ti lažljivi prcvoljku. Ruka ti je pored dugmenceta koje će prizvati pet stotina, pa i više naoružanih tipova da me dokusure, ali ti se bojiš onog što znam - bojiš se Seldonove krize. Osim toga, ukoliko takneš nešto na stolu rascopaću ti (psovka) glavu pre nego što neko dođe. Ionako ti i tvoj razbojnik-otac i gusar-ded suviše dugo pijete krv Zadužbine."
<BR>&nbsp;&nbsp;&nbsp;&nbsp;&nbsp;"Ovo je veleizdaja", trućao je Indber.
<BR>&nbsp;&nbsp;&nbsp;&nbsp;&nbsp;"Sigurno", likovao je Miz, "ali šta ti tu možeš? Da ti kažem za Vremensku kriptu. Za onu istu Vremensku kriptu koju je još na početku Hari Seldon ovde smestio, kako bi nam pomogla da prebrodimo nedaće. Za svaku od kriza Seldon je pripremio svoje lično pojavljivanje kako bi pomogao - i objasnio. Do sada su bile četiri krize. Drugi put se pojavio upravo nakon uspešnog raspleta druge krize. Oba puta su ga naši preci saslušali. U trećoj i četvrtoj krizi zaboravili su na njega - verovatno jer im nije bio potreban, mada nedavna istraživanja - o kojima se ne govori u tim izveštajima koje si dobio - pokazuju da se ipak pojavio i to u odgovarajuće vreme. Razumeš?"
<BR>&nbsp;&nbsp;&nbsp;&nbsp;&nbsp;Nije čekao na odgovor. Najzad baci cigaru, taj dronjavi, ugašeni patrljak, izvadi novu i pripali je. Snažno dunu kolutove dima.
<BR>&nbsp;&nbsp;&nbsp;&nbsp;&nbsp;"Zvanično, pokušao sam da ponovo izgradim psihoistorisku nauku. E, jedan čovek to ne može uraditi, niti se to može uraditi u jednom veku. Međutim, ostvario sam izvestan napredak kod jednostavnih elemenata, i to iskoristio kao izgovor da bih vršljao oko Vremenske kripte. Ono što jesam uradio, jeste da sam s priličnom izvesnošću utvrdio tačan datum narednog pojavljivanja Harija Seldona. Drugim rečima, mogu ti reći koga će dana predstojeća Seldonova kriza, peta po redu, dosegnuti svoj vrhunac."
<BR>&nbsp;&nbsp;&nbsp;&nbsp;&nbsp;"Koliko još ima do tog časa?" napeto upita Indber.
<BR>&nbsp;&nbsp;&nbsp;&nbsp;&nbsp;S veselom nonšalantnošću Miz pusti da eksplodira njegova bomba: "Četiri tričava meseca (psovka), četiri meseca, bez dva dana."
<BR>&nbsp;&nbsp;&nbsp;&nbsp;&nbsp;"Četiri meseca", sa nekarakterističnom žestinom ponovi Indber. "Nemoguće."
<BR>&nbsp;&nbsp;&nbsp;&nbsp;&nbsp;"Nemoguće (psovka)!"
<BR>&nbsp;&nbsp;&nbsp;&nbsp;&nbsp;"Četiri meseca? Shvataš li šta bi to značilo? Kad bi kriza kroz četiri meseca dosegla svoj vrhunac, to bi značilo da se godinama priprema."
<BR>&nbsp;&nbsp;&nbsp;&nbsp;&nbsp;"A što da ne? Postoji li neki prirodni zakon koji iziskuje da proces dozreva na svetlosti dana?"
<BR>&nbsp;&nbsp;&nbsp;&nbsp;&nbsp;"Ali nema nikakvog neurađenog posla. Ništa nam ne visi nad glavom." Indber je gotovo kršio ruke od nervoze. U iznenadnom grčevitom izlivu besa, on vrisnu: "Hoćeš li se maknuti s mog stola i pustiti me da ga sredim? Kako očekuješ da razmislim?"
<BR>&nbsp;&nbsp;&nbsp;&nbsp;&nbsp;Iznenađen, Miz se teško podiže i pomeri u stranu.
<BR>&nbsp;&nbsp;&nbsp;&nbsp;&nbsp;Grozničavim kretnjama Indber vrati predmete na njihova uobičajena mesta. Govorio je ubrzano: "Nemaš nikakvog prava da ovako bahato dolaziš ovamo. Da si samo svoju teoriju izložio..."
<BR>&nbsp;&nbsp;&nbsp;&nbsp;&nbsp;"Nije to teorija."
<BR>&nbsp;&nbsp;&nbsp;&nbsp;&nbsp;"Kažem da jeste teorija. Da si je izložio uz dokaze i obrazloženja na odgovarajući način, prosledili bi je Uredu za istorijske nauke. Tu bi je valjano obradili i podneli mi analizu koja bi iz te obrade rezultirala, a onda bi, naravno, bio preduzet i odgovarajući postupak. Kako stvari stoje, bezrazložno si me naljutio. A, evo ga!"
<BR>&nbsp;&nbsp;&nbsp;&nbsp;&nbsp;U ruci je držao list prozračnog, srebrnastog papira, kojim zamahnu prema loptastom psihologu.
<BR>&nbsp;&nbsp;&nbsp;&nbsp;&nbsp;"Ovo je rezime koji sam pripremam - jednom nedeljno o odvijanju spoljnih poslova. Slušaj samo - okončali pregovore za trgovinski sporazum sa Moresom; nastavili pregovore za sličan ugovor sa Lajonesom; poslali delegaciju na neku proslavu na Bondi; primili neku pritužbu sa Kalgana i obećali da je razmotrimo; protestovali zbog neke nepoštene trgovine na Asperti i oni su obećali da to hitno provere, i tako dalje, i tako dalje."
<BR>&nbsp;&nbsp;&nbsp;&nbsp;&nbsp;Gradonačelnikove oči su letele preko niza šifriranih pribeleški, a onda je pažljivo vratio list na odgovarajuće mesto u odgovarajuće korice u odgovarajućem pregratku.
<BR>&nbsp;&nbsp;&nbsp;&nbsp;&nbsp;"Kažem ti, Mize, nema ti ovde stvari koja ne odiše redom i mirom..."
<BR>&nbsp;&nbsp;&nbsp;&nbsp;&nbsp;Na suprotnom, udaljenom kraju sobe otvoriše se vrata i na suviše dramatično podudaran način, kakav može biti samo u stvarnom životu, unutra žurno uđe jedan obično obučen uglednik.
<BR>&nbsp;&nbsp;&nbsp;&nbsp;&nbsp;Indber se napola pridiže. Imao je neko neobično vrtoglavo osećanje nestvarnog, kakvo se ima onih dana kada se suviše stvari zbiva. Nakon Mizovog upada i neobuzdanog bešnjenja, sada je došlo do isto tako nepropisnog, te otuda i uznemiravajućeg, nenajavljenog upada njegovog sekretara, kome su, bar, bila poznata pravila.
<BR>&nbsp;&nbsp;&nbsp;&nbsp;&nbsp;Sekretar kleknu.
<BR>&nbsp;&nbsp;&nbsp;&nbsp;&nbsp;Indber ga oštro upita: "Šta je bilo?"
<BR>&nbsp;&nbsp;&nbsp;&nbsp;&nbsp;Sekretar se obrati podu: "Ekselencijo, kapetan Han Pričer iz Informcija, nakon povratka sa Kalgana, u skladu s vašim prethodnim nalogom - vaše naređenje H20-513 - pošto je prekršio vaše naređenje, uhapšen je i očekuje pogubljenje. Njegovi pratioci su zadržani zbog saslušanja. Potpuni izveštaj je podnesen!"
<BR>&nbsp;&nbsp;&nbsp;&nbsp;&nbsp;"Primljen je potpuni izveštaj", u agoniji primeti Indber. I šta onda?"
<BR>&nbsp;&nbsp;&nbsp;&nbsp;&nbsp;"Ekselencijo, kapetan Pričer je neodređeno obavestio o opasnim namerama novog generalisimusa s Kalgana. U skladu sa prethodnim naređenjem H20-651, nije zvanično saslušan, ali su zabeležene sve njegove opaske i bio podnet potpuni izveštaj."
<BR>&nbsp;&nbsp;&nbsp;&nbsp;&nbsp;"Primljen je potpuni izveštaj. Pa!" vrisnu Indber.
<BR>&nbsp;&nbsp;&nbsp;&nbsp;&nbsp;"Ekselencijo, pre četvrt časa primljen je izveštaj sa Salinjanske granice. Na teritoriju Zadužbine nedozvoljeno ulaze brodovi koji su identifikovani kao kalganski. Brodovi su naoružani. Došlo je do borbe."
<BR>&nbsp;&nbsp;&nbsp;&nbsp;&nbsp;Sekretar se beše gotovo presamitio. Indber je i dalje stajao. Ebling Miz se prenu, saže se do sekretara i kucnu ga po ramenu: "Čuj, kako bi bilo da oslobode tog kapetana Pričera i da ga pošalju ovamo. Gubi se!"
<BR>&nbsp;&nbsp;&nbsp;&nbsp;&nbsp;Sekretar se udalji, a Miz se obrati gradonačelniku: "Zar ne bi trebalo da pustiš mašineriju u pokret, Indbere? Četiri meseca, znaš."
<BR>&nbsp;&nbsp;&nbsp;&nbsp;&nbsp;Indber je stajao ustakljena pogleda. Kao da je bio živ samo jedan prst - a taj je brzim, grčevitim pokretima crtao trouglove po glatkoj ploči pisaćeg stola.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
