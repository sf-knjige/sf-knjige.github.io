<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. SMRT PSIHOLOGA
<P>&nbsp;&nbsp;&nbsp;&nbsp;&nbsp;U životu Eblinga Miza behu preostale samo dve nedelje.
<BR>&nbsp;&nbsp;&nbsp;&nbsp;&nbsp;U toku te dve nedelje Bejta je tri puta bila s njim. Prvi put je to bilo one iste noći kada ih je uveče posetio pukovnik Pričer. Drugi put je bilo nedelju dana kasnije. A treći, opet posle nedelju dana - poslednjeg dana - onog istog dana kada je Miz umro.
<BR>&nbsp;&nbsp;&nbsp;&nbsp;&nbsp;Po prvi put je to bilo one iste noći kad ih je s večeri posetio pukovnik Pričer, posle čije posete je zgranuti par proveo jedan čas u vihoru neveselih misli.
<BR>&nbsp;&nbsp;&nbsp;&nbsp;&nbsp;"Tori, hajde da ispričamo Eblingu", predloži Bejta.
<BR>&nbsp;&nbsp;&nbsp;&nbsp;&nbsp;"Misliš da može pomoći?" tupo će Toran.
<BR>&nbsp;&nbsp;&nbsp;&nbsp;&nbsp;"Samo smo nas dvoje. Moramo podeliti teret. Možda može da pomogne."
<BR>&nbsp;&nbsp;&nbsp;&nbsp;&nbsp;"Promenio se. Izgubio je u težini. Kao da je odsutan." Toran je metaforički pokazivao prstima u vazduhu. "Ponekad pomislim da nam više nikada neće mnogo pomoći. Ponekad mislim da nam više ništa ne može pomoći!"
<BR>&nbsp;&nbsp;&nbsp;&nbsp;&nbsp;"Nemoj!" prekide ga Bejtin glas. "Tori, nemoj! Kad tako govoriš, pomišljam da je i nas Mazgov ščepao. Ispričajmo Eblingu, Tori - smesta."
<BR>&nbsp;&nbsp;&nbsp;&nbsp;&nbsp;Dok su mu se približavali Ebling Miz podiže glavu sa dugačkog stola i pogleda ih ne videći ih. Proređena kosa mu je bila raščupana, a zgrčenim usnama je pravio sanjive, mljackave zvukove.
<BR>&nbsp;&nbsp;&nbsp;&nbsp;&nbsp;"A? Neko me traži?" upita on.
<BR>&nbsp;&nbsp;&nbsp;&nbsp;&nbsp;Bejta se polako spusti na kolena. "Da li smo vas probudili? Da odemo?"
<BR>&nbsp;&nbsp;&nbsp;&nbsp;&nbsp;"Da odete? Ko je to? Bejta? Ne, ne, ostanite! Zar nema stolica? Video sam ih..." Prstom je pokazivao u neodređenom pravcu.
<BR>&nbsp;&nbsp;&nbsp;&nbsp;&nbsp;Toran dogura dve stolice. Bejta sede i uze psihologove mlitave šake u svoje. "Možemo li da sa vama porazgovaramo, doktore?" Retko ga je titulisala.
<BR>&nbsp;&nbsp;&nbsp;&nbsp;&nbsp;"Nešto nije u redu?" U odsutni pogled se vrati neka iskra. Mlitavi obrazi dobiše malo boje. "Nešto ne valja?"
<BR>&nbsp;&nbsp;&nbsp;&nbsp;&nbsp;"Dolazio je kapetan Pričer", reče Bejta. "Pusti me da kažem, Tori. Sećate se kapetana Pričera, doktore?"
<BR>&nbsp;&nbsp;&nbsp;&nbsp;&nbsp;"Da... da..." Prstima uštinu usne i ispusti ih. "Visok čovek. Demokrata."
<BR>&nbsp;&nbsp;&nbsp;&nbsp;&nbsp;"Da, on. Utvrdio je u čemu se sastoji mutacija Mazgova. Doktore, došao je ovamo i rekao nam."
<BR>&nbsp;&nbsp;&nbsp;&nbsp;&nbsp;"Ali to nije ništa novo. Mutacija Mazgova je rasvetljena." On dodade sa iskrenim čuđenjem: "Zar vam nisam rekao? Zar sam zaboravio da vam kažem?"
<BR>&nbsp;&nbsp;&nbsp;&nbsp;&nbsp;"Šta ste zaboravili da nam kažete", brzo upade Toran.
<BR>&nbsp;&nbsp;&nbsp;&nbsp;&nbsp;"O mutaciji Mazgova, naravno. Petlja sa osećanjima. Kontrola osećanja! Nisam vam rekao? Zbog čega li sam zaboravio?" Polako je uvukao donju usnu i zamislio se.
<BR>&nbsp;&nbsp;&nbsp;&nbsp;&nbsp;A onda u njegov glas polako uđe život, a očni kapci se raširiše kao da je njegov tromi mozak kliznuo dobro podmazanim kolosekom. Govorio je kao u snu, gledajući više negde između svoja dva slušaoca nego u njih. "To je zaista tako jednostavno. Nije potrebno nikakvo specijalizovano znanje. Sa psihoistorijskim proračunima, naravno, brzo se u to pronikne pomoću jednačine trećeg stepena... Ali ostavimo se njih. Može se to u opštim crtama i običnim rečima izraziti, a da opet ima smisla, što nije uobičajeno za psihoistorijske pojave. Zapitajte se sami... Šta može poremetiti brižljivo planiranu istoriju Harija Seldona, a?" Zurio je čas u jedno a čas u drugo, sa blagim brižnim čuđenjem. "Koje su bile Seldonove polazne pretpostavke? Prvo, da neće biti fundamentalne promene u ljudskom društvu u toku sledećih hiljadu godina.
<BR>&nbsp;&nbsp;&nbsp;&nbsp;&nbsp;Na primer, pretpostavite da u tehnologiji Galaksije dođe do neke velike promene, kao što je pronalazak novog principa korišćenja energije ili usavršavanje naučnih metoda elektronske neurobiologije. Društvene promene namah bi učinile Seldonove polazne jednačine zastarelim. Ali to se nije desilo, je l' tako?
<BR>&nbsp;&nbsp;&nbsp;&nbsp;&nbsp;Ili, pretpostavimo da snage van Zadužbine izumeju novo oružje, koje bi se moglo odupreti svakom naoružanju Zadužbine. To bi moglo prouzrokovati pogubno odstupanje, mada manje izvesno. Međutim, čak ni to se nije dogodilo. Atomski depresor polja Mazgova bio je nezgrapno oružje i može se suzbiti. A to je bila jedina, mada bedna, novina koju je doneo.
<BR>&nbsp;&nbsp;&nbsp;&nbsp;&nbsp;Međutim, postojala je još jedna pretpostavka, mnogo tananija! Seldon je pretpostavio da će ljudsko reagovanje na podsticaje ostati stalno. Ako se uzme da se prva pretpostavka pokazala tačnom, onda druga mora biti oborena! Mora biti da neki činilac izvitoperuje ili iskrivljuje emotivna reagovanja ljudskih bića, ili Seldon ne bi mogao da pogreši, a Zadužbina nije mogla da padne. A koji bi to drugi činilac bio, ako ne Mazgov? Da li sam u pravu? Postoji li neka slaba tačka u ovakvom načinu razmišljanja?"
<BR>&nbsp;&nbsp;&nbsp;&nbsp;&nbsp;Bejtina punačka ruka ga nežno potapša: "Nema slabe tačke, Eblinže."
<BR>&nbsp;&nbsp;&nbsp;&nbsp;&nbsp;Miz se obradova kao dete. "Utoliko će ovo lakše ići. Kažem vam, ponekad se pitam šta se u meni zbiva. Čini mi se da pamtim vreme kad je toliko toga za mene predstavljalo tajnu, a sada su stvari tako jasne. Nema više problema. Naišao sam na nešto što bi mogao biti problem, ali nekako u sebi vidim i shvatam. A moja nagađanja, moje teorije kao da se uvek potvrde. Postoji u meni neki poriv... uvek ići napred... tako da se ne mogu zaustaviti... i ne želim ni da jedem ni da spavam... već da nastavim... nastavim..."
<BR>&nbsp;&nbsp;&nbsp;&nbsp;&nbsp;Glas mu se pretvori u šapat; usahle, plavim venama prošarane šake drhtavo položi na svoje čelo. U očima je bilo neko bezumlje, koje utrnu i nestade.
<BR>&nbsp;&nbsp;&nbsp;&nbsp;&nbsp;Pribraniji, on produži: "Nikad vam nisam rekao za mutantsku moć Mazgova, je li tako? No... rekoste li da već znate za nju?"
<BR>&nbsp;&nbsp;&nbsp;&nbsp;&nbsp;"Eblinže, dolazio je kapetan Pričer", reče Bejta, "Sećate li ga se?"
<BR>&nbsp;&nbsp;&nbsp;&nbsp;&nbsp;"On vam je rekao?" U tonu je bilo malo uvređenosti. "Ali kako je on saznao?"
<BR>&nbsp;&nbsp;&nbsp;&nbsp;&nbsp;"Mazgov ga je obradio. Sada je pukovnik čovek Mazgova. Došao je da nas posavetuje da se predamo Mazgovu i ispričao nam - to što ste nam rekli."
<BR>&nbsp;&nbsp;&nbsp;&nbsp;&nbsp;"Onda Mazgov zna da smo ovde? Moram požuriti... Gde je Magnifiko? Zar nije s vama?"
<BR>&nbsp;&nbsp;&nbsp;&nbsp;&nbsp;"Magnifiko spava", nestrpljivo će Toran. "Znate, prošla je ponoć."
<BR>&nbsp;&nbsp;&nbsp;&nbsp;&nbsp;"Zaista? Onda... Da li sam spavao kad ste ušli?"
<BR>&nbsp;&nbsp;&nbsp;&nbsp;&nbsp;"Da, i nećete se vratiti na posao", odlučno reče Bejta. "Sad ćete u krevet. Hajde, Torane, pomozi mi. Prestanite da me odgurkujete, Eblinže, i budite zahvalni što vas nisam prvo gurnula pod tuš. Svuci mu cipele, Tori, a sutra ćeš sići ovamo i izvući ga na svež vazduh, dok još nije sasvim iskopnio. Pogledajte se, Eblinže, popala vas je paučina. Jeste li gladni?"
<BR>&nbsp;&nbsp;&nbsp;&nbsp;&nbsp;Ebling Miz odmahnu, mrzovoljno, i zbunjeno gledajući s ležaja progunđa: "Želim da mi sutra pošaljete Magnifika."
<BR>&nbsp;&nbsp;&nbsp;&nbsp;&nbsp;Bejta ututka čaršav oko njegovog vrata: "Ja ću sutra sići sa opranom odećom. Lepo ćete se okupati, a onda ćete izići napolje, posetiti majur i osetiti malo sunca na sebi."
<BR>&nbsp;&nbsp;&nbsp;&nbsp;&nbsp;"To neću uraditi", slabačkim glasom reče Miz. "Čujete? Imam suviše posla."
<BR>&nbsp;&nbsp;&nbsp;&nbsp;&nbsp;Retka kosa mu se rasprostrla po uzglavlju, kao srebrni venac oko glave. Tajanstveno je zašaputao: "Hoćete Drugu zadužbinu, zar ne?"
<BR>&nbsp;&nbsp;&nbsp;&nbsp;&nbsp;Toran se brzo obazre i čučnu pored ležaja: "Šta je s Drugom zadužbinom, Eblinže?"
<BR>&nbsp;&nbsp;&nbsp;&nbsp;&nbsp;Psiholog oslobodi ruku od čaršava i umornim prstima uhvati Torana za rukav: "Zadužbine su osnovane na velikom Saboru psihologa, kojim je predsedavao Hari Seldon. Torane, pronašao sam objavljeni zapisnik sa tog Sabora. Dvadeset i pet debelih filmova. Već sam pregledao više sadržaja."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"I da li znaš da je na osnovu njih veoma lako utvrditi položaj Prve zadužbine, ukoliko nešto znaš o psihoistoriji. Kad shvatiš jednačine, vidiš da se često pominje. Ali Torane, Drugu zadužbinu niko ne spominje. Ona se nigde ne pominje."
<BR>&nbsp;&nbsp;&nbsp;&nbsp;&nbsp;Toranove obrve se namrštiše. "Ne postoji?"
<BR>&nbsp;&nbsp;&nbsp;&nbsp;&nbsp;"Naravno da postoji", ljutito uskliknu Miz, "ko je rekao da ne postoji? Međutim, o njoj se manje priča. Njena važnost - i sve u vezi s tim - tako se bolje skrivaju, zamagljuju. Zar ne shvataš? Ona je mnogo važnija. Ona je kritična; ona je ona koja je bitna! A ja imam zapisnik sa Seldonovog Sabora. Mazgov još nije pobedio..."
<BR>&nbsp;&nbsp;&nbsp;&nbsp;&nbsp;Bejta mirno ugasi svetlost. "Na spavanje!"
<BR>&nbsp;&nbsp;&nbsp;&nbsp;&nbsp;Bez reči, Toran i Bejta dođoše do svog stana.
<BR>
<BR>&nbsp;&nbsp;&nbsp;&nbsp;&nbsp;Idućeg dana Ebling Miz se sam okupao i presvukao, i po poslednji put video sunce Trantora i osetio vetar Trantora. Pred kraj dana ponovo je zaronio u gigantske dubine biblioteke iz kojih više nikada neće izroniti.
<BR>&nbsp;&nbsp;&nbsp;&nbsp;&nbsp;U toku te nedelje život ponovo uđe u svoju kolotečinu. Neotrantorovo sunce je bilo spokojna, sjajna zvezda na noćnom nebu Trantora. Na majuru su bili zaokupljeni prolećnom setvom. Napušteno tlo Univerziteta bilo je tiho. Izgledalo je kao da je Galaksija prazna. Kao da nikada nije ni bilo Mazgova.
<BR>&nbsp;&nbsp;&nbsp;&nbsp;&nbsp;Posmatrajući Torana kako pažljivo pali cigaretu i gleda u krajičke plavog neba koji su se nazirali između načičkanih metalnih tornjeva na horizontu oko njih, Bejta je razmišljala.
<BR>&nbsp;&nbsp;&nbsp;&nbsp;&nbsp;"Lep dan", primeti ona.
<BR>&nbsp;&nbsp;&nbsp;&nbsp;&nbsp;"Da. Jesi li sve zapisao, Tori?"
<BR>&nbsp;&nbsp;&nbsp;&nbsp;&nbsp;"Sigurno. Pola funte maslaca, tuce jaja, boranija... Sve je tu, Bej. Sve ću doneti."
<BR>&nbsp;&nbsp;&nbsp;&nbsp;&nbsp;"Dobro. Obrati pažnju da povrće bude od poslednje žetve, a ne neka muzejska starina. Uzgred, jesi li video Magnifika?"
<BR>&nbsp;&nbsp;&nbsp;&nbsp;&nbsp;"Nisam od doručka. Držim da je dole sa Eblingom i da gleda mikro-filmove."
<BR>&nbsp;&nbsp;&nbsp;&nbsp;&nbsp;"U redu. Ne gubi vreme, jer su mi jaja potrebna za večeru."
<BR>&nbsp;&nbsp;&nbsp;&nbsp;&nbsp;Toran je napusti s osmehom i mahnuvši rukom.
<BR>&nbsp;&nbsp;&nbsp;&nbsp;&nbsp;Kada Torana nestade u metalnom lavirintu, Bejta se okrenu. Oklevala je pred kuhinjskim vratima, a onda im polako okrenu leđa i uđe u hodnik sa stubovima koji je vodio do lifta što je rio dole u dubine.
<BR>&nbsp;&nbsp;&nbsp;&nbsp;&nbsp;Dole je bio Ebling Miz, glave nadnete nad okularima projektora, kao neko nepokretno, zaleđeno telo koje za nečim traga. Pored njega je sedeo, zgrčen na stolici, Magnifiko, oštra i budna pogleda - svežanj mršavih udova, sa nosom koji je još više isticao usukanost njegovog lica.
<BR>&nbsp;&nbsp;&nbsp;&nbsp;&nbsp;Bejta ga blago pozva: "Magnifiko..."
<BR>&nbsp;&nbsp;&nbsp;&nbsp;&nbsp;Magnifiko skoči na noge i uslužno šapnu: "Gospo moja?"
<BR>&nbsp;&nbsp;&nbsp;&nbsp;&nbsp;"Magnifiko", reče Bejta, "Toran je otišao na majur i neće se neko vreme vraćati. Da li bi bio tako dobar da mu odneseš jednu poruku koju bih mu napisala?"
<BR>&nbsp;&nbsp;&nbsp;&nbsp;&nbsp;"Sa zadovoljstvom, gospo moja. Više nego sa zadovoljstvom ti stavljam na raspolaganje svoje beznačajne usluge, kako bih zadovoljio svaku potrebu koju bi imala."
<BR>&nbsp;&nbsp;&nbsp;&nbsp;&nbsp;Ostala je nasamo sa Eblingom Mizom, koji se nije ni pokrenuo. Odlučno mu položi ruku na rame: "Eblinže..."
<BR>&nbsp;&nbsp;&nbsp;&nbsp;&nbsp;Psiholog se trže i svadljivo uskliknu: "Ko je to?" Žmirkao je."Jesi li to ti, Bejta? Gde je Magnifiko?"
<BR>&nbsp;&nbsp;&nbsp;&nbsp;&nbsp;"Poslala sam ga napolje. Želela sam da neko vreme budem s vama nasamo." Reči je izgovarala sa naglašenom jasnoćom. "Želim da sa vama razgovaram, Eblinže."
<BR>&nbsp;&nbsp;&nbsp;&nbsp;&nbsp;Psiholog načini pokret kao da bi se ponovo vratio projektoru, ali ruka na njegovom ramenu beše odlučna. Sasvim jasno je osećala kost pod rukavom. Otkako su prispeli na Trantor, meso kao da se istopilo. Lice mu je bilo ispijeno, žuto, prekriveno bradom od pola nedelje. Čak i kad je sedeo ramena su mu bila vidno povijena.
<BR>&nbsp;&nbsp;&nbsp;&nbsp;&nbsp;"Magnifiko vam ne smeta, Eblinže? Kao da je i danju i noću dole?" upita Bejta.
<BR>&nbsp;&nbsp;&nbsp;&nbsp;&nbsp;"Ne, ne, ne. Nipošto. Uopšte mi ne smeta. Ćuti i nikada me ne uznemirava. Ponekad mi donosi i odnosi filmove, kao da zna šta želim i da mu ne kažem. Samo ga ostavi na miru."
<BR>&nbsp;&nbsp;&nbsp;&nbsp;&nbsp;"Vrlo dobro... ali, Eblinže, zar vam nije čudan? Čujete li me, Eblinže? Zar vam ne izgleda čudan?"
<BR>&nbsp;&nbsp;&nbsp;&nbsp;&nbsp;Ona naglo privuče svoju stolicu njegovoj i zagleda se u njega, kao da iz njegovih očiju želi da izvuče odgovor.
<BR>&nbsp;&nbsp;&nbsp;&nbsp;&nbsp;Ebling Miz odmahnu glavom. "Ne. Kako to misliš?"
<BR>&nbsp;&nbsp;&nbsp;&nbsp;&nbsp;"Hoću da kažem da pukovnik Pričer i vi kažete da Mazgov može da podešava osećanja ljudskih bića. No, jeste li u to sigurni? Zar sam Magnifiko ne predstavlja izuzetak od takve teorije?"
<BR>&nbsp;&nbsp;&nbsp;&nbsp;&nbsp;Vladalo je ćutanje.
<BR>&nbsp;&nbsp;&nbsp;&nbsp;&nbsp;Bejta obuzda jaku želju da prodrma psihologa. "Šta je s vama, Eblinže? Magnifiko je bio komedijaš Mazgova. Zbog čega njegova osećanja nisu podešena, tako da voli i veruje? Kako to da samo on toliko mrzi Mazgova, od svih onih koji su s njim bili u vezi?"
<BR>&nbsp;&nbsp;&nbsp;&nbsp;&nbsp;"Ali... ali njegova osećanja su bila podešena. Jamačno, Bej!" Kao da je sticao sigurnost dok je ovo govorio. "Misliš da Mazgov postupa sa svojim komedijašima kao sa svojim generalima? Potrebno je da mu generali budu lojalni i da u njega veruju, dok komedijaš samo treba da ga se boji. Zar nisi zapazila da je Magnifikovo stalno stanje paničnog straha patološke prirode? Ne misliš valjda da je za ljudsko biće prirodno da stalno bude toliko preplašeno? Strah u tolikoj meri postaje komičan. Verovatno je komičan za Mazgova - a i korista, jer skriva onu pomoć koju smo pre mogli dobiti od Magnifika."
<BR>&nbsp;&nbsp;&nbsp;&nbsp;&nbsp;"Dakle, Magnifikove priče o Mazgovu su bile netačne?"
<BR>&nbsp;&nbsp;&nbsp;&nbsp;&nbsp;"Zavaravale su. Bile su obojene patološkim strahom. Fizički, Mazgov nije gorostas kako toMagnifiko misli. Izuzimajući njegove duhovne sposobnosti, on je po svoj prilici običan čovek. Međutim, zabavljalo ga je da jadnom Magnifiku izgleda kao nadčovek..." Psiholog sleže ramenima. "Uostalom, Magnifikove priče više nisu važne."
<BR>&nbsp;&nbsp;&nbsp;&nbsp;&nbsp;"Šta je onda važno?"
<BR>&nbsp;&nbsp;&nbsp;&nbsp;&nbsp;No, Miz se okrenu prema svom projektoru.
<BR>&nbsp;&nbsp;&nbsp;&nbsp;&nbsp;"Šta je onda važno", ponovi ona. "Druga zadužbina?"
<BR>&nbsp;&nbsp;&nbsp;&nbsp;&nbsp;Psiholog baci pogled na nju. "Jesam li ti o njoj već nešto ispričao? Ne sećam se da sam ti išta rekao. Još nisam spreman. Šta sam ti kazao?"
<BR>&nbsp;&nbsp;&nbsp;&nbsp;&nbsp;"Ništa", ljutito će Bejta. "O, Galaksijo, ništa mi niste rekli, ali volela bih kad biste to učinili, jer mi je sve dozlogrdilo. Kad će se ovo završiti?"
<BR>&nbsp;&nbsp;&nbsp;&nbsp;&nbsp;Ebling Miz pomalo žalosno začkilji u nju. "No, no, draga, nisam hteo da te uvredim. Katkad zaboravim... ko su mi prijatelji. Katkad mi izgleda da o ovome uopšte ne smem da pričam. Postoji potreba da se skriva - ali od Mazgova, a ne od tebe, draga." Dobroćudno ju je lupkao po ramenu.
<BR>&nbsp;&nbsp;&nbsp;&nbsp;&nbsp;"Šta je s Drugom zadužbinom", upita ona.
<BR>&nbsp;&nbsp;&nbsp;&nbsp;&nbsp;"Znaš li s kakvom je temeljnošću Seldon zatirao svoje tragove?" Slabim, šušljetavim šapatom on produži: "Zapisnici sa Seldonovog Sabora ne bi za mene imali nikakve koristi do pre mesec dana, kada se pojavilo ovo čudno saznanje. Čak i sada izgledaju - tanušni. Dokumenta sa Sabora često izgledaju nepovezana; uvek maglovita. Više no jednom sam se upitao da li su i sami učesnici Sabora znali šta je zapravo Seldon naumio. Mislim da je on Sabor iskoristio kao gigantski paravan, a da je sam podigao zdanje..."
<BR>&nbsp;&nbsp;&nbsp;&nbsp;&nbsp;"Zadužbine?" upita Bejta.
<BR>&nbsp;&nbsp;&nbsp;&nbsp;&nbsp;"Druge zadužbine! Naša Zadužbina je bila jednostavna. Međutim, Druga zadužbina je predstavljala samo ime. To ime se pominje, ali ako je bilo neke razrade, ona je duboko zapretana u matematičkim proračunima. Ima mnogo toga što još nisam ni počeo da shvatam, no već je sedam dana kako se komadići spajaju u nejasnu sliku.
<BR>&nbsp;&nbsp;&nbsp;&nbsp;&nbsp;Prva zadužbina je bila svet naučnika - fizičara. Predstavljala je koncentraciju umiruće nauke Galaksije, a u uslovima koji su joj bili neophodni da bi oživela. U nju nisu bili uključeni psiholozi. Bila je to čudna izvitoperenost, i mora da je imala neku svrhu. Uobičajeno objašnjenje je bilo da je Seldonova psihoistorija najbolje dejstvovala kad pojedinačne operativne jedinke - ljudska bića - ne bi znale šta predstoji, pa bi stoga u svim situacijama savršeno prirodno reagovale. Shvataš li me, draga..."
<BR>&nbsp;&nbsp;&nbsp;&nbsp;&nbsp;"Da, doktore."
<BR>&nbsp;&nbsp;&nbsp;&nbsp;&nbsp;"Slušaj onda pažljivo. Druga zadužbina je bila svet naučnika koji su se bavili duhom. Bila je odraz našeg sveta u ogledalu. Psihologija je bila kraljica, a ne fizika." On dodade trijumfalno: "Razumeš?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ali razmisli Bejta, mućni glavom. Hari Seldon je znao da njegova psihoistorija može predskazati samo verovatnoće, a ne izvesnosti. Postojala je uvek mogućnost greške, a s proticanjem vremena ta se mogućnost povećavala u geometrijskoj progresiji. Prirodno, Seldon je hteo da se od toga zaštiti, koliko god je to bilo moguće. Naša Zadužbina je u naučnom pogledu bila krepka. Mogla je savladati vojske i oružja. Mogla je na silu odgovoriti silom. Ali kako stoji sa mentalnim napadom nakog mutanta kakav je Mazgov?"
<BR>&nbsp;&nbsp;&nbsp;&nbsp;&nbsp;"To bi bilo za psihologe Druge zadučbine!" Bejta oseti kako u njoj narasta uzbuđenje.
<BR>&nbsp;&nbsp;&nbsp;&nbsp;&nbsp;"Da. Da! Sigurno!"
<BR>&nbsp;&nbsp;&nbsp;&nbsp;&nbsp;"Pa, zašto onda nisu ništa do sada preduzeli?"
<BR>&nbsp;&nbsp;&nbsp;&nbsp;&nbsp;"Kako znaš da nisu?"
<BR>&nbsp;&nbsp;&nbsp;&nbsp;&nbsp;Bejta razmisli o ovome: "Ne znam. Imate li možda vi dokaza da jesu?"
<BR>&nbsp;&nbsp;&nbsp;&nbsp;&nbsp;"Ne, ima mnogo činilaca o kojima ništa ne znam. Druga zadužbina, kao ni mi, nije mogla biti osnovana u potpuno razvijenom obliku. Mi smo se polako razvijali i jačali; a i oni, mora biti. Samo zvezde znaju koliko su sada jaki. Da li su dovoljno snažni da pobede Mazgova? Pre svega, da li su svesni opasnosti! Imaju li sposobne upravljače?"
<BR>&nbsp;&nbsp;&nbsp;&nbsp;&nbsp;"Ali ako slede Seldonov plan, onda Druga zadužbina mora pobediti Mazgova."
<BR>&nbsp;&nbsp;&nbsp;&nbsp;&nbsp;"Ah, da li je tako?" Mršavo lice Eblinga Miza zamišljeno se naboralo. "Druga zadužbina je bila mnogo složeniji zadatak nego Prva. Njena složenost daleko je veća, a stoga je i mogućnost greške veća. Ukoliko Druga zadužbina ne treba da pobedi Mazgova, biće to loše - veoma loše. Možda je to kraj ljudskoj rasi, onakvoj kakvu smo mi poznavali."
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Da. Ukoliko potomci Mazgova naslede njegove duhovne sposobnosti... Vidiš? Homo sapiens se ne bi mogao s njima takmičiti. Biće to jedna nova vladajuća rasa - nova aristokratija - dok će homo sapiens biti sveden na robovski rad kao niža rasa. Zar ne?"
<BR>&nbsp;&nbsp;&nbsp;&nbsp;&nbsp;"Da, tako je."
<BR>&nbsp;&nbsp;&nbsp;&nbsp;&nbsp;"Čak i da nekim slučajem Mazgov ne zasnuje dinastiju, ipak će osnovati izvitopereno novo carstvo, koje će se držati na njegovoj ličnoj vlasti. S njegovom smrću će i to carstvo umreti, a Galaksija će ostati onakva kakva je bila pre njegove pojave, izuzev što više neće biti Zadužbine oko koje bi moglo da se stopi istinsko i zdravo Drugo carstvo. Značilo bi to na hiljade - ko zna koliko hiljada - godina varvarstva. Značilo bi to da na vidiku nema izlaza."
<BR>&nbsp;&nbsp;&nbsp;&nbsp;&nbsp;"Šta onda možemo da učinimo? Možemo li upozoriti Drugu zadužbinu?"
<BR>&nbsp;&nbsp;&nbsp;&nbsp;&nbsp;"Moramo, inače će propasti zbog neznanja, što ne smemo rizikovati. Međutim, ne postoji način da se upozore."
<BR>&nbsp;&nbsp;&nbsp;&nbsp;&nbsp;"Nema načina?"
<BR>&nbsp;&nbsp;&nbsp;&nbsp;&nbsp;"Ne znam gde se nalazi. Nalazi se 'na drugom kraju Galaksije', no to je sve, a ima milion svetova na koje se to može odnositi."
<BR>&nbsp;&nbsp;&nbsp;&nbsp;&nbsp;"Ali Eblinže, zar se u njima ništa ne govori?" Ona pokaza na filmove koji su prekrivali sto.
<BR>&nbsp;&nbsp;&nbsp;&nbsp;&nbsp;"Ne, ne kažu ništa. Ne tamo gde ja mogu da nađem - zasad. Ta tajnost mora nešto značiti. Mora postojati neki razlog..." U njegove oči se vrati upitni izgled. "Molim te da odeš. Dosta sam vremena utrošio, a ono je kratko - sve kraće."
<BR>&nbsp;&nbsp;&nbsp;&nbsp;&nbsp;Mrzovoljan i namršten, on se udalji.
<BR>&nbsp;&nbsp;&nbsp;&nbsp;&nbsp;Približavao se Magnifikov laki korak: "Tvoj suprug se vratio, gospo moja."
<BR>&nbsp;&nbsp;&nbsp;&nbsp;&nbsp;Ebling Miz ne pozdravi komedijaša. Već se bio vratio svom projektoru.
<BR>&nbsp;&nbsp;&nbsp;&nbsp;&nbsp;Pošto je saslušao njenu priču te večeri, Toran reče: "Misliš da je zaista pri sebi, Bej? Ne misliš da je..." Oklevao je.
<BR>&nbsp;&nbsp;&nbsp;&nbsp;&nbsp;"Dobro, Tori. Bolestan je, to znam. To, kako se promenio, izgubio u težini, kako govori - sve to pokazuje da je bolestan. Ali slušaj ga samo ako se pomene Mazgov, Druga zadužbina ili nešto drugo na čemu radi. Lucidan je i bistar kao nebo spoljnog svemira. Zna o čemu govori. Verujem mu."
<BR>&nbsp;&nbsp;&nbsp;&nbsp;&nbsp;"Dakle, ima nade." Beše to napola pitanje.
<BR>&nbsp;&nbsp;&nbsp;&nbsp;&nbsp;"Ja... ja u to nisam proniknula. Možda ima! Možda nema! Od sada ću nositi atomski pištolj!" Dok je govorila, u ruci joj je bilo oružje sa sjajnom cevi. "Za svaki slučaj, Tori, za svaki slučaj."
<BR>&nbsp;&nbsp;&nbsp;&nbsp;&nbsp;"Za svaki slučaj?"
<BR>&nbsp;&nbsp;&nbsp;&nbsp;&nbsp;Bejta se pomalo histerično nasmeja. "Nije važno. Možda sam i ja malo luda - kao Ebling Miz."
<BR>
<BR>&nbsp;&nbsp;&nbsp;&nbsp;&nbsp;U tom trenutku Eblingu Mizu je bilo preostalo još sedam dana života, a tih sedam dana spokojno su promicali jedan za drugim.
<BR>&nbsp;&nbsp;&nbsp;&nbsp;&nbsp;Toranu oni prođoše u nekoj obamrlosti. Topli dani i jednolična tišina ispuniše ga nekom letargijom. Izgledalo je kao da je čitav život izgubio svoju osobinu aktivnosti i utonuo u beskonačno more zimskog sna.
<BR>&nbsp;&nbsp;&nbsp;&nbsp;&nbsp;Miz je bio skriveno biće čiji krtičji rad nije proizvodio ništa i nije se dao videti. Zabarikadirao se. Ni Toran ni Bejta ga nisu viđali. Njegovo postojanje su dokazivale Magnifikove posredničke usluge. Onemeli, zamišljeni Magnifiko, na prstima je donosio poslužavnike s hranom i bio njegov nepokretni, budni svedok u tmini.
<BR>&nbsp;&nbsp;&nbsp;&nbsp;&nbsp;Bejta se sve više i više povlačila u sebe. Zamukla je njena živahnost; bila je pokolebana njena samouverena spretnost. I ona je samo tražila brižnu osamljenost, a Toran je jednom zateče kako se igra sa svojim atomskim pištoljem. Brzo ga je sklonila, usiljeno se smešeći.
<BR>&nbsp;&nbsp;&nbsp;&nbsp;&nbsp;"Šta si s njim radila, Bej?"
<BR>&nbsp;&nbsp;&nbsp;&nbsp;&nbsp;"Držala ga. Je li to zločin?"
<BR>&nbsp;&nbsp;&nbsp;&nbsp;&nbsp;"Raznećeš tu svoju luckastu glavu."
<BR>&nbsp;&nbsp;&nbsp;&nbsp;&nbsp;"Onda ću je razneti. Velika šteta!"
<BR>&nbsp;&nbsp;&nbsp;&nbsp;&nbsp;U bračnom životu Toran je naučio da je beskorisno raspravljati se sa mračno raspoloženim ženskim čeljadetom. On sleže ramenima i ostavi je.
<BR>&nbsp;&nbsp;&nbsp;&nbsp;&nbsp;Poslednjeg dana Magnifiko, sav bez daha, dolete i preplašeno poče da se hvata za njih. "Zove vas učeni doktor. Nije mu dobro."
<BR>&nbsp;&nbsp;&nbsp;&nbsp;&nbsp;I nije mu bilo dobro. Bio je u postelji, neprirodno raširenih i neprirodno sjajnih očiju. Bio je prljav, neprepoznatljiv.
<BR>&nbsp;&nbsp;&nbsp;&nbsp;&nbsp;"Eblinže", uzviknu Bejta.
<BR>&nbsp;&nbsp;&nbsp;&nbsp;&nbsp;"Pusti me da kažem" krkljao je psiholog, s naporom se oslanjajući na mršavi lakat. "Nisam pravio nikakve pribeleške; papiriće sa proračunima sam uništavao. Niko drugi ne sme saznati. Sve mora ostati u vašim mozgovima."
<BR>&nbsp;&nbsp;&nbsp;&nbsp;&nbsp;"Magnifiko", iznenada, s grubom otvorenošću reče Bejta, "odlazi gore!"
<BR>&nbsp;&nbsp;&nbsp;&nbsp;&nbsp;Oklevajući, komedijaš ustade i napravi jedan korak unatrag. Njegove tužne oči behu na Mizu. Miz zanemoćalo mahnu rukom: "Neka ga, neka ostane. Ostani, Magnifiko."
<BR>&nbsp;&nbsp;&nbsp;&nbsp;&nbsp;Komedijaš brzo sede, a Bejta se zagleda u pod. Polagano, polagano grizla je donju usnu.
<BR>&nbsp;&nbsp;&nbsp;&nbsp;&nbsp;Promuklim šapatom, Miz reče: "Ubeđen sam da Druga zadužbina može pobediti, ako je Mazgov pre vremena ne ščepa. Ona je sebe održala u tajnosti; ta se tajnost i dalje mora sačuvati; u tome je njena svrha. Morate otići u nju, vaše obaveštenje će biti vitalno... i možda najvažnije. Čujete li me?"
<BR>&nbsp;&nbsp;&nbsp;&nbsp;&nbsp;"Da, da!" kao u agoniji povika Toran. "Kažite nam kako da tamo stignemo, Eblinže. Gde je?"
<BR>&nbsp;&nbsp;&nbsp;&nbsp;&nbsp;"To vam mogu reći", reče slabi glas.
<BR>&nbsp;&nbsp;&nbsp;&nbsp;&nbsp;Ali to ne učini.
<BR>&nbsp;&nbsp;&nbsp;&nbsp;&nbsp;Skamenjenog, pobledelog lica, Bejta podiže svoj atomski pištolj i sa zaglušnim praskom opali. Od pojasa pa nagore više nije bilo Miza, a na zidu se ukaza reckava rupa. Bejti iz obamrlih prstiju ispade na pod atomski pištolj.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
