<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. SKUPŠTINA
<P>&nbsp;&nbsp;&nbsp;&nbsp;&nbsp;Kada se dvadeset i sedam nezavisnih trgovačkih planeta, koje je sjedinjavalo njihovo nepoverenje u matičnu planetu Zadužbinu, dogovara između sebe o skupštini, a svaka od njih je gorda zbog svoje male veličine, tvrdokorna zbog usamljenog položaja, a ogorčena zbog večne opasnosti - moraju se obaviti prethodni pregovori sa toliko kolebljive sitničavosti da dozlogrde i najstarijima.
<BR>&nbsp;&nbsp;&nbsp;&nbsp;&nbsp;Nije dovoljno samo unapred utvrditi takve pojedinosti kao što su način glasanja, vrsta predstavništva - prema planeti ili broju stanovnika. Radilo se tu i o pitanjima od političke važnosti. Nije dovoljno samo rešiti pitanje prvenstva u rasporedu oko stola i u savetu i za večerom, radi se tu i o nečem što je od društvenog značaja.
<BR>&nbsp;&nbsp;&nbsp;&nbsp;&nbsp;Valjalo je utvrditi mesto sastanka - pošto je bilo i neodoljivog provincijalizma. Na koncu, zaobilazni putevi diplomatije dovedoše do planete Radole, koju su neki komentatori još na samom početku predložili iz logičnog razloga što zauzima središnji položaj.
<BR>&nbsp;&nbsp;&nbsp;&nbsp;&nbsp;Radola je bila mali svet - a po vojnom potencijalu, možda, i najslabija od dvadeset i sedam planeta. Uzgred budi rečeno, to je bio još jedan od činilaca koji je logično doveo do njenog izbora. Bio je to svet koji je živeo u jednom pojasu kakvih u Galaksiji ima mnogo, no među kojima je nastanjena vrsta vrlo retka. Drugim rečima, bio je to svet u kome se dve polutke susreću s jednoličnim ekstremima vreline i studeni, dok je život moguć u pojasu koji opasuje prelaznu oblast.
<BR>&nbsp;&nbsp;&nbsp;&nbsp;&nbsp;Takav svet neizbežno zvuči neprimamljivo onima koji ga nisu videli, ali postoje i mesta od strateškog značaja - a Radola Grad nalazio se na jednom od njih.
<BR>&nbsp;&nbsp;&nbsp;&nbsp;&nbsp;Prostirao se duž blagih padina podnožja oštrih planinskih lanaca što su se pružali duž hladne hemisfere i zadržavali užasni led. Topli, suvi vazduh sunčane polulopte prosipao se odozgo, a sa planina su cevovodima doveli vodu tako da je između dve hemisfere Radola Grad postao trajni vrt, okupan u večnom jutru večnog juna.
<BR>&nbsp;&nbsp;&nbsp;&nbsp;&nbsp;Svaka kuća gnezdila se usred sopstvenog vrta, dostupnog prirodnim elementima lišenim oštrine. Svaki vrt je bio staklena bašta, gde su zbog strane valute uzgajali raskošne biljke u vidu fantastičnih arabeski - tako da je Radola postala više proizvođački nego tipični trgovački svet.
<BR>&nbsp;&nbsp;&nbsp;&nbsp;&nbsp;Na svoj način, Radola Grad postao je tačkica razneženosti i raskoši na groznoj planeti - delić Rajskog vrta - a i to je bio logičan razlog za njen izbor.
<BR>&nbsp;&nbsp;&nbsp;&nbsp;&nbsp;Sa svakog od preostalih dvadeset i šest trgovačkih svetova došli su stranci: delegati, supruge, sekretarice, novinari, brodovi, i posade, udvostručujući na taj način broj žitelja Radole, a Radoline moći su se skoro do krajnosti napregle. Ljudi su jeli i pili do mile volje, a uopšte nisu spavali.
<BR>&nbsp;&nbsp;&nbsp;&nbsp;&nbsp;Ipak, jedva da nekolicini bekrija nije bilo sasvim jasno da ceo taj deo Galaksije polagano sagoreva u nekoj vrsti tihog, potmulog rata. A oni kojima je to bilo jasno, delili su se na tri vrste. Prva, u kojoj je bilo mnogo onih koji su znali malo i bili samouvereni...
<BR>&nbsp;&nbsp;&nbsp;&nbsp;&nbsp;Kakav je bio jedan mladi pilot koji je na svojoj šapki nosio značku Utočišta i koji je, držeći čašu pred svojim očima, uspevao da uhvati i pogled jedne nasmešene radolske devojke. "Dolazeći ovamo, prošli smo kroz samu ratnu zonu - i to namerno. Putovali smo skoro jedan svetlosni minut ili više kroz neutralni sloj baš pored Horlegora..." pričao je on.
<BR>&nbsp;&nbsp;&nbsp;&nbsp;&nbsp;"Horlegor?" upade dugonogi domorodac, koji je bio domaćin ovom skupu. "Je l' to beše tamo gde su prošle nedelje izubijali Mazgova?"
<BR>&nbsp;&nbsp;&nbsp;&nbsp;&nbsp;"Gde si to čuo da su Mazgova izubijali?" s visine upita pilot.
<BR>&nbsp;&nbsp;&nbsp;&nbsp;&nbsp;"Preko Radio-stanice Zadužbina."
<BR>&nbsp;&nbsp;&nbsp;&nbsp;&nbsp;"Je li? Mazgov je osvojio Harlegor. Skoro da smo naleteli na konvoj njegovih brodova, a oni su se upravo odande vraćali. Nije to izubijanje ako ostaneš tamo gde si se borio, a hitro se pokupi onaj koji te je izubijao."
<BR>&nbsp;&nbsp;&nbsp;&nbsp;&nbsp;"Ne pričaj tako", reče neko povišenim, podnapitim glasom. "Zadužbina u početku uvek dobije neki udarac u bradu. Samo čekaj: sedite i čekajte. Stara dobra Zadužbina zna kad treba uzvratiti. A onda tras!" Zadebljali glas zaključi, a onda usledi pijano cerekanje.
<BR>&nbsp;&nbsp;&nbsp;&nbsp;&nbsp;"Bilo kako bilo, rekoh, videli smo brodove Mazgova", produži pilot sa Utočišta posle kraćeg ćutanja, "i dobro su izgledali, vrlo dobro. I znate šta - kao da su bili novi."
<BR>&nbsp;&nbsp;&nbsp;&nbsp;&nbsp;"Novi?" zamišljeno će meštanin. "Sami ih grade?" Otkinuo je list s nadvijene grane, delikatno ga pomirisao, zagrizao u njega tako da zgnječeno tkivo ispusti zeleni sok i miris nane. "Hoćeš da kažeš da su brodove Zadužbine potukli nekim domaćim tvorevinama? Pričaj dalje!"
<BR>&nbsp;&nbsp;&nbsp;&nbsp;&nbsp;"Videli smo ih, doktore. A ja, ovaj, umem da razlikujem brod od komete."
<BR>&nbsp;&nbsp;&nbsp;&nbsp;&nbsp;Meštanin mu se primače. "Znaš šta mislim? Slušaj, nemoj se zavaravati. Ratovi ne počinju sami od sebe, a kod nas poslove vode lukavi lisci. Znaju oni šta rade."
<BR>&nbsp;&nbsp;&nbsp;&nbsp;&nbsp;Žedni glas naprečac glasno reče: "Samo pazi na staru Zadužbinu. Čekaju na poslednji čas, a onda - tra!" Razjapljenih usta isceri se na devojku koja se odmače od njega.
<BR>&nbsp;&nbsp;&nbsp;&nbsp;&nbsp;"Na primer, stari, ti možda misliš da taj momak Mazgov upravlja. Ne-e-e!" Čovek s Radole vodoravno mahnu prstom. "Kako čujem, i to s prilično visokog mesta, on je naš. Plaćamo ga, a možda smo i te brodove mi sagradili. Naravno, on ne može pobediti Zadužbinu na duže staze, ali je može osloboditi, a kad to učini - nastupamo mi."
<BR>&nbsp;&nbsp;&nbsp;&nbsp;&nbsp;"Je l' to jedino o čemu znaš da pričaš, Kleve?" upita devojka. "O ratu? Zamaraš me."
<BR>&nbsp;&nbsp;&nbsp;&nbsp;&nbsp;U nastupu viteštva, pilot sa Utočišta primeti: "Da promenimo temu. Ne smemo zamarati cure."
<BR>&nbsp;&nbsp;&nbsp;&nbsp;&nbsp;Nakvašeni tip uhvati napev i poče da ritmički lupa vrčem. Obrazovaše se grupice od dvoje, koje uz kikotanje i podbadanje počeše da se odvajaju, a još nekoliko sličnih parova izađe iz sunčaonice koja se nalazila pozadi.
<BR>&nbsp;&nbsp;&nbsp;&nbsp;&nbsp;Razgovor postade uopšteniji, raznovrsniji, beznačajniji...
<BR>&nbsp;&nbsp;&nbsp;&nbsp;&nbsp;Bilo je i onih koji su znali nešto više, a bili manje samouvereni.
<BR>&nbsp;&nbsp;&nbsp;&nbsp;&nbsp;Takav je bio jednoruki Fran, čija je grdosija zvanično predstavljala Utočište, i koji je stoga živeo na visokoj nozi i negovao nova prijateljstva - za ženama kad god je to mogao, a s muškarcima kad god je to morao. Na platformi za sunčanje u kući na brežuljku jednog od tih novih prijatelja odmarao se po prvi od ukupno dva puta, koliko je za to imao prilike na Randoli. Taj novi prijatelj zvao se Ajvo Lajon i bio mu je srodna duša na Radoli. Ajvova kuća stajala je po strani od grozda ostalih kuća, naizgled usamljena u moru cvetnog mirisa i zujanja insekata. Platforma za sunčanje predstavljala je jednu zatravljenu traku, pod uglom od četrdeset i pet stepeni, na kojoj se beše ispružio Fran prosto upijajući sunce.
<BR>&nbsp;&nbsp;&nbsp;&nbsp;&nbsp;"Ovako nešto ne postoji na Utočištu."
<BR>&nbsp;&nbsp;&nbsp;&nbsp;&nbsp;Ajvo mu sanjivo odvrati: "Da li si bio na hladnoj polovini? Ima jedno mesto na dvadeset milja odavde, gde kiseonik teče kao voda."
<BR>&nbsp;&nbsp;&nbsp;&nbsp;&nbsp;"Ma, hajde!"
<BR>&nbsp;&nbsp;&nbsp;&nbsp;&nbsp;"To je činjenica."
<BR>&nbsp;&nbsp;&nbsp;&nbsp;&nbsp;"Znaš šta, Ajvo? Pre, dok mi još nisu bili odgrizli ruku, skitarao sam se naokolo... i nećeš mi verovati, ali..." Priča je poprilično potrajala i Ajvo ne poverova u nju.
<BR>&nbsp;&nbsp;&nbsp;&nbsp;&nbsp;"Ne prave ih kao nekad, to je istina", reče Ajvo, zevajući.
<BR>&nbsp;&nbsp;&nbsp;&nbsp;&nbsp;"Ne, izgleda da ih ne prave. E, al' nemoj to da kažeš." Fran se uzbudi. "Rekao sam ti za mog sina? On ti je od stare škole. Prokletstvo, biće dobar trgovac. Od glave do pete je kao njegov stari. Od glave do pete, izuzev što se on ženi."
<BR>&nbsp;&nbsp;&nbsp;&nbsp;&nbsp;"Misliš, uz zvanični ugovor? Sa devojkom?"
<BR>&nbsp;&nbsp;&nbsp;&nbsp;&nbsp;"Baš to. Ja to nikako ne shvatam. Medeni mesecu su proveli na Kalganu."
<BR>&nbsp;&nbsp;&nbsp;&nbsp;&nbsp;"Na Kalganu? Na Kalganu? Tako mi Galaksije, kada?"
<BR>&nbsp;&nbsp;&nbsp;&nbsp;&nbsp;Fran se ozari i polako naglašavajući reče: "Upravo pre nego što je Mazgov objavio rat Zadužbini."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;Fran potvrdi i dade znak Ajvu da mu se približi, pa mu promuklo reče: "U stvari, nešto ću ti reći, ako ne kažeš nikom drugom. Moj dečko je poslat na Kalgan sa zadatkom. Prirodno, znaš, ne bih želeo da otkrijem kakav mu je bio zadatak, ali ako se setiš sadašnje situacije mislim da ćeš pogoditi. U svakom slučaju, moj dečko ti je bio prava osoba za taj posao. Nama trgovcima bila je potrebna neka gužva." On se lukavo nasmeši. "Tu je. Neću reći kako smo to postigli, ali - moj dečko je otišao na Kalgan i Mazgov je potom poslao svoje brodove. Moj sin!"
<BR>&nbsp;&nbsp;&nbsp;&nbsp;&nbsp;Ovo ostavi propisan utisak na Ajva, tako da se i on za uzvrat poveri. "Dobro je to. Znaš, kažu da imamo pet stotina brodova spremnih da se otisnu kad za nas dođe vreme."
<BR>&nbsp;&nbsp;&nbsp;&nbsp;&nbsp;"Možda i više", autoritativno se složi Fran. "To je prava strategija. To volim." Glasno je drapao kožu na trbuhu. "Al' ne zaboravi da je i taj Mazgov pametan momak. Brinem se zbog onog na Horlegoru."
<BR>&nbsp;&nbsp;&nbsp;&nbsp;&nbsp;"Čujem da je izgubio deset brodova."
<BR>&nbsp;&nbsp;&nbsp;&nbsp;&nbsp;"Da, ali ih ima još stotinu, a Zadužbina je morala da se pokupi. Dobro je to što su ti tirani potučeni, ali nije dobro što je bilo tako brzo." On poče da odmahuje glavom.
<BR>&nbsp;&nbsp;&nbsp;&nbsp;&nbsp;"Pitam se odakle Mazgov dobija brodove? Uveliko se priča da mu ih mi gradimo."
<BR>&nbsp;&nbsp;&nbsp;&nbsp;&nbsp;"Mi? Trgovci? Od svih samostalnih svetova Utočište ima najveće fabrike brodova, a mi nismo napravili nijedan brod za nekog drugog, osim za sebe. Misliš da neki svet gradi flotu za Mazgova, a da se nije osigurao kroz udruženo dejstvo. To je ... bajka."
<BR>&nbsp;&nbsp;&nbsp;&nbsp;&nbsp;"A odakle ih onda nabavlja?"
<BR>&nbsp;&nbsp;&nbsp;&nbsp;&nbsp;"Sam ih gradi, pretpostavljam", sleže ramenima Fran. "I mene to brine."
<BR>&nbsp;&nbsp;&nbsp;&nbsp;&nbsp;Fran zažmuri zbog sunca i savi nožne prste oko glatkog drveta uglačane podloške za noge. Polako je zaspao, a njegovo tiho hrkanje mešalo se sa zujanjem insekata.
<BR>&nbsp;&nbsp;&nbsp;&nbsp;&nbsp;Konačno, bilo ih je nekoliko koji su mnogo znali i uopšte nisu bili samouvereni.
<BR>&nbsp;&nbsp;&nbsp;&nbsp;&nbsp;Kakav je bio Randu, koji petog dana Sveopšte trgovačke skupštine uđe u glavnu salu gde zateče kako ga čekaju dva čoveka koje beše zamolio da dođu. Pet stotina sedišta bilo je prazno - i takva će i ostati.
<BR>&nbsp;&nbsp;&nbsp;&nbsp;&nbsp;Randu brzo reče, a da nije seo: "Nas trojica predstavljamo otprilike polovinu vojnog potencijala Samostalnih trgovačkih svetova."
<BR>&nbsp;&nbsp;&nbsp;&nbsp;&nbsp;"Da", složi se Mangin sa Isa, "kolega i ja smo već izmenili opaske o toj činjenici."
<BR>&nbsp;&nbsp;&nbsp;&nbsp;&nbsp;"Spreman sam da govorim brzo i otvoreno", nastavi Randu. "Ne zanimaju me pogađanje i lukavost. Naš položaj se radikalno pogoršao."
<BR>&nbsp;&nbsp;&nbsp;&nbsp;&nbsp;"Usled..." podstače ga Oval Gri s Mnemona.
<BR>&nbsp;&nbsp;&nbsp;&nbsp;&nbsp;"... poslednjih zbivanja. Molim vas, da počnemo od početka! Pre svega, ovakvu situaciju nismo mi ostvorili, a sumnjam da je možemo kontrolisati. Naše prvobitne veze nisu bile s Mazgovom, već s nekolicinom drugih, a naročito sa bivšim generalisimusom Kalgana, koga je Mazgov pobedio u za nas najnezgodnije vreme."
<BR>&nbsp;&nbsp;&nbsp;&nbsp;&nbsp;"Da, ali Mazgov je njegov dobar surogat", primeti Mangin. "Ne cepidlačim u pojedinostima."
<BR>&nbsp;&nbsp;&nbsp;&nbsp;&nbsp;"Možda ćeš početi da to činiš kad budeš saznao sve pojedinosti." Randu se naže napred, položi ruke na sto okrenuvši dlanove nagore, u gestu čije je značenje bilo očito.
<BR>&nbsp;&nbsp;&nbsp;&nbsp;&nbsp;"Pre mesec dana poslao sam sinovca sa ženom na Kalgan."
<BR>&nbsp;&nbsp;&nbsp;&nbsp;&nbsp;"Tvog sinovca", uzviknu iznenađeno Oval Gri. "Nisam znao da je ono bio tvoj sinovac."
<BR>&nbsp;&nbsp;&nbsp;&nbsp;&nbsp;"S kojim ciljem?", suvo upita Mangin. "Ovim?" On prstom ocrta visoko u vazduhu krug.
<BR>&nbsp;&nbsp;&nbsp;&nbsp;&nbsp;"Ne, ukoliko misliš na rat Mazgova sa Zadužbinom, ne. Kako bih mogao da tako vosoko pucam? Mladić ništa nije znao - ni o našoj organizaciji, niti o našim ciljevima. Rečeno mu je da sam nevažni član rodoljubivog udruženja na Utočištu, a da se njegov zadatak na Kalganu svodi na ulogu amatera-posmatrača. Moram priznati da su i meni samom moji motivi bili prilično nejasni. Uglavnom, hteo sam saznati više o Mazgovu. On je čudan fenomen - no, to je prežvakana tema, neću u to da se upuštam. Drugo - mislio sam da bi to mogao biti zanimljiv i poučan projekt za jednog čoveka koji je imao iskustva sa Zadužbinom i podzemnim pokretom u Zadužbini, a koji je pokazivao znake da nam ubuduće može biti koristan. Vidite..."
<BR>&nbsp;&nbsp;&nbsp;&nbsp;&nbsp;Na Ovalovom dugačkom licu stvoriše se uspravne bore, dok je pokazivao svoje dugačke zube. "Mora biti da si onda bio iznenađen ishodom, jer verujem da nema nijednog živog među trgovcima koji ne bi znao da je taj tvoj sinovac u ime Zadužbine oteo nekog slugu Mazgova, pružajući na taj način casus belli Mazgovu. Galaksije mi, Randu, ti izmišljaš roman. Hajde, bio je to vešto obavljen posao."
<BR>&nbsp;&nbsp;&nbsp;&nbsp;&nbsp;Randu odmahnu sedom glavom. "Nemam s tim veze. Niti je hotimično imao veze moj sinovac, koji je sada sužanj na Zadužbini i možda neće doživeti da vidi završetak tog vešto obavljenog posla. Upravo sam primio vest od njega. Nekako prokrijumčarena lična kapsula prošla je kroz ratnu zonu, otišla na Utočište, a odande ovamo. Već mesec dana putuje."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;Randu se teško osloni i svoj dlan i tužno reče: "Bojim se da ćemo doživeti istu sudbinu kao bivši generalisimus Kalgana. Mazgov je mutant!"
<BR>&nbsp;&nbsp;&nbsp;&nbsp;&nbsp;Vladalo je mučno ćutanje; imao je utisak da srca brže kucaju. Lako je moguće da se ovo samo pričinilo Randuu.
<BR>&nbsp;&nbsp;&nbsp;&nbsp;&nbsp;"Otkud znaš?" neizmenjena glasa upita Mangin.
<BR>&nbsp;&nbsp;&nbsp;&nbsp;&nbsp;"Tako tvrdi moj sinovac, a on je bio na Kalganu."
<BR>&nbsp;&nbsp;&nbsp;&nbsp;&nbsp;"Koja vrsta mutanta? Znaš da ih ima raznih vrsta. "Randu savlada svoju nestrpljivost. "Da, Mangine, ima raznih vrsta mutanata. Raznih vrsta! Ali samo je jedan Mazgov. Koji bi mutant započeo kao neznanac, sakupio vojsku, osnovao prvu bazu na nekom asterioidu, od pet milja, tako kažu, osvojio planetu, sistem, pa oblast i, najzad, napao Zadužbinu i porazio je kod Horlegora. A sve to za dve ili tri godine!"
<BR>&nbsp;&nbsp;&nbsp;&nbsp;&nbsp;"Dakle, misliš da će pobediti Zadužbinu?" sleže ramenima Oval Gri.
<BR>&nbsp;&nbsp;&nbsp;&nbsp;&nbsp;"Ne znam. Pretpostavi da to učini."
<BR>&nbsp;&nbsp;&nbsp;&nbsp;&nbsp;"Žalim, ali tako daleko ne mogu otići. Zadužbinu ne možeš pobediti. Pa, nema neke nove činjenice na koju bismo se oslonili, osim tvrđenja... pa, neiskusnog mladića. Kako bi bilo da to odložimo za neko vreme? I pored svih pobeda Mazgova do sada nismo imali razloga za zabrinutost, a ukoliko ne ode mnogo dalje nego što je to do sada učinio, ne vidim razloga da tu nešto menjamo. Je l' tako?"
<BR>&nbsp;&nbsp;&nbsp;&nbsp;&nbsp;Očajan zbog slabašnosti ovog razloga Randu se namrgodi, pa se obrati obojici: "Da li ste do sada stupili u vezu s Mazgovom?"
<BR>&nbsp;&nbsp;&nbsp;&nbsp;&nbsp;"Ne", uzvratiše obojica. "Mada smo, istina, pokušavali. Tačno je da nema svrhe da se sastajemo ukoliko ne budemo stupili u vezu s njim, zar ne? Tačno je i to da se do sada više pilo nego mislilo, a više ljubakalo nego delalo - citiram iz uvodnika u današnjoj 'Radolskoj tribuni' - a sve je ovo zbog toga što ne možemo da se povežemo s Mazgovom. Gospodo, gotovo hiljadu naših brodova čeka da se u pogodnom trenutku upusti u bitku, kako bi se preuzela kontrola nad Zadužbinom. Mislim da to moramo promeniti. Kažem, uvedimo tih hiljadu brodova na bojno polje, sada - protiv Mazgova."
<BR>&nbsp;&nbsp;&nbsp;&nbsp;&nbsp;"Hoćeš da kažeš, za tiranina Indbera i krvopije iz Zadužbine?" otrovno upita Mangin.
<BR>&nbsp;&nbsp;&nbsp;&nbsp;&nbsp;Randu umorno podiže ruku. "Poštedi me tih atributa. Kazao sam protiv Mazgova, a za svejedno-mi-je-koga."
<BR>&nbsp;&nbsp;&nbsp;&nbsp;&nbsp;Oval Gri ustade. "Randu, s tim neću da imam ništa. Iznesi to pred celo Veće večeras ako goriš od nestrpljenja da izvršiš političko samoubistvo."
<BR>&nbsp;&nbsp;&nbsp;&nbsp;&nbsp;Ne rekavši više ni reč udalji se, a za njim ćutke i Mangin, dok je Randu ostao da usamljeno provede jedan čas u beskrajnom, neodgonetljivom razmišljanju.
<BR>&nbsp;&nbsp;&nbsp;&nbsp;&nbsp;Te iste večeri, na sednici celog Veća, on ne reče ništa.
<BR>&nbsp;&nbsp;&nbsp;&nbsp;&nbsp;No, sledećeg jutra u njegovu sobu banu Oval Gri; Oval Gri nadvoje-natroje obučen, neobrijan i neočešljan. Preko stola, sa koga još nisu bili raspremljeni ostaci doručka, Randu je buljio u njega sa tako otvorenim i jakim iznenađenjem da je ispustio svoju lulu.
<BR>&nbsp;&nbsp;&nbsp;&nbsp;&nbsp;"Mnemon je podmuklo bombardovan iz svemira", saopšti Oval promuklim glasom.
<BR>&nbsp;&nbsp;&nbsp;&nbsp;&nbsp;Randu zažmuri. "Zadužbina?"
<BR>&nbsp;&nbsp;&nbsp;&nbsp;&nbsp;"Mazgov!" prasnu Oval. "Mazgov!" Uzbuđeno je i brzo govorio: "Bio je to neizazvan i nameran napad. Veći deo naše flote je u međunarodnoj flotili. Ono nekoliko brodova zadržanih kao Domaća eskadrila bilo je nedovoljno i razneto je na nebu. Još nije bilo desanta, a možda ga i neće biti, jer je javljeno da je polovina napadača uništena, ali to znači rat - pa sam došao da te upitam kakav će biti stav Utočišta prema ovome?"
<BR>&nbsp;&nbsp;&nbsp;&nbsp;&nbsp;"Siguran sam da će se Utočište pridržavati duha Povelje o federaciji. Ali vidiš? Napada i nas."
<BR>&nbsp;&nbsp;&nbsp;&nbsp;&nbsp;"Taj Mazgov je ludak. Ali može li da pobedi Univerzum?" zamuca Oval i sedajući uhvati Randua za članak ruke. "Ono malo preživelih javlja da Mazgov ima... da neprijatelj ima novo oružje. Depresor atomskog polja."
<BR>&nbsp;&nbsp;&nbsp;&nbsp;&nbsp;"Šta ima?"
<BR>&nbsp;&nbsp;&nbsp;&nbsp;&nbsp;"Većina naših brodova je izgubljena jer je na njima zatajilo atomsko naoružanje. To se nije moglo desiti slučajno, niti zbog sabotaže. Mora biti da je to zbog oružja koje Mazgov poseduje. Nije savršeno dejstvovalo, dejstvuje u intervalima, postoje načini da se neutralizuje - depeše nisu bile iscrpne. Ali shvataš, takvo sredstvo bi izmenilo prirodu rata i učinilo našu flotu potpuno zastarelom."
<BR>&nbsp;&nbsp;&nbsp;&nbsp;&nbsp;Randu se osećao kao vrlo, vrlo star čovek.
<BR>&nbsp;&nbsp;&nbsp;&nbsp;&nbsp;Lice mu se beznadežno zarozalo. "Bojim se da je izraslo čudovište koje će nas sve prožderati. Ipak, moramo mu se suprotstaviti."
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
