<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. NJORKA PLAĆA RUČAK
<P>&nbsp;&nbsp;&nbsp;&nbsp;&nbsp;Bilo je to najlepše žensko lice koje je Svila ikada video. Lebdelo je iza stakla u Orhidejinoj trpezariji, iznad samo naznačenih obrisa vrata i ramena; osmeh na tom licu bio je u isto vreme nevin, pozivajući i senzualan. Te tri komponente ujedinile su se i dale neki novi kvalitet, nepoznat i nesaznatljiv, poželjan, ali i zastrašujući.
<BR>&nbsp;&nbsp;&nbsp;&nbsp;&nbsp;"Gledala sam te... Gledala sam da te nađem. Svila? Svila. Kakvo divno ime! Uvek sam, uvek volela svilu, Svilo. Hodi bliže meni i sedi. Hramlješ, videla sam te. Privuci stolicu staklu. Popravio si naš upropašćeni Prozor, ne sasvim, ali si ga delimično popravio, i on je sad deo ove kuće, tako si rekao, Svilo."
<BR>&nbsp;&nbsp;&nbsp;&nbsp;&nbsp;On je još klečao, pognute glave.
<BR>&nbsp;&nbsp;&nbsp;&nbsp;&nbsp;"Sedi, molim te. Hoću lice da ti gledam. Zar me ne poštuješ? Trebalo bi da radiš ono što ti kažem."
<BR>&nbsp;&nbsp;&nbsp;&nbsp;&nbsp;"O, da, Boginjo Veličanstvena", reče on, ustajući. Ovo ne bi mogla biti Ehidna; ova je suviše lepa, a reklo bi se i suviše ljubazna. Scila ima osam, ili deset ili dvanaest ruku; ali on ne vidi ruke. Sfiksa - danas je sfigdan...
<BR>&nbsp;&nbsp;&nbsp;&nbsp;&nbsp;"Sedi. Ima jedna stoličica iza tebe, vidim je. Veoma je lepo od tebe što si popravio naš terminal."
<BR>&nbsp;&nbsp;&nbsp;&nbsp;&nbsp;Njene su oči bile neke boje koju on još nikada nije video: bila je to plava boja, ali tako duboka da se bližila crnoj, mada nije postala stvarno crna, pa čak ni stvarno tamna. Očni kapci bili su joj tako teški da se činilo da je slepa.
<BR>&nbsp;&nbsp;&nbsp;&nbsp;&nbsp;"Htela sam još tog trenutka da ti se pokažem, ali nisam mogla. Čula sam te i videla, ali nisam mogla da se pojavim. Mislim da nema energije za zrak. Neće da se upali, nikako. Baš je to razočaravajuće. Možda možeš učiniti i više?"
<BR>&nbsp;&nbsp;&nbsp;&nbsp;&nbsp;Klimnuo je glavom, zanemeo.
<BR>&nbsp;&nbsp;&nbsp;&nbsp;&nbsp;"Hvala. Znam da ćeš pokušati. Popravljajući ono, popravio si i ovo, rekla bih. Ali ne da je prašnjavo..." Nasmejala se, i taj smeh bejaše zvon nekih dalekih, predalekih zvona izlivenih od nekog metala dragocenijeg nego što bi zlato ikada moglo biti. "Zar nije smešno kako sam razbila onaj spoljašnji prozor? Proizvela sam odgovarajući zvuk i nastavila da ga stvaram sve dok nije prslo. Jer, čula sam da si napolju i da čitaš nešto. Prvi put kad sam te pozvala, nisi stao. Pretpostavljam da me nisi čuo?"
<BR>&nbsp;&nbsp;&nbsp;&nbsp;&nbsp;Želeo je da pobegne; umesto toga, samo je odmahnuo glavom. "Ne, Boginjo Veličanstvena. Strašno mi je žao."
<BR>&nbsp;&nbsp;&nbsp;&nbsp;&nbsp;"Ali ovo moje staklo obrisati ne mogu. Obriši mi staklo, Svilo, pa ću ti oprostiti."
<BR>&nbsp;&nbsp;&nbsp;&nbsp;&nbsp;"Ako samo... na mojoj maramici ima krvi, Boginjo Veličanstvena. Možda u sobi..."
<BR>&nbsp;&nbsp;&nbsp;&nbsp;&nbsp;"Ne mari. Osim ako je još mokra. Uradi kako sam ti rekla. Hoćeš li?"
<BR>&nbsp;&nbsp;&nbsp;&nbsp;&nbsp;Svila izvadi maramicu, zamrljanu Fidejinom krvlju. Prilazio je staklu i pri svakom koraku mu se činilo da će se on sam, Svila, rasprsnuti u plamen ili kao dim razići po vazduhu.
<BR>&nbsp;&nbsp;&nbsp;&nbsp;&nbsp;"Gledala sam ja njega jednom kad je ubio hiljadu. Muškaraca, većinom. Bilo je to na trgu. Ja sam gledala sa balkona. Naterali su ih da svi kleknu, okrenuti ka njemu, a kad su bili mrtvi, neki su još ostali u klečećem položaju."
<BR>&nbsp;&nbsp;&nbsp;&nbsp;&nbsp;Činilo se da je do krajnosti bezbožno trljati takvom maramicom, dronjavom, krvavom, te predivne crte lica. Uklonio je prašinu. Sad su izgledale stvarnije od njega samog. Nije ovo Molpa; Molpi kosa pada preko lica. Nije ni...
<BR>&nbsp;&nbsp;&nbsp;&nbsp;&nbsp;"Meni je došlo da padnem u nesvest. Ali on me je gledao sa svog balkona. A taj je bio na znatno većoj visini i imao zastavu iznad one stvari gore. Iznad onog malog zida. Tada sam boravila u kući jednog njegovog prijatelja. Toliko sam stvari videla tih dana. Sad me to više uopšte ne grize. Jesi li mi prineo neku žrtvu danas? Ili juče? Nekog od onih velikih, belih zečeva, ili belu pticu?"
<BR>&nbsp;&nbsp;&nbsp;&nbsp;&nbsp;Žrtve su je identifikovale. "Nisam, Kipris", reče Svila. "To je moja greška; prineću čim budem u mogućnosti."
<BR>&nbsp;&nbsp;&nbsp;&nbsp;&nbsp;Opet se nasmejala, još uzbudljivije nego pre. "Nemoj se mučiti oko toga. Ili pusti da one žene to rade. Ja hoću da mi ti služiš na neke druge načine. Ćopav si. Zašto ne sedneš sad? Kad te ja molim? Postoji stoličica iza tebe."
<BR>&nbsp;&nbsp;&nbsp;&nbsp;&nbsp;Svila je klimnuo glavom i progutao knedlu. Našao je da nije lako smisliti šta da kažeš u prisustvu boginje, pogotovu kad tvoje oči pokazuju tako upornu sklonost da odlutaju ka njenom licu. Trudio se da se bar seti njenih svojstava "Povredio sam skočni zglob, o Boginjo Kipris. Noćas."
<BR>&nbsp;&nbsp;&nbsp;&nbsp;&nbsp;"Iskočio si kroz Zumbulin prozor." Njen osmeh postade malčice širi. "Izgledao si kao veliki crni zeka. Stvarno ti to nije bilo potrebno. Znaš, Svilo? Ne bi te ona stvarno povredila onim velikim mačem, niti bilo čime drugim. Ti si se njoj dopao, Svilo. Bila sam u njoj, pa znam."
<BR>&nbsp;&nbsp;&nbsp;&nbsp;&nbsp;Duboko je udahnuo. "Morao sam, Blaga Kipris, da bih sačuvao moć da vas vidim."
<BR>&nbsp;&nbsp;&nbsp;&nbsp;&nbsp;"Znači, zato što vas Ehidna pod tim uslovom pušta da nas vidite u Svetim prozorima. Kao dete."
<BR>&nbsp;&nbsp;&nbsp;&nbsp;&nbsp;"Da, Blaga Kipris. Ona ispoljava tu veoma veliku dobrotu i omogućuje nam to."
<BR>&nbsp;&nbsp;&nbsp;&nbsp;&nbsp;"Jesam li ja prva, Svilo? Nisi nikad ranije video boga?"
<BR>&nbsp;&nbsp;&nbsp;&nbsp;&nbsp;"Nisam, Blaga Kipris. Ne na ovaj način. Nadao sam se da ću videti, možda kad ostarim, kao Patera Štuka. Onda juče na igralištu... Pa noćas. Ušao sam kod te žene, u njenu sobu za oblačenje, bez kucanja, i video sam boje na staklu koje se tamo nalazi, boje koje su izgledale kao božanske boje. Do tog časa ih nijednom nisam video, ali nam je rečeno kako izgledaju. Morali smo da učimo te opise napamet i da ih recitujemo." Svila zastade, da dođe do daha. "A meni se činilo - oduvek mi se činilo, još otkad sam koristio staklo u sholi, da bi i bog mogao koristiti staklo. Mogu li ja da ispričam njima, u sholi, o ovome?"
<BR>&nbsp;&nbsp;&nbsp;&nbsp;&nbsp;Kipris je ćutala nekoliko trenutaka. Njeno lice je bilo setno. "Ne bih rekla... Ne. Ne, Svilo. Ne reci nikom."
<BR>&nbsp;&nbsp;&nbsp;&nbsp;&nbsp;Ne ustajući, naklonio se.
<BR>&nbsp;&nbsp;&nbsp;&nbsp;&nbsp;"Bila sam tamo protekle noći. Da. Ali ne zbog tebe. Nego samo zato što se ponekad igram sa Zumbulom. Podseća me na ono kakva sam nekad ja bila, ali to neće još dugo potrajati. Ona ima već dvadeset tri. A ti, Svilo? Koliko je tebi godina?"
<BR>&nbsp;&nbsp;&nbsp;&nbsp;&nbsp;"Dvadeset tri, Blaga Kipris."
<BR>&nbsp;&nbsp;&nbsp;&nbsp;&nbsp;"Eto. Vidiš. Ja sam te podstakla. Znam da jesam." Odmahnula je glavom, jedva primetno. "Tolika apstinencija! A sad si video boginju. Mene. Da li je vredelo truda?"
<BR>&nbsp;&nbsp;&nbsp;&nbsp;&nbsp;"Jeste, Voleća Kipris."
<BR>&nbsp;&nbsp;&nbsp;&nbsp;&nbsp;Onda se nasmejala, oduševljena. "Zašto?"
<BR>&nbsp;&nbsp;&nbsp;&nbsp;&nbsp;Pitanje je ostalo da visi u tišini trpezarije, u kojoj je bilo vrelo kao u peći. Svila je pokušavao da nekako razbudi svoju pamet. Najzad reče, zastajkujući: "Mi toliko nalikujemo na zveri, Kipris. Jedemo i razmnožavamo se; ostavimo potomstvo i umremo. I za najskromnije učešće u višem postojanju vredi se žrtvovati u ma kojoj, pa i najvećoj meri."
<BR>&nbsp;&nbsp;&nbsp;&nbsp;&nbsp;Čekao je da ona progovori. Kipris je ćutala.
<BR>&nbsp;&nbsp;&nbsp;&nbsp;&nbsp;"Ono što Ehidna traži od nas zapravo nije veliko žrtvovanje, čak ni za muškarce. Oduvek sam smatrao da je to samo simbolično, maleno odricanje, da bismo joj pokazali - da bismo svima vama pokazali - da ozbiljno mislimo. Pošteđeni smo hiljada svađa i poniženja, a pošto nemamo sopstvenu decu, sva deca su naša."
<BR>&nbsp;&nbsp;&nbsp;&nbsp;&nbsp;Osmeh je postepeno nestao sa njenog divnog lica, a zamenila ga je tuga, takva da je njegovo srce počelo da tone. "Neću više razgovarati sa tobom, Svilo. Ili bar ne uskoro. Ne, ipak hoću, uskoro. Love me..." Njen savršeni lik se rastopi u ples boja.
<BR>&nbsp;&nbsp;&nbsp;&nbsp;&nbsp;Ustao je i otkrio da je, u svojoj tunici, znojem natopljenoj, sav hladan, i pored silne vreline u prostoriji. Zapilji se odsutno kroz rasprsnuti prozor, onaj isti koji je otvorio kad je razgovarao sa Orhidejom. Možda su ga bogovi - Kipris lično, možda - naveli da onako opširno otvori; ali Orhideja ga je zatvorila čim je on izišao. Trebalo je da pretpostavi da će ona tako postupiti.
<BR>&nbsp;&nbsp;&nbsp;&nbsp;&nbsp;Stresao se, prožet osećanjem da se budi iz sna.
<BR>&nbsp;&nbsp;&nbsp;&nbsp;&nbsp;Praznu kuću kao da je ispunjavala užasna tišina. Nejasno se setio priče da su kuće koje pohađaju aveti tiše od svih drugih kuća i da takve ostaju sve dok duh ne počne da hoda. Sad su svi, dabome, napolju, gde ih je i ostavio, čekaju ga u Lampionskoj, a on neće moći ništa da im kaže.
<BR>&nbsp;&nbsp;&nbsp;&nbsp;&nbsp;Dočarao je sebi kako sad, dole, oni izgledaju: stoje u povorci, ali ne urednoj, ćute i gledaju jedni druge, ili možda ne gledaju ništa. Koliko su čuli kroz prozor? Sasvim je moguće da nisu čuli ništa.
<BR>&nbsp;&nbsp;&nbsp;&nbsp;&nbsp;Poželeo je da skače, da viče, da hitne Orhidejinu još i sad nedirnutu čašu rakije kroz prozor, ili na staklo na kome sad nije bilo ničeg. Umesto svega toga, samo je kleknuo, iscrtao znak sabiranja u vazduhu i ustao uz pomoć Krvovog štapa.
<BR>
<BR>&nbsp;&nbsp;&nbsp;&nbsp;&nbsp;Napolju ga je Krv čekao sa zahtevom da mu objasni koja ga je to žena pozvala. Svila odmahnu glavom.
<BR>&nbsp;&nbsp;&nbsp;&nbsp;&nbsp;"Nećeš da mi kažeš?"
<BR>&nbsp;&nbsp;&nbsp;&nbsp;&nbsp;"Ti ne veruješ u bogove, a ni u đavole. Zašto bih ti pričao nešto čemu bi se ti samo podsmevao?"
<BR>&nbsp;&nbsp;&nbsp;&nbsp;&nbsp;Jedna žena, čija je kosa bila toliko beljena da je postala žuta poput Sviline, uzviknu: "Ono nije bio nikakav đavo!"
<BR>&nbsp;&nbsp;&nbsp;&nbsp;&nbsp;"Ne smete ni reč reći o onom što ste čuli", reče joj Svila. "Nije trebalo da čujete ništa."
<BR>&nbsp;&nbsp;&nbsp;&nbsp;&nbsp;Krv reče: "Trebalo je da Mošus i Grgeč nađu svaku žensku u kući i da isteraju sve njih, sve do jedne, na ovu tvoju priredbu. Ako su propustili ijednu, ja hoću da znam za to." Okrete se Orhideji. "Poznaješ svoje cure. Jesu li sve ovde?"
<BR>&nbsp;&nbsp;&nbsp;&nbsp;&nbsp;Klimnula je glavom, lica stegnutog. "Sve. Osim Fideje."
<BR>&nbsp;&nbsp;&nbsp;&nbsp;&nbsp;Mošus je zurio u Svilu kao da bi ga najradije ubio; Svila ga pogleda u oči, pa se okrete na drugu stranu. Govoreći jakim glasom, za celu grupu, on reče: "Nismo dovršili treći obilazak. Potrebno je da to učinimo. Vratite se na svoja mesta, molim." Kucnuo je Krva po ramenu. "Vrati se na svoje mesto u povorci."
<BR>&nbsp;&nbsp;&nbsp;&nbsp;&nbsp;Orhideja je držala Spise dok je on bio odsutan; za sve to vreme njen prst se nije pomakao sa mesta gde je Svila prekinuo čitanje. On prihvati tešku knjigu i pođe opet napred: uz svaki korak po jedna reč, kao što je obred zahtevao. "Čovek, sam, stvara uslove potrebne za napredak, boreći se protiv svojih životinjskih želja ali i popuštajući im; pa ipak priroda, duhovna iskustva i materijalnost ne moraju nikad biti. Njegove muke od njega samoga zavise, pa ipak, učinak tih muka uvek je dovoljan. Moraš ovo imati u vidu."
<BR>&nbsp;&nbsp;&nbsp;&nbsp;&nbsp;Ove reči nisu značile ništa; ispred njih se ubacivalo natprirodno lepo lice Kipris. Činilo se da je ona u svemu različita od Izvanaša, pa ipak Svila je sad osećao da su ona i Izvanaš jedno isto; da je Izvanaš, onaj isti koji je ranije govorio onolikim mnoštvom glasova, sada progovorio još jednim glasom. Izvanaš me je upozorio da ne očekujem nikakvu pomoć, podseti Svila sebe, po ko zna koji put posle onog beskonačno dugotrajnog trena na igralištu; pa ipak, sada je osećao da mu je pomoć stigla i da će uskoro dobiti još. Ruke su mu se tresle, a glas mu se lomio kao dečaku.
<BR>&nbsp;&nbsp;&nbsp;&nbsp;&nbsp;"...ima od svih samo svitkovnih intelektualnih htenja i stremljenja."
<BR>&nbsp;&nbsp;&nbsp;&nbsp;&nbsp;Stiže do vrata napuštenog mantejona, iznad kojih, evo, Pesov krst, šupljih krakova, stoji svež i blistav, pojačan crnom bojom koja nije stigla da se osuši. Sklopio je knjigu tako naglo da se začuo tresak; otvorio je vrata, poveo povorku unutra, zahramao uz stepenice i našao se na pozornici koja je nekada služila kao svetilište.
<BR>&nbsp;&nbsp;&nbsp;&nbsp;&nbsp;"Sedite, molim vas. Nije važno pored koga, jer nećemo dugo. Na samom smo kraju posla."
<BR>&nbsp;&nbsp;&nbsp;&nbsp;&nbsp;Oslonjen na Krvov štap za pešačenje, čekao je da sednu i da se umire.
<BR>&nbsp;&nbsp;&nbsp;&nbsp;&nbsp;"Sada ći narediti đavolu da ode. Vidim da je čovek na začelju naše povorke - Grga, pretpostavljam - zatvorio vrata za sobom. Za ovaj deo ceremonije, ona treba da budu otvorena." Na sreću, zapamtio je ime one mršave žene. "Krasuljo, ti sediš najbliže. Molim te, otvori vrata."
<BR>&nbsp;&nbsp;&nbsp;&nbsp;&nbsp;"Hvala. Pošto si ti bila jedna od posednutih, baš bih mogao da počnem završni čin izgona demona od tebe. Imaš li dobro pamćenje?"
<BR>&nbsp;&nbsp;&nbsp;&nbsp;&nbsp;Krasulja naglašeno odmahnu glavom.
<BR>&nbsp;&nbsp;&nbsp;&nbsp;&nbsp;"U redu. Ko ima?"
<BR>&nbsp;&nbsp;&nbsp;&nbsp;&nbsp;Šenila ustade. "Ja, Patera. Prilično dobro, a nisam ni pila, ni jednu kap, od noćas."
<BR>&nbsp;&nbsp;&nbsp;&nbsp;&nbsp;Svila je oklevao.
<BR>&nbsp;&nbsp;&nbsp;&nbsp;&nbsp;"Molim te?"
<BR>&nbsp;&nbsp;&nbsp;&nbsp;&nbsp;On lagano klimnu glavom. Ovo sad je trebalo izvesti odlično; mogao je samo da se nada da će Šenila biti dovoljno sposobna. "Evo kako glasi formula koju treba svi da izgovorimo: 'Odlazi, u ime ovih bogova, i ne vrati se nikad'. Probaj jednom da je ponoviš, za svaki slučaj."
<BR>&nbsp;&nbsp;&nbsp;&nbsp;&nbsp;"Odlazi, u ime ovih bogova, i ne vrati se nikad."
<BR>&nbsp;&nbsp;&nbsp;&nbsp;&nbsp;"Vrlo dobro. Nadam se da su te svi čuli. Kad završim, uperiću prstom u tebe. Ti glasno kaži svoje ime, a onda izrecituj formulu - 'Odlazi, u ime ovih bogova, i ne vrati se nikad'. Ja ću onda pokazati prstom sledeću osobu, i to, ženu do tebe, a ona će kazati svoje ime, i tu istu formulu, tačno kao ti. Ima li koga da nije ovo razumeo?"
<BR>&nbsp;&nbsp;&nbsp;&nbsp;&nbsp;Osmotrio je, kao i pre, njihova lica, ali sad nije bilo ni traga od Gljive. "Vrlo dobro."
<BR>&nbsp;&nbsp;&nbsp;&nbsp;&nbsp;Prisilio je sebe da stane vrlo uspravno. "Ako u ovoj kući ima ičega što ne dolazi u ime bogova, to nek sada iziđe. Ja ovde govorim za Pesa Velikoga, za Sfiksu Silnu, za Scilu Pržeću..." Činilo mu se da su ta zvučna imena samo prazne reči, beskorisne, kao uzdasi onog vrelog vetra koji još od proleća povremeno duva; ime Ehidne uopšte nije uspeo da izgovori. "Za Izvanaša, i za Blagu Kipris. Ja, Svila, kažem ovo! Odlazi, u ime ovih bogova, i vrati se ne nikad!"
<BR>&nbsp;&nbsp;&nbsp;&nbsp;&nbsp;Pokaza prstom ka ženi malinove kose, a ona skresa jakim glasom: "Šenila! Odlazi, u ime ovih bogova, i ne vrati se nikad!"
<BR>&nbsp;&nbsp;&nbsp;&nbsp;&nbsp;"Maslinica. Odlazi, u ime ovih bogova, i ne vrati se nikad."
<BR>&nbsp;&nbsp;&nbsp;&nbsp;&nbsp;Posle svih devojaka, progovorila je Orhideja, jasnim i čvrstim glasom. Nakon nje, Krv je bukvalno zagrmeo - čovek sa izrazitim darom za glumu, zaključi Svila. Mošus je bio nečujan; Svila se nije mogao odupreti osećanju da taj mladić priziva, a ne tera, demone.
<BR>&nbsp;&nbsp;&nbsp;&nbsp;&nbsp;Svila je na najgornjem od tri stepenika sačekao da Grgeč završi: ovaj je zamucnuo u izgovaranju sopstvenog imena, ali je onda potmulom snagom odbrundao formulu.
<BR>&nbsp;&nbsp;&nbsp;&nbsp;&nbsp;Svila pođe niz stepenice, žureći, uprkos bolu.
<BR>&nbsp;&nbsp;&nbsp;&nbsp;&nbsp;Poslednji govornik, doktor Ždral, reče: "Ždral. Odlazi, u ime ovih bogova, i ne vrati se nikad. A sada..."
<BR>&nbsp;&nbsp;&nbsp;&nbsp;&nbsp;Svila sa treskom zalupi vrata ka Muzičkoj i navuče rezu preko njih.
<BR>&nbsp;&nbsp;&nbsp;&nbsp;&nbsp;"...moram i ja da idem. Već kasnim. Ne opterećuj taj zglavak!"
<BR>&nbsp;&nbsp;&nbsp;&nbsp;&nbsp;"Do viđenja", reče mu Svila, "i hvala za vožnju i za lečenje." Podiže glas. "Sada svi možete otići. Egzorcizam je završen."
<BR>&nbsp;&nbsp;&nbsp;&nbsp;&nbsp;Najednom veoma umoran, sede na drugi stepenik i odmota ovojnicu. Ženskadija je istog časa počela da priča - uglas, sve istovremeno. On je mlatarao ovojnicom po tupocrvenim podnim pločicama, a onda ju je, sećajući se Ždralovog postupanja, još i hitnuo svom snagom u najbliži zid.
<BR>&nbsp;&nbsp;&nbsp;&nbsp;&nbsp;Žene su kao potok izišle u dvorište, čavrljajući. Spustila se tišina. Namestio je opet ovojnicu, verujući da je sada sam. Diže pogled i ugleda Mošusa, koji je stajao pred njim, tih kao i zuvek, ruku opuštenih uz telo.
<BR>&nbsp;&nbsp;&nbsp;&nbsp;&nbsp;"Da, sine moj. Šta je?"
<BR>&nbsp;&nbsp;&nbsp;&nbsp;&nbsp;"Jesi ikad vido kako jastreb ubija zeca?"
<BR>&nbsp;&nbsp;&nbsp;&nbsp;&nbsp;"Nisam. Bojim se da sam celo svoje dečaštvo, osim jedne godine, proveo ovde, u gradu. Da li si želeo da razgovaraš sa mnom?"
<BR>&nbsp;&nbsp;&nbsp;&nbsp;&nbsp;"Hteo sam da ti pokažem kako jastreb ubija zeca."
<BR>&nbsp;&nbsp;&nbsp;&nbsp;&nbsp;"Vrlo dobro. Gledam."
<BR>&nbsp;&nbsp;&nbsp;&nbsp;&nbsp;Mošus ne reče više ništa. Posle nekog vremena - pola minuta, ili duže - Svila ustade, stežući Krvov štap. Dugački nož izlete niotkud; naprosto se stvori u Mošusovoj ruci, kao da je to Pes jednim klimanjem glave tako zapovedio. Mošus silovito zamahnu i Svila oseti eksploziju bola u prsima. Zatetura se, ispade mu štap iz ruke; petom jedne noge zape za stepenik iza sebe i pade.
<BR>&nbsp;&nbsp;&nbsp;&nbsp;&nbsp;Uskoro se pridigao u sedeći položaj, ali Mošus više nije bio tu. Zumbulin azof nalazio se u Svilinoj šaci, mada se nije mogao prisetiti da ga je potegao. Zurio je u azof i ispustio ga; oružje zazveketa po podu. On se grčevito zgrabi šakom za prsa. Onda otvori mantiju.
<BR>&nbsp;&nbsp;&nbsp;&nbsp;&nbsp;Na tunici se nije videlo nijedno pocepano mesto, niti krv. On zadiže tuniku i obazrivo pipnu pogođeno mesto: bilo je veoma bolno na dodir, a crvenilo modrice bilo je već veoma primetno. Jedna jedina kap krvi, tamnogrimizne boje, pojavi se na površini i otkotrlja se.
<BR>&nbsp;&nbsp;&nbsp;&nbsp;&nbsp;Pustio je da tunika opet padne, onda dohvatio azof i osmotrio njegovu držalju. Prstima je prešao preko facetovanog dragulja koji se tamo nalazio. Greške nije moglo biti.
<BR>&nbsp;&nbsp;&nbsp;&nbsp;&nbsp;Mošus je u trenutku zadavanja udarca preokrenuo nož, pokretom toliko hitrim da se to nije moglo okom pratiti; udario ga je jako, ali drškom. Doduše, i ta drška je, po svemu sudeći, bila na neki način zašiljena ili je imala oštre uglove.
<BR>&nbsp;&nbsp;&nbsp;&nbsp;&nbsp;A on, Patera Svila, sluga Izvanašev, istog časa je potegao azof, spreman da ubije Mošusa, zato što mu se učinilo da je Mošus ubio njega. Nije znao da može tako brzo da se odluči na ubistvo. Moraće da obuzdava svoj temperament, ubuduće, naročito kad je Mošus u blizini.
<BR>&nbsp;&nbsp;&nbsp;&nbsp;&nbsp;Do tad je verovao da je ovaj dragulj bezbojan. Sada jedan zrak sunca, prolazeći kroz 'kapiju bogova' otvorenu na krovu, pade tačno na dragulj, koji sevnu vodenasto-zelenom bojom. Ovo, iz nekog razloga, podseti Svilu na njene oči. Prislonio je dragulj na usne. Misli su mu bile pune stvari koje nikad ne mogu biti.
<BR>
<BR>&nbsp;&nbsp;&nbsp;&nbsp;&nbsp;Da bi poštedeo slomljeni zglob, ostao je u žutoj kući sve dok Trstika nije oprala i obukla telo, tako da se mogao i on voziti Čikovljevim kolima do mantejona.
<BR>&nbsp;&nbsp;&nbsp;&nbsp;&nbsp;Moraju nabaviti mrtvački sanduk i led. Led je vrlo skup, ali pošto je primio sto karata od Orhideje, ne može uskratiti njenoj kćeri led. Uposliti mutave - to je lako i jeftino. Opet, kad pomisliš...
<BR>&nbsp;&nbsp;&nbsp;&nbsp;&nbsp;Čikovljeva mrtvačka kola zaustavila su se sa trzajem. Svila, iznenađen, diže pogled i vide pročelje sopstvenog mantejona, izmrljano od dejstva atmosferskih nepogoda. Čikov upita: "Da je ostavimo, za sada, na oltar, Patera?"
<BR>&nbsp;&nbsp;&nbsp;&nbsp;&nbsp;Klimnuo je glavom; tako su uvek činili.
<BR>&nbsp;&nbsp;&nbsp;&nbsp;&nbsp;"Da ti pomognem, Patera, da siđeš. Ovaj, meni da se plati..."
<BR>&nbsp;&nbsp;&nbsp;&nbsp;&nbsp;Fiskal je bio zatvoren, naravno; a scildanom se neće otvarati uopšte. "Potraži me posle žrtvovanja, sutra", reče Svila. "Ne, nego na molpindan. Ne pre." Ledari bi mu mogli dati gotov novac u zamenu za Orhidejin platni nalog, ukoliko on kupi dovoljno veliku količinu leda; ali, mogli bi i ne dati.
<BR>&nbsp;&nbsp;&nbsp;&nbsp;&nbsp;Iz mantejona iziđe Njorka, mahnu, otvori vrata i podglavi ih klinom da ostanu otvorena. Videći Njorku, Svila se trže iz svojih računanja. "Žao mi je što kasnim", doviknu. "Bila je jedna smrt."
<BR>&nbsp;&nbsp;&nbsp;&nbsp;&nbsp;Njorkino teško, grubo lice poprimi izraz koji je očito trebalo da iskaže zabrinutost. "Neki tvoj prijatelj, Patera?"
<BR>&nbsp;&nbsp;&nbsp;&nbsp;&nbsp;"Ne. Žena koju nisam poznavao."
<BR>&nbsp;&nbsp;&nbsp;&nbsp;&nbsp;Njorka se nasmeši. On i Čikov zajednički unesoše Fidejino telo, umotano u čaršav, u zgradu. Tamo je na odru čekao mrtvački sanduk, nov, ne mnogo lep, ali čvrst.
<BR>&nbsp;&nbsp;&nbsp;&nbsp;&nbsp;Mejtera Mermer ustala je iz senki; srebrnasti sjaj njenog lica delovao je maltene avetinjski. "Ja sam obezbedila da ovo bude dopremljeno, Patera. Čovek koga si poslao rekao je da će biti potrebno. Sve možemo i da vratimo, ako kvalitet ne odgovara."
<BR>&nbsp;&nbsp;&nbsp;&nbsp;&nbsp;"Trebaće nam bolji sanduk, sutra." Svila poče preturati po džepovima. Posle dužeg vremena pronađe i izvuče platni nalog. "Uzmi ovo, molim te. Glasi na donosioca. Nabavi led, pola tovara leda, i zamoli da ti ovo pretvore u gotovinu. I cveće donesi. Vidi ako možeš i za grob da središ, ako nije prekasno."
<BR>&nbsp;&nbsp;&nbsp;&nbsp;&nbsp;Pokret glave, malen ali nagao i nekoordiniran, pokaza Mejterino iznenađenje u trenutku kad je pročitala brojku.
<BR>&nbsp;&nbsp;&nbsp;&nbsp;&nbsp;"U pravu si", reče Svila i klimnu glavom, kad je digla pogled ka njemu. "Velike su to pare. Žrtve kupujem ujutro, i to jednu belu junicu, ako mogu da je nađem, i zeca za Kipris - nekoliko zečeva, htedoh reći. I jedno crno jagnje i crnog petla, za Tartarosa; to sam mu obećao prošle noći. Ali led moramo imati odmah sad, pa bih ti bio mnogo zahvalan, Mejtera, ako bi ti mogla to da središ."
<BR>&nbsp;&nbsp;&nbsp;&nbsp;&nbsp;"Za Kipris...? Dobro, Patera. Pokušaću." Udaljila se žurno; njeni brzi, sitni koraci odzvanjali su kao kad vojni dobošar polako lupka po malom, okruglom bubnju ispred sebe. Svila se osvrte i pogledom potraži Čikova, ali ovaj je već otišao, neprimećen.
<BR>&nbsp;&nbsp;&nbsp;&nbsp;&nbsp;Njorka reče: "Ako igde u Vironu postoji led, ona će ga naći. Je l' ti ona držala nastavu, Patera?"
<BR>&nbsp;&nbsp;&nbsp;&nbsp;&nbsp;"Ne. Sad bih voleo da jeste - da su me podučavale ona i Mejtera Nana. Nego, trebalo je da joj kažem da pozove i mutave. Dobro, to može ujutro. Možemo li mi, Njorka, da razgovaramo ovde, ili bi radije da uđemo u stambenu zgradu?"
<BR>&nbsp;&nbsp;&nbsp;&nbsp;&nbsp;"Jesi li ti išta jeo, Patera? Mislio sam da možda malo večeramo zajedno, a ti za to vreme da mi pričaš šta je bilo prošle noći."
<BR>&nbsp;&nbsp;&nbsp;&nbsp;&nbsp;"Na žalost, ja moj deo večere ne bih mogao da platim."
<BR>&nbsp;&nbsp;&nbsp;&nbsp;&nbsp;"Pa ja te pozivam, Patera. Ne bih te pustio da platiš ni kad bi ti hteo. Slušaj sad." Njegov glas pretvorio se u šapat. "Ja sam se u ovo uvalio isto kolko ti. Jer ja sam ti pomogo. Prema tome, imam pravo da znam."
<BR>&nbsp;&nbsp;&nbsp;&nbsp;&nbsp;"Svakako. Svakako." Svila umorno sede na jednu stolicu pored odra. "Sedi, molim te. Boli me ovaj zglavak kad stojim. Kazaću ti sve što je potrebno da znaš. Iskreno govoreći, potrebno mi je da ispričam nekome - da jasno kažem, ne samo šta je bilo, nego i neke druge stvari. Sve ovo današnje. Veoma bih rado pošao sad na večeru s tobom. Počinješ mi se sviđati, a osim toga, jezivo sam gladan; ali, na nesreću, ne mogu daleko da pešačim. Dakle, veoma cenim tvoju velikodušnost i nadam se da će nekog drugog dana biti moguće."
<BR>&nbsp;&nbsp;&nbsp;&nbsp;&nbsp;"Ma ne moramo da pičimo peške do Orile, bre. Ima jedno fino mesto odma tu u Sunčanoj. Najmekše, najsočnije pečenje koje si ikad vido izvan ove tvoje kasapnice ovde." Njorka se široko nasmešio, pokazavši četvrtaste, žute zube koji su izgledali kao da bi mogli, bez problema, preseći ljudsku ruku iznad šake. "Pretpostavimo da ja častim jednog augura - kome je to baš potrebno - jednom bomba dobrom večerom, na otmenom mestu. Da jede šta god i kolko god hoće. To bi bilo pohvalno delo, jedno. Je l' tako?"
<BR>&nbsp;&nbsp;&nbsp;&nbsp;&nbsp;"Pretpostavljam da bi. Ali moraš uzeti u obzir mogućnost da ja to možda ne zaslužujem."
<BR>&nbsp;&nbsp;&nbsp;&nbsp;&nbsp;"Imaću to na umu." Njorka se došetka do mrtvačkog sanduka i povuče platno. "Ko je ova?"
<BR>&nbsp;&nbsp;&nbsp;&nbsp;&nbsp;"Fideja, kćerka Orhidejina. Ovo si lepo izveo, ali siguran sam da si je poznavao."
<BR>&nbsp;&nbsp;&nbsp;&nbsp;&nbsp;"Njena kćerka?" Njorka je ostavio telo i uhvatio Svilu pod ruku. "Idemo, Patera. Ako ne stignemo na vreme, ima da manđamo u zajedničkoj sali."
<BR>
<BR>&nbsp;&nbsp;&nbsp;&nbsp;&nbsp;Mošus je ugledao svoju jastrebicu još pre nego što je iskoračio iz letelice. Čučala je na vrhu jednog sprženog bora. Njeni obrisi ocrtavali su se spram nebeskih zemalja, koje su svakog trenutka postajale svetlije.
<BR>&nbsp;&nbsp;&nbsp;&nbsp;&nbsp;Gleda ploču sa nasečenim mesom, dabome, rečer Mošus sebi. Ona sa jedne milje udaljenosti jasnije vidi tu ploču nego što si ti ikada video svoje dlanove. Sigurno je već pregladnela; kao i orao ili soko, i jastreb mora prvo da nauči da leti, pa tek posle da lovi. Izgleda da još nije napala jagnjad, ali već sutra bi mogla - a toga se ja najviše plašim.
<BR>&nbsp;&nbsp;&nbsp;&nbsp;&nbsp;Obišao je pešice oko vile. Meso vezano za drvenu ploču stajalo je čitav dan tu; već se gotovo sasvim osušilo. Muve su na njemu, guste kao ćebe. On poče da rita dasku i da ih rasteruje. Onda izvuče mamac i vreću prekrupljenog kukuruza.
<BR>&nbsp;&nbsp;&nbsp;&nbsp;&nbsp;Mamac je zviždao, vrteći se na kanapu dugačkom pet lakata.
<BR>&nbsp;&nbsp;&nbsp;&nbsp;&nbsp;"Ooo! Ooo, jastrebe!"
<BR>&nbsp;&nbsp;&nbsp;&nbsp;&nbsp;U jednom trenutku mu se učinilo da čuje sasvim slabo cilikanje zvona na njoj; znao je, međutim, da je to nemoguće. Poče razbacivati kukuruz, sve do zida. Onda se vrati ploči sa mesom i poče opet da vrti mamac. Bilo je već veče - možda je prekasno. Uskoro će pasti mrak, a tada ona neće hteti da poleti.
<BR>&nbsp;&nbsp;&nbsp;&nbsp;&nbsp;"Ooo! Ooo, jastrebe!"
<BR>&nbsp;&nbsp;&nbsp;&nbsp;&nbsp;Koliko je Mošus mogao videti, jastrebica na dalekoj grani nije pomakla nijedno pero. Međutim, na potkresanu travu sleteo je debeljušni, smeđi šumski tkalac, u nameri da kljuca kukuruz.
<BR>&nbsp;&nbsp;&nbsp;&nbsp;&nbsp;Mošus ostavi mamac, poteže igličar. Čučnuo je, nanišanio, stežući oružje obema rukama. Daljina velika, svetlost slaba.
<BR>&nbsp;&nbsp;&nbsp;&nbsp;&nbsp;Tkalac je pao, pa opet uzlepršao, zaleteo se glavačke u zid, opet pao. Pre nego što je mogao još jednom da uzleti, Mošus ga je ščepao. Doneo ga je do ploče, opustio omču na kraju kanapa, izbacio iz nje crveni i beli mamac, i zategao omču oko desne nožice tkalca. Poče da vrti taj novi mamac, iz koga je izletala fina, gotovo nevidljiva kišica krvi.
<BR>&nbsp;&nbsp;&nbsp;&nbsp;&nbsp;"Ooo, jastrebe!"
<BR>&nbsp;&nbsp;&nbsp;&nbsp;&nbsp;Velika krila se raširiše. Mošus nije prestajao da vrti umirućeg tkalca, u krugu prečnika deset lakata, ali je gledao samo jastrebicu; namah mu se učini da je njegova, i više nego njegova.
<BR>&nbsp;&nbsp;&nbsp;&nbsp;&nbsp;Učini mu se da je on sam ta velika ptica. Oseti sreću.
<BR>
<BR>&nbsp;&nbsp;&nbsp;&nbsp;&nbsp;"Video si šta su napisali na tom zidu, Patera." Njorka je seo; prvo se potrudio da odabere fotelju sa koje će moći da posmatra ulazna vrata njihove sobe. "Ko što kažeš, verovatno neko derište iz palestre. Al ja da sam na tvom mestu, ja bi popričo s njima o tome. Da ne naprave neke probleme."
<BR>&nbsp;&nbsp;&nbsp;&nbsp;&nbsp;"Nisam ja odgovoran za ponašanje svakog dečka koji nađe parče krede." Svili se činilo da je ova gostionica zaista veoma udaljena, iako je sa njenog ulaza bilo moguće, maltene, videti njegov mantejon. Dok se udobno smeštao u prostranu fotelju koju mu je domaćin gostionice pridržavao, gledao je oko sebe, posmatrao belo okrečene zidove od brodskog kamena. Ova njihova zasebna, privatna trpezarija, koju su dobili, bila je vrlo mala, manja čak i od Sviline spavaće sobe u stambenoj zgradi mantejona; prenatrpana i kad je konobar odvukao dve suvišne fotelje napolje.
<BR>&nbsp;&nbsp;&nbsp;&nbsp;&nbsp;"Svaki taj zid je dobar, debeo", reče Njorka, odgovarajući na Svilino nepostavljeno pitanje, "a i vrata su takva. Ovo je u davnim danima bila Alambrera. Šta ćeš najradije?"
<BR>&nbsp;&nbsp;&nbsp;&nbsp;&nbsp;Svila prelete pogledom tablu sa uredno ispisanim nazivima jela. "Ja ću kotlete, rekao bih." Po ceni od osamnaest para za porciju, kotleti su bili najjeftiniji; ako bude, zapravo, samo jedan kotlet, svejedno, biće ovo ipak njegov najobilniji obrok u poslednjih sedam dana.
<BR>&nbsp;&nbsp;&nbsp;&nbsp;&nbsp;"Kako si prešo preko zida?" zapita Njorka čim je domaćin izišao iz njihove trpezarije. "Je l' bilo tu neke frke?"
<BR>&nbsp;&nbsp;&nbsp;&nbsp;&nbsp;I Svila mu ispriča sve, od pada zbog toga što je konopac od konjske dlake bio presečen zadnjom stranom uzidanog šiljka, pa sve do vožnje nazad, do grada, Krvovom lebdilicom. Dok im je konobar doneo večeru, Njorka je već urlao od smeha; ali kad je priča stigla do razgovora sa Krvom, uozbiljio se, veoma.
<BR>&nbsp;&nbsp;&nbsp;&nbsp;&nbsp;"Nisi slučajno pomenuo mene, u ma kom trenutku, dok si pričao s njim?"
<BR>&nbsp;&nbsp;&nbsp;&nbsp;&nbsp;Svila proguta predivni zalogaj mesa. "Nisam, ali sam, veoma nerazumno, pokušao da razgovaram s tobom kroz staklo u Zumbulinom budoaru, kao što ti rekoh."
<BR>&nbsp;&nbsp;&nbsp;&nbsp;&nbsp;"On to možda neće saznati." Njorka se zamišljeno počeša po donjoj vilici. "Monitori posle nekog vremena zaborave ko je koga zvao."
<BR>&nbsp;&nbsp;&nbsp;&nbsp;&nbsp;"Ali mogao bi i da sazna", reče Svila. "Moraćeš da budeš oprezan."
<BR>&nbsp;&nbsp;&nbsp;&nbsp;&nbsp;"Ne kao ti, Patera. On će želeti da zna o čemu si hteo da pričaš sa mnom, a pošto se razgovor nije dogodio, to nikako neće moći da sazna od mene. Šta ćeš mu kažeš?"
<BR>&nbsp;&nbsp;&nbsp;&nbsp;&nbsp;"Ako mu išta kažem, kazaću mu istinu."
<BR>&nbsp;&nbsp;&nbsp;&nbsp;&nbsp;Njorka ostavi viljušku. "Da sam ti ja pomogo?"
<BR>&nbsp;&nbsp;&nbsp;&nbsp;&nbsp;"Da sam znao da si zabrinut za moju bezbednost. Da si me upozorio da ne treba da izlazim u tako pozno doba noći i da sam ti želeo javiti da mi se ništa loše nije desilo."
<BR>&nbsp;&nbsp;&nbsp;&nbsp;&nbsp;Njorka je o ovome razmišljao, a Svila nastavi da jede. "Moglo bi to proći, Patera, ako bi on verovo da si dovoljno lud."
<BR>&nbsp;&nbsp;&nbsp;&nbsp;&nbsp;"Ako bi verovao da sam dovoljno častan, misliš ti. Najbolji način da se postigne da te ljudi smatraju časnim sastoji se u tome da budeš častan. Ja, barem, nisam još pronašao bolji način. Zato pokušavam da budem častan."
<BR>&nbsp;&nbsp;&nbsp;&nbsp;&nbsp;"Al pokušaćeš i da se nakradeš para za Krva, takođe. Dvaest šest hiljada."
<BR>&nbsp;&nbsp;&nbsp;&nbsp;&nbsp;"Hoću, ako je to neophodno da se naš mantejon spase i ako ga ne mogu spasti ni na koji drugi način. Biću prinuđen da biram između raznih zala, kao što sam i prošle noći morao. Nastojaću, naravno, da postignem da niko ne nastrada i da uzimam novac samo od onih koji sebi mogu priuštiti da bez njega ostanu."
<BR>&nbsp;&nbsp;&nbsp;&nbsp;&nbsp;"Krv će ti uzme pare, a onda će slatko da se nasmeje, Patera."
<BR>&nbsp;&nbsp;&nbsp;&nbsp;&nbsp;"Neću mu predati novac dok on ne pruži neko jemstvo. Ali postoji još nešto što treba da ti ispričam. Jesam li pomenuo da je Krv tražio da isteram demone iz žute kuće?"
<BR>&nbsp;&nbsp;&nbsp;&nbsp;&nbsp;"Iz Orhidejine kuće? Pa jesi. Tamo je stanovala ta Fideja, al ja pojma nisam imao da je Orhina ćerka."
<BR>&nbsp;&nbsp;&nbsp;&nbsp;&nbsp;"Eto, bila je." Na sredini stola bejahu maslac i mek, svež hleb; Svila uze jednu krišku i namaza je maslacom, pomišljajući kako bi dobro bilo kad bi mogao poneti kući, u mantejon, celu veknu. "Pričaću ti i o tome. I o Fideji, koja je umrla posednuta demonom."
<BR>&nbsp;&nbsp;&nbsp;&nbsp;&nbsp;Njorka othuknu. "Za to si ti stručan, Patera, a ne ja."
<BR>&nbsp;&nbsp;&nbsp;&nbsp;&nbsp;"Za posednutost? Ma niko sad nije stvarno stručan za to. Možda je većina augura, u neko davno vreme, verovala u đavole. Patera Štuka svakako jeste. Ali ja sam, može biti, jedini augur koji danas veruje u njih, a čak i ja nisam siguran da verujem u onom istom smislu kako je on verovao - naime, da su to duhovi koji su se ušunjali u svitak bez Pesove dozvole i koji ga sad pokušavaju uništiti."
<BR>&nbsp;&nbsp;&nbsp;&nbsp;&nbsp;"A Fideja? Je l' stvarno bila njena kćerka?"
<BR>&nbsp;&nbsp;&nbsp;&nbsp;&nbsp;"Jeste", reče Svila. "Razgovarao sam sa Orhidejom o tome i ona je priznala. Praktično se hvalisala, trebalo bi reći. Kakva je bila Fideja?"
<BR>&nbsp;&nbsp;&nbsp;&nbsp;&nbsp;"A, dobra. Dobro je izgledala." Njorka je oklevao. "Nije mi, nekako, u redu da ja pričam o takvim stvarima tebi, Patera. Ponekad je bila vrlo zabavna, zato što uopšte nije marila šta radi i šta će ko da misli o tome. Znaš šta hoću da kažem? Mogla je više para da zaradi da je veštije navodila ljude na pomisao da joj se dopadaju."
<BR>&nbsp;&nbsp;&nbsp;&nbsp;&nbsp;Svila je sažvakao i progutao još jedan zalogaj. "Razumem. Želeo sam to da znam zato što sam se pitao da li su neke ličnosti, recimo, podložnije posedanju - a Fideju nikada nisam video živu. Pričao sam s njenom majkom, onda smo čuli krik i pojurili napolje i našli je kako leži na stepeništu, probodena nožem. Neko je predložio da se možda sama ubila. Njeno lice - jesi li ikad video lice posednute osobe?"
<BR>&nbsp;&nbsp;&nbsp;&nbsp;&nbsp;Njorka odmahnu glavom.
<BR>&nbsp;&nbsp;&nbsp;&nbsp;&nbsp;"Nisam ni ja, sve do jutros, ne mnogo vremena pre tog događaja." Otapkao je usne salvetom. "Uglavnom, Fideja je ležala mrtva; ali čak i u smrti njeno lice nije bilo sasvim njeno. Sećam se kako sam razmišljao da na tom licu postoji nešto užasno, ali, u isti mah, meni dobro poznato. Onaj poznati deo, u prvi mah, kao da se mogao sasvim lako odrediti. Ali kad sam bolje razmislio - te oči, pa oblik nosa, usana i tako dalje - shvatio sam da znatno liči na Orhi, sa kojom sam upravo razgovarao. Posle sam pitao Orhi o tome i ona mi je, kao što rekoh, priznala da je Fideja bila njeno dete."
<BR>&nbsp;&nbsp;&nbsp;&nbsp;&nbsp;"Možda je trebalo i ja da se setim, al, eto, nisam. Fidi je bila mnogo mlađa."
<BR>&nbsp;&nbsp;&nbsp;&nbsp;&nbsp;Svila slegnu ramenima. "Siguran sam da ti o ženama znaš mnogo više nego ja. Možda sam tako mnogo zapazio upravo zato što znam tako malo o njima. Kad čovek o nečemu zna vrlo malo, najpre će zapaziti najosnovnije stvari, ako uopšte zapazi išta. Ali hteo sam reći da mi je i onaj drugi element, onaj užasavajući, u njenom licu bio poznat."
<BR>&nbsp;&nbsp;&nbsp;&nbsp;&nbsp;"Ajde, kaži", reče Njorka sipajući opet vino u svoju čašu. "Da čujemo."
<BR>&nbsp;&nbsp;&nbsp;&nbsp;&nbsp;"Nerado govorim, zato što sam manje-više siguran da mi nećeš verovati. Fideja me je podsetila na jednu osobu sa kojom sam razgovarao ne mnogo dugo pre tog događaja - na Gljivu, ludu devojku u Krvovoj vili."
<BR>&nbsp;&nbsp;&nbsp;&nbsp;&nbsp;Njorka ostavi viljušku na kojoj ostade naboden, ali nedirnut, vruć komad mesa. "Hoćeš li reći da je isti đavo zaposeo obe, Patera?"
<BR>&nbsp;&nbsp;&nbsp;&nbsp;&nbsp;"Ne znam, ali sam smatrao da treba da ti kažem. Verujem da me je Gljiva pratila svojim duhom. Počinjem verovati, štaviše, da ona na neki način zaposeda druge ljude, baš onako kako, prema pričama, đavoli, ali i bogovi, povremeno čine. Siguran sam da sam jutros video, nakratko, to lice u licu jednog čestitog radenika; uveren sam, isto tako, da je Gljiva bila u Fideji kad je Fideja umrla. Kasnije sam prepoznao Gljivu u još jednoj ženi.
<BR>&nbsp;&nbsp;&nbsp;&nbsp;&nbsp;"Ako sam u pravu, ako ona zaista može da radi takve stvari, i ako me prati, onda se ti nalaziš u velikoj opasnosti naprosto zato što sediš sa mnom za ovim stolom. Veoma sam zahvalan na ovoj zaista veličanstvenoj večeri i još zahvalniji za pomoć koju od tebe dobih prošle noći. Nadam se, štaviše, da ću ti postaviti i nekoliko pitanja pre nego što se rastanemo; sve to me čini velikim dužnikom tvojim. Bio sam suviše umoran, a valjda i suviše gladan, da razmišljam o opasnosti u koju sam te uvukao razgovarajući, u mantejonu, sa tobom. Sad kad se to desilo, smatram da je moja obaveza da te upozorim na to da, ostajući u mom društvu, lako možeš i ti biti posednut."
<BR>&nbsp;&nbsp;&nbsp;&nbsp;&nbsp;Njorka se iskezio. "Pa ti si augur, Patera. Ako bi ona mene ščepala dok ovde sedimo, zar ne bi mogo da je nateraš u bekstvo?"
<BR>&nbsp;&nbsp;&nbsp;&nbsp;&nbsp;"Mogao bih pokušati; ali ja protiv nje raspolažem samo jednom pretnjom, a tu jednu sam već iskoristio. Ne odlaziš?"
<BR>&nbsp;&nbsp;&nbsp;&nbsp;&nbsp;"Ne ja. Naručiću još ove valjuške, al s malo više soka odozgore."
<BR>&nbsp;&nbsp;&nbsp;&nbsp;&nbsp;"Hvala. Nadam se da se nećeš kajati. Još nisi dao nikakvu ocenu o mojoj donekle neujednačenoj izvedbi protekle noći. Ne plaši se da ćeš me uvrediti. Uveravam te da nikakva tvoja ocena ne bi mogla biti strožija od onog što sam već rekao samome sebi."
<BR>&nbsp;&nbsp;&nbsp;&nbsp;&nbsp;"Važi, evo ti ocene", reče Njorka. Posle još nekoliko gutljaja vina, nastavi. "Kao prvo, mislim da ako uspeš da zdipiš bar jednu jedinu hiljadu, treba da iznudiš da Krv prepiše mantejon na tebe, pa tek onda da pljuneš zlaćore. Reko si maločas nešto, kao, jemstva. Nema tu jemstva, nego nek ti on potpiše tapiju da je mantejon tvoj, i to pred nekoliko laćanih svedoka koji s Krvom nemaju nikakve veze."
<BR>&nbsp;&nbsp;&nbsp;&nbsp;&nbsp;"U pravu si, uveren sam. Razmišljao sam i ja otprilike tako."
<BR>&nbsp;&nbsp;&nbsp;&nbsp;&nbsp;"I trebo si. Ne smeš mu veruješ, pa ni kad sve radi kao čovek od poverenja."
<BR>&nbsp;&nbsp;&nbsp;&nbsp;&nbsp;"Biću veoma predostrožan." Svilini kotleti kupali su se u nekom pikantnom sosu, koji je bio maltene crne boje; činilo mu se - neizrecivo ukusan. Poče brisati jedan deo tanjira komadima hleba otkinutim iz nove kriške.
<BR>&nbsp;&nbsp;&nbsp;&nbsp;&nbsp;"Nego, još nešto ja mislim", reče Njorka sa osmehom. "Našo si svoje pravo zanimanje u životu. Ja ne bi postigo tako mnogo, možda ne bi ni kolko ti. I to, ej, tvoj prvi odlazak. Dok ti uradiš desetu vilu, ja ću te molim da povedeš i mene, da bi gledo tehniku."
<BR>&nbsp;&nbsp;&nbsp;&nbsp;&nbsp;Svila uzdahnu. "Nadam se, za dobro nas obojice, da desete neće biti."
<BR>&nbsp;&nbsp;&nbsp;&nbsp;&nbsp;"Ma biće, nego šta će. Ti si pravi sin Tartarosa. Samo, još ti to nije jasno. Kod trećeg, četvrtog posla, gotovo, bićeš momak kome ne treba pomoć od mene. Oš se vratiš noćas u Krvovu vilu po tvoje sekirče?"
<BR>&nbsp;&nbsp;&nbsp;&nbsp;&nbsp;Svila tužno odmahnu glavom. "Neću moći da radim na krovu dok mi noga ne ozdravi, a sem toga, mislim da sam na tom mestu već uradio više od pola onog što se uraditi moglo. Pamtiš šta sam rekao o Zumbulinom igličaru?"
<BR>&nbsp;&nbsp;&nbsp;&nbsp;&nbsp;"Sigurno. I o azofu. Dobar azof bi trebalo da se proda za bar dve hiljade, Patera. Možda više. Ako ćeš ga prodaješ, mogu te odvesti do nekog ko plaća stvarno najcakanije."
<BR>&nbsp;&nbsp;&nbsp;&nbsp;&nbsp;"To ne mogu, jer nije moj. Siguran sam da je Zumbula htela samo da mi ga pozajmi. Ispričao sam ti da sam joj rekao da ću samo pozajmiti ta dva oružja i obećao da ću ih i vratiti čim mi ne budu više potrebna. Sada sam siguran da mi ona ne bi, po Ždralu, poslala azof, da nisam tako rekao."
<BR>&nbsp;&nbsp;&nbsp;&nbsp;&nbsp;Njorka nije odgovorio. Svila nastavi pokunjeno: "Dve hiljade karata, ako bih stvarno dobio tako mnogo, to bi bio primetan deo od dvadeset šest hiljada. Uistinu, više od pet posto. Smejaćeš mi se..."
<BR>&nbsp;&nbsp;&nbsp;&nbsp;&nbsp;"Ne smejem se, Patera."
<BR>&nbsp;&nbsp;&nbsp;&nbsp;&nbsp;"Trebalo bi da se smeješ. Lopov koji ne može da natera sebe da nešto ukrade! Ali Zumbula mi je ukazala poverenje. Ne mogu verovati da bi - da bi ma koji bog poželeo da ja pogazim poverenje jedne žene koja nema prijatelje."
<BR>&nbsp;&nbsp;&nbsp;&nbsp;&nbsp;"Ako ti je dala na pozajmicu, onda, ni ja ne bi prodavo", reče mu Njorka. "Kao prvo i prvo, ona je unutra, u Krvovoj kući, a imati prijatelja negde unutra, ej, to nije nešto što bi čovek olako kvario. Nego, je l' tebi iole jasno zašto bi taj doktor radio nešto toliko rizično, za nju?"
<BR>&nbsp;&nbsp;&nbsp;&nbsp;&nbsp;"Možda je zaljubljen u nju."
<BR>&nbsp;&nbsp;&nbsp;&nbsp;&nbsp;"Aha. Naime, možda i jeste, al ona mu je sigurno i namakla neki katanac. Bilo bi ti pametno da saznaš kako to ona njega drži, i kad saznaš, da kažeš i meni. Rado bi vido i taj azof. Recimo da ja navratim u mantejon sutra, tako, uveče. Je l' bi mi dao da pogledam?"
<BR>&nbsp;&nbsp;&nbsp;&nbsp;&nbsp;"Možeš pogledati odmah sad, ako želiš." Svila izvuče azof ispod tunike i pruži ga Njorki, preko stola. "Nosio sam ga danas kod Orhideje, zato što sam mislio da bi mi moglo zatrebati nekakvo oružje."
<BR>&nbsp;&nbsp;&nbsp;&nbsp;&nbsp;Njorka je tiho zazviždao, onda podigao azof. Divio se igri svetlosti na blistavoj drški. "Dve hiljade osamsto, bez problema. Moglo bi ovo da donese i tri hiljade. Onaj ko je toj ženskoj ovo dao, mora biti da je platio pet il šes."
<BR>&nbsp;&nbsp;&nbsp;&nbsp;&nbsp;Svila klimnu glavom. "Mislim da možda naslućujem ko je to bio, ali ne znam gde je mogao naći toliko novca." Njorka ga pogleda upitno. "Kazaću ti kasnije, ako se pojave dokazi da je tako."
<BR>&nbsp;&nbsp;&nbsp;&nbsp;&nbsp;Pružio je ruku da mu Njorka vrati azof, što ovaj i učini, sa još jednim "Hmmm!" u znak divljenja.
<BR>&nbsp;&nbsp;&nbsp;&nbsp;&nbsp;"Hteo sam da te pitam o Zumbulinom igličaru. Krv je prosuo sve iglice iz njega pre nego što mi ga je vratio. Možeš li mi reći gde mogu da kupim, bez dozvole, nove iglice?"
<BR>&nbsp;&nbsp;&nbsp;&nbsp;&nbsp;"Svakako, Patera. Nema frke uopšte. Imaš i igličar ovde?"
<BR>&nbsp;&nbsp;&nbsp;&nbsp;&nbsp;Svila izvadi Zumbulin gravirani pištolj iz džepa i dade ga Njorki.
<BR>&nbsp;&nbsp;&nbsp;&nbsp;&nbsp;"To je najmanji koji se proizvodi. Znam ih." Vratio je igličar Svili i ustao. "Čuj, možeš minut bez mene? Moram da odem, u, znaš."
<BR>&nbsp;&nbsp;&nbsp;&nbsp;&nbsp;"Naravno." Svila je sad usredsredio svu pažnju na kotlete: dobio je tri, ali je do sada, iako toliko gladan, stigao da pojede samo jedan. Napade drugi, ne zanemarujući nežne valjuške od testa koje su bile priložene uz meso. Ni bundeve sa maslacem i bosiljkom. Ni aljme na ulju i sirćetu, koje je gostionica (po svemu sudeći, bez zaračunavanja ikakve dodatne cene) dala gostima uz večeru.
<BR>&nbsp;&nbsp;&nbsp;&nbsp;&nbsp;Neće mantejon biti spasen samom brigom, samom dobrom voljom. Moraće se imati plan, a u tom planu ne mora neizbežno da se nalazi krađa dvadeset šest hiljada zlatnih kartica. Moglo bi biti dovoljno da se pridobije naklonost nekog od moćnika. Ili...
<BR>&nbsp;&nbsp;&nbsp;&nbsp;&nbsp;Svila opazi da je smazao i treći, poslednji kotlet, iako uopšte nije zapamtio nestanak drugog. Tad se Njorka vratio.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
