<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. SUTON
<P>&nbsp;&nbsp;&nbsp;&nbsp;&nbsp;"Ovde sam, Patera!"
<BR>&nbsp;&nbsp;&nbsp;&nbsp;&nbsp;Svila naglo stade; zamalo da se oklizne, jer se mokri šljunak zakotrljao pod njegovim cipelama.
<BR>&nbsp;&nbsp;&nbsp;&nbsp;&nbsp;"Pod senicom", dodade Mejtera Mermer. Mahnu mu; crni rukav i svetlucava šaka bejahu jedva vidljivi kroz zastor od lišća vinove loze.
<BR>&nbsp;&nbsp;&nbsp;&nbsp;&nbsp;Prvi bes provale oblaka brzo je minuo, ali se kiša nastavila, sada kao blago tapkanje kapljica koje su se spuštale poput blagoslova na njene namučene leje kuhinjskog bilja.
<BR>&nbsp;&nbsp;&nbsp;&nbsp;&nbsp;Susrećemo se kao ljubavni par, pomisli Svila, uspostavljajući opet ravnotežu. Odgurnu u stranu lišće iz koga je kapala voda i na trenutak se zapita ne misli li i ona to isto.
<BR>&nbsp;&nbsp;&nbsp;&nbsp;&nbsp;Ne. Samo nalik na ljubavni par, priznade on sebi. Jer on nju voli kao što je voleo svoju majku, kao što je mogao voleti stariju sestru da ju je ikada imao; on se borio da izvuče iz nje onaj stidljivi osmejak koji je postizala naginjanjem glave na jednu stranu - da dobije njeno odobravanje, pohvalu od jedne matore sibile, istrošene hemijske osobe koju niko, još dok je on bio dete i dok je tih 'hemijskih ljudi' bilo znatno više, ne bi dvaput pogledao; osobe koja više nije bila zanimljiva nikome osim najmlađoj dečurliji. Kako bi usamljen bio u galami i gužvi ove gradske četvrti, da nije bilo nje!
<BR>&nbsp;&nbsp;&nbsp;&nbsp;&nbsp;Ustala je kad je ušao pod mrežasti svod od letvica, i opet sela čim je on seo. On reče: "Zaista nema potrebe da to radiš kad smo sami, sibi. Rekao sam ti."
<BR>&nbsp;&nbsp;&nbsp;&nbsp;&nbsp;Mejtera Mermer nagnu glavu na takav način da joj je kruto metalno lice dobilo pokajnički, skrušen izgled. "Ponekad zaboravim. Izvini, Patera."
<BR>&nbsp;&nbsp;&nbsp;&nbsp;&nbsp;"A ja zaboravim da nikad ne treba da te ispravljam, jer na kraju uvek saznam, ali tek kad je prekasno, da si ipak bila u pravu. O čemu si želela da razgovaramo, Mejtera?"
<BR>&nbsp;&nbsp;&nbsp;&nbsp;&nbsp;"Ne smeta ti kiša?" Ona diže pogled ka poluokruglom 'krovu' od vinovog lišća iznad njih.
<BR>&nbsp;&nbsp;&nbsp;&nbsp;&nbsp;"Naravno da ne. Ali tebi mora smetati. Ako nisi raspoložena da pešačiš čak do palestre, mogli bismo u mantejon. Ionako hoću da vidim da li tamo krov i sad prokišnjava."
<BR>&nbsp;&nbsp;&nbsp;&nbsp;&nbsp;Ona odmahnu glavom. "To bi uznemirilo Mejteru Ružu. Zna ona da je stvar savršeno bezazlena, pa ipak ne voli da se nas dvoje sastajemo u palestri kad niko treći nije prisutan. Ljudi bi mogli početi da ogovaraju, znaš - i to ona vrsta ljudi koja nikad i ne dolazi na žrtvovanja, pa uvek traži izgovor. Ona, međutim, nije htela da lično dođe, a Mejtera Nana pazi na vatru. Zato sam mislila, ovde. Nije mnogo privatno, Mejtera nas može videti kroz prozor kenobe, ali ipak imamo ber delimičan zaklon od kiše."
<BR>&nbsp;&nbsp;&nbsp;&nbsp;&nbsp;Svila klimnu glavom. "Razumem."
<BR>&nbsp;&nbsp;&nbsp;&nbsp;&nbsp;"Kažeš da meni na kiši mora biti nezgodno. Lepo od tebe, ali ja kišu ne osećam, a odeća na meni će se osušiti. U poslednje vreme nemam problema kad sušim odeću, ali se mora veoma mnogo pumpati da bi se dobila dovoljna količina vode za pranje. Da li je bunar u stambenoj zgradi još i sad dobar?"
<BR>&nbsp;&nbsp;&nbsp;&nbsp;&nbsp;"Naravno." Videći njen izraz, Svila odmahnu glavom. "Ne, nije naravno. Prijatno je verovati, kao što deca veruju, da Pes neće još dugo odolevati molbama svojih kćeri da se nama pomogne i da će uvek obezbeđivati dovoljno svega za nas. Ali to čovek nikad ne može stvarno znati; možemo se samo nadati. Ako budemo morali da pozovemo majstore da iskopaju nove bunare, Crkva će morati da nam pozajmi pare za tu svrhu; to je sve. A moraće, ako bez novih bunara ne možemo da održimo ovaj mantejon u upotrebi."
<BR>&nbsp;&nbsp;&nbsp;&nbsp;&nbsp;Mejtera Mermer nije ništa govorila. Sedela je pognute glave, kao da se ne može suočiti sa njegovim pogledom.
<BR>&nbsp;&nbsp;&nbsp;&nbsp;&nbsp;"Da li te to toliko brine, Mejtera? Slušaj, reći ću ti jednu tajnu. Izvanaš me je prosvetlio."
<BR>&nbsp;&nbsp;&nbsp;&nbsp;&nbsp;Tako nepomična, mogla je biti kip, uglačan od vremena, pa obučen iz nekog ekscentričnog, komemorativnog razloga u crnu kaluđeričku mantiju.
<BR>&nbsp;&nbsp;&nbsp;&nbsp;&nbsp;"Istina je, Mejtera! Zar mi ne veruješ?"
<BR>&nbsp;&nbsp;&nbsp;&nbsp;&nbsp;Ona diže pogled. "Verujem da ti veruješ da si dobio prosvetljenje, Patera. Poznajem te dobro, ili bar mislim da te poznajem; ne bi ti lagao o nečem takvom."
<BR>&nbsp;&nbsp;&nbsp;&nbsp;&nbsp;"Rekao mi je i zašto. Da spasem naš mantejon. To je moj zadatak." Tragao je za rečima, i u tome kao da se spoticao. "Ne možeš zamisliti kakvo je to divno osećanje, dobiti od jednog boga zadatak, Mejtera. Predivno! Znaš da si za to stvoren. Celo tvoje srce stremi ka toj jednoj meti."
<BR>&nbsp;&nbsp;&nbsp;&nbsp;&nbsp;Ustao je; nije više mogao sedeti. "Ako treba da spasavam naš mantejon, da li ti to nešto govori? Pitam te."
<BR>&nbsp;&nbsp;&nbsp;&nbsp;&nbsp;"Ne znam, Patera. Da li govori?"
<BR>&nbsp;&nbsp;&nbsp;&nbsp;&nbsp;"Da! Još kako! Možemo primeniti logiku i na uputstva bogova, zar ne? Na njihova dela, i na njihove reči, a svakako na ovo. Dve stvari nam ta činjenica govori, obe od temeljnog značaja. Prvo, da mantejon jeste u opasnosti. On mi ne bi naređivao da spasavam, da nije. Znači, postoji nekakva pretnja, a za nas je od životnog značaja da to doznamo." Svila iskorači napolje, u toplu kišu, i zagleda se ka istoku, ka Glavnom procesoru, domu bogova.
<BR>&nbsp;&nbsp;&nbsp;&nbsp;&nbsp;"Druga stvar je još važnija, Mejtera. A to je, da naš mantejon može biti spasen. Drugim rečima, u opasnosti je, ali ne i osuđen na neminovnu propast. On mi ne bi naredio da spasavam, ako bi spasenje bilo nemoguće, zar ne?"
<BR>&nbsp;&nbsp;&nbsp;&nbsp;&nbsp;"Molim te, uđi i sedi, Patera", reče ona molećivim tonom. "Ne želim da nazebeš."
<BR>&nbsp;&nbsp;&nbsp;&nbsp;&nbsp;Svila opet uđe pod lisnati svod senika, a ona ponovo ustade.
<BR>&nbsp;&nbsp;&nbsp;&nbsp;&nbsp;"Ne moraš..." poče on, pa se isceri postiđeno. "Pardon! Oprosti mi, Mejtera, molim te. Postajem stariji, ali ne i puniji znanja."
<BR>&nbsp;&nbsp;&nbsp;&nbsp;&nbsp;Odmahnula je glavom sasvim sa jedne strane na drugu: njen nečujni smeh. "Nisi ti star, Patera. Danas sam te neko vreme gledala kako igraš. Nijedan od dečaka nije brz kao ti."
<BR>&nbsp;&nbsp;&nbsp;&nbsp;&nbsp;"To je samo zato što imam veće iskustvo u igri." Oni sedoše istovremeno.
<BR>&nbsp;&nbsp;&nbsp;&nbsp;&nbsp;Nameštajući 'osmeh', uhvatila ga je za šaku; time ga je iznenadila. Meka koža odavno se ogulila sa vrhova njenih prstiju, ostavljajući goli čelik, koji je, poput njenih misli, potamneo sa vremenom, ali se i uglačao od beskonačnog teškog rada. "Ti i deca ste jedino u ovom mantejonu što nije staro. Ni ti ni deca, ne pripadate ovde."
<BR>&nbsp;&nbsp;&nbsp;&nbsp;&nbsp;"Mejtera Nana nije stara. Nije stvarno stara, Mejtera, iako znam da je znatno starija od mene."
<BR>&nbsp;&nbsp;&nbsp;&nbsp;&nbsp;Mejtera Mermer uzdahnu, jednim tihim hišššššš kao da neko umorno zamahuje mokrom krpom preko teraco-poda. "Bojim se da je jadna Mejtera Nana rođena stara. Ili su je, možda, naučili da bude matora još pre nego što je progovorila. U svakom slučaju, njoj je oduvek bilo mesto ovde. A tebi, nikad, Patera."
<BR>&nbsp;&nbsp;&nbsp;&nbsp;&nbsp;"Veruješ i ti da će sve ovo biti srušeno, a? Bez obzira na to šta je Izvanaš možda rekao meni."
<BR>&nbsp;&nbsp;&nbsp;&nbsp;&nbsp;Ona nevoljno klimnu glavom. "Da. Verujem. Ili bi trebalo da kažem, zgrade kao takve će možda i ostati, mada izgleda da ni to nije sigurno. Ali tvoj mantejon neće više donositi bogove narodu ovog kvarta, niti će u našoj palestri deca tog naroda imati nastavu."
<BR>&nbsp;&nbsp;&nbsp;&nbsp;&nbsp;Svila prasnu. "Kakve bi izglede imali ti klinci - bez tvoje palestre?"
<BR>&nbsp;&nbsp;&nbsp;&nbsp;&nbsp;"Kakve izglede imaju druga deca njihove klase?"
<BR>&nbsp;&nbsp;&nbsp;&nbsp;&nbsp;Ljutito je odmahnuo glavom. Prijalo bi mu da je u tom trenutku mogao da kopa zemlju nogom i baca unazad.
<BR>&nbsp;&nbsp;&nbsp;&nbsp;&nbsp;"Dešavale su se takve stvari i ranije, Patera. Udruženje će naći nove mantejone za nas. Bolje mantejone, verujem, jer bi gore bilo teško pronaći. Ja ću nastaviti da držim časove i da asistiram, a ti da prinosiš žrtve i radiš kao ispovednik. Biće sve u redu."
<BR>&nbsp;&nbsp;&nbsp;&nbsp;&nbsp;"Prosvetljenje mi je došlo danas", reče Svila. "Nikome to nisam rekao, osim onom čoveku koga sam sreo na putu ka pijaci i sad tebi; ni on, ni ti niste poverovali."
<BR>&nbsp;&nbsp;&nbsp;&nbsp;&nbsp;"Patera..."
<BR>&nbsp;&nbsp;&nbsp;&nbsp;&nbsp;"Dakle, jasno je da ja to ne pričam osobito dobro, a? Da vidimo mogu li bolje."
<BR>&nbsp;&nbsp;&nbsp;&nbsp;&nbsp;Ćutao je nekoliko trenutaka, trljajući se po obrazu.
<BR>&nbsp;&nbsp;&nbsp;&nbsp;&nbsp;"Molio sam se i molio za pomoć. Uglavnom grupi Devetoro, dabome, ali i svim drugim bogovima i boginjama koji se u Spisima pominju; u raznim trenucima, svakom ponaosob. Danas oko podne Izvanaš je odgovorio na moje molitve, kao što ti rekoh. Mejtera, znaš li..." Glas mu se poče kolebati; uvide da ne uspeva da ga kontroliše. "Znaš li ti šta je on meni rekao? Šta mi je saopštio?"
<BR>&nbsp;&nbsp;&nbsp;&nbsp;&nbsp;Njene šake se stegoše oko njegove šake, do bola čvrsto. "Znam samo da ti je rekao da spaseš naš mantejon. Molim te reci mi i ostalo, ako možeš."
<BR>&nbsp;&nbsp;&nbsp;&nbsp;&nbsp;"U pravu si, Mejtera. To nije lako. Uvek sam zamišljao da će prosvetljenje biti glas iz sunca, ili glas unutar moje glave, ili da će govoriti rečima. Međutim, uopšte nije tako. On ti šapuće kroz mnogo, mnogo glasova, ali to nisu reči, nego žive stvari koje ti dočarava. Nije to čak ni samo vid, kao kad vidiš drugu osobu u ogledalu, nego i čuješ, osećaš miris - i dodir, pa i bol, samo je sve to tako upakovano da čini jednu celinu, jednu pojavu.
<BR>&nbsp;&nbsp;&nbsp;&nbsp;&nbsp;I tad razumeš. Kad kažem da mi je nešto kazao ili pokazao, na to mislim."
<BR>&nbsp;&nbsp;&nbsp;&nbsp;&nbsp;Mejtera Mermer klimnu glavom na ohrabrujući način.
<BR>&nbsp;&nbsp;&nbsp;&nbsp;&nbsp;"Pokazao mi je sve molitve koje su ikad, u ovom mantejonu, izgovorene ma kome bogu. Video sam molitve sve dece od dana kad je ovo sazidano, ali i molitve njihovih očeva i majki, i ljudi koji su samo svraćali da se pomole, ili dolazili na neko naše žrtvovanje zato što su se nadali da će dobiti komad mesa, pa onako uzgred, kad su već tu, izgovorili i neku molitvu.
<BR>&nbsp;&nbsp;&nbsp;&nbsp;&nbsp;"Video sam i sve molitve svih vas, sibila, od samog početka. Ne tražim da mi veruješ, Mejtera, ali video sam svaku molitvu koju si ti ikad izgovorila za naš mantejon, ili za Mejteru Ružu i Mejteru Nanu, ili za Pateru Štuku i za mene, i za... hm, za svakog u ovom kvartu, hiljade i hiljade molitava. Kad si se molila na kolenima, i stojeći, i dok si kuvala, i dok si ribala podove. Bila je ovde nekad jedna Mejtera Krstušac, video sam i njene molitve. Pa Mejtera Betel, krupna, tamna žena sa pospanim očima." Svila zastade da dođe do daha. "A ponajviše sam video Pateru Štuku."
<BR>&nbsp;&nbsp;&nbsp;&nbsp;&nbsp;"Predivno!" uzviknu ona. "Mora biti da je to bila divota, Patera." Činilo mu se da njene oči sijaju, mada je znao da je to nemoguće, da su to samo odrazi svetla u njenim kristalnim sočivima.
<BR>&nbsp;&nbsp;&nbsp;&nbsp;&nbsp;"Izvanaš je odlučio da usliši sve te molitve. Rekao je to Pateri Štuki i ovaj je bio tako srećan! Pamtiš dan kad sam ja došao iz shole, Mejtera?"
<BR>&nbsp;&nbsp;&nbsp;&nbsp;&nbsp;Mejtera Mermer još jednom klimnu glavom.
<BR>&nbsp;&nbsp;&nbsp;&nbsp;&nbsp;"E, to je bio taj dan. Tog dana je Izvanaš dao prosvetljenje Pateri Štuki i rekao mu, rekao... evo pomoć, to je... pomoć koju sam..."
<BR>&nbsp;&nbsp;&nbsp;&nbsp;&nbsp;Počeo je da plače, a onda se najednom zastideo zbog toga. Kiša se pojačala, kao da se ohrabrila zbog suza koje su mu tekle niz obraze i vilicu. Mejtera Mermer izvuče iz rukava veliku, čistu, belu maramicu i dade mu je.
<BR>&nbsp;&nbsp;&nbsp;&nbsp;&nbsp;Uvek je tako praktična, pomisli on, brišući oči i nos. Maramica za dečurliju; sigurno joj se svakog dana po jedno klinče rasplače na času. Istorija njenih dana napisana je suzama, a danas sam ja to uplakano dete. On uspe da izgovori: "Tvoja deca ne mogu često biti ovoliko stara kao ja, Mejtera."
<BR>&nbsp;&nbsp;&nbsp;&nbsp;&nbsp;"Misliš na đake, Patera? Nikad nisu toliko stari. A, sigurno misliš na odrasle ljude koji su bili moji učenici i učenice kad su bili deca. Pa, mnogi od njih su stariji nego ti sada. Najstarijem je sad sigurno oko šezdeset godina. Ja sam - pa, tek tad sam počela da držim nastavu." Ona pozva svoj fajl sa memorandumima i poče prekoravati sebe, kao i uvek, što to ne radi češće. "Eto, sad sam se setila. Znaš li Njorku, Patera?"
<BR>&nbsp;&nbsp;&nbsp;&nbsp;&nbsp;Svila odmahnu glavom. "Živi li taj u ovom kvartu?"
<BR>&nbsp;&nbsp;&nbsp;&nbsp;&nbsp;"Da, i ponekad dođe scildanom. Mora biti da si ga video. Krupan čovek grubog izgleda, sedi pozadi?"
<BR>&nbsp;&nbsp;&nbsp;&nbsp;&nbsp;"Onaj sa velikom vilicom? Čista odeća, ali izgleda neobrijan. Nosi handžar - ili je to možda lovački mač - i uvek je sam. Je li bio tvoj učenik?"
<BR>&nbsp;&nbsp;&nbsp;&nbsp;&nbsp;Mejtera Mermer setno klimnu glavom. "On je sada kriminalac, Patera. Provaljuje u kuće."
<BR>&nbsp;&nbsp;&nbsp;&nbsp;&nbsp;"Žao mi je što to čujem", reče Svila. U jednom trenutku u njegovom umu se stvori slika tog posetioca iz zadnjeg dela mantejona: iznenadio ga neki vlasnik kuće i lopov se okreće da se suoči sa gazdom. Okreće se trapavo, ali vrlo brzo, kao medved izložen napadu pasa radi zabave publike.
<BR>&nbsp;&nbsp;&nbsp;&nbsp;&nbsp;"Žao je i meni, Patera. Već neko vreme sam želela da razgovaram s tobom o njemu. Patera Štuka ga je ispovedio prošle godine. Ti si bio ovde, ali mislim da nisi znao za to."
<BR>&nbsp;&nbsp;&nbsp;&nbsp;&nbsp;"Ako sam i znao, zaboravio sam." Da bi nadjačao šištanje širokog sečiva koje upravo izlazi iz korica, Svila nastavi: "Ali pre će biti ovo što si rekla - da nisam znao."
<BR>&nbsp;&nbsp;&nbsp;&nbsp;&nbsp;"Ja nisam saznala od Patere Štuke. Rekla mi je Mejtera Nana. Njorka nju još i sad voli. Oni ponekad malo popričaju."
<BR>&nbsp;&nbsp;&nbsp;&nbsp;&nbsp;Svila izduva nos, ali u sopstvenu, a ne u njenu maramicu. Opusti se malo. Sad je bio siguran da je ona o ovome htela da razgovara s njim.
<BR>&nbsp;&nbsp;&nbsp;&nbsp;&nbsp;"Patera je uspeo da navede Njorku na obećanje da više neće pljačkati siromahe. A Njorka je i to radio, po sopstvenoj tvrdnji. I to često; ali sad navodno više neće. To je obećao Pateri, kaže Mejtera, ali je obećao i njoj. Sad ćeš mi ti očitati lekciju, Patera, jer obećanju jednog takvog čoveka, razbojnika, ne vredi verovati."
<BR>&nbsp;&nbsp;&nbsp;&nbsp;&nbsp;"Nema tog čoveka čije bi obećanje bilo potpuno pouzdano", reče Svila polako, "jer nijedan čovek nije, niti ikada može biti, u celosti slobodan od zla. Ja u to, svakako, uključujem i sebe."
<BR>&nbsp;&nbsp;&nbsp;&nbsp;&nbsp;Mejtera Mermer gurnu svoju maramicu nazad u rukav. "Mislim da je Njorkino obećanje, dato slobodnom voljom, pouzdano koliko i ma čije, Patera. Koliko i tvoje, i to ne kažem da bih te uvredila. On je kao dečak bio takav, a i sad je, kao odrastao čovek, takav, koliko ja mogu oceniti. Nikad nije imao majku niti oca, ne stvarno. On - ali bolje je da ne nastavljam, jer će mi se omaći stvari za koje me je Mejtera naterala da obećam da ih neću nikome ponoviti, a onda bih se osećala strašno, štaviše morala bih reći njima oboma da sam pogazila svoju reč."
<BR>&nbsp;&nbsp;&nbsp;&nbsp;&nbsp;"Da li zaista veruješ da bih ja mogao pomoći tom čoveku, Mejtera? Ne mogu biti stariji od njega, verovatno sam mlađi. On me neće poštovati onako kako je poštovao Pateru Štuku, imaj to u vidu."
<BR>&nbsp;&nbsp;&nbsp;&nbsp;&nbsp;Kiša koja je kapala sa svetlucavih listova stvarala je tačkaste mrlje na suknji Mejtere Mermer; ona ih je rasejano brisala. "To može biti tačno, Patera, ali ja mislim da ćeš ga ti razumeti bolje nego što je to Patera Štuka mogao. Mlad si, i jak si koliko i on, ili bar približno toliko. Poštovaće te i kao augura. Ne treba da ga se plašiš. Jesam li te ja ikada zamolila za uslugu, Patera? Za stvarnu uslugu?"
<BR>&nbsp;&nbsp;&nbsp;&nbsp;&nbsp;"Jednom si tražila da intervenišem kod Mejtere Ruže, a ja sam to i pokušao. Mislim da sam verovatno napravio više štete nego koristi, pa zato nećemo taj slučaj da računamo. Ali mogla bi ti zatražiti stotinu usluga ako bi htela, Mejtera. Zaslužila si toliko, a i više."
<BR>&nbsp;&nbsp;&nbsp;&nbsp;&nbsp;"Onda razgovaraj sa Njorkom, Patera, jednog scildana. Ispovedi ga ako on to zatraži."
<BR>&nbsp;&nbsp;&nbsp;&nbsp;&nbsp;"To nije usluga. Toliko bih uradio za bilo koga; ali ti, naravno, želiš da ja uložim poseban trud oko tog Njorke, da razgovaram s njim, negde po strani, i tako dalje. Hoću."
<BR>&nbsp;&nbsp;&nbsp;&nbsp;&nbsp;"Hvala ti, Patera. Patera, poznaješ me već duže od godinu dana. Da li meni nedostaje vera?"
<BR>&nbsp;&nbsp;&nbsp;&nbsp;&nbsp;Ovo pitanje ga je zateklo nespremnog. "Tebi, Mejtera? Pa - ja nikad nisam tako nešto ni pomislio. Uvek si izgledala, bar meni..."
<BR>&nbsp;&nbsp;&nbsp;&nbsp;&nbsp;"A ipak, nisam imala dovoljnu veru u tebe, niti u boga koji te je prosvetlio. Upravo sam to shvatila. Ja sam stvarno verovala samo u ljudske reči i u ono što ljudi vide, kao što veruje svaki trgovčić. Mislim da si rekao da je taj bog obećao pomoć Pateri Štuki. Možeš li mi reći nešto više o tome? Do sada sam samo slušala sa pažnjom. Od sada ću slušati i sa verom, ili ću bar to pokušavati."
<BR>&nbsp;&nbsp;&nbsp;&nbsp;&nbsp;"Ima toga više nego što bih ikada stigao da ispripovedam." Svila se pogladi po obrazu. Sada je vladao sobom. "Kao što rekoh, Pateri Štuki se dogodilo prosvetljenje; a meni je taj događaj danas pokazan. Njemu je rečeno da toga dana stiže ispunjenje svih molitava koje je on izgovorio tokom tih njegovih nebrojenih godina u mantejonu. Rečeno mu je da će istoga dana stići, i to u jedan mah, sva ta pomoć koju je tražio i za sebe lično, i za mantejon, i za čitav kvart."
<BR>&nbsp;&nbsp;&nbsp;&nbsp;&nbsp;Svila primeti da je stisnuo pesnice. Natera sebe da se opusti. "Sve to mi je prikazano; onda sam video kako ta pomoć pristiže, u blistanju kao da se spušta Pesova vatra sa sunca. A to sam bio ja. Čitava ta pomoć bio sam naprosto ja i ništa osim mene."
<BR>&nbsp;&nbsp;&nbsp;&nbsp;&nbsp;"Onda ne možeš podbaciti", reče ona blago.
<BR>&nbsp;&nbsp;&nbsp;&nbsp;&nbsp;"Kamo sreće da je to tako lako. Mogu podbaciti, Mejtera. Ali ne smem."
<BR>&nbsp;&nbsp;&nbsp;&nbsp;&nbsp;Izgledala je sumorno; često je tako delovala. "Ali to do danas nisi znao? U podne, na igralištu? Tako reče."
<BR>&nbsp;&nbsp;&nbsp;&nbsp;&nbsp;"Nisam. Nisam znao. Danas mi je on rekao još nešto, vidiš. Naime, da je došlo vreme da stupim u dejstvo."
<BR>&nbsp;&nbsp;&nbsp;&nbsp;&nbsp;Mejtera Mermer opet uzdahnu. "Imam za tebe neka obaveštenja, Patera. Obeshrabrujuća, na žalost. Ali prvo bih želela, veoma želela, da ti postavim samo još jedno pitanje i da ti možda još nešto kažem. Tvrdiš da ti se obratio Izvanaš?"
<BR>&nbsp;&nbsp;&nbsp;&nbsp;&nbsp;"Da. Međutim, ja o njemu ne znam mnogo, čak ni sad. On je jedan od šezdeset troje bogova pomenutih u Spisima, ali od kad se to dogodilo pa sve do ovog trena ja nisam imao prilike da potražim gde se sve pominje; sećam se, međutim, da o njemu, sveukupno, ima malo. Ispričao mi je on i neke stvari o sebi, stvari kojih u Spisima nema, osim ako nisam zaboravio da su zapisane; ali nije bilo vremena da porazmislim o tome."
<BR>&nbsp;&nbsp;&nbsp;&nbsp;&nbsp;"Kad smo mi bili izvan, kao i on", reče Mejtera Mermer, "i kad smo živeli u svitku Kratkog sunca, pre nego što je ovaj svitak dovršen i nastanjen, obožavali smo njega. To si svakako znao i ranije, Patera."
<BR>&nbsp;&nbsp;&nbsp;&nbsp;&nbsp;"Pa, bio sam zaboravio", priznade Svila, "ali, jeste, u pravu si. To ima, valjda, u desetoj knjizi, ili dvanaestoj."
<BR>&nbsp;&nbsp;&nbsp;&nbsp;&nbsp;"Mi hemijski ljudi nismo učestvovali u prinošenju žrtava u svitku Kratkog sunca." Sledećih nekoliko trenutaka je ćutala. Pregledala je, ubrzano, stare fajlove. "Niti se to zvalo mantejon. Drugačije beše. Samo kad bih mogla da nađem to, mislim da bih se mnogo više setila."
<BR>&nbsp;&nbsp;&nbsp;&nbsp;&nbsp;Svila klimnu glavom, iako nije razumeo šta je rekla.
<BR>&nbsp;&nbsp;&nbsp;&nbsp;&nbsp;"Od tad su nastupile mnoge promene, ali nekad se na nastavi govorilo đacima da je on beskonačan. Ne samo veliki, nego, bukvalno, baš bezgraničan. Postoje takvi izrazi, matematički, hoću reći. Ali na mojim časovima nikad ne stignemo do njih."
<BR>&nbsp;&nbsp;&nbsp;&nbsp;&nbsp;"Pokazao mi je."
<BR>&nbsp;&nbsp;&nbsp;&nbsp;&nbsp;"Kažu da čak i svitak ima kraj, negde", nastavi Mejtera Mermer, "iako je ogroman. A on, ne. Kad bi njega, Izvanaša, ti uzeo i razdelio tako da svaka stvar u ovom svitku dobije po jedno parče, opet bi svako takvo parče bilo beskonačno. Zar se nisi osećao strašno malen, Patera, kad ti je on sve te stvari pokazivao?"
<BR>&nbsp;&nbsp;&nbsp;&nbsp;&nbsp;Svila razmisli kako će odgovoriti. "Ne. Ne bih rekao. Ne, nisam. Imao sam osećaj - hm, veličine. Iako je on, kao što kažeš, neizmerno veći. Zamisli, Mejtera, da Njegova Svesnost, Prvi govornik, nešto kaže meni lično, poveri meni neki naročiti zadatak. Osećao bih, naravno, da je on veliki čovek, mnogo važniji od mene, i mnogo, mnogo važniji nego što ću ja ikada moći da budem; ipak, osećao bih da sam i ja postao važna ličnost." Svila zastade, zadubi se u misli. "A onda zamisli jednog Prvog govornika čije su razmere neizračunljivo velike."
<BR>&nbsp;&nbsp;&nbsp;&nbsp;&nbsp;"Razumem. Ovim sam dobila odgovore na nekoliko pitanja o kojima razmišljam već dugo. Hvala, Patera. Moje vesti - hoću da ti kažem zašto sam te pozvala na ovaj susret."
<BR>&nbsp;&nbsp;&nbsp;&nbsp;&nbsp;"Pretpostavljam da su loše vesti." Svila duboko udahnu. "Pošto sam znao da je mantejon u opasnosti, očekivao sam tako nešto."
<BR>&nbsp;&nbsp;&nbsp;&nbsp;&nbsp;"Vesti kao da pokazuju - ali ja verujem da su netačne, Patera - da si već potučen. Vidiš, jedan krupan čovek crvenog lica došao je u palestru dok si ti bio odsutan. Rekao je da je upravo kupio sve, celo ovo imanje, od grada." Njen glas pade. "Od Ajuntamienta, Patera. Tako mi je kazao. Došao je da pogleda naše zgrade. Pokazala sam mu palestru i mantejon. Sasvim sam sigurna da nije ušao u kenobu niti u stambenu zgradu, ali je i njih video spolja."
<BR>&nbsp;&nbsp;&nbsp;&nbsp;&nbsp;"Rekao je da je prodaja već obavljena?"
<BR>&nbsp;&nbsp;&nbsp;&nbsp;&nbsp;Ona klimnu glavom.
<BR>&nbsp;&nbsp;&nbsp;&nbsp;&nbsp;"Dobro kažeš, Mejtera. Ovo zvuči veoma rđavo."
<BR>&nbsp;&nbsp;&nbsp;&nbsp;&nbsp;"Došao je letelicom, sa jednim čovekom koji ju je vozio za njega. Videla sam je kad smo išli od palestre ka mantejonu. Tad smo izišli na ulicu i prošli Ulicom sunca pored našeg igrališta. On je rekao da je razgovarao s tobom pre nego što je došao ovamo, ali da ti nije kazao da je kupio. Jer, kaže, ti bi napravio nevolje."
<BR>&nbsp;&nbsp;&nbsp;&nbsp;&nbsp;Svila polako klimnu glavom. "Ja bih ga izvukao iz letelice pa bih mu slomio vrat. Mislim da bih, Mejtera. Ili bih bar pokušao."
<BR>&nbsp;&nbsp;&nbsp;&nbsp;&nbsp;Ona ga dodirnu po kolenu. "To bi bilo pogrešno, Patera. Onda bi te odveli u Alambreru i bacili u jame."
<BR>&nbsp;&nbsp;&nbsp;&nbsp;&nbsp;"Ali to bi bilo svejedno. Taj čovek se zove Krv, možda ti je rekao."
<BR>&nbsp;&nbsp;&nbsp;&nbsp;&nbsp;"Moguće." Funkcija 'brzo skeniranje' sada je, kod Mejtere Mermer, retko bila upotrebljiva. Ona zaćuta, pretražujući fajlove iz prošlosti. "To uopšte nije uobičajeno ime, znaš. Narod smatra da donosi nesreću. Mislim da nikad nijedan moj đak nije nosio ime Krv."
<BR>&nbsp;&nbsp;&nbsp;&nbsp;&nbsp;Svila je bio zagledan u svoje misli. "Da li si nekad čula za njega, Mejtera? Ja nisam, ali, mora da je bogat, čim ima privatnu letelicu."
<BR>&nbsp;&nbsp;&nbsp;&nbsp;&nbsp;"Mislim da nisam. Ako je prodaja već obavljena, Patera, šta ti tu možeš?"
<BR>&nbsp;&nbsp;&nbsp;&nbsp;&nbsp;"Ne znam." Svila još jednom ustade. Jedan korak ga iznese izvan senika. Još pokoja kap kiše proletala je kroz sunčano svetlo koje je izgledalo blistavo, iako je zastor pokrio više od pola širine sunca. "Uskoro se zatvara pijaca", reče on.
<BR>&nbsp;&nbsp;&nbsp;&nbsp;&nbsp;"Da." Mejtera Mermer isto tako iziđe.
<BR>&nbsp;&nbsp;&nbsp;&nbsp;&nbsp;Nebeske zemlje, do maločas gotovo nevidljive, sad su se jasno videle, jer se preko njih širila zora. Daleke šume, za koje se pričalo da su začarane, i daleki gradovi, navodno puni duhova - i to takvih koji na razne istančane načine donose dobro ili zlo i usmeravaju živote onih dole. "Nije stranac", reče Svila, "ili bar ne govori kao stranci koje sam ja sretao. Zvučao je, zapravo, kao rođeni stanovnik ovog kvarta."
<BR>&nbsp;&nbsp;&nbsp;&nbsp;&nbsp;Mejtera Mermer klimnu glavom. "To sam i ja primetila."
<BR>&nbsp;&nbsp;&nbsp;&nbsp;&nbsp;"Naš narod nema mnogo načina da se obogati, je li tako, Mejtera? Ili bar ja ne znam da ima."
<BR>&nbsp;&nbsp;&nbsp;&nbsp;&nbsp;"Nisam sigurna da te razumem."
<BR>&nbsp;&nbsp;&nbsp;&nbsp;&nbsp;"Nije bitno. Želela si da popričam sa tim Njorkom. Jednog scildana, rekla si; ali scildanom uvek ima bar desetak ljudi koji čekaju da razgovaraju sa mnom. Šta misliš, gde bih ja mogao naći Njorku danas?"
<BR>&nbsp;&nbsp;&nbsp;&nbsp;&nbsp;"Pojma nemam. Da li bi ti mogao otići i razgovarati s njim večeras, Patera? To bi bilo divno! Mejtera Nana možda zna."
<BR>&nbsp;&nbsp;&nbsp;&nbsp;&nbsp;Svila klimnu glavom. "Rekla si da je ona u mantejonu i da čeka da vatra umre. Idi tamo i pitaj je, molim te, dok joj pomažeš da uspostavi čistotu oltara. Razgovaraću opet s tobom kroz nekoliko minuta."
<BR>&nbsp;&nbsp;&nbsp;&nbsp;&nbsp;Gledajući ih sa prozora kenobe, Mejtera Ruža zadovoljno zastenja kad su se razdvojili. Postoji tu opasnost, ma koliko se Mejtera i Patera zavaravali da ne postoji - ona bi mogla raditi neke gnusne stvari njemu, a on još gnusnije njoj. Ehidna Neuprljana mrzi sve to, takvo, i oslepi one koje padnu, kao što je i nju oslepela. Ponekad je Mejtera Ruža, klečeći pred slikom njene kćeri, osećala da je ona sama Ehidna, Majka bogova, Carica svitka.
<BR>&nbsp;&nbsp;&nbsp;&nbsp;&nbsp;Udri, Ehidna. O, udri!
<BR>
<BR>&nbsp;&nbsp;&nbsp;&nbsp;&nbsp;Već se toliko smračilo da je zalupljivanje vrata dovelo do paljenja mutne svetiljke u jednom uglu Sviline spavaće sobe; to je bila soba iznad kuhinje, nekadašnja ostava. Patera Štuka je pomogao da se ta prostorija očisti kad je Svila stigao. (A Svila, kasnije, nije našao volje da se preseli u Štukinu sobu, veću, da izbaci ili spali izbledele portrete starčevih roditelja ili Štukino pohabano, premaleno odelo.) Pri ovom nesigurnom i slabom svetlu, Svila se sada presvuče u svoju drugu po kakvoći mantiju. Na njoj su okovratnik i manžetne bili odvojivi, da bi se mogli lakše i češće prati. On ih sada skide i ostavi u ladicu, pored jedinog rezervnog kompleta.
<BR>&nbsp;&nbsp;&nbsp;&nbsp;&nbsp;Šta još? Baci pogled na ogledalo; treba nekako pokriti ovu neurednu žutu kosu, to je jasno. Postoji onaj široki, slamni šešir koji je nosio jutros, kad je polagao novu šindru na krov; opet, postoji i crna kalota sa plavim rubom, koju je Patera Štuka nosio tokom najhladnijih dana. Svila se opredeli za obe: slamni će mu bacati jaku senku preko lica, ali ako odleti s glave, ostaće poluloptasta crna kapa koja sasvim lepo može da se nosi ispod slamnog šešira, i još da pruža dodatni učinak skrivanja. Da li se ovako osećaju ljudi poput Njorke? Da li ovako planiraju?
<BR>&nbsp;&nbsp;&nbsp;&nbsp;&nbsp;Mejtera Mermer je saopštila da je Mejtera Nana pomenula pet ili šest mesta gde bi Njorka mogao sada biti pronađen; sva su bila u Orili, najgorem delu njihovog kvarta. Tamo bi Svilu mogao neko da opljačka, pa i da ubije, čak i ako on ne pruži nikakav otpor. Ako Krv odbije da razgovara s njim...
<BR>&nbsp;&nbsp;&nbsp;&nbsp;&nbsp;Svila slegnu ramenima. Krvova kuća verovatno je negde na Palatinu; Svila je teško mogao zamisliti da neko ko poseduje letelicu stanuje ma gde drugde. A na Palatinu će, kad padne mrak, svuda biti civilni gardisti: gardisti pešaci, gardisti na konjima, gardisti u naoružanim letelicama. Ne možeš naprosto da razvališ vrata udarcem noge, kao što desetine provalnika učine u ovom kvartu svake noći. Neizvodljivo.
<BR>&nbsp;&nbsp;&nbsp;&nbsp;&nbsp;Pa ipak, nešto se mora preduzeti, i to noćas; a on nema nikakvu drugu zamisao.
<BR>&nbsp;&nbsp;&nbsp;&nbsp;&nbsp;Poče propuštati zrna brojanice kroz prste. Onda vrati brojanicu nazad u džep, skide srebrni lanac sa šupljim krstom Pesa i položi ga pokretom punim poštovanja pred triptih; presavi dva čista lista hartije, stavi ih u olupanu malu kutiju za olovke koju je još davno, u sholi, koristio kao pernicu, i ubaci je u veliki unutrašnji džep mantije. Moglo bi mu zatrebati nekakvo oružje; svakako će mu trebati neki alat.
<BR>&nbsp;&nbsp;&nbsp;&nbsp;&nbsp;Siđe u kuhinju. Nešto je šušnulo u smrdljivoj kanti za đubre u uglu: pacov, nema sumnje. Kao i mnogo puta ranije, Svila podseti sebe da kaže Rogu da uhvati neku zmiju koja se može pripitomiti.
<BR>&nbsp;&nbsp;&nbsp;&nbsp;&nbsp;Kroz škriputava kuhinjska vrata iziđe opet u vrt. Već je uveliko padao mrak; dok on stigne do Orile, udaljene osam ulica, već će biti mrkla noć. Popodnevna kiša oborila je prašinu; vazduh je sad bio čist i svež, i hladniji nego što je mesecima bio; možda je napokon stizala jesen. Trebalo bi da sam umoran, reče Svila sebi; ali dok je otključavao bočni ulaz u mantejon, nije osećao nikakav umor. Da li Izvanaš zaista - gledajući činjenice, sasvim trezveno - želi ovo? Ovaj žurni polazak u bitku? Ako želi, onda je zaista radost služiti!
<BR>&nbsp;&nbsp;&nbsp;&nbsp;&nbsp;Vatra na oltaru bila je ugašena, a unutrašnjost mantejona obasjana samo srebrnastim svetlucanjem Svetog prozora i skrivenim plamenom debelog kandila od plavog stakla, između Ehidninih nogu: bilo je to kandilo Mejtere Ruže. U njemu je gorelo neko skupoceno ulje, čiji miris podstaknu njegovo sećanje.
<BR>&nbsp;&nbsp;&nbsp;&nbsp;&nbsp;Pljesnu rukama da bi se uključilo preostalih nekoliko ispravnih sijalica. Onda poče preturati po senkama, u potrazi za sekiricom dugačke drške, a uzanog sečiva. Pomoću nje je na krovu rascepljivao šindru i zakucavao eksere. Pronađe je, oproba njenu oštricu (mukotrpno oštrenu tog jutra) i zavuče njenu dršku pod opasač.
<BR>&nbsp;&nbsp;&nbsp;&nbsp;&nbsp;Prošeta malo, dvaput sede, i zaključi: ovo neće dobro biti. Drška je predugačka. U ostavi palestre postoji jedna zarđala testera. Bilo bi lako skratiti dršku; ali posle toga bi sekirica bila manje upotrebljiva kao alat, a daleko manje upotrebljiva kao oružje.
<BR>&nbsp;&nbsp;&nbsp;&nbsp;&nbsp;Ponovo se sagnuo. Pronađe konopac kojim je vezivao svežanj šindre da ne sklizne s krova. Bio je to tanak, upleten konopac od crne konjske dlake, star, mekan, ali ipak još i sad jak. Svila skide mantiju i pantalone, namota konopac oko pojasa, zaveza krajeve, i provuče dršku sekirice ispod nekoliko namotaja.
<BR>&nbsp;&nbsp;&nbsp;&nbsp;&nbsp;Opet se obuče i iziđe u baštu. Tamo se lutajući povetarac poigravao divnim kuhinjskim mirisima iz kenobe. To ga je podsetilo da bi trebalo da i on, u ovom trenutku, sprema večeru za sebe. Slegnu ramenima i obeća sebi da će je spremiti, i to kao za proslavu, kad se vrati. Paradajzi koji su, još zeleni, otpali sa svojih žbunova mogli bi poslužiti i tako nezreli, ali će ih on prvo izrezati na kriške i propržiti na malo ulja. Ima i hleba, podseti se on; posle prženja, sipaš vrelo ulje preko hleba, da postane mekši i ukusniji. Pođe mu voda na usta. Sad će i sastrugati onaj talog od kafe, koji je već toliko puta prekuvavao, izribaće lonče za kafu, i skuvaće novu kafu. Na kraju, jedna jabuka i poslednji ostatak sira. Gozba! Obrisa rukavom usne, postiđen što je toliko halapljiv.
<BR>&nbsp;&nbsp;&nbsp;&nbsp;&nbsp;Zatvorio je i pažljivo zaključao bočna vrata mantejona. Onda je podozrivo proučio prozore kenobe. Ako ga Mejtera Mermer ili Mejtera Nana vide da odlazi, problema neće biti, ali Mejtera Ruža ne bi oklevala da ga podvrgne prodornom unakrsnom ispitivanju.
<BR>&nbsp;&nbsp;&nbsp;&nbsp;&nbsp;Kiša je prestala, tu sumnje nije moglo biti; trajala je sve u svemu jedan sat, a poljoprivrednicima su bili potrebni celi dani kiše. Još jednom žurno odmičući niz Ulicu sunca, Svila pažljivo osmotri nebo.
<BR>&nbsp;&nbsp;&nbsp;&nbsp;&nbsp;Najtanji mogući končići zlata još su sijali tu i tamo među oblacima koji su hitali nebom; ali već ih je kidala nailazeća senka crna kao mastilo. Pred njegovim pogledom, končići su se ugasili, a nebeske zemlje, koje kao duhovi lebde iza dugog sunca, zablistale su u svoj svojoj divoti i čudesnosti: jezera koja odsevaju sunčevim sjajem, valoviti šumski predeli, kvadratići njiva, sjajni gradovi.
<BR>&nbsp;&nbsp;&nbsp;&nbsp;&nbsp;Ulica fenjera dovede ga u Orilu, gde su jezerske vode počinjale kad je Viron bio mlad. Ovaj zid, sada u raspadanju, napola zatrpan straćarama, bio je tada prometni kej; ove mračne, stare zgradurine bile su lučki magacini. Postojale su tu nekada, sigurno, i šupe za usoljavanje, i staze kroz vazduh ispletene od užadi, i mnogo što-šta drugo; ali sva takva lakša zdanja iščezla su pre poslednjeg kaldea. Istrunula su, srušila se, a onda su razvučena da posluže kao ogrev. Osušio se čak i korov koji je izdžikljao na njihovim ruševinama; a gde god je od neke ruine ostao čitav bar podrum od brodskog kamena, uselila se po jedna krčma.
<BR>&nbsp;&nbsp;&nbsp;&nbsp;&nbsp;Slušajući ljutite glasove iz one kojoj je prilazio, Svila se zapita zašto iko ikada ide tamo. Kakvim li, inače, životom žive tih pedesetak muškaraca i žena, kad više vole to unutra? Zastrašujuća pomisao to bejaše.
<BR>&nbsp;&nbsp;&nbsp;&nbsp;&nbsp;Zastade na vrhu stepeništa da rastumači sebi crtež izvučen kredom na čađavom zidu pored njega: neka žestoka ptičurina, raširenih krila. Orao? Neće biti, sa ovakvim mamuzama. Petao za borbu, sigurno; a 'Pevac' je bio jedno od mesta koje je preporučila Mejtera Nana, naime 'taverna' (tako je Mejtera Mermer rekla) koju je Njorka pominjao.
<BR>&nbsp;&nbsp;&nbsp;&nbsp;&nbsp;Strmo, izlomljeno stepenište smrdelo je na mokraću; Silk je zadržavao dah dok je silazio. Pipao je rukama ispred sebe; nije mu mnogo pomagalo slabo, žuto zračenje svetlosti iz otvorenih vrata. Nadomak vrata, on zakorači u stranu, stade leđima uza zid i poče osmatrati nisku sobu. Činilo se da na njega niko ne obraća ni najmanju pažnju.
<BR>&nbsp;&nbsp;&nbsp;&nbsp;&nbsp;Prostorija bejaše veća nego što je očekivao, a sa manje nameštaja. Stolovi od borovih dasaka, svaki drugačije napravljen, stajali su tu i tamo, izdvojeni, ali svaki okružen isto tako heterodoksnim stolicama i okruglim stoličicama i klupama za sedenje. Na njima je dokoličilo, oko svakog stola, po nekoliko ućutanih prilika. Nekakve odvratne sveće gorucale su na pojedinim (ni približno ne na svim) stolovima, stvarajući dim i curkajući čađavim voskom na daščanu površinu; jedan zeleni i narandžasti lampion sa poderanim abažurom njihao se u sredini sale i kao da je drhtao od zaošijanog besa ljudskih glasova ispod njega. Od leđa mnogobrojnih radoznalaca, koji su se tiskali oko tog mesta, nije se moglo videti šta se tamo dešava.
<BR>&nbsp;&nbsp;&nbsp;&nbsp;&nbsp;"Drapaš se drapaš fukaro!" vrištala je neka žena.
<BR>&nbsp;&nbsp;&nbsp;&nbsp;&nbsp;Muški glas, pomućen zbog premnogo piva, ali ipak i šištavo ubrzan zbog dejstva praška oker boje, zvanog 'rđa', predloži: "A ti digni suknju da malo prošašolji i tvoju!" Gomila ljudi prasnu u smeh. Neko preturi sto. Posle potmulog, silovitog udara stola o pod, začu se i cilikanje skršenog stakla.
<BR>&nbsp;&nbsp;&nbsp;&nbsp;&nbsp;"E aj sad! Aj!" Brzo, ali ne izgledajući kao da žuri, jedan krupan čovek sa užasnim ožiljcima na licu poče se gurati kroz gomilu; u jednoj ruci je držao pohabani čunj za kuglanje. "Napolje! Ovo ćemo nnnnapolje!" Gledaoci su se razmakli da propuste dve raščupane žene u prljavim haljinama.
<BR>&nbsp;&nbsp;&nbsp;&nbsp;&nbsp;"Napolje ona!" reče jedna žena, pokazujući prstom.
<BR>&nbsp;&nbsp;&nbsp;&nbsp;&nbsp;"Marš, bre, obe napolje." Krupni čovek dohvati govornicu za okovratnik, kucnu je maltene nežno čunjem po glavi i gurnu je ka vratima.
<BR>&nbsp;&nbsp;&nbsp;&nbsp;&nbsp;Jedan od gledalaca iskorači napred, podiže dlan, a pokretom druge ruke pokaza ka drugoj ženi, koja je - činilo se Svili - bila toliko pijana da se jedva držala na nogama.
<BR>&nbsp;&nbsp;&nbsp;&nbsp;&nbsp;"I ona", reče čovek sa čunjem odlučno. Ali zastupnik druge žene odmahnu glavom.
<BR>&nbsp;&nbsp;&nbsp;&nbsp;&nbsp;"I ona! A i ti napolje!" Krupni čovek se nadneo nad njega; videlo se da je za glavu viši. "Marš napolje, bre!"
<BR>&nbsp;&nbsp;&nbsp;&nbsp;&nbsp;Sevnu čelik, ali i čunj sevnu nadole. Prvi put u životu, Svila začu mučno krckanje ljudske kosti koja se slama; ali odmah iza toga i pucanj iglenog pištolja, nalik na prasak vrhom dečjeg biča. Jedan takav pištolj (Svila za tren pomisli da je to bio upravo onaj iz kog je pucano) polete u vazduh; jedan od posmatrača se sruši, pravo na nos.
<BR>&nbsp;&nbsp;&nbsp;&nbsp;&nbsp;Svila se našao na kolenima pored tog čoveka još pre nego što je shvatio šta čini. Njegove brojanice, opuštene do polovine svoje dužine, njihale su se iznad žrtve, praveći iznova i iznova znak sabiranja. "Prenosim ti, sine moj, oproštaj svih bogova. Priseti se sada reči Pesovih..."
<BR>&nbsp;&nbsp;&nbsp;&nbsp;&nbsp;"Ej, faco, nije on mrtav. Ti si kao augur, a?" To je govorio onaj grmalj sa ožiljcima. Desna ruka mu je krvarila tamnim curenjem kroz prljavu krpu koju je čvrsto pritisnuo na posekotinu.
<BR>&nbsp;&nbsp;&nbsp;&nbsp;&nbsp;"U ime svih bogova, oprošteno ti je zauvek, sine moj. Ja ovde govorim u ime Pesa velikoga, i Ehidne božanske, i Scile pržeće..."
<BR>&nbsp;&nbsp;&nbsp;&nbsp;&nbsp;"Napolje s njim", reče neko odsečno. Svila nije znao da li se to odnosi na mrtvaca ili na njega. Mrtvac je krvario manje nego krupni čovek, postojanim, nespektakularnim naviranjem iz desne slepoočnice. Ipak, bio je sigurno mrtav. Dok je ritmično napevao Završnu formulu, Svila je levom rukom tražio puls, ali ga nije nalazio.
<BR>&nbsp;&nbsp;&nbsp;&nbsp;&nbsp;"Za njega će se pobrinuti njegovi pajtosi, Patera. Biće on super."
<BR>&nbsp;&nbsp;&nbsp;&nbsp;&nbsp;Dvojica mrtvačevih prijatelja već su ga dohvatili za noge.
<BR>&nbsp;&nbsp;&nbsp;&nbsp;&nbsp;"...i Sfiksa jakoga. Takođe u ime manjih bogova." Svila zastade. Oklevao je. U formuli nema mesta za to, ali ko će ovde primetiti, ili mariti? Pre ustajanja, on završi šapatom: "Izvanaš ti isto tako oprašta, sine moj, bez obzira na to kakvo si zlo počinio u životu."
<BR>&nbsp;&nbsp;&nbsp;&nbsp;&nbsp;Krčma je sad bila gotovo prazna. Onaj koji je dobio čunjem po glavi poče sada da ječi i da se pomiče. Pijana žena klekla je pored njega baš kao Svila pored mrtvaca; ali klatila se čak i na kolenima, pa se morala osloniti jednom šakom o prljavi pod. Nigde ni traga od igličnog pištolja koji je leteo kroz vazduh, niti od noža kojim se povređeni čovek poslužio.
<BR>&nbsp;&nbsp;&nbsp;&nbsp;&nbsp;"Oćeš crvenu traku, Patera?"
<BR>&nbsp;&nbsp;&nbsp;&nbsp;&nbsp;Svila odmahnu glavom.
<BR>&nbsp;&nbsp;&nbsp;&nbsp;&nbsp;"Sigurno da oćeš. Ja častim, za ovo što si uradio." Krupni čovek namota krpu jače oko ruke, spretno je uveza levom i priteže čvor vukući jedan kraj levom rukom, a drugi kraj zubima.
<BR>&nbsp;&nbsp;&nbsp;&nbsp;&nbsp;"Meni je potrebno da nešto saznam", reče Svila, vraćajući brojanice u džep, "i mnogo bih više voleo da to saznam, nego da me neko časti pićem. Tražim čoveka zvanog Njorka. Da li je on bio ovde? Možeš li mi reći gde ću ga naći?"
<BR>&nbsp;&nbsp;&nbsp;&nbsp;&nbsp;Veliki se naceri. Rupa na mestu dva nedostajuća zuba bila je prava mala pećina u tom njegovom radovanju. "Njorka, a, Patera? Ima poprilično ljudi koji su po toj vrsti ptice dobili ime. Duguješ mu pare? Kako znaš da ja nisam taj Njorka?"
<BR>&nbsp;&nbsp;&nbsp;&nbsp;&nbsp;"Zato što ga poznajem, sine moj. Naime, viđao sam ga. Visok je gotovo koliko ti, ima sitne oči, tešku vilicu i velike uši. Rekao bih da je jedno pet-šest godina stariji od tebe. Redovno dolazi na naša prinošenja žrtve, scildanima."
<BR>&nbsp;&nbsp;&nbsp;&nbsp;&nbsp;"Pazi, molim te." Grmalj se zagledao u mutnoću najtamnijeg kuta sale. Najednom reče: "Gle, Njorka je još tu. A ti reče, Patera, da si ga video kako izlazi?"
<BR>&nbsp;&nbsp;&nbsp;&nbsp;&nbsp;"Nisam rekao da..."
<BR>&nbsp;&nbsp;&nbsp;&nbsp;&nbsp;"Eno ga." Krupni čovek pokaza prstom ka uglu. Tamo je sedela jedna usamljena prilika, za stočićem ne mnogo većim od stolice.
<BR>&nbsp;&nbsp;&nbsp;&nbsp;&nbsp;"Hvala ti, sine moj", doviknu Svila. Pređe salu, zaobilazeći jedan dugački sto na kome je bilo svakojakih ostataka. "Njorka? Ja sam Patera Svila, iz mantejona u Ulici sunca."
<BR>&nbsp;&nbsp;&nbsp;&nbsp;&nbsp;"Hvala, za šta?" upita čovek zvani Njorka.
<BR>&nbsp;&nbsp;&nbsp;&nbsp;&nbsp;"Što si pristao da razgovaraš sa mnom. Dao si mu neki signal - mahnuo si, ili već tako nešto, valjda. Ja to nisam video, ali jasno je da je tako nešto bilo."
<BR>&nbsp;&nbsp;&nbsp;&nbsp;&nbsp;"Sedi, Patera."
<BR>&nbsp;&nbsp;&nbsp;&nbsp;&nbsp;Druge stolice nije bilo. Svila dovuče jednu od onih koje su bile oko dugog stola i sede.
<BR>&nbsp;&nbsp;&nbsp;&nbsp;&nbsp;"Neko te šalje?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Mejtera Nana, sine moj. Ali ne bih želeo da stvaram pogrešan utisak. Nisam došao da bih učinio neku uslugu njoj, a ni tebi. Mejtera je učinila uslugu meni, utoliko što mi je rekla gde da te nađem, a ja dolazim da od tebe zatražim drugu. Ispovedanje."
<BR>&nbsp;&nbsp;&nbsp;&nbsp;&nbsp;"Smatraš da mi je potrebno, Patera?" U Njorkinom glasu nije bilo ni traga šale.
<BR>&nbsp;&nbsp;&nbsp;&nbsp;&nbsp;"Ja to ne mogu znati, sine moj. Smatraš li ti?"
<BR>&nbsp;&nbsp;&nbsp;&nbsp;&nbsp;Njorka kao da poče razmatrati ovo pitanje. "Možda. A možda ne."
<BR>&nbsp;&nbsp;&nbsp;&nbsp;&nbsp;Svila klimnu glavom - sa razumevanjem, nadao se. Smetalo mu je da razgovara sa ovim robusnim grubijanom u mraku, bez mogućnosti da vidi njegov izraz lica.
<BR>&nbsp;&nbsp;&nbsp;&nbsp;&nbsp;Grmalj sa rukom u zavoju položi jednu zapanjujuće tananu čašu pred Svilu. "Najbolje što imamo, Patera." Povuče se, idući unatraške.
<BR>&nbsp;&nbsp;&nbsp;&nbsp;&nbsp;"Hvala ti, sine moj." Svila se okrete na stolici i pogleda iza sebe: povređeni čovek i pijana žena više nisu bili ispod lampiona, mada on nije čuo njihov odlazak.
<BR>&nbsp;&nbsp;&nbsp;&nbsp;&nbsp;"Mejteri Nani se ti dopadaš, Patera", reče Njorka. "Ponekad mi ispriča nešto o tebi. Kao ono kad si naljutio onu što prodaje mačje meso."
<BR>&nbsp;&nbsp;&nbsp;&nbsp;&nbsp;"Sklerodermu, misliš?" Svila oseti da crveni. Najednom mu je bilo drago što ni Njorka ne može njega dobro da vidi. "Fina je to žena - plemenite prirode i zaista, iskreno, verna. Bojim se da sam bio brzoplet i netaktičan."
<BR>&nbsp;&nbsp;&nbsp;&nbsp;&nbsp;"Stvarno ti izručila kofu na glavu?"
<BR>&nbsp;&nbsp;&nbsp;&nbsp;&nbsp;Svila pokunjeno klimnu glavom. "Čudno je to, što sam kasnije našao parčence - hm, ti bi to nazvao mačije meso, pretpostavljam - koje mi je bilo zapalo za vrat. Smrdelo je."
<BR>&nbsp;&nbsp;&nbsp;&nbsp;&nbsp;Njorka se blago nasmeja, dubokim, prijatnim smehom, zbog koga se poče Svili dopadati.
<BR>&nbsp;&nbsp;&nbsp;&nbsp;&nbsp;"Ja sam u to vreme smatrao da je to stravično poniženje", nastavi Svila. "Desilo se na teldan. Na kolenima sam se zahvaljivao što moja jadna mati nije doživela da joj to ispričaju. A sad uviđam da bi me ona samo zadirkivala zbog toga." Povuče gutljaj iz graciozne male čaše koja je bila pred njim; rakija, po svoj prilici, zaključi on, i to dobra. "Ja bih pustio Sklerodermu da me oboji u plavo i da me vuče kroz celu Alamedu, kad bi to vratilo moju majku u život."
<BR>&nbsp;&nbsp;&nbsp;&nbsp;&nbsp;"Mejtera Nana je meni zamena za majku, najpribližnija koju sam ikada imo", reče Njorka. "Nazivo sam je majkom, što je ona dopuštala, kad smo bili sami. Nekoliko godina sam se pretvaro da je to stvarno tako. Je l' ti rekla?"
<BR>&nbsp;&nbsp;&nbsp;&nbsp;&nbsp;Svila odmahnu glavom. "Mejtera Mermer je kazala nešto slično. Bojim se da tad nisam obratio dovoljno pažnje."
<BR>&nbsp;&nbsp;&nbsp;&nbsp;&nbsp;"Stara je gajila nas dečake i vaspitavala nas tvrdo. Tako je najbolje. Vido sam mnoge koji nisu tako vaspitavani, pa zato znam."
<BR>&nbsp;&nbsp;&nbsp;&nbsp;&nbsp;"Verujem."
<BR>&nbsp;&nbsp;&nbsp;&nbsp;&nbsp;"S vremena na vreme, govorim sebi da bi trebo da je proburazim nožem, naprosto da bih izbacio iz glave i nju i te njene priče. Razumeš ti mene?"
<BR>&nbsp;&nbsp;&nbsp;&nbsp;&nbsp;Svila klimnu glavom, ne baš siguran da će robusni čovek s druge strane stočića videti tu kretnju. "Mislim da razumem i bolje nego što ti sam razumeš. Takođe znam da ti njoj nikada nećeš učiniti ma šta stvarno nažao. Ili, ako učiniš, onda ne iz tog razloga. Nisam ni upola star koliko je Patera Štuka bio, a ni desetinu mudar; ali znam toliko."
<BR>&nbsp;&nbsp;&nbsp;&nbsp;&nbsp;"Ne bih se ja kladio na to."
<BR>&nbsp;&nbsp;&nbsp;&nbsp;&nbsp;Svila ne reče ništa. Upirao je pogled u mrlju, malo bleđu od okoline, koja je bila Njorkino lice. Na tren mu se učinilo da tamo vidi obrise nekakve njuške, kao da je to ispred njega slabo vidljivo lice vuka ili medveda.
<BR>&nbsp;&nbsp;&nbsp;&nbsp;&nbsp;Nemoguće da su ovoga zvali 'Njorka' od rođenja, pomisli Svila. To 'Njorka' je on sigurno uzeo kasnije, kao pseudonim.
<BR>&nbsp;&nbsp;&nbsp;&nbsp;&nbsp;Dočara sebi sliku kako Mejtera Nana vodi dečaka Njorku u učionicu, na lancu; onda kako Mejtera Ruža upozorava Mejteru Nanu da će je Njorka napasti kad odraste. Popi još jedan gutljaj, da se otarasi te prikaze. Valjda je, ipak, majka dala Njorki to ime: male ptice njorke na jezeru Limni nemaju sposobnost letenja, pa je to ime koje majke daju u nadi da ih sinovi neće nikada napustiti. Ali Njorkina majka je svakako umrla još dok je on bio vrlo mlad.
<BR>&nbsp;&nbsp;&nbsp;&nbsp;&nbsp;"Ali ne ovde." Njorkina pesnica bupnu po stolu, koji se umalo ne prevrte. "Doći ću prekosutra, u scildan, pa onda mož' me ispovediš. Važi?"
<BR>&nbsp;&nbsp;&nbsp;&nbsp;&nbsp;"Ne, sine moj. Mora biti noćas."
<BR>&nbsp;&nbsp;&nbsp;&nbsp;&nbsp;"Zar toliko nemaš poverenja..."
<BR>&nbsp;&nbsp;&nbsp;&nbsp;&nbsp;"Bojim se da nisam dobro objasnio šta hoću", ubaci Svila. "Nisam došao da bi se ti ispovedio meni, mada ću i to prihvatiti sa oduševljenjem, ako je takva tvoja želja; siguran sam i da bi Mejtera Nana bila vrlo srećna kad bih joj o tome ispričao. Reč je o sledećem: moram se ispovediti ja tebi, Njorka, i to mora biti noćas. Zato sam došao. Ali, kao što kažeš, ne ovde. Nego na nekom privatnijem mestu."
<BR>&nbsp;&nbsp;&nbsp;&nbsp;&nbsp;"Pa ja to ne umem!"
<BR>&nbsp;&nbsp;&nbsp;&nbsp;&nbsp;"Umeš, sine moj", navaljivao je Svila, ali blagim tonom. "I nadam se da hoćeš. Mejtera Nana te je podučavala i sigurno ti je rekla da čovek koji nema duboke mrlje može doneti božanski oproštaj onome ko se nalazi u neposrednoj smrtnoj opasnosti."
<BR>&nbsp;&nbsp;&nbsp;&nbsp;&nbsp;"Ako ti misliš, Patera, da ću te ja ubiti, ili onaj tamo Gib..."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Objasniću ti sve, na nekom privatnijem mestu."
<BR>&nbsp;&nbsp;&nbsp;&nbsp;&nbsp;"Patera Štuka me je ispovedo jednom. Mejtera je uporno navaljivala oko toga, pa sam konačno pristo. Ispričao sam mu mnogo koječega što nisam trebo da kažem."
<BR>&nbsp;&nbsp;&nbsp;&nbsp;&nbsp;"Pa se sad pitaš da li je on meni odao neki deo toga i misliš da se ja plašim da ćeš me ubiti kad ti kažem da sam odao nekom trećem. Ne, Njorka. Patera mi nije rekao baš ništa o tome, pa čak ni da se ispovest uopšte dogodila. Čuo sam to tek od Mejtere Mermer, koja je saznala od Mejtere Nane, koja je saznala od tebe."
<BR>&nbsp;&nbsp;&nbsp;&nbsp;&nbsp;Svila opet okusi rakiju. Bilo mu je teško da se usredsredi. "Noćas nameravam da učinim teško krivično delo - naime, bar da pokušam. Mogu biti ubijen. Zapravo, u dobroj meri i očekujem da ću biti ubijen. Mogle su me ispovediti i Mejtera Mermer ili Mejtera Nana, dabome; ali nisam želeo da ma koja od njih dve sazna. Onda je Mejtera Mermer pomenula tebe, i ja sam uvideo da ćeš ti biti savršen. Hoćeš li me ispovediti, Njorka? Preklinjem te."
<BR>&nbsp;&nbsp;&nbsp;&nbsp;&nbsp;Njorka se malo-po malo opustio; onda je spustio desnu ruku na sto. "Ti ne radiš nos, a, Patera?"
<BR>&nbsp;&nbsp;&nbsp;&nbsp;&nbsp;Svila odmahnu glavom.
<BR>&nbsp;&nbsp;&nbsp;&nbsp;&nbsp;"Ako je ovo baronija, mnogo je nezgodna."
<BR>&nbsp;&nbsp;&nbsp;&nbsp;&nbsp;"Nije baronija. To što sam rekao, tačno to i mislim."
<BR>&nbsp;&nbsp;&nbsp;&nbsp;&nbsp;Njorka klimnu glavom i ustade. "Onda bi trebali da pođemo na neko drugo mesto, kao što kažeš. Šteta, a baš sam mislio da malo teram poso noćas."
<BR>&nbsp;&nbsp;&nbsp;&nbsp;&nbsp;Povede Svilu u zadnji deo mračne podrumske sale, a zatim uz jedne merdevine, u noć nalik na ogromnu pećinu, prošaranu piramidama bačvi i bala; onda duž neke stražnje ulice, koja bejaše sva popločana smećem; nekoliko poprečnih ulica kasnije uđoše u zadnji deo nečega što je ličilo na praznu prodavnicu. Zvuk njihovih koraka probudi slabu zelenu svetiljku u jednom uglu predugačke prostorije. Svila vide izgužvan ležaj, prljave čaršave; nokšir; sto koji je mogao biti donet iz taverne koju su upravo napustili; dve jednostavne drvene stolice; i, na suprotnom zidu, staklo koje je izgledalo kao da bi se pomoću njega još moglo izvršiti prizivanje. Levo i desno od uličnih vrata nalazio se po jedan izlog, ali oba bejahu zaprečena daskama zakucanim popreko; na daske je na jednom mestu bila prikačena, pribadačama, jeftina slika Scile, u boji, sa osam ruku i osmehom. "Ovde stanuješ?"
<BR>&nbsp;&nbsp;&nbsp;&nbsp;&nbsp;"Ja baš ne stanujem nigde, Patera. Imam ja mnoga mesta, a ovo se našlo najbliže. Sedi. I dalje hoćeš da te ispovedim?"
<BR>&nbsp;&nbsp;&nbsp;&nbsp;&nbsp;Svila klimnu glavom.
<BR>&nbsp;&nbsp;&nbsp;&nbsp;&nbsp;"Onda moraš prvo da ispovediš ti mene, da bih ja to umeo kako treba. Valjda si to predvido. Pokušaću da se setim svega."
<BR>&nbsp;&nbsp;&nbsp;&nbsp;&nbsp;Svila opet klimnu glavom. "Da, molim te."
<BR>&nbsp;&nbsp;&nbsp;&nbsp;&nbsp;Njorka kleče pored njega, ispoljavajući brzinu i ekonomičnost pokreta, u meri iznenađujućoj za tako krupnog čoveka. "Pročisti me, Patera, jer sagrešio sam protiv Pesa i drugih bogova."
<BR>&nbsp;&nbsp;&nbsp;&nbsp;&nbsp;Zureći u osmehnuto lice Scile, da ne bi gledao teško i grubo lice Njorke, Svila poče mrmljati, kao što je obred zahtevao: "Kaži mi, sine moj, a ja ću ti doneti oproštaj iz dubine zdenca njegove neograničene milosrdnosti."
<BR>&nbsp;&nbsp;&nbsp;&nbsp;&nbsp;"Ubio sam čoveka noćas, Patera. Ti si to vido. Zvao se Kalan. Gurnard se spremio da buši Giba, al ga ovaj tresno..."
<BR>&nbsp;&nbsp;&nbsp;&nbsp;&nbsp;"Čunjem", dopuni Svila tiho.
<BR>&nbsp;&nbsp;&nbsp;&nbsp;&nbsp;"To je bilo lako, Patera. Onda je Kalan potego iglić, al ja sam već bio izvadio moj."
<BR>&nbsp;&nbsp;&nbsp;&nbsp;&nbsp;"Nameravao je da ubije Giba, zar ne?"
<BR>&nbsp;&nbsp;&nbsp;&nbsp;&nbsp;"Mislim da jeste, Patera. On povremeno sarađuje sa Gurnardom. Heh, sarađivo je."
<BR>&nbsp;&nbsp;&nbsp;&nbsp;&nbsp;"Onda u tvom postupku nema krivice, Njorka."
<BR>&nbsp;&nbsp;&nbsp;&nbsp;&nbsp;"Hvala, Patera."
<BR>&nbsp;&nbsp;&nbsp;&nbsp;&nbsp;Posle ovoga, Njorka je dugo ćutao. Svila je čekao moleći se u sebi i osluškujući jednim uhom svađalačke glasove na ulici i siloviti štropot točkova zaprežnih kola; ali njegove misli povremeno su, nakratko, preletale do onih smirenih, razonođenih i nekako setnih glasova koje je začuo na igralištu kad se grabio za loptu, istu ovu koja mu je i sad u džepu. Pomišljao je i na nebrojene pouke koje mu je izvor tih glasova pokušao preneti.
<BR>&nbsp;&nbsp;&nbsp;&nbsp;&nbsp;"Opljačko sam izvestan broj kuća na Palatinu. Evo sad sam pokušavo da se setim kolko. Za dvadeset sam siguran. Al možda je bilo više. Tuko sam i jedno žensko. Jednu devojku, koja se zvala..."
<BR>&nbsp;&nbsp;&nbsp;&nbsp;&nbsp;"Nije potrebno da mi kažeš njeno ime, Njorka."
<BR>&nbsp;&nbsp;&nbsp;&nbsp;&nbsp;"I to baš gadno. Pokušavala je da izmuva od mene još nešto, iako sam joj bio već dao jedan stvarno fini broš. Pa mi dozlogrdilo, pa sam je tresno. Posekotina na ustima. Počela se dernja, pa sam je tresno još jednom. Odma je popasla patos. Kaže da posle nije mogla da radi nedelju dana. Nisam trebo to da uradim, Patera."
<BR>&nbsp;&nbsp;&nbsp;&nbsp;&nbsp;"Nisi", složi se Svila.
<BR>&nbsp;&nbsp;&nbsp;&nbsp;&nbsp;"A bolja je od većine njih, onako stasita, pa široka, pa zgodna. Znaš šta hoću reći, Patera? Zato sam joj i dao broš. Al kad je tražila još..."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Malo je falilo da je ritnem. Nisam, al da jesam verovatno bi je ubio. Jednom sam ja ubio čoveka tako što sam ga rito. To je deo onog što sam ispričao Pateri Štuki."
<BR>&nbsp;&nbsp;&nbsp;&nbsp;&nbsp;Svila klimnu glavom, prisiljavajući svoj pogled da se odvoji od Njorkinih čizama. "Ako ti je Patera doneo oproštaj, ne treba da ponavljaš te stvari meni; a ako si se uzdržao i nisi ritnuo nesretnicu, zaradio si naklonost bogova - naročito Scile i njenih sestara - jer si pokazao uzdržanost."
<BR>&nbsp;&nbsp;&nbsp;&nbsp;&nbsp;Njorka uzdahnu. "E pa to bi bilo sve što sam počinio, Patera, od one poslednje ispovesti. Uradio sam te kuće i izmlatio Šenilu. A ne bi ja to, Patera, nego sam vido da oće pare za rđu. E, hm, mislim da valjda ne bi."
<BR>&nbsp;&nbsp;&nbsp;&nbsp;&nbsp;"Tebi je jasno, Njorka, da ne treba provaljivati u kuće. Mora biti da ti je jasno, inače mi to ne bi pominjao u ispovesti. To ne treba da se radi. Inače, kad uđeš u neku zgradu sa naumom da pokradeš stvari iz nje, lako možeš i poginuti, a to bi značilo umreti sa tovarom krivice na sebi. To bi bilo vrlo loše. Želim da mi obećeš da ćeš tragati za nekim boljim načinom života. Hoćeš li to, Njorka? Hoćeš li mi dati reč?"
<BR>&nbsp;&nbsp;&nbsp;&nbsp;&nbsp;"Da, Patera, kunem se da hoću. Već sam se trudio u tom smislu. Znaš, kupim nešto, pa prodam. U tom smislu."
<BR>&nbsp;&nbsp;&nbsp;&nbsp;&nbsp;Svila zaključi da je mudrije ne pitati o kakvoj je to robi reč, niti kako su prodavci dolazili do nje. "Ta žena koju si istukao, Njorka. Kažeš da uzima rđu. Treba li da zaključim da je to jedna od nemoralnih žena?"
<BR>&nbsp;&nbsp;&nbsp;&nbsp;&nbsp;"Nije ona ništa gora od mnogih drugih, Patera. Stanuje u Orhidejinoj kući."
<BR>&nbsp;&nbsp;&nbsp;&nbsp;&nbsp;Svila klimnu glavom, više sam za sebe. "Je li to onakva kuća kakvu ja sad zamišljam?"
<BR>&nbsp;&nbsp;&nbsp;&nbsp;&nbsp;"Pa nije, Patera, to je valjda najbolja. Ne dopuštaju nikakve tuče, ništa slično. Sve im je stvarno čisto. Neke od Orhidejinih cura su se čak odselile uzbrdo."
<BR>&nbsp;&nbsp;&nbsp;&nbsp;&nbsp;"Pa ipak, Njorka, ne bi trebalo da odlaziš na takva mesta. Ti ne izgledaš loše, jak si, imaš izvesno obrazovanje. Ne bi ti bilo teško da nađeš pristojnu devojku, a pristojna devojka mogla bi ti doneti mnogo dobra."
<BR>&nbsp;&nbsp;&nbsp;&nbsp;&nbsp;Njorka se pokrenuo; Svila je znao, iako nije dozvolio svojim očima da skrenu sa Scile, da Njorka sada gleda gore, ka njemu. "Misliš na onu vrstu devojaka koje dolaze kod tebe da se ispovedaju, Patera? Ne bi ti voleo da se neka takva spanđa sa takvim kao što sam ja. Njoj bi ti reko da zaslužuje nekog boljeg. Tako mi Šega, bi!"
<BR>&nbsp;&nbsp;&nbsp;&nbsp;&nbsp;U jednom trenutku Svili se činilo da je težina svih svitskih bezumnosti i bezrazložnih opakosti legla na njegova ramena. "Veruj mi, Njorka, mnoge od tih devojaka udaće se za ljude daleko, daleko gore od tebe." On duboko udahnu. "Kao pokajanje za zla koja si počinio, ti ćeš, Njorka, do sutra u ovo vreme izvršiti tri pohvalna čina. Treba li da ti objašnjavam koja dela su pohvalna?"
<BR>&nbsp;&nbsp;&nbsp;&nbsp;&nbsp;"Ne, Patera, sećam se, i učiniću ih."
<BR>&nbsp;&nbsp;&nbsp;&nbsp;&nbsp;"To je dobro. Onda ti donosim, Njorka, oproštaj svih bogova. U ime Pesa velikoga, oprošteno ti je. U ima Scile, oprošteno ti je..." Još malo, još samo malo. "I u ime Izvanaša i svih manjih bogova, ja kažem, na osnovu sile koja mi je poverena, da je tebi oprošteno."
<BR>&nbsp;&nbsp;&nbsp;&nbsp;&nbsp;Njorka se nije bunio. Svila iscrta znak sabiranja u vazduhu iznad Njorkine glave.
<BR>&nbsp;&nbsp;&nbsp;&nbsp;&nbsp;"Sad je red na mene, Njorka. Hoćeš li me ispovediti kao što sam ja ispovedio tebe?"
<BR>&nbsp;&nbsp;&nbsp;&nbsp;&nbsp;Zameniše mesta.
<BR>&nbsp;&nbsp;&nbsp;&nbsp;&nbsp;Svila reče: "Ispovedi me, prijatelju, jer sam u opasnosti, smrtnoj, velikoj, a i zato što ću možda sagrešiti protiv Pesa i drugih bogova."
<BR>&nbsp;&nbsp;&nbsp;&nbsp;&nbsp;Njorkina ruka ga dodirnu po ramenu. "Ja ovo nikad dosad nisam radio, Patera. Nadam se da ću umeti valjano."
<BR>&nbsp;&nbsp;&nbsp;&nbsp;&nbsp;"Kaži mi..." reče Svila, podstičući ga.
<BR>&nbsp;&nbsp;&nbsp;&nbsp;&nbsp;"A-da. Kaži mi, Patera, da bih ti mogo doneti oproštaj Pesov, iz bunara punog milosrđa bez dna."
<BR>&nbsp;&nbsp;&nbsp;&nbsp;&nbsp;"Možda ću morati da provalim u jednu kuću noćas, Njorka. Nadam se da neću; ali ako gazda odbije da me primi na razgovor, ili ako odbije da izvrši ono što od njega zahteva jedan određeni bog - Izvanaš, Njorka, možda si čuo za njega - ja ću pokušati da ga prisilim."
<BR>&nbsp;&nbsp;&nbsp;&nbsp;&nbsp;"U čiju..."
<BR>&nbsp;&nbsp;&nbsp;&nbsp;&nbsp;"Ako me primi, i bude nasamo sa mnom, nameravam da mu zapretim da ću ga ubiti ako se ne povinuje zahtevu tog boga. Međutim, budimo iskreni, ne verujem da će on uopšte hteti da me vidi."
<BR>&nbsp;&nbsp;&nbsp;&nbsp;&nbsp;"Ko je to, Patera? Kome ćeš pretiti?"
<BR>&nbsp;&nbsp;&nbsp;&nbsp;&nbsp;"Gledaš me, Njorka? To ne bi trebalo raditi."
<BR>&nbsp;&nbsp;&nbsp;&nbsp;&nbsp;"Dobro, evo sad gledam na drugu stranu. Ko je to, Patera? Čija je to kuća?"
<BR>&nbsp;&nbsp;&nbsp;&nbsp;&nbsp;"Nema potrebe da ti je to kažem, Njorka. Oprosti mi samo nameru koju imam, molim te."
<BR>&nbsp;&nbsp;&nbsp;&nbsp;&nbsp;"Bojim se da to neću moći, sine moj", reče Njorka, ulazeći u duh uloge. "Moram znati ko je to, i zašto ćeš to raditi. Možda rizik neće biti baš tolki kolko ti misliš, a? Ja bi moro biti onaj koji to procenjuje, a?"
<BR>&nbsp;&nbsp;&nbsp;&nbsp;&nbsp;"Da", priznade Svila.
<BR>&nbsp;&nbsp;&nbsp;&nbsp;&nbsp;"Jasno mi je i zašto si me tražio. Zato što ja ovo mogu bolje nego iko. Al moram da znam, jer ako je neka šećerlema, moram ti reći da odeš kod nekog pravog augura, čim se izvučeš, i da zaboraviš mene. Ima kuća svakojakih. Dakle: ko je to, i gde je to, Patera?"
<BR>&nbsp;&nbsp;&nbsp;&nbsp;&nbsp;"On se zove Krv", reče Svila. Oseti da se Njorkina šaka odjednom jače stisnula na njegovoj mišici. "Pretpostavljam da stanuje negde na Palatinu. U svakom slučaju, poseduje privatnu letelicu i angažuje vozača za nju."
<BR>&nbsp;&nbsp;&nbsp;&nbsp;&nbsp;Njorka zamumla.
<BR>&nbsp;&nbsp;&nbsp;&nbsp;&nbsp;"Mislim da on mora biti opasan", nastavi Svila. "Osećam to."
<BR>&nbsp;&nbsp;&nbsp;&nbsp;&nbsp;"Tvoja pobeda, Patera. Moram te ispovediti. Ali moraš mi ispričati sve o ovome. Potrebno je da ja znam šta se to tu dešava."
<BR>&nbsp;&nbsp;&nbsp;&nbsp;&nbsp;"Ajuntamiento je prodao naš mantejon tom čoveku."
<BR>&nbsp;&nbsp;&nbsp;&nbsp;&nbsp;Začu Njorkino šumno ispuštanje vazduha.
<BR>&nbsp;&nbsp;&nbsp;&nbsp;&nbsp;"Mantejon nije donosio praktično ništa, to ti je jasno. Trebalo bi da naše zarade na mantejonu pokrivaju gubitke na palestri; školarina je manja od naših troškova, a većina roditelja i ne plaća na vreme. U idealnom slučaju, trebalo bi da ostane dovoljno da se Juzgadou plate porezi, ali naš Prozor je već veoma, veoma dugo prazan."
<BR>&nbsp;&nbsp;&nbsp;&nbsp;&nbsp;"Mora biti da drugi bolje postižu", predložio je Njorka.
<BR>&nbsp;&nbsp;&nbsp;&nbsp;&nbsp;"Da. Mnogo bolje, u nekim slučajevima, mada već mnogo godina nijedan bog nije došao ni na jedan Prozor u ovom gradu."
<BR>&nbsp;&nbsp;&nbsp;&nbsp;&nbsp;"Onda bi oni - auguri tamo - mogli nešto malo da odvoje za tebe, Patera."
<BR>&nbsp;&nbsp;&nbsp;&nbsp;&nbsp;Svila klimnu glavom. Sećao se svojih prosjačkih ekspedicija do tih drugih, dobro držećih mantejona. "Oni su, doista, u nekim trenucima i pomogli, Njorka. Ali bojim se da je Udruženje rešilo da prekine tu praksu. Kao nadoknadu za naše neplaćene poreze, ustupilo je naš mantejon Juzgadu, a onda je Ajuntamiento prodao celo imanje tom čoveku zvanom Krv. Tako, bar, izgleda."
<BR>&nbsp;&nbsp;&nbsp;&nbsp;&nbsp;"Svako od nas mora da pljune neku lovicu onima gore", reče Njorka diplomatski.
<BR>&nbsp;&nbsp;&nbsp;&nbsp;&nbsp;"Narodu smo potrebni, Njorka. Celom kvartu. Nadao sam se da ćeš ti... nije bitno. Nameravam da noćas ukradem naš mantejon od njega, da opet bude naš, ako mogu, a prvo moram od tebe dobiti oprost za to."
<BR>&nbsp;&nbsp;&nbsp;&nbsp;&nbsp;Njorka je neko vreme provede u ćutanju, sedeći, a onda reče: "Grad čuva arhive o vlasništvu, čija je koja kuća i tako to, Patera. Odeš u Juzgado i podmažeš nekog od onih činovnika malo, a on pozove broj te parcele na staklo. Radio sam ja to. Monitor ti da ime kupca ili bar tipa koji nastupa kao maska ispred pravog kupca."
<BR>&nbsp;&nbsp;&nbsp;&nbsp;&nbsp;"Misliš da na taj način proverim da li je stvarno prodato."
<BR>&nbsp;&nbsp;&nbsp;&nbsp;&nbsp;"Dabome, Patera. Uveri se da si dobio tačna obaveštenja, pre nego što se namestiš da te ubiju."
<BR>&nbsp;&nbsp;&nbsp;&nbsp;&nbsp;Svila oseti nezadrživu poplavu olakšanja. "Učiniću to što kažeš, ako je Juzgado još otvoren."
<BR>&nbsp;&nbsp;&nbsp;&nbsp;&nbsp;"To neće biti, Patera. Juzgado i pijaca zatvaraju se u približno isto vreme."
<BR>&nbsp;&nbsp;&nbsp;&nbsp;&nbsp;Sad mu nije bilo lako da natera sebe da govori. "Onda moram u akciju. Noćas." Oklevao je. Za to vreme neki prestrašeni delić njegovog uma udarao je svim silama po zidovima od slonovače koji su ga okruživali. "Naravno, to možda nije onaj Krv koga ti poznaješ, Njorka. Sigurno ima mnogo ljudi sa tim imenom. Da li bi Krv - onaj Krv koga poznaješ - mogao da kupi naš mantejon? Imanje vredi bar dvadeset hiljada karata."
<BR>&nbsp;&nbsp;&nbsp;&nbsp;&nbsp;"Deset", progunđa Njorka. "Pa možda i dvanaes, al on je verovatno samo platio te poreze. Kako on izgleda, Patera?"
<BR>&nbsp;&nbsp;&nbsp;&nbsp;&nbsp;"Visok, težak. Rekao bih da izgleda kao da se ljuti, ili se samo bio zacrveneo u licu. Obrazi ugojeni, ali ispod njih, široke kosti, činilo se meni."
<BR>&nbsp;&nbsp;&nbsp;&nbsp;&nbsp;"Prstenja mnogo?"
<BR>&nbsp;&nbsp;&nbsp;&nbsp;&nbsp;Svila se potrudi da se priseti punašne, glatke šake čoveka bogataškog izgleda. "Tako je. Bar pet-šest."
<BR>&nbsp;&nbsp;&nbsp;&nbsp;&nbsp;"Da li si osećo neki miris od njega?"
<BR>&nbsp;&nbsp;&nbsp;&nbsp;&nbsp;"Pitaš li da l' on smrdi? Ne, ni u kom slučaju. Naprotiv."
<BR>&nbsp;&nbsp;&nbsp;&nbsp;&nbsp;Njorka humnu. "Naprotiv - šta?"
<BR>&nbsp;&nbsp;&nbsp;&nbsp;&nbsp;"Pojma nemam, ali miris me je podsetio na ono mirisno ulje - ti si ga nesumnjivo primetio - u kandilu ispred Scile, u našem mantejonu. Jedan sladak i težak miris, ne onako prodoran kao tamjan."
<BR>&nbsp;&nbsp;&nbsp;&nbsp;&nbsp;"Mi za to imamo naziv 'mošusna ruža'", reče Njorka suvo. "A tip koji radi za njega zove se Mošus."
<BR>&nbsp;&nbsp;&nbsp;&nbsp;&nbsp;"Znači, to je taj Krv, tebi poznat."
<BR>&nbsp;&nbsp;&nbsp;&nbsp;&nbsp;"Jest, jest. Sad ćuti jedan minut, Patera. Moram se prisetiti onih reči." Njorka se poče njihati napred-nazad. Trljajući šakom vilicu, stvarao je slab zvuk nalik na šištanje peska po podlozi od brodskog kamena. "Kao pokajanje za zlo koje se spremaš da počiniš, Patera, moraš učiniti noćas dva ili tri pohvalna dela, a ja ću ti objasniti koja."
<BR>&nbsp;&nbsp;&nbsp;&nbsp;&nbsp;"Slabo je to pokajanje", usprotivio se Svila.
<BR>&nbsp;&nbsp;&nbsp;&nbsp;&nbsp;"Nemoj mi cepidlačiti, Patera, jer još ne znaš koja dela. Izvršićeš ih, a?"
<BR>&nbsp;&nbsp;&nbsp;&nbsp;&nbsp;"Hoću, Njorko", reče Svila ponizno.
<BR>&nbsp;&nbsp;&nbsp;&nbsp;&nbsp;"To je dobro. Ne zaboravi. Elem, i dakle. Evo ja ti donosim, Patera, oproštaj sviju bogova. U ime Pesa Velikoga, oprošteno ti je. U ime Ehidne, oprošteno ti je. U ime Scile, Tartarosa, Hieraksa, Telksipeje, Feje, Sfiksa i svih ostalih manjih bogova, oprošteno ti je, Patera, na osnovu sile koja je meni poverena."
<BR>&nbsp;&nbsp;&nbsp;&nbsp;&nbsp;Svila iscrta znak sabiranja, nadajući se da Njorka, koji bejaše veći od njega, u vazduhu iznad njegove glave iscrtava isti takav znak.
<BR>&nbsp;&nbsp;&nbsp;&nbsp;&nbsp;Njorka, onako krupan, pročisti grlo. "Je l' dobro bilo?"
<BR>&nbsp;&nbsp;&nbsp;&nbsp;&nbsp;"Jeste", reče Svila ustajući. "Bilo je, za amatera, zaista vrlo dobro."
<BR>&nbsp;&nbsp;&nbsp;&nbsp;&nbsp;"Hvala. Nego, o Krvu. Kažeš da ćeš uraditi njegovu kuću, a ne znaš ni gde je."
<BR>&nbsp;&nbsp;&nbsp;&nbsp;&nbsp;"Kad stignem na Palatin, pitaću za put." Svila je sad otresao prašinu sa kolena. "Nadam se da ti Krv nije neki naročit prijatelj."
<BR>&nbsp;&nbsp;&nbsp;&nbsp;&nbsp;Njorka odmahnu glavom. "Nije tamo. Bio sam ja tamo dva-tri puta. To nas dovodi do jednog od pohvalnih dela koja si maločas obećao. Moraćeš mi dozvoliti da te odvedem na pravo mesto."
<BR>&nbsp;&nbsp;&nbsp;&nbsp;&nbsp;"Ako nije nepogodno..."
<BR>&nbsp;&nbsp;&nbsp;&nbsp;&nbsp;"Jest čupavo... pardon, Patera. Ja ću tu izgubiti ko pas. Da, moraćeš se složiti da te ipak ja vodim, ako zaista hoćeš kod Krva. Inače bi se ti sto posto izgubio kad bi pokušao sam da nađeš gde je to. Ili bi te neko prepozno, što je još gore. Ali prvo zazviždi Krvu preko onog mog stakla tamo, je l' važi? Možda će on pristati na taj razgovor, a ako hoće da se baš sastanete s njim, možda će i poslati nekoga po tebe."
<BR>&nbsp;&nbsp;&nbsp;&nbsp;&nbsp;Njorka snažnim koracima pređe sobu i pljesnu šakama; iz dubina stakla uzdiže se bezbojno ljudsko lice monitora.
<BR>&nbsp;&nbsp;&nbsp;&nbsp;&nbsp;"Želim Krva", reče Njorka monitoru. "To je onaj muški što ima onu kućerinu u blizini starog puta za Palustriju." Okrete se Svili. "Dođi ti ovamo, Patera. Stani ti ispred stakla. Ja ne bi da me oni vide."
<BR>&nbsp;&nbsp;&nbsp;&nbsp;&nbsp;Svila učini kako mu je bilo rečeno. Imao je, ranije, prilike da sa nekim razgovara pomoću stakla (jedno staklo postojalo je u odajama visokočasnoga, u sholi), ali to nije bilo često. Sada zapazi da su mu usta suva i poče oblizivati usne.
<BR>&nbsp;&nbsp;&nbsp;&nbsp;&nbsp;"Krv nije na raspolaganju, gospodine", reče mu monitor, odišući nepokolebljivom smirenošću. "Može li neko drugi?"
<BR>&nbsp;&nbsp;&nbsp;&nbsp;&nbsp;"Mošus, eventualno", reče Svila, prisećajući se da je Njorka pomenuo to ime.
<BR>&nbsp;&nbsp;&nbsp;&nbsp;&nbsp;"Bojim se da će na njega morati da se čeka nekoliko minuta, gospodine."
<BR>&nbsp;&nbsp;&nbsp;&nbsp;&nbsp;"Čekaću ga ja", reče Svila. Slika na staklu se rasplinu, pretvori se u opalescirajuće sivilo.
<BR>&nbsp;&nbsp;&nbsp;&nbsp;&nbsp;"Hoćeš sesti, Patera?" Njorka je već gurao zadnje strane listova njegovih nogu jednom stolicom.
<BR>&nbsp;&nbsp;&nbsp;&nbsp;&nbsp;Svila sede i progunđa neke reči zahvalnosti.
<BR>&nbsp;&nbsp;&nbsp;&nbsp;&nbsp;"Ne bih ja reko da je to bilo jako pametno. Zvati Mošusa... Možda ti ipak znaš šta radiš, ali..."
<BR>&nbsp;&nbsp;&nbsp;&nbsp;&nbsp;Ne skidajući pogled sa stakla, Svila odmahnu glavom. "Pa, ti si rekao da on radi za Krva, to je sve."
<BR>&nbsp;&nbsp;&nbsp;&nbsp;&nbsp;"Nemoj mu reći da si sa mnom. Važi?"
<BR>&nbsp;&nbsp;&nbsp;&nbsp;&nbsp;"Neću."
<BR>&nbsp;&nbsp;&nbsp;&nbsp;&nbsp;Auk više nije progovorio. Tišina se obmotala oko njih. Slična ćutanju svih Prozora, pomisli Svila, ćutanju bogova: napeta, puna iščekivanja. Ovo Njorkino staklo u nekoj meri je nalikovalo na Prozor; sva stakla su kao prozori, samo mnogo manja. Kao i Prozori, stakla su čudesni proizvodi epohe Kratkog sunca. Šta li ono reče Mejtera Mermer o njima?
<BR>&nbsp;&nbsp;&nbsp;&nbsp;&nbsp;Pa i sama Mejtera, i oni nebrojeni uspavani vojnici koje je Izvanaš otkrio, a, zapravo, i sve osobe slične njima - hemijski ljudi ma koje vrste - jesu čuda neposredno, ili posredno, proistekla iz tog nepojamno nadahnutog svitka Kratkog sunca. Nestaće, jednog dana; možda uskoro. Njihove žene retko zatrudne, a u slučaju Mejtere, nema ni naj...
<BR>&nbsp;&nbsp;&nbsp;&nbsp;&nbsp;Svila strese ramenima, i strogo podseti sebe da će ga, po svoj prilici, Mejtera Mermer nadživeti, i to mnogo; i da bi on lako mogao biti mrtav pre nego što zastor, sutra, počne da se sklanja sa sunca. Osim ako odluči da prenebregne uputstva dobijena od Izvanaša.
<BR>&nbsp;&nbsp;&nbsp;&nbsp;&nbsp;Monitor se opet pojavi. "Da li biste želeli čuti nekoliko mojih predloga, dok čekate, gospodine?"
<BR>&nbsp;&nbsp;&nbsp;&nbsp;&nbsp;"Ne, hvala."
<BR>&nbsp;&nbsp;&nbsp;&nbsp;&nbsp;"Mogao bih malčice ispraviti Vaš nos, gospodine, a mogao bih i učiniti nešto po pitanju frizure. Verujem da bi Vam to koristilo."
<BR>&nbsp;&nbsp;&nbsp;&nbsp;&nbsp;"Ne", reče Svila još jednom, a onda dodade, govoreći koliko monitoru, toliko i sebi: "Moram da razmislim."
<BR>&nbsp;&nbsp;&nbsp;&nbsp;&nbsp;Sivo lice monitora naglo potamne. Činilo se da čitavo staklo pada u neke daljine. Pojavi se crna kosa, uljastog izgleda, kovrdžava, iznad sevajućih očiju od kojih Svila, užasnut, otrže pogled.
<BR>&nbsp;&nbsp;&nbsp;&nbsp;&nbsp;Kao plivač koji izbije iz nekog talasa i nađe se suočen sa nekim predmetom koji nije odabrao - sa letnjim suncem, možda, ili sa nekim oblakom ili krošnjom drveta - Svila zateče sebe kako zuri u Mošusova usta, u usne grozničavo crvene, tanane poput devojačkih.
<BR>&nbsp;&nbsp;&nbsp;&nbsp;&nbsp;Da bi ublažio strah, reče sebi da treba sačekati da Mošus prvi progovori. Ali kako Mošus nije progovarao, Svila prisili sebe da ipak prvi nešto kaže. "Zovem se Patera Svila, sine moj." Vilica mu je podrhtavala; morao je prvo da stisne zube, pa tek onda da nastavi govoriti. "Moj je onaj mantejon u Ulici sunca. Ili bi trebalo kazati da nije moj. Upravo o tome moram da razgovaram sa Krvom."
<BR>&nbsp;&nbsp;&nbsp;&nbsp;&nbsp;Zgodni dečko na staklu nije ništa govorio, niti je davao ma kakav znak da je išta čuo. Da se ne bi opet uhvatio u zamku tog bleštećeg, divljačkog zurenja, Svila poče praviti inventar sobe u kojoj je Mošus stajao. Nazirao je jednu umetničku sliku i jednu tapiseriju; radni sto prekriven knjigama i dve stolice, sa složenim intarzijama, grimiznim naslonima i veoma povijenim nogama.
<BR>&nbsp;&nbsp;&nbsp;&nbsp;&nbsp;"Krv je otkupio naš mantejon", poče on objašnjavati jednoj od te dve stolice. "Time hoću reći da je, valjda, platio poreze, a ovi u Juzgadu su mu predali tapiju. To će biti veoma težak udarac za decu. I za sve nas, dakako, ali naročito za decu, osim ako neki drugi dogovor može da se upriliči. Ponudio bih nekoliko predloga i rado bih..."
<BR>&nbsp;&nbsp;&nbsp;&nbsp;&nbsp;Na rubu stakla pojavi se vojnik u srebrnastom bojnom oklopu i obrati se Mošusu. Svila uvide, sa blagim šokom, da Mošus vojniku nije ni do ramena. "Nova grupa na kapiji", reče vojnik.
<BR>&nbsp;&nbsp;&nbsp;&nbsp;&nbsp;Svila žurno nastavi: "Siguran sam da je u vašem interesu - Krvovom, hoću da kažem - da nađemo neko usaglašenje koje je i sad moguće. Jer, vidite, jedan bog je..."
<BR>&nbsp;&nbsp;&nbsp;&nbsp;&nbsp;Zgodni dečko u staklu se nasmeja i pucnu prstima; staklo potamne.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
