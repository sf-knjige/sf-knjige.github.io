<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. NOVA ORUŽJA
<P>&nbsp;&nbsp;&nbsp;&nbsp;&nbsp;Čitav svitak plovio je ispod Svilinih letećih, naoblačenih očiju - visije i nizije, džungle i sasušene žbunovite zemlje, savana i pampa. Igračka stotinu dokonih vetrova, stalno bacan tamo-amo, ali ipak smiren, on je plovio iznad svega toga, obuzet vrtoglavicom zbog sopstvene visine i brzine; njegovo rame je ćuškao jedan olujni oblak. Usamljeni Letač, tridesetak liga ispod njega, bio je hitri vilin-konjic sa krilima od čipke.
<BR>&nbsp;&nbsp;&nbsp;&nbsp;&nbsp;Crni vilin-konjic, koji nestade ulazeći u još crnji oblak, u daleke glasove i u miris lešine...
<BR>&nbsp;&nbsp;&nbsp;&nbsp;&nbsp;Svila se poče gušiti zbog sopstvene pljuvačke; ispljunu je. Užas uzlete iz tog prizora, koji se vrteo ispod njega, i dočepa ga kao jastreb, zabadajući kandže u njegove vitalne organe. Pa, on je samo žmirnuo - a ceo svitak se u tom jednom treptaju oka prevrnuo kao košara koju tumba vetar, kao bure bacano talasima. Sada su ploveće nebeske zemlje gore, a ova neravna, nepopustljiva površina na kojoj on leži je dole. U glavi je osećao bolno pulsiranje i vrtoglavicu, u jednoj ruci i u obe noge žarenje.
<BR>&nbsp;&nbsp;&nbsp;&nbsp;&nbsp;Pridiže se u sedeći položaj.
<BR>&nbsp;&nbsp;&nbsp;&nbsp;&nbsp;Usta su mu bila vlažna od sluzi, a crna mantija obezbojena i smrdljiva. Sivi kamen grudobrana usekao mu se u levo rame. Ptica sa kojom se borio, a na koju ga je Gljiva upozorila, 'beloglava' ili 'beloglavi' ako je bio mužjak - nije bila nigde na vidiku.
<BR>&nbsp;&nbsp;&nbsp;&nbsp;&nbsp;Ili je možda, pomisli on, samo sanjao o nekakvoj strašnoj ptičurini. Ustade; poče se teturati; pade na kolena.
<BR>&nbsp;&nbsp;&nbsp;&nbsp;&nbsp;Oči su mu se same sklopile. Sanjao je on sve to, njegov namučeni um se previjao između raznih noćnih mora - sanjao je ptičurinu, i rogate zveri sa gorućim, netremičnim pogledima, i jadnu ludu devojku, i svoj konopac koji slepo poseže ka sve novim i novim visinama, i robusnog provalnika sa iznajmljenim magarcima, i mrtvaca koji leži ispod zanjihane svetiljke ispod plafona. Ali sad je budan, konačno budan, a noć je potrošena - budan je i kleči pokraj svog kreveta u stambenoj zgradici u Ulici sunca. Počeo je dizastor, danas je sfigdan. Trebalo bi da on već napeva jutarnju molitvu Sfiksi koja ubada.
<BR>&nbsp;&nbsp;&nbsp;&nbsp;&nbsp;'O božanska od mačeva damo, od vojski Sfikso, od kopalja...'
<BR>&nbsp;&nbsp;&nbsp;&nbsp;&nbsp;Pade napred, upinjući se da povraća; šake se osloniše na još tople obline crepova.
<BR>&nbsp;&nbsp;&nbsp;&nbsp;&nbsp;U drugom pokušaju bio je mudriji, nije pokušavao da ustane dok nije bio siguran da će to moći da izvede bez padanja. Pre nego što se podigao na noge, dok je još ležao drhteći pored bedema, zora se zatamnila i ugasila. Vratila se noć, noć posle fejdana - noć bez kraja, koja se još nije završila i možda nikad neće biti završena. Kiša bi ga mogla oprati, pomisli on, i mogla bi mu izbistriti glavu; zato se poče moliti za kišu, uglavnom Feji i Pesu, ali i Scili, ne gubeći nijednog trenutka iz vida koliko mnoštvo drugih ljudi (boljih od njega) isto tako preklinje bogove da daju kišu, i to iz boljih razloga: koliko dugo već traju njihova molepstvija i koliko su skromnih žrtava, prema svojim mogućnostima, prineli, koliko puta su oprali slike Pesa Velikoga u umirućim voćnjacima, na njivama kukuruza koji ostade patuljast.
<BR>&nbsp;&nbsp;&nbsp;&nbsp;&nbsp;Ne poče kiša, čak ni grmljavina.
<BR>&nbsp;&nbsp;&nbsp;&nbsp;&nbsp;Iz nekih daljina do njega doploviše uzbuđeni glasovi; čuo je da pominju, više puta, ime 'Hieraks'. Dakle, umro je neko, ili je umrlo nešto.
<BR>&nbsp;&nbsp;&nbsp;&nbsp;&nbsp;"Hieraks", odgovorio je Pero u palestri, pre nedelju-dve, pokušavajući da se priseti neke činjenice u vezi sa dobro znanim imenom boga smrti. "Hieraks je tačno u sredini."
<BR>&nbsp;&nbsp;&nbsp;&nbsp;&nbsp;"U sredini, u odnosu na sinove Pesa i Ehidne, oče? Ili u odnosu na svu njihovu decu?"
<BR>&nbsp;&nbsp;&nbsp;&nbsp;&nbsp;"Usred cele porodice, Patera. U njoj postoje samo dva dečaka." I Pero je, isto tako, bio jedan od dvojice braće. "Hieraks i Tartaros."
<BR>&nbsp;&nbsp;&nbsp;&nbsp;&nbsp;Onda je Pero, sa puno straha, čekao ispravku, ali se on, Patera Svila, samo smeškao, klimajući glavom.
<BR>&nbsp;&nbsp;&nbsp;&nbsp;&nbsp;"Tartaros je najstariji, a Hieraks najmlađi."
<BR>&nbsp;&nbsp;&nbsp;&nbsp;&nbsp;Tako je nastavio Pero, ohrabren.
<BR>&nbsp;&nbsp;&nbsp;&nbsp;&nbsp;Mejterin štap, lakat dugačak, kucnuo je po predikaonici. "Stariji, Pero. I mlađi. Sam reče da su bila samo dvojica."
<BR>&nbsp;&nbsp;&nbsp;&nbsp;&nbsp;"Hieraks..." reče neko, daleko dole, s druge strane grudobrana.
<BR>&nbsp;&nbsp;&nbsp;&nbsp;&nbsp;Svila ustade. U glavi mu je i sad pulsiralo, a noge su mu bile krute; ali nije više imao osećaj da će početi da povraća. Dimnjaci (sada, činilo se, svi isti) i dozivajuća vrata na krovu pokrivena kapkom, kao da su bili nemoguće daleko. Klimav i vrtoglav, Svila oberučke zagrli jedan od zubaca grudobrana i virnu preko. Primeti da iz desne podlaktice - njegove; ali kao da je pripadala nekom drugom - krv pomalo curi na sivi kamen.
<BR>&nbsp;&nbsp;&nbsp;&nbsp;&nbsp;Četrdeset i više lakata ispod njega, trojica muškaraca i dve žene stajahu okupljeni približno u krug, na terasi; pogledi svih njih bili su upereni dole, ka nečemu. Tokom sledećih, sporih, pola minute, ili duže, Svila nije uspevao da razabere šta je to. Pojavi se treća žena, gurnu jednu od prve dve u stranu, onda se okrete kao da je zgađena. Još su pričali, onda stiže jedan stražar sa fenjerom.
<BR>&nbsp;&nbsp;&nbsp;&nbsp;&nbsp;Ptica, Gljivina beloglava, ležala je mrtva na kamenim pločama, sad manja nego što je Svila i zamisliti mogao; njena dva nejednaka krila bila su napola raširena, a dugački beli vrat povijen unazad pod neprirodnim uglom. On ju je ubio. Tačnije, sama se ubila.
<BR>&nbsp;&nbsp;&nbsp;&nbsp;&nbsp;Jedan od muškaraca oko mrtve ptice pogleda hitro nagore, vide Svilu koji je gledao u njega, pokaza prstom i povika nešto; Svila nije razumeo nijednu reč. Sad, kad je već bilo prekasno (ili se bar on plašio da je prekasno), Svila mahnu šakom kao da je član domaćinstva, i uzmače strmim nagibom krova, nagore.
<BR>&nbsp;&nbsp;&nbsp;&nbsp;&nbsp;Podizanjem kapka opet se pred njim ukazao mutni, visoki tavan, paučinasta kaverna više od pola ispunjena buđavim nameštajem i naprslim sanducima. Vrlo slabe svetiljke počeše se paliti podstaknute prvim prigušenim zvukom koji je njegova noga stvorila na prvom gvozdenom stepeniku; čim je stupio na drugi stepenik, jedna od tih svetiljki se ugasi. Kao skrovište, ovaj tavan se mogao dobro pokazati; ali ako onaj čovek dole na terasi digne uzbunu, potraga će se svakako prvo usmeriti baš ovde. Dok je sišao u podnožje zavojitog dela stepeništa, Svila je već odbacio pomisao da se ovde sakrije. Ne bez žaljenja, pohita do šireg, drvenog stepeništa i potrča niz njega, na gornji sprat prvobitne vile.
<BR>&nbsp;&nbsp;&nbsp;&nbsp;&nbsp;Otvori jedna vrata, uzana, pokrivena tapiserijom, i vide da ona vode u široki, luksuzno opremljeni hodnik. U hodniku je, ne daleko, i to sa desne strane, bilo stepenište sa balustradom, uz koje su plovili kultivisani glasovi. Nešto bliže Svili, nekoliko koraka daleko od vrha tog stepeništa, u kitnjastoj fotelji od crvenog pliša sa pozlaćenim ivicama, sedeo je neki debeljko, otmeno obučen; gornjim delom tela polegao je na stočić od ružinog drveta, a glava mu je ležala na savijenim rukama. Tiho je hrkao dok je Svila prolazio pored njega; onda se, sa trzajem, probudio. Zurio je, bez razumevanja, u Svilinu crnu mantiju, onda je opet spustio glavu na ruke.
<BR>&nbsp;&nbsp;&nbsp;&nbsp;&nbsp;Nagib ovog stepeništa bio je blag, stepenici široki; bilo je pokriveno debelim tepihom. Završavalo se ulaznom dvoranom, koja je po svojim razmerama pristajala velikoj palati. U dvorani stajahu, zadubljeni u razgovor, petorica ljudi, svi obučeni približno kao zaspali debeljko. Neki od njih držali su čašice za rakiju u rukama; niko nije izgledao uzbunjeno. Na izvesnoj udaljenosti iza njih, ovaj hol se završavao širokim dvostrukim vratima - koja su sad bila raskriljena, tako da se činilo da je meka jesenja noć samo zidna slika okačena u Krvovom holu. Nema sumnje, zaključi Svila, ta vrata su glavni ulaz u vilu; iza njih mora biti trouglasto nadsvođeni ulaz sa stubovima, koji je posmatrao sa zida; i zaista, kad malo bolje pogleda - ali ne prilazeći balustradi (za razliku od svog nedavnog, toliko nerazumnog postupka, kad se nagnuo preko grudobrana da bi bolje zurio u mlitavo truplo beloglave ptice), već ostajući na suprotnoj, levoj strani hodnika, leđima uz go, upola veći od stvarne ljudske veličine, kip neke sporedne boginje - on nazre obrise stubova, blede poput utvara.
<BR>&nbsp;&nbsp;&nbsp;&nbsp;&nbsp;Dok je tako zurio kroz otvorena vrata, pred njim se, nezvan, uzdiže dobro znani oltar mantejona, krunisan vatrom; i oltar, i stambena kućica njihova, i palestra, i senoviti svod od drvenih rešetaka i vinove loze, ispod koga je pokatkad ćaskao, možda i predugo, sa Mejterom Mermer. Šta ako bi on sad sišao niz ovo stepenište, držeći se najnormalnije? Ako bi se prošetao kroz tu dvoranu, klimnuo glavom i osmehnuo se svakome ko ga pogleda? Da li bi ga iko zaustavio, da li bi iko zvao stražare? Činilo se da, po svoj prilici, ne bi.
<BR>&nbsp;&nbsp;&nbsp;&nbsp;&nbsp;Vruća krv curkala mu je niz desnu ruku, kvasila mu prste i kapala na Krvov skupoceni tepih. Odmahujući glavom, Svila brzo prođe pored stepeništa i sede u drugu, jednaku crvenu fotelju, koja je bila simetrično postavljena naspram one u kojoj je spavao debeli čovek. Sve dok mu ruka krvari, ovi mogu da prate trag njegove krvi: niz zavojito gvozdeno stepenište sa krova, pa niz drveno tavansko, i duž celog ovog hodnika.
<BR>&nbsp;&nbsp;&nbsp;&nbsp;&nbsp;Razgrnu mantiju, dohvati rub tunike, zubima ga zacepi na jednom mestu, a zatim iz tunike iscepa dugačku traku platna.
<BR>&nbsp;&nbsp;&nbsp;&nbsp;&nbsp;A može li se ovaj trag krvi nekako i iskoristiti? Svila ustade i pohita nazad hodnikom, razgibajući zglavak i desnu šaku da bi pojačao krvarenje; uđe, preko jednog vrlo kratkog stepeništa, u proširenje hodnika. Tu stade, ali nakratko, samo da bi omotao traku oko rane i vezao čvor, pridržavajući drugi kraj zubima, kao što je u kafani 'Pevac' uradio onaj grmalj, Gib. Kad se uverio da će zavoj držati, vratio se istim putem nazad: pored uzanih, tapiserijom obloženih vrata koja su vodila gore, na tavan; pored spavača, pored stepeništa i, najzad, pored fotelje u kojoj je neko vreme sedeo. Tu su na zidu bile okačene, kao par, dve ikone, a na njima ne mnogo važna božanstva Ganimedija i Katamitus. Odatle se hodnik pružao u daljinu, prema severnom dozidanom krilu zgrade. U hodniku su bila vrata raznih soba, široka, raspoređena na znatnim međusobnim rastojanjima, a između njih, naizmenično, ogledala u bogato ukrašenim ramovima i amfore prepune ruža iz botaničke bašte. On produži napred.
<BR>&nbsp;&nbsp;&nbsp;&nbsp;&nbsp;Kad je bio već blizu ulaza u severno krilo, jedan oficir u uniformi garde iskrsnu pod svodom na kraju hodnika. Vrata najbliža Svili, na desnom zidu hodnika, stajala su poluotvorena; on zakorači desno, kroz njih, i tiho ih zatvori za sobom.
<BR>&nbsp;&nbsp;&nbsp;&nbsp;&nbsp;Našao se u petougaonoj gostinskoj sobi u kojoj je sav nameštaj bio veličanstveno ukrašen, hriselefantinski - obložen zlatom i slonovačom. Nekoliko trenutaka Svila je stajao leđima okrenut vratima kroz koja je ušao, i osluškivao, kao i toliko puta ove noći. Pošto nije čuo ništa, pređe debelim tepihom i otvori jedna vrata, obložena slonovom kosti.
<BR>&nbsp;&nbsp;&nbsp;&nbsp;&nbsp;Iza njih je bio budoar, veći od gostinske sobe i još čudnijeg oblika. U njemu, ormani za odeću, dve fotelje i prilično jadno, malo svetilište posvećeno boginji Kipris, ali u njemu, ipak, kadionica iz koje se širio dim i ispunjavao celu prostoriju slatkim mirisom tamjana; jedan beli stočić za oblačenje, a iza njega staklo, čiji biserni sjaj kao da se pojačao u trenutku Svilinog ulaska. Dok je Svila zatvarao vrata, vrtlog boja zaplesa na staklu; on pade na kolena.
<BR>&nbsp;&nbsp;&nbsp;&nbsp;&nbsp;"Gospodine?"
<BR>&nbsp;&nbsp;&nbsp;&nbsp;&nbsp;Dižući pogled, Svila vide da je na staklu samo sivo lice monitora. Načini rukom znak sabiranja ka njemu. "Zar ono maločas nije bio neki bog? Video sam..."
<BR>&nbsp;&nbsp;&nbsp;&nbsp;&nbsp;"Nisam ja bog, gospodine, ja sam samo monitor na ovom terminalu. Šta mogu učiniti za vas, gospodine? Jeste li raspoloženi da kritikujete Vašu digitalno poboljšanu sliku?"
<BR>&nbsp;&nbsp;&nbsp;&nbsp;&nbsp;Svila, rasejan, ustade. "Ne. Ništa, ja... hvala." Pokušavao se prisetiti kako se Njorka obraćao ovakvom 'redaru' u svom staklu. "Želeo bih da razgovaram sa jednim prijateljem, ako to neće biti suviše teško, sine moj." Pa, tim rečima svakako ne.
<BR>&nbsp;&nbsp;&nbsp;&nbsp;&nbsp;Lebdeće lice kao da je klimnulo. "Ime tog prijatelja, molim? Pokušaću."
<BR>&nbsp;&nbsp;&nbsp;&nbsp;&nbsp;"Njorka."
<BR>&nbsp;&nbsp;&nbsp;&nbsp;&nbsp;"A taj Njorka stanuje gde?"
<BR>&nbsp;&nbsp;&nbsp;&nbsp;&nbsp;"U Orili. Znaš gde je to?"
<BR>&nbsp;&nbsp;&nbsp;&nbsp;&nbsp;"Dakako, gospodine. Međutim, postoje... pedeset četvorica Njorki nastanjenih u Orili. Možete li odrediti ulicu?"
<BR>&nbsp;&nbsp;&nbsp;&nbsp;&nbsp;"Ne, bojim se da pojma nemam koja je." Najednom umoran, Svila izvuče malu, donekle zaprljanu stolicu, koja je bila pod stočićem za oblačenje, i sede. "Izvini što sam te toliko angažovao. Ali ako si..."
<BR>&nbsp;&nbsp;&nbsp;&nbsp;&nbsp;"Postoji u Orili jedan Njorka sa kojim je moj gospodar razgovarao nekoliko puta", reče monitor, upadajući mu u reč. "Nema sumnje da je to onaj Njorka koga Vi tražite. Pokušaću da Vam ga nađem."
<BR>&nbsp;&nbsp;&nbsp;&nbsp;&nbsp;"Nije. Taj Njorka stanuje u nekoj bivšoj prodavnici. Znači, to bi trebalo da bude zgrada u trgovačkoj ulici, naime, gde ima mnogo drugih prodavnica i sličnih mesta. To jest, u ulici koja je nekad bila trgovačka." Priseti se štropota točkova. "Ta ulica je kaldrmisana. Da li to pomaže?"
<BR>&nbsp;&nbsp;&nbsp;&nbsp;&nbsp;"Da. To je taj Njorka sa kojim moj gospodar razgovara, gospodine. Pogledajmo da li je kod kuće."
<BR>&nbsp;&nbsp;&nbsp;&nbsp;&nbsp;Lice monitora izblede; zameni ga Njorkina zgužvana postelja i činija puna nekakve kašaste, bedne hrane. Ubrzo se slika počela menjati: zahvatala je sve više u širinu, ali se i izobličavala, čudno zaokrugljivala. Svila vide i onu tešku drvenu stolicu sa koje je ispovedao Njorku i pored koje je klečao kad je Njorka ispovedao njega. Na neki način ga ohrabri saznanje da ta stolica još i sad stoji tamo.
<BR>&nbsp;&nbsp;&nbsp;&nbsp;&nbsp;"Bojim se da Njorka nije na raspolaganju, gospodine. Mogu li ostaviti liku, koji je moj kolega tamo, neku poruku?"
<BR>&nbsp;&nbsp;&nbsp;&nbsp;&nbsp;"Hm, da." Svila se protrlja po obrazu. "Zamoli kolegu, molim te, da kaže Njorki da veoma, veoma mnogo cenim njegovu pomoć i da će mi biti veliko zadovoljstvo, ako mi se ništa ne desi, da ispričam Mejteri Mermer kako je ljubazan bio. Takođe mu prenesi da mi je on dosad odredio samo jedno pohvalno delo, dok pokajništvo koje mi je namenio zahteva dva do tri - najmanje dva. Zamoli ga da mi javi koja bi trebalo biti ta preostala pohvalna dela." Tek sad, prekasno, Svila se priseti da je Njorka zatražio da se njegovo ime ne pominje onom zgodnom dečaku koji je govorio kroz Krvovo staklo. "E, sada, sine moj. Pominjao si svog gospodara. Ko je to?"
<BR>&nbsp;&nbsp;&nbsp;&nbsp;&nbsp;"Krv, gospodine. Vaš domaćin."
<BR>&nbsp;&nbsp;&nbsp;&nbsp;&nbsp;"A, tako. Jesam li ja, kojim slučajem, u Krvovim privatnim odajama sada?"
<BR>&nbsp;&nbsp;&nbsp;&nbsp;&nbsp;"Niste, gospodine. Ovo su odaje moje gospodarice."
<BR>&nbsp;&nbsp;&nbsp;&nbsp;&nbsp;"Hoćeš li ti reći Krvu kakvu sam ja poruku ostavio za - za čoveka koji stanuje u Orili?"
<BR>&nbsp;&nbsp;&nbsp;&nbsp;&nbsp;Monitor uozbiljeno klimnu glavom. "Naravno da hoću, gospodine, ako me pita."
<BR>&nbsp;&nbsp;&nbsp;&nbsp;&nbsp;"Vidim." Osećanje da je izneverio, koje se spustilo na Svilu, izazva mu mučninu u stomaku. "U tom slučaju takođe kaži Njorki, molim te, gde sam se nalazio kad sam pokušao da dobijem vezu s njim i upozori ga da se čuva."
<BR>&nbsp;&nbsp;&nbsp;&nbsp;&nbsp;"Hoću, gospodine. Da li će to biti sve?"
<BR>&nbsp;&nbsp;&nbsp;&nbsp;&nbsp;Svila se uhvatio šakama za glavu. "Da. I hvala ti. Ej, ne." Uspravio se. "Potrebno mi je skrovište, dobro skrovište, ali i oružje."
<BR>&nbsp;&nbsp;&nbsp;&nbsp;&nbsp;"Ako smem reći, gospodine", primeti monitor, "Vama je, više od ta dva, potreban dobar zavoj. S poštovanjem moram ukazati, gospodine, da sa Vas kaplje na naš tepih."
<BR>&nbsp;&nbsp;&nbsp;&nbsp;&nbsp;Svila podiže desnu ruku i vide da je to istina; krv je već procurila kroz traku crnog platna koju je pre nekoliko minuta iscepao iz tunike. Grimizna rečica poče mu curiti ka laktu.
<BR>&nbsp;&nbsp;&nbsp;&nbsp;&nbsp;"Zapazićete, gospodine, da ova soba ima, osim onih vrata kroz koja ste ušli, još dvoja vrata. Ona koja su sa Vaše leve strane vode u balneum. Verujem da se tamo nalazi medicinska zaliha moje gospodarice. Što se tiče..."
<BR>&nbsp;&nbsp;&nbsp;&nbsp;&nbsp;Svila je tako naglo ustao da je stoličica pala unazad. Projuri kroz leva vrata, ne čuvši ništa više.
<BR>&nbsp;&nbsp;&nbsp;&nbsp;&nbsp;Ovo kupatilo bilo je veće nego što je očekivao. U njemu je bila kada, izdubljena u žadu, više nego dovoljno velika i za onu golu boginju na vrhu stepeništa; WC je bio posebna, sledeća prostorija. Ormančić za lekarije bio je, zapravo, poprilično veliki; u njemu Svila nađe iznenađujuće obilje apotekarskih boca i bočica. U posudi od pečene zemlje, mast ljubičaste boje, koju Svila prepoznade; bio je to jedan popularan antiseptik. Do nje, namotaj gaze; zatim, jastučići od gaze, različitih veličina. Uze makazice i njima odmah preseče crni zavoj, krvlju natopljen; zatim preko zupčaste rane, koju mu je kljun beloglave ptice ostavio na podlaktici, namaza taj ljubičasti melem i iz drugog pokušaja priteže zavoj kojim će krvarenje stvarno zaustaviti. Razgledajući, tužno, upropašćenu tuniku, primeti da su ga kandže te ptice izgrebale i po prsima i trbuhu. Bilo je, maltene, prijatno prati te dugačke, krvave ogrebotine, i mazati ih melemom, i za to moći upotrebiti obe ruke.
<BR>&nbsp;&nbsp;&nbsp;&nbsp;&nbsp;Žućkasta pokorica počela se stvrdnjavati na njegovoj mantiji, na mestima koja su ostala ispljuvana. On opra celu mantiju u lavabou, najbolje što je mogao, pa je iscedi, izravna šakama koliko je bilo moguće i obuče. U ogledalu osmotri svoj izgled i zaključi da bi mogao proći kao da je sve u redu, ako bi ga neko osmotrio samo ovlašno, i to samo pri mutnom i slabom svetlu.
<BR>&nbsp;&nbsp;&nbsp;&nbsp;&nbsp;Vratio se u budoar. Preko zgrušane krvi na tepihu prosu izvesnu količinu praha koji je, po njegovoj oceni, morao biti puder za lice.
<BR>&nbsp;&nbsp;&nbsp;&nbsp;&nbsp;Monitor ga je gledao, neuznemiren. "Eto nečeg zaista zanimljivog, gospodine."
<BR>&nbsp;&nbsp;&nbsp;&nbsp;&nbsp;"Hvala." Svila zaklopi kutiju sa prahom i vrati je na stočić za oblačenje.
<BR>&nbsp;&nbsp;&nbsp;&nbsp;&nbsp;"Da li taj puder poseduje sposobnost čišćenja mrlja? Nisam znao."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Koliko je meni poznato, ne poseduje. To sam ja samo maskirao mrlju, da se posetioci ne uznemire."
<BR>&nbsp;&nbsp;&nbsp;&nbsp;&nbsp;"Veoma promućurno, gospodine."
<BR>&nbsp;&nbsp;&nbsp;&nbsp;&nbsp;Svila slegnu ramenima. "Ja kad bih mogao, uradio bih nešto bolje. Nego, kad sam ušao, ti si rekao da nisi bog. Mi smo imali jedno staklo u... palestri u koju sam povremeno odlazio."
<BR>&nbsp;&nbsp;&nbsp;&nbsp;&nbsp;"Da li biste želeli razgovarati sa nekim tamo, gospodine?"
<BR>&nbsp;&nbsp;&nbsp;&nbsp;&nbsp;"Ne sada. Međutim, imao sam povlasticu da se jednom poslužim tim staklom i tad mi je palo na um - mislim da smo svi to primetili, sećam se da smo i razgovarali o tome jedne večeri - da staklo izgleda u mnogo čemu isto kao Sveti prozor. Izuzimajući, dabome, veličinu; svaki Sveti prozor je osam sa osam lakata. Da li su ti poznati Sveti prozori?"
<BR>&nbsp;&nbsp;&nbsp;&nbsp;&nbsp;"Ne, gospodine."
<BR>&nbsp;&nbsp;&nbsp;&nbsp;&nbsp;Svila uspravi stoličicu i sede. "Postoji još jedna razlika. Sveti prozori nemaju monitore."
<BR>&nbsp;&nbsp;&nbsp;&nbsp;&nbsp;"To je šteta, gospodine."
<BR>&nbsp;&nbsp;&nbsp;&nbsp;&nbsp;"I te kakva." Svila se protrlja, sada sa samo dva prsta, po obrazu. "Onda treba da ti kažem da se u Svetim prozorima pojavljuju, s vremena na vreme, besmrtni bogovi."
<BR>&nbsp;&nbsp;&nbsp;&nbsp;&nbsp;"Ooo!"
<BR>&nbsp;&nbsp;&nbsp;&nbsp;&nbsp;"Da, sine moj. Ja lično nisam nikad nijednog video, a većina ljudi, naročito oni koji nisu auguri niti sibile, ne dobije nikad priliku da ih vidi. Neki čuju glas boga, ali vide samo kovitlac boja."
<BR>&nbsp;&nbsp;&nbsp;&nbsp;&nbsp;Lice monitora najednom postade crveno kao cigla. "Ovako, gospodine?"
<BR>&nbsp;&nbsp;&nbsp;&nbsp;&nbsp;"Ne. Ma, ni približno tako. Hteo sam reći da, koliko ja shvatam, ljudi koji mogu videti bogove prvo ugledaju jedan vrtlog od raznih boja. Dakle: teofanija počinje, vide se boje. Onda se pojavi bog. Na kraju, kad bog nestaje, opet se zakovitlaju boje. Sve ovo je potanko opisao Kadis Odani, pre gotovo dva veka. Taj je živeo dugo i video teofanije Ehidne, Tartarosa i Scile, a zatim i Pesa. Za boje, koje su se pojavljivale, smislio je naziv: božje boje."
<BR>&nbsp;&nbsp;&nbsp;&nbsp;&nbsp;"Očaravajuće, gospodine. Bojim se, međutim, da to nema mnogo veze sa mnom. Mogu li Vam pokazati čime se ja bavim, gospodine? Ili, bolje rečeno, čime se bavim najčešće. Obratite pažnju."
<BR>&nbsp;&nbsp;&nbsp;&nbsp;&nbsp;Lebdeće lice nestade. Namesto njega, pojavi se slika jednog izuzetno zgodnog čoveka u crnom. Mantija tog čoveka bila je pocepana, a ispod pocepanog mesta na jednom rukavu belela se gaza; ipak, Svila nije prepoznao u tom čoveku sebe, sve dok se nije pomakao i video da taj čovek čini isti takav pokret.
<BR>&nbsp;&nbsp;&nbsp;&nbsp;&nbsp;"Da li je to...?" Nagnuo se bliže. "Ne. Ali..."
<BR>&nbsp;&nbsp;&nbsp;&nbsp;&nbsp;"Hvala Vam, gospodine", reče njegova slika i nakloni se. "To je tek prvi pokušaj, mada, rekao bih, prilično uspešan. Idući put ću ja to bolje."
<BR>&nbsp;&nbsp;&nbsp;&nbsp;&nbsp;"Skloni to, molim te. I veruj mi da sam i ovako već suviše sklon taštini."
<BR>&nbsp;&nbsp;&nbsp;&nbsp;&nbsp;"Kako Vi želite, gospodine", odgovori njegova slika. "Nisam nameravao da ispoljim nikakvo nepoštovanje, nego samo da vam pokažem na koji način najčešće služim svojoj gospodarici. Želite li možda da gledate nju, a ne sebe? Lako mogu pokazati jednu njenu staru sliku."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Misliš, kako ona nije izgledala? Vrati se, molim te, svom normalnom izgledu."
<BR>&nbsp;&nbsp;&nbsp;&nbsp;&nbsp;"Kako Vam drago, ser." U staklu, Svilino lice izgubi plave oči i smeđe obraze, vrat i ramena nestadoše, a crte lica postadoše ravnije i grublje.
<BR>&nbsp;&nbsp;&nbsp;&nbsp;&nbsp;"Govorili smo o bogovima. Nema sumnje da sam ti pričao uglavnom stvari koje ti odavno znaš."
<BR>&nbsp;&nbsp;&nbsp;&nbsp;&nbsp;"Ne, gospodine. Ja o bogovima vrlo malo znam, gospodine. Preporučio bih Vam da se posavetujete sa nekim augurom."
<BR>&nbsp;&nbsp;&nbsp;&nbsp;&nbsp;"Onda razgovarajmo o monitorima, sine moj. Sigurno znaš više o njima, nego što je većini naroda poznato. Jer, i sam si monitor."
<BR>&nbsp;&nbsp;&nbsp;&nbsp;&nbsp;"Moj posao je moja radost, gospodine."
<BR>&nbsp;&nbsp;&nbsp;&nbsp;&nbsp;"Onda obojica imamo sreće. Kad sam bio kod... u kući jednog mog poznanika, koji ima staklo kao što je ovo, on je pljesnuo šakama da bi dozvao monitor. Da li je to uobičajeni postupak?"
<BR>&nbsp;&nbsp;&nbsp;&nbsp;&nbsp;"Pljesak šakama ili kuckanje po staklu, gospodine. Svi mi, monitori, mnogo više volimo ono prvo, ako mi neće biti zamereno što to kažem."
<BR>&nbsp;&nbsp;&nbsp;&nbsp;&nbsp;"A-ha." Svila klimnu glavom, sam sebi. "Nema nikakvih drugih načina?"
<BR>&nbsp;&nbsp;&nbsp;&nbsp;&nbsp;"Mi se, zapravo, pojavimo posle svakog jakog zvuka, gospodine, da bismo utvrdili da li je sve u redu. Ako bi, na primer, izbio požar, ja bih obavestio mog gospodara ili njegovog kućepazitelja i upozorio njegove goste."
<BR>&nbsp;&nbsp;&nbsp;&nbsp;&nbsp;"Ali, s vremena na vreme, svakako zaviriš u ovu sobu iako te niko nije pozvao, pa i ako nije bilo nikakvih jakih zvukova. Tačno?"
<BR>&nbsp;&nbsp;&nbsp;&nbsp;&nbsp;"Pogrešno, gospodine."
<BR>&nbsp;&nbsp;&nbsp;&nbsp;&nbsp;"Ne zaviriš ponekad naprosto da bi se uverio da je sve u redu?"
<BR>&nbsp;&nbsp;&nbsp;&nbsp;&nbsp;"Ne, gospodine. Siguran sam da bi moja gospodarica smatrala da je to ugrožavanje njene privatnosti."
<BR>&nbsp;&nbsp;&nbsp;&nbsp;&nbsp;"Kad sam ja ušao u ovu sobu, nisam načinio nijedan zvuk koji bi se mogao nazvati jakim, ili, bar, ne pamtim da jesam. Svakako nisam pljeskao rukama niti kuckao po staklu; pa ipak, ti si se pojavio. Zavrtele su se boje, onda je na staklu iskrslo tvoje lice. Ubrzo posle toga rekao si mi da nisi bog."
<BR>&nbsp;&nbsp;&nbsp;&nbsp;&nbsp;"Zatvorili ste vrata, gospodine."
<BR>&nbsp;&nbsp;&nbsp;&nbsp;&nbsp;"Ali baš polako", reče Svila. "Nisam hteo da uznemirim tvoju gazdaricu."
<BR>&nbsp;&nbsp;&nbsp;&nbsp;&nbsp;"Veoma obzirno, gospodine."
<BR>&nbsp;&nbsp;&nbsp;&nbsp;&nbsp;"Pa ipak te je dozvao taj zvuk, kad sam zatvorio vrata? Ja bih onda rekao da tebe dozove svaki, pa i najtiši zvuk."
<BR>&nbsp;&nbsp;&nbsp;&nbsp;&nbsp;"Zaista ne mogu reći šta me je dozvalo, gospodine."
<BR>&nbsp;&nbsp;&nbsp;&nbsp;&nbsp;"To ti je sugestivan izbor reči, sine moj."
<BR>&nbsp;&nbsp;&nbsp;&nbsp;&nbsp;"Priznajem da to može biti, gospodine." Lice monitora kao da je klimnulo. "Pošto je takav slučaj, možda mogu dati jedan dopunski predlog? Naime, trebalo bi da napustite ovu liniju istraživanja. Ona neće ničim nagraditi Vašu istrajnost, gospodine. Pre ulaska u balneum, pitali ste o oružju, gospodine, i o mestima za skrivanje. Jedan od ovih ormana bi mogao poslužiti kao skrovište."
<BR>&nbsp;&nbsp;&nbsp;&nbsp;&nbsp;"Hvala." Svila pogleda u najbliži orman, ali taj je bio sav nakrcan gusto zbijenim bundama i kućnim haljinama.
<BR>&nbsp;&nbsp;&nbsp;&nbsp;&nbsp;"Što se tiče oružja, gospodine", nastavi monitor, "možete naći jedno upotrebljivo oružje u mojoj najnižoj levoj ladici, ispod čarapa."
<BR>&nbsp;&nbsp;&nbsp;&nbsp;&nbsp;"Upotrebljivije od ovog, nadam se." Svila zatvori orman.
<BR>&nbsp;&nbsp;&nbsp;&nbsp;&nbsp;"Stvarno mi je žao, ser. Izgleda da su se u poslednje vreme dogodile mnoge kupovine sa kojima ja nisam upoznat."
<BR>&nbsp;&nbsp;&nbsp;&nbsp;&nbsp;Svila ga, maltene, nije ni čuo - iz hodnika su dopirali ljutiti i uzbuđeni glasovi. On otvori vrata gostinske sobe i ostade osluškujući, sve dok ne iščezoše u daljini. Ruka mu je bila na staklenoj kuki za zatvaranje budoarskih vrata iznutra. Bio je oštro svestan gruvanja svog srca.
<BR>&nbsp;&nbsp;&nbsp;&nbsp;&nbsp;"Odlazite li, gospodine?"
<BR>&nbsp;&nbsp;&nbsp;&nbsp;&nbsp;"Mislim da si rekao: leva ladica."
<BR>&nbsp;&nbsp;&nbsp;&nbsp;&nbsp;"Da, gospodine. Najniža od onih koje su Vama s leve strane. Moja gospodarica tamo drži mali iglični pištolj, ili bi tačnije bilo da kažem da ga je donedavno tamo čuvala. Moguće je, međutim..."
<BR>&nbsp;&nbsp;&nbsp;&nbsp;&nbsp;Svila je već izvukao tu ladicu, žestokim trzajem. Njegovi prsti, pipajući ispod hrpe koja kao da se sastojala od najmanje stotinu pari ženskih hula-hopki, naiđoše ne na jedan, nego na dva metalna predmeta.
<BR>&nbsp;&nbsp;&nbsp;&nbsp;&nbsp;"Moja gospodarica je ponekad nesmotrena u pogledu bezbednosne kočnice, gospodine. Možda bi dobro bilo da vi pripazite na to, dok se ne uverite da je oružje propisno zakočeno."
<BR>&nbsp;&nbsp;&nbsp;&nbsp;&nbsp;"Ma ja ne znam ni šta je kočnica", progunđa Svila, obazrivo izvlačeći prvi predmet.
<BR>&nbsp;&nbsp;&nbsp;&nbsp;&nbsp;Bio je to iglični pištolj - tako malen da je mogao ceo lako stati na njegov dlan - obložen zlatom, sa mnogo finih, ugraviranih šara; leva i desna strana drške bejahu od slonovače, sa ugrađenim zlatnim zumbulima. U podnožju zadnjeg nišana, minijaturna čaplja osmatrala je zlatnu baru, tragajući za ribom. Za trenutak je i Svila znao šta je prava smirenost; bio je izgubljen u besprekornom majstorstvu koje je neštedimice uloženo u svaku površinu. Nijedan obožavani predmet u njegovom mantejonu nije bio ni upola tako fini.
<BR>&nbsp;&nbsp;&nbsp;&nbsp;&nbsp;"Ako bi to sad opalilo, moglo bi uništiti moje staklo, gospodine."
<BR>&nbsp;&nbsp;&nbsp;&nbsp;&nbsp;Svila odsutno klimnu glavom. "Viđao sam iglične pištolje - štaviše, noćas sam video dva - koji bi mogli pojesti ovu stvarčicu."
<BR>&nbsp;&nbsp;&nbsp;&nbsp;&nbsp;"Vi ste me obavestili da vam bezbednosna kočnica nije dobro poznata, gospodine. Primetićete, sa obe strane igličara koji Vam je u ruci, po jedno malo pokretno ispupčenje. Podignuto, ono će sprečiti da igličar opali."
<BR>&nbsp;&nbsp;&nbsp;&nbsp;&nbsp;"Ovo", reče Svila. Ta dva majušna ispupčenja bila su ukrašena po jednim zumbulom, ali znatno manjim od onih na levoj i na desnoj površini drške; bili su to cvetići savršeni, ali gotovo mikroskopski mali. On pogura jednu izbočinu nadole; druga sama pođe, jednako. "Hoće li opaliti sada?"
<BR>&nbsp;&nbsp;&nbsp;&nbsp;&nbsp;"Verujem da hoće, gospodine. Molim ne usmeravajte ga prema mom staklu. Stakla su sada nenadoknadiva, gospodine, jer je veština njihove izrade ostala za nama, napustili smo je kad..."
<BR>&nbsp;&nbsp;&nbsp;&nbsp;&nbsp;"Svejedno, u velikom sam iskušenju."
<BR>&nbsp;&nbsp;&nbsp;&nbsp;&nbsp;"U slučaju uništenja ovog stakla, ne bih bio u mogućnosti da prenesem Vašu poruku Njorki, gospodine."
<BR>&nbsp;&nbsp;&nbsp;&nbsp;&nbsp;"U tom slučaju, ona ne bi ni bila potrebna. Ova glatka poluga unutar prstenastog dela je obarač, pretpostavljam."
<BR>&nbsp;&nbsp;&nbsp;&nbsp;&nbsp;"Verujem da je tako, gospodine."
<BR>&nbsp;&nbsp;&nbsp;&nbsp;&nbsp;Svila uperi pištolj-igličar ka ormanu za garderobu i povuče okidač. Začu se oštar prasak, kao kad dečiji bič pucne. "To kao da nije delovalo."
<BR>&nbsp;&nbsp;&nbsp;&nbsp;&nbsp;"Orman za garderobu moje gospodarice nije živo biće, gospodine."
<BR>&nbsp;&nbsp;&nbsp;&nbsp;&nbsp;"A nisam ni mislio da jeste, sine moj." Svila se sagnu da razgleda vrata ormana; na jednoj od uglačanih ploča pojavila se rupica jedva nešto veća od prečnika ljudske vlasi. On opet otvori vrata. Neke, ali ne sve, haljine koje su se našle u istoj liniji sa tom rupicom bile su sada poderane, kao da je kroz njih projurio nekakav tupi bodež, uzaniji od njegovog malog prsta.
<BR>&nbsp;&nbsp;&nbsp;&nbsp;&nbsp;"Trebalo bi da ovo upotrebim na tebi, znaš, sine moj", reče on, "radi Njorkine bezbednosti. Ti si samo mašina, kao tabla koja pokazuje rezultate na našem igralištu."
<BR>&nbsp;&nbsp;&nbsp;&nbsp;&nbsp;"Mašina jesam, ali nisam samo mašina, gospodine."
<BR>&nbsp;&nbsp;&nbsp;&nbsp;&nbsp;Klimnuvši glavom, pretežno samome sebi, Svila podiže bezbednosnu kočnicu i strpa mali igličar u svoj džep.
<BR>&nbsp;&nbsp;&nbsp;&nbsp;&nbsp;Drugi predmet skriven ispod hula-hopki imao je oblik slova T. Drška je bila valjkasta, neobično hrapava; imala je samo jedno ispupčenje, glatko, ispod poprečne šipke; a ta šipka bila je uglačana i blago povijena krajevima prema napred. Čitav taj predmet davao je osećaj, kao što reptili često čine, da je neprirodno hladan. Svila, uz nešto truda, ispetlja predmet ispod čarapa i poče ga razgledati radoznalo.
<BR>&nbsp;&nbsp;&nbsp;&nbsp;&nbsp;"Da li bi bilo podesno da se ja sad povučem, gospodine?"
<BR>&nbsp;&nbsp;&nbsp;&nbsp;&nbsp;Svila odmahnu glavom. "Šta je ovo?"
<BR>&nbsp;&nbsp;&nbsp;&nbsp;&nbsp;"Ne znam, gospodine."
<BR>&nbsp;&nbsp;&nbsp;&nbsp;&nbsp;On pogleda suženim očima u monitorovo lice. "Možeš li ti lagati, pod izuzetnim pritiskom, sine moj? Kazati neistinu? Poznajem, i to dobro, jednu hemkinju; ona je sposobna da laže, ili bar tvrdi da je sposobna."
<BR>&nbsp;&nbsp;&nbsp;&nbsp;&nbsp;"Ne, gospodine."
<BR>&nbsp;&nbsp;&nbsp;&nbsp;&nbsp;"I opet nisam nimalo pametniji."
<BR>&nbsp;&nbsp;&nbsp;&nbsp;&nbsp;"Pretpostavljam da niste, gospodine."
<BR>&nbsp;&nbsp;&nbsp;&nbsp;&nbsp;"Ali mislim da ipak znam šta je ovo, vidiš." Svila podiže uglačano-sjajni srebrnasti predmet da ga monitor bolje vidi. "Cenio bih ako bi ti potvrdio istinitost i dao mi neka uputstva za upotrebu."
<BR>&nbsp;&nbsp;&nbsp;&nbsp;&nbsp;"Bojim se da Vam ne mogu biti od pomoći, gospodine, mada ću rado saslušati Vaša mišljenja."
<BR>&nbsp;&nbsp;&nbsp;&nbsp;&nbsp;"Mislim da je to azof. Nikad ga ranije nisam video, ali pričali smo o azofima kad sam bio dečko. Jednog leta, svi smo napravili sebi drvene mačeve. Ponekad smo se 'pravili' da su nam to azofi."
<BR>&nbsp;&nbsp;&nbsp;&nbsp;&nbsp;"Baš ljupko, gospodine."
<BR>&nbsp;&nbsp;&nbsp;&nbsp;&nbsp;"Pa i nije baš", progunđa Svila, osmatrajući blistavi dragulj na donjem, zaokrugljenom, 'jabučastom' delu drške azofa. "Bili smo krvožedni kao gomila malih tigrova. Šta je u tome tako ljupko? Nego, vidi, smatra se da je azof pod kontrolom nečega što se zove demon. Ako ne znaš ništa o azofima, onda verovatno ne znaš ni o tome."
<BR>&nbsp;&nbsp;&nbsp;&nbsp;&nbsp;"Ne, gospodine." Plutajuće lice monitora sada odmahnu u levu i desnu stranu, otkrivajući da iza njega ne postoji nikakva glava. "Ako se želite sakriti, gospodine, nije li najbolje da to učinite odmah? Kućepazitelj moga gospodara, zajedno sa nekim stražarima, pretražuje apartmane na ovom spratu."
<BR>&nbsp;&nbsp;&nbsp;&nbsp;&nbsp;"Otkud ti to znaš?" upita Svila oštro.
<BR>&nbsp;&nbsp;&nbsp;&nbsp;&nbsp;"Posmatrao sam ih. Imam ja stakla u još nekim apartmanima, gospodine."
<BR>&nbsp;&nbsp;&nbsp;&nbsp;&nbsp;"Počeli su od severnog kraja hodnika?"
<BR>&nbsp;&nbsp;&nbsp;&nbsp;&nbsp;"Da, gospodine. To je sasvim tačno."
<BR>&nbsp;&nbsp;&nbsp;&nbsp;&nbsp;Svila ustade. "Onda se moram sakriti ovde, dovoljno dobro da me oni ne primete, a kad odu, moram preći u severno krilo."
<BR>&nbsp;&nbsp;&nbsp;&nbsp;&nbsp;"Niste pregledali drugi orman, gospodine."
<BR>&nbsp;&nbsp;&nbsp;&nbsp;&nbsp;"I ne nameravam. Koliko još ima nepretraženih stanova između nas?"
<BR>&nbsp;&nbsp;&nbsp;&nbsp;&nbsp;"Tri, gospodine."
<BR>&nbsp;&nbsp;&nbsp;&nbsp;&nbsp;"Onda imam još nešto malo vremena." Svila osmotri azof. "Kad sam pravio mač, ostavio sam jedan ekser da viri, ali sam ga onda savio. To je bio moj demon. Okrenem ga ka sebi, sečivo nestane. okrenem ga od sebe, i gle, eto sečiva."
<BR>&nbsp;&nbsp;&nbsp;&nbsp;&nbsp;"Sumnjam, gospodine..."
<BR>&nbsp;&nbsp;&nbsp;&nbsp;&nbsp;"Nemoj tako siguran biti, sine moj. To je možda bilo zasnovano na nekom istinitom, ili navodno istinitom, podatku koji je dopro do mene. Ili sam možda oponašao nekog drugog dečka koji je načuo korisnu činjenicu. Mislim, činjenicu koja bi mi sad koristila."
<BR>&nbsp;&nbsp;&nbsp;&nbsp;&nbsp;Gruba drška slova T bila je, očigledno, drška mača; poprečna šipka bila je rukobran - stajala je tu da korisnikova šaka ne bi došla u dodir sa sečivom. Svila pokuša da okrene dragi kamen u jabuci drške, ali ovaj je bio tako ugrađen da se nije mogao ni pomaći.
<BR>&nbsp;&nbsp;&nbsp;&nbsp;&nbsp;Onaj 'demon' od savijenog eksera u njegovom drvenom maču bio je zapravo jedan od onih kojim je on prikucao rukobran; toga se jasno sećao. Na ovoj drški, neposredno iza korena jedne polovine rukobrana, nalazio se jedan nebrušen grimizni dragulj; Svila se nejasno sećao da je negde čuo naziv 'krvomant' za neki takav dragulj. Bio je tako ravan i gladak da se ne bi mogao obrnuti. Svila uhvati azof kao nekada svoj drveni mač i palcem pritisnu taj crveni dragulj.
<BR>&nbsp;&nbsp;&nbsp;&nbsp;&nbsp;Stvarnost se razdvoji. Između dvaju polovina pojavi se nešto drugo, kao kad vodena struja raspoluti mirnu baricu. Gips poče da pada, pušeći se, sa zida na drugom kraju sobe; ispod se ukazaše drvene letvice, koje se pri sledećem pokretu njegove ruke rasprsnuše, pretvarajući se u pljusak sitnih cepki.
<BR>&nbsp;&nbsp;&nbsp;&nbsp;&nbsp;On i nehotice pusti demona; sečivo azofa iščeze.
<BR>&nbsp;&nbsp;&nbsp;&nbsp;&nbsp;"Zamolio bih da budete pažljiviji s tim, gospodine."
<BR>&nbsp;&nbsp;&nbsp;&nbsp;&nbsp;"Hoću." Svila ugura azof pod namotaj konopca koji mu je bio pritegnut oko struka.
<BR>&nbsp;&nbsp;&nbsp;&nbsp;&nbsp;"Ako bi se ta stvar sada uključila slučajno, gospodine, posledice bi mogle biti katastrofalne i za Vas, i za druge."
<BR>&nbsp;&nbsp;&nbsp;&nbsp;&nbsp;"Demon mora biti pritisnut tako da utone pod površinu drške, rekao bih. To, valjda, teško može da se desi slučajno."
<BR>&nbsp;&nbsp;&nbsp;&nbsp;&nbsp;"Duboko se nadam da je tako, gospodine."
<BR>&nbsp;&nbsp;&nbsp;&nbsp;&nbsp;"Ne znaš odakle tvojoj gospodarici ovakvo naoružanje?"
<BR>&nbsp;&nbsp;&nbsp;&nbsp;&nbsp;"Nisam ni znao da ga ima, gospodine."
<BR>&nbsp;&nbsp;&nbsp;&nbsp;&nbsp;"Mora biti da vredi koliko cela ova vila. Možda i više. Ne verujem da ima deset ovakvih u našem gradu." Okrete se ka garderobi i odabra jednu zimsku kućnu haljinu od mekane vune.
<BR>&nbsp;&nbsp;&nbsp;&nbsp;&nbsp;"Izišli su iz apartmana koji su pretraživali do sada, gospodine. Upravo ulaze u sledeći."
<BR>&nbsp;&nbsp;&nbsp;&nbsp;&nbsp;"Hvala. Ti ćeš se udaljiti kad ti budem kazao?"
<BR>&nbsp;&nbsp;&nbsp;&nbsp;&nbsp;"Svakako, gospodine."
<BR>&nbsp;&nbsp;&nbsp;&nbsp;&nbsp;"Trebalo bi da ti uništim to staklo." Svila je zurio u monitora, jedan sekund. "U iskušenju sam da to učinim. Ali, ako je neki bog zaista dolazio u posetu, u trenutku kad sam ja naišao..." On slegnu ramenima. "Dakle, samo ću ti kazati da odeš; onda ću pokriti tvoje staklo ovom haljinom. Možda ga oni neće primetiti. Da li su postavljali pitanja staklima u ostalim apartmanima?"
<BR>&nbsp;&nbsp;&nbsp;&nbsp;&nbsp;"Jesu, gospodine. Naš kućepazitelj me je pozvao na svako od njih. On lično predvodi tragače, gospodine."
<BR>&nbsp;&nbsp;&nbsp;&nbsp;&nbsp;"To je bilo dok si razgovarao sa mnom? Nisam znao da to možeš."
<BR>&nbsp;&nbsp;&nbsp;&nbsp;&nbsp;"Mogu, gospodine. Treba na najbolji način iskorišćavati zastoje u razgovoru, pauze, i tome slično. Radi se tu pretežno o dobrom raspoređivanju postojeće sposobnosti, gospodine."
<BR>&nbsp;&nbsp;&nbsp;&nbsp;&nbsp;"Ali nisi im rekao gde sam. Očigledno nisi. Zašto?"
<BR>&nbsp;&nbsp;&nbsp;&nbsp;&nbsp;"Nije me pitao, gospodine. Kad god su ulazili u neki apartman, on me je pitao da li je prisutno neko strano lice."
<BR>&nbsp;&nbsp;&nbsp;&nbsp;&nbsp;"A ti si odgovarao da nije?"
<BR>&nbsp;&nbsp;&nbsp;&nbsp;&nbsp;"Ne, gospodine. Bio sam prinuđen da objašnjavam da ja to ne mogu pouzdano znati, zato što nisam stalno prisutan."
<BR>&nbsp;&nbsp;&nbsp;&nbsp;&nbsp;"Krvov kućepazitelj - je li to mladi čovek po imanu Mošus?"
<BR>&nbsp;&nbsp;&nbsp;&nbsp;&nbsp;"Da, gospodine. Njegova uputstva imaju prednost u odnosu na ma čija, osim gospodarevih."
<BR>&nbsp;&nbsp;&nbsp;&nbsp;&nbsp;"Aha. Ali čini se da te Mošus ne razume mnogo bolje nego ja."
<BR>&nbsp;&nbsp;&nbsp;&nbsp;&nbsp;"Možda i lošije, gospodine."
<BR>&nbsp;&nbsp;&nbsp;&nbsp;&nbsp;Svila klimnu glavom, samome sebi. "Kad ti odeš, ja ću možda ostati u ovom stanu. Opet, mogao bih i otići, čim ti više ne budeš tu da pratiš moje postupke. Da li si ovo razumeo?"
<BR>&nbsp;&nbsp;&nbsp;&nbsp;&nbsp;"Da, gospodine. Vaše buduće mesto boravka biće neizvesno."
<BR>&nbsp;&nbsp;&nbsp;&nbsp;&nbsp;"E, dobro. Sad, odmah da si nestao. Idi, tamo gde ti odlaziš, gde god to bilo." Svila nabaci haljinu preko stakla i namesti je kao draperiju, nastojeći da postigne potpuno pokrivanje, ali i utisak slučajnosti i nasumičnosti. Onda otvori desna vrata.
<BR>&nbsp;&nbsp;&nbsp;&nbsp;&nbsp;Za vreme sledećeg otkucaja srca verovao je da u velikoj, polumračnoj spavaćoj sobi ispred njega nema nikog; onda ga slabo ječanje sa ogromnog kreveta na sredini sobe uveri da nije tako.
<BR>&nbsp;&nbsp;&nbsp;&nbsp;&nbsp;U postelji se jedna žena uvijala, cvileći glasno, iz dubine svoje potrebe. Čim se nagnuo nad nju, nešto u njemu posegnu ka njoj; i bez ikakvog dodira, on oseti ustreptalost dodira. Kosa joj bejaše crna kao krilo noćnog vrana i jednako sjajna. Crte njenog lica, koliko ih je mogao oceniti pri slaboj svetlosti, izvrsne. Zastenjala je tiho, kao da zna da on sada gleda dole, na nju; okrenula je glavu i poljubila jastuk, ne budeći se.
<BR>&nbsp;&nbsp;&nbsp;&nbsp;&nbsp;Iza budoara, otvoriše se vrata gostinske sobe.
<BR>&nbsp;&nbsp;&nbsp;&nbsp;&nbsp;Svila strže sa sebe mantiju i slamni šešir, izmigolji se iz pocepane tunike, ritnu sva tri pod veliki krevet, i uskoči pod pokrivač, ne skidajući ni cipele ni ma šta drugo. Upravo kad je prevlačio preko sebe zlatastim vezom ukrašeni rub jorgana, začu otvaranje onih vrata kroz koja je ušao u budoar.
<BR>&nbsp;&nbsp;&nbsp;&nbsp;&nbsp;Neko razgovetno reče: "Ovde nema ništa."
<BR>&nbsp;&nbsp;&nbsp;&nbsp;&nbsp;Do tad je njegov palac već pronašao sigurnosnu kočnicu. On se diže u sedeći položaj i nanišani ravno napred; tragači su upravo ulazili u spavaću sobu.
<BR>&nbsp;&nbsp;&nbsp;&nbsp;&nbsp;"Stoj!" povika on i opali. Čistom, izvanrednom srećom igla pogodi i razbi visoku vazu desno od vrata. Pucanj podstače svetiljke u spavaćoj sobi da zablistaju najvećom snagom.
<BR>&nbsp;&nbsp;&nbsp;&nbsp;&nbsp;Prvi od oklopnih gardista zastade. Njegov pištolj za 'debele' metke bio je uperen ne baš prema Svili. Crnokosa žena se naglo diže u sedeći položaj; njene blago zakošene oči bile su veoma raširene.
<BR>&nbsp;&nbsp;&nbsp;&nbsp;&nbsp;Ne gledajući ka njoj, Svila promuklo reče: "Spavaj ti, Zumbulo. Ovo nema nikakve veze s tobom." Njen dah, blago naparfimisan, milovao mu je golo rame, predivno topao.
<BR>&nbsp;&nbsp;&nbsp;&nbsp;&nbsp;"Izvinjavam se, gospodine komisionare", poče stražar, nesigurno. "Ovaj, Patera..."
<BR>&nbsp;&nbsp;&nbsp;&nbsp;&nbsp;Svila se doseti, prekasno, da mu je na glavi ostala ona stara poluloptasta kapa opervažena plavim, koja je nekada pripadala Pateri Štuki. Hitro je skide. "Ovo je neoprostivo. Neoprostivo! Kazaću Krvu. Ispadaj napolje!" Glas mu je bio utanjen, mnogo utanjen, i još se uzvijao, ka histeriji; stražar je sigurno već osetio koliko se on plaši. U očajanju, Svila preteći mahnu malenim igličarom.
<BR>&nbsp;&nbsp;&nbsp;&nbsp;&nbsp;"Nismo znali..." Gardista spusti pištolj i uzmače jedan korak; zato se sudari sa Mošusom, momčićem krhkog izgleda, koji je za njim stupio u budoar. "Mislili smo da su svi... gotovo svi i jesu otišli."
<BR>&nbsp;&nbsp;&nbsp;&nbsp;&nbsp;Svila ga prekide. "Napolje! Nisi me video."
<BR>&nbsp;&nbsp;&nbsp;&nbsp;&nbsp;To je bilo (zaključi on, čim su mu reči izletele) najgore što se moglo reći, jer ga je Mošus svakako video, pre samo nekoliko sati. Na trenutak je bio siguran da će Mošus sada skočiti na tu činjenicu kao grabljivica na plen.
<BR>&nbsp;&nbsp;&nbsp;&nbsp;&nbsp;Mošus to ne učini. Umesto toga, on gurnu i na taj način ućutka mucavog stražara, i reče: "Trebo si da zaključaš ulazna vrata. Hajd sad, i ne žuri nikud." Okrete se na peti. Stražar tiho zatvori vrata za njima.
<BR>&nbsp;&nbsp;&nbsp;&nbsp;&nbsp;Sav drhteći, Svila sačeka da čuje i zatvaranje ulaznih vrata apartmana. Onda nogama zbaci sa sebe raskošne pokrivače i ustade iz kreveta. Usta su mu bila spečena od suvoće, kolena lišena snage.
<BR>&nbsp;&nbsp;&nbsp;&nbsp;&nbsp;"A ja?" reče žena. Dok je to govorila, odgurnula je sa sebe jorgan i crveni svileni čaršav, pokazujući divno zaobljene dojke i uzani struk.
<BR>&nbsp;&nbsp;&nbsp;&nbsp;&nbsp;Svili zastade dah. On istog trena skloni pogled. "Pa dobro, šta s tobom? Hoćeš da te ubijem ovim?"
<BR>&nbsp;&nbsp;&nbsp;&nbsp;&nbsp;Osmehnula se i raširila ruke. "Ako je to jedino što možeš da mi uradiš, onda, hajde, pucaj." Pošto Svila ne reče ništa, ona nastavi. "Ali bih volela da mi oči budu otvorene, ako nemaš ništa protiv. Volim da vidim kad izleće ka meni." Osmeh se veoma raširi. "Uradi mi to brzo, ali da traje. I da bude dobro."
<BR>&nbsp;&nbsp;&nbsp;&nbsp;&nbsp;Oboje su govorili tiho; zbog toga svetla više nisu bila drečavo jaka. Svila ritnu krevet, da ih pojača. "Mislim da su ti dali neku vrstu ljubavnog napitka. Ujutro ćeš se osećati sasvim drugačije." Podiže bezbednosnu kočnicu i ubaci igličar opet u džep.
<BR>&nbsp;&nbsp;&nbsp;&nbsp;&nbsp;"Ništa meni nisu dali." Žena u postelji liznu usne, motreći kakva će njegova reakcija biti. "Uzela sam, ja sama, to što ti nazivaš ljubavnim napitkom, pre nego što su prvi od njih došli ovamo."
<BR>&nbsp;&nbsp;&nbsp;&nbsp;&nbsp;"Rđu?" Svila je sad bio na kolenima pored kreveta; pipao je, tražeći odeću koju je ispod njega ritnuo. Strah se već, znatnim delom, istočio iz njega; osećao je ogromnu zahvalnost zbog toga. Sfiksa srca lavljega još i sad je na njegovoj strani - ništa ne bi moglo biti pouzdanija činjenica od te.
<BR>&nbsp;&nbsp;&nbsp;&nbsp;&nbsp;"Ne." Podsmešljivo. "Rđa ne deluje tako. Pa je l' ti ništa ne znaš? Da sam bila na rđi, svrbelo bi me da ih sve pobijem, što sam možda baš i mogla. Ovo zovu 'prosjački koren'. Od njega, užasno masiranje postaje istinsko zadovoljstvo."
<BR>&nbsp;&nbsp;&nbsp;&nbsp;&nbsp;"Vidim." On izvuče upropašćenu tuniku i drugu po kvalitetu mantiju; lice mu se trznu od nelagodnosti kad vide na šta liče.
<BR>&nbsp;&nbsp;&nbsp;&nbsp;&nbsp;"Oš ti dam malo? Imam još dosta, a dovoljno je samo kolko uštineš između dva prsta." Ona prebaci noge, zapanjujuće dugačke, preko ivice kreveta. "Mnogo je skuplje od rđe, a teže se i nalazi, al ja sam nešto raspoložena da rado dajem, sada. Takva sam obično, videćeš." Uputi Svili jedan osmeh iskosa - takav da njemu srce poskoči u grudima.
<BR>&nbsp;&nbsp;&nbsp;&nbsp;&nbsp;On ustade i izmače se jedan korak.
<BR>&nbsp;&nbsp;&nbsp;&nbsp;&nbsp;"Zovu ga prosjački koren zato što od njega počinješ da moljakaš kao prosjak. Evo ja te sad molim, preklinjem, čuj me samo. Dođi. Dopašće ti se."
<BR>&nbsp;&nbsp;&nbsp;&nbsp;&nbsp;Svila odmahnu glavom.
<BR>&nbsp;&nbsp;&nbsp;&nbsp;&nbsp;"Dođi, sedi pored mene." Potapša nagužvani čaršav. "Ništa više ne tražim, bar ne za sad. Ej, bio si u krevetu sa mnom pre neki minut."
<BR>&nbsp;&nbsp;&nbsp;&nbsp;&nbsp;On pokuša da navuče tuniku preko glave, ali ne uspe. U tom pokušaju otkri da je i najmanji pokret njegove desne ruke bolan.
<BR>&nbsp;&nbsp;&nbsp;&nbsp;&nbsp;"Ti si taj koga pokušavaju da pronađu, a? Zar ti nije drago što nisam ništa rekla? Trebalo bi da bude. Jer Mošus ume da bude strašno zao. Zar ne želiš da ti pomognem oko toga?"
<BR>&nbsp;&nbsp;&nbsp;&nbsp;&nbsp;"Ne pokušavaj." On uzmače još jedan korak.
<BR>&nbsp;&nbsp;&nbsp;&nbsp;&nbsp;Ona kliznu sa kreveta i dohvati njegovu mantiju. Bila je sasvim naga; Svila sklopi oči i okrete se od nje.
<BR>&nbsp;&nbsp;&nbsp;&nbsp;&nbsp;Zakikotala se i time ga najednom podsetila na Gljivu, ludakinju. "Ti si stvarno augur. Onaj ti reče 'Patera' - ja zaboravila. Oš ti vratim tvoju kapicu? Ugurala sam je pod jastuk."
<BR>&nbsp;&nbsp;&nbsp;&nbsp;&nbsp;Kroz Svilin um sevnuše razne svrhe kojima bi ta kapica mogla poslužiti ako bi ostala kod nje. "Da", reče on. "Mogu li je dobiti, molim?"
<BR>&nbsp;&nbsp;&nbsp;&nbsp;&nbsp;"Važi. Al kao: trampa."
<BR>&nbsp;&nbsp;&nbsp;&nbsp;&nbsp;On odmahnu glavom.
<BR>&nbsp;&nbsp;&nbsp;&nbsp;&nbsp;"Je l' nisi došo da bi bio sa mnom? Ponašaš se kao da nisi, a znao si moje ime."
<BR>&nbsp;&nbsp;&nbsp;&nbsp;&nbsp;"Ne. Došao sam da nađem Krva."
<BR>&nbsp;&nbsp;&nbsp;&nbsp;&nbsp;"A, neće ti se on dopasti, Patera." Zumbula se opet široko osmehnu. "Čak ni Mošusu se on ne dopada, ne stvarno. Ma, nikome."
<BR>&nbsp;&nbsp;&nbsp;&nbsp;&nbsp;"Onda je moje saučešće na njegovoj strani." Svila opet pokuša da podigne tuniku i opet ga spreči sev bola. "Došao sam da mu pokažem kako može postati omiljeniji, pa čak i voljeniji."
<BR>&nbsp;&nbsp;&nbsp;&nbsp;&nbsp;"E, Patera, ja sam Zumbula, kao što si i rekao. I ja sam slavna. Mene vole svi, osim tebe."
<BR>&nbsp;&nbsp;&nbsp;&nbsp;&nbsp;"Dopadaš mi se. To je jedan od razloga zbog koga neću da uradim to što ti hoćeš. Zapravo, taj je jedan od manjih, ali ipak je stvaran."
<BR>&nbsp;&nbsp;&nbsp;&nbsp;&nbsp;"Al si ukrao moj azof, a, Patera? Vidim da ti njegov kraj viri ispod tog konopca."
<BR>&nbsp;&nbsp;&nbsp;&nbsp;&nbsp;Svila klimnu glavom. "Nameravam da ga vratim. Ali sasvim si u pravu, uzeo sam ga bez tvog dopuštenja, a to je krađa. Izvini, ali činilo mi se da je bolje da ga ponesem. Ono što ja radim od ogromne je važnosti." Zastade, čekajući osporavanje, koje ne usledi. "Postaraću se da ti azof bude vraćen, kao i igličar, ako se vratim kući bezbedno."
<BR>&nbsp;&nbsp;&nbsp;&nbsp;&nbsp;"Plašio si se straže, a? Onda, u mom krevetiću. Ucvikao si od onoga sa Mošusom. Mislio si da će te ubije."
<BR>&nbsp;&nbsp;&nbsp;&nbsp;&nbsp;"Da", priznade Svila. "Bio sam silno uplašen, ako želiš istinu; a sad sam isto toliko uplašen od tebe, uplašen da ću popustiti pred tvojim zahtevima, i obrukati svoju profesiju, i izgubiti naklonost besmrtnih bogova."
<BR>&nbsp;&nbsp;&nbsp;&nbsp;&nbsp;Nasmejala se.
<BR>&nbsp;&nbsp;&nbsp;&nbsp;&nbsp;"U pravu si." Svila opet pokuša da obuče tuniku, ali desna ruka mu je sva gorela i pulsirala. "Ja ni u kom slučaju nisam hrabar. Ali sam bar dovoljno hrabar da tu činjenicu priznam."
<BR>&nbsp;&nbsp;&nbsp;&nbsp;&nbsp;"Stani, stani", reče ona. "Samo malo sačekaj. Doneću ti nešto."
<BR>&nbsp;&nbsp;&nbsp;&nbsp;&nbsp;Zumbula otvori jedna vrata, a on kroz njih ugleda opet balneum. Ona ih zatvori za sobom, a njemu pade na um da je kalota Patere Štuke još u postelji, ispod njenog jastuka; pokrenut onim slabim porivom koji navodi putnike da se vraćaju da bi pronašli ostavljene sitnice, on spase kalotu i stavi je opet na glavu.
<BR>&nbsp;&nbsp;&nbsp;&nbsp;&nbsp;Ona iziđe iz kupatila, jednako naga, i pruži mu zlatni vrč jedva nešto veći od naprstka, dopola ispunjen praškom ciglene boje. "Evo, Patera. Ovo staviš pod usnu."
<BR>&nbsp;&nbsp;&nbsp;&nbsp;&nbsp;"Ne. Uviđam da su tvoje namere dobre, ali više volim da se plašim."
<BR>&nbsp;&nbsp;&nbsp;&nbsp;&nbsp;Ona slegnu ramenima i povuče napred svoju donju usnu. To ju je, na trenutak, učinilo ružnom, i Svila oseti talas olakšanja. Ona istrese čitav taj maleni pehar u prostor između usne i donjih desni. Zatim mu se isceri. "Ovo je najbolja koja se može novcem kupiti. Deluje brzo. Siguran si da nećeš malo? Imam baš dosta."
<BR>&nbsp;&nbsp;&nbsp;&nbsp;&nbsp;"Neću", ponovi on. "Treba da idem. Zapravo je već ranije trebalo da odem."
<BR>&nbsp;&nbsp;&nbsp;&nbsp;&nbsp;"U redu." Zurila je opet u dragulj na jabuci drške azofa. "Moj je, znaš. Jedan mnogo važan čovek mi ga je dao. Ako ćeš ga ukrasti, ja bar treba da ti pomognem. Siguran si da si pravi augur?"
<BR>&nbsp;&nbsp;&nbsp;&nbsp;&nbsp;Svila uzdahnu. "Kako stvari idu, možda to neću još dugo ostati. Ako ozbiljno misliš da mi pomogneš, Zumbulo, reci mi gde bi, po tvom mišljenju, Krv mogao biti u ovo doba. Da li je verovatno da se već povukao na spavanje?"
<BR>&nbsp;&nbsp;&nbsp;&nbsp;&nbsp;Ona odmahnu glavom; oči joj sevnuše. "Verovatno je dole u holu, oprašta se od poslednjih. Dolazili su cele noći. Komi-seratori i njihovi čepovi. On povremeno pošalje gore kod mene nekog stvarno važnog. Zabrojala sam se, al večeras ih je bilo jedno še-sedam."
<BR>&nbsp;&nbsp;&nbsp;&nbsp;&nbsp;"Znam." Svila pokuša da gurne držalju azofa dublje pod namotaje konopca. "Ležao sam između tvojih čaršava."
<BR>&nbsp;&nbsp;&nbsp;&nbsp;&nbsp;"I kao misliš da bi trebala ih promenim? Nisam znala da je muškarcima stalo do toga."
<BR>&nbsp;&nbsp;&nbsp;&nbsp;&nbsp;Svila se saže i izvuče svoj široki slamni šešir ispod kreveta. "Tim muškarcima verovatno nije."
<BR>&nbsp;&nbsp;&nbsp;&nbsp;&nbsp;"Mogu zovem služavku."
<BR>&nbsp;&nbsp;&nbsp;&nbsp;&nbsp;"Svi su sad povedeni u potragu za mnom, pretpostavljam." Svila baci šešir na krevet i pripremi se da pokuša, poslednji put, sa tunikom.
<BR>&nbsp;&nbsp;&nbsp;&nbsp;&nbsp;"Služavke nisu." Ona mu uze tuniku iz ruku. "Znaš, tvoje oči žele da me gledaju. Trebalo bi da ih pustiš."
<BR>&nbsp;&nbsp;&nbsp;&nbsp;&nbsp;"Stotine ljudi su ti sigurno govorili koliko divno izgledaš. Zar bi želela da izazoveš nezadovoljstvo bogova, samo da bi to isto čula još jednom? Ja ne bih. Još sam mlad i nadam se da vidim boga pre nego što umrem." Bio je u iskušenju da doda da je tu priliku promašio za, možda, samo jedan sekund, ili manje, kad je ulazio u njen apartman, ali se uzdrža.
<BR>&nbsp;&nbsp;&nbsp;&nbsp;&nbsp;"Ti nikad nisi imao ženu, a?"
<BR>&nbsp;&nbsp;&nbsp;&nbsp;&nbsp;Svila odmahnu glavom; nije mu se dalo da izgovori ijednu reč.
<BR>&nbsp;&nbsp;&nbsp;&nbsp;&nbsp;"Dobro, bar da ti pomognem da ovo obučeš." Podigla mu je tuniku visoko, najviše što je mogla ispružiti ruke uvis, a on je polako stao da uvlači ruke u rukave. Onda mu ona istrže azof iz pojasa i skoči na krevet.
<BR>&nbsp;&nbsp;&nbsp;&nbsp;&nbsp;Zablenuo se u nju, zapanjen. Njen prst bio je na demonu, a prorez za sečivo okrenut ka njegovom srcu. On uzmače, dižući obe ruke u znak da se predaje.
<BR>&nbsp;&nbsp;&nbsp;&nbsp;&nbsp;Zauzela je pozu mačevaoca. "Kaže se da devojke umeju da se bore kao vojnici u Trivigaunteu." Triput je nezgrapno parirala udarac, zatim je proburazila i presekla svog zamišljenog protivnika.
<BR>&nbsp;&nbsp;&nbsp;&nbsp;&nbsp;Svila je već povratio jedan deo pređašnje smirenosti. "Nećeš pozvati stražare?"
<BR>&nbsp;&nbsp;&nbsp;&nbsp;&nbsp;"Radije ne bi." Krenula je napred, vratila se nekako u početni položaj. "Šta misliš, da l' bi bila dobar mačevalac, a, Patera? Vidi ove noge."
<BR>&nbsp;&nbsp;&nbsp;&nbsp;&nbsp;"Mislim da ne bi."
<BR>&nbsp;&nbsp;&nbsp;&nbsp;&nbsp;Napućila je usne. "Zašto ne?"
<BR>&nbsp;&nbsp;&nbsp;&nbsp;&nbsp;"Zato što se mačevalaštvo uči, a mora se i vežbati, svakodnevno. Ima mnogo da se nauči; tako su, bar, meni pričali. Iskreno da ti kažem, kladio bih se na neku nižu i manje privlačnu ženu, protiv tebe, pod pretpostavkom da je ona manje zainteresovana za divljenje i za one bočice u balneumu, nego ti."
<BR>&nbsp;&nbsp;&nbsp;&nbsp;&nbsp;Zumbula ničim nije pokazala da ga je čula. "Ako stvarno ne možeš, a u stvari nećeš, da mi uradiš ono što ja oću, zar ne bi mogo da se poslužiš ovim azofom kao zamenom? Ljubiš me i pretvaraš se? Pokazaću ti gde da gurneš veliki dragulj. Posle nekog vremena možda se i predomisliš."
<BR>&nbsp;&nbsp;&nbsp;&nbsp;&nbsp;"Zar ne postoji neko protivsredstvo?" Da ona ne bi videla kakav je izraz na njegovom licu, Svila priđe prozoru i razgrnu zavese. Dole, na pločama terase, sada nije bilo nikoga oko mrtve ptice. "Imaš toliko lekovitih trava. Sigurno, dakle, imaš i protivsredstvo, ako ono postoji."
<BR>&nbsp;&nbsp;&nbsp;&nbsp;&nbsp;"Neću ja protivsredstvo, Patera. Hoću tebe." Položila je šaku na njegovo rame; usnama okrznula njegovo uvo. "A ako skočiš dole, kao što misliš, ima one mačke da te pocepaju na param-parče."
<BR>&nbsp;&nbsp;&nbsp;&nbsp;&nbsp;Sečivo azofa jurnu pored njegovog uha, pedeset lakata dole, do terase; preseče mrtvu pticu napola i ostavi dugački, dimljivi ožiljak u kamenim pločama. Svila se malo trže, uzmičući od azofa. "Tako ti Pesove ljubavi, pazi malo!"
<BR>&nbsp;&nbsp;&nbsp;&nbsp;&nbsp;Zumbula se zavrte oko sebe kao balerina i pritisnu demona još jednom. Neograničeno dugački diskontinuitet azofa zasvetluca kroz spavaću sobu kao letnja vrelina, zujeći nešto o smrti; razdvajajući vaseljenu na dve polovine; sekući, kao brijač, zavese iznad Svile i veliki pljosnati deo zida i prozorskog okvira. Sve se to sruči na gomilu, pred njegove noge.
<BR>&nbsp;&nbsp;&nbsp;&nbsp;&nbsp;"E, sad moraš", reče ona i pođe ka njemu širokim zamahom koji načini ogroman ožiljak preko polovine stvari u sobi. "Kaži da pristaješ, dobiješ azof natrag."
<BR>&nbsp;&nbsp;&nbsp;&nbsp;&nbsp;On se baci naglavačke kroz prozor, kao da skače u duboku vodu. Zujeće sečivo azofa istog trena raspoluti kameni prozorski okvir iza njega; ali sav strah, koji je trebalo da oseća, ostade potopljen saznanjem da on više nije kod nje.
<BR>
<BR>&nbsp;&nbsp;&nbsp;&nbsp;&nbsp;Da je pao na glavu, bio bi pošteđen velike količine bola. Međutim, u vazduhu se prevrnuo, tako da se dočekao na noge. Samo jedan trenutak mraka, kao kad u borbi pesnicama nekog udare tako da padne na kolena; onda je ležao, nekoliko sekundi ili minuta, blizu raspolućenog leša beloglave ptice. Čuo je da mu Zumbulin glas nešto govori sa prozora, ali nije razumeo nijednu reč.
<BR>&nbsp;&nbsp;&nbsp;&nbsp;&nbsp;Kad je konačno pokušao da ustane, ustanovio je da to ne može. Uskoro se dovukao do na deset koraka od zida. Ubio je dve rogate mačke koje je Gljiva nazvala risovima. Onda mu je jedan gardista u srebrnastom oklopu uzeo igličar iz ruke.
<BR>&nbsp;&nbsp;&nbsp;&nbsp;&nbsp;Posle, činilo se, veoma dugog vremena, dođoše i neoklopljeni poslužitelji. Nosili su buktinje, od kojih su risovi, ne prestajući da reže, ipak uzmicali. Pod nadzorom jednog pedantnog, sitnog čoveka sa šiljatom, gvozdeno sivom bradicom, prevalili su Svilu na neko ćebe i uneli ga nazad u vilu.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
