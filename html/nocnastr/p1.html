<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. MANTEJON U ULICI SUNCA
<P>&nbsp;&nbsp;&nbsp;&nbsp;&nbsp;Prosvetljenje se dogodilo Pateri Svili na igralištu; posle toga, više ništa nije moglo biti isto. Kad je, kasnije, govorio o tome - govorio sam sebi, šapatom, u gluvo doba noći, kao što je bio njegov običaj - i jednom prilikom kad je to ispričao Mejteri Mermer, koja je u isti mah bila i Mejtera Ruža - rekao je da je bilo kao da mu je neko oduvek stajao iza oba ramena istovremeno (iako to, naravno, nije moguće) i posle mnogih godina napetog ćutanja počeo da mu šapuće u oba uha. Veći dečaci upravo su bili postigli još jedan gol, sećao se Patera Svila, i Rog je pružao ruke da još jednom lako uhvati loptu, kad su ti glasovi počeli. Tad je pred njegov pogled izneto sve ono što je dotad bilo skriveno.
<BR>&nbsp;&nbsp;&nbsp;&nbsp;&nbsp;Malo je koja od tih skrivenih stvari bila shvatljiva; a nisu ni čekale jedna drugu. On, mladi Patera Svila, čekao je (kao besmislena mehanička figura, navijena) i gledao, spolja, mehaničku priredbu, čiji su se točkovi, oprugama pokretani, zaustavili - visoki Rog pruža ruke prema lopti, njegov sevajući osmeh zaleđen je u večnosti.
<BR>&nbsp;&nbsp;&nbsp;&nbsp;&nbsp;- mrtvi Patera Štuka mrmlja molitve dok kolje pegavog zeca koga je sam kupio.
<BR>&nbsp;&nbsp;&nbsp;&nbsp;&nbsp;- u jednoj od uličica koje se odvajaju od Ulice srebra leži mrtva žena. Okolo, narod tog kvarta.
<BR>&nbsp;&nbsp;&nbsp;&nbsp;&nbsp;- svetlosti ispod svačijih nogu, kao gradovi koji leže nisko na noćnom nebu. (I, oh, topla zečja krv koja natapa hladne šake Patere Štuke.)
<BR>&nbsp;&nbsp;&nbsp;&nbsp;&nbsp;- ponosite kuće na Palatinu.
<BR>&nbsp;&nbsp;&nbsp;&nbsp;&nbsp;- Mejtera Mermer se igra sa devojčicama, a Mejtera Metvica priželjkuje da i ona to sme. (Stara Mejtera Ruža se moli sama, moli se Scili Pržećoj, u svojoj palati ispod jezera Limna.)
<BR>&nbsp;&nbsp;&nbsp;&nbsp;&nbsp;- Perce pada, ne tako lagano kao što bi njegovo ime nagoveštvalo. Odgurnuo ga Rog. On, Perce, još nije opružen po blokovima od brodskog kamena, koji se mrve, iako se smatralo da će brodski kamen trajati do kraja svitka.
<BR>&nbsp;&nbsp;&nbsp;&nbsp;&nbsp;- Viron, i jezero, usevi svenuli na njivama, smokva umire, nebo otvoreno i prazno. Sve to, i još mnogo šta, divno i užasavajuće, krvavocrveno i živozeleno, žuto, plavo, belo i somotno crveno, sa primesama drugih boja, pa i boja koje on nije nikada video.
<BR>
<BR>&nbsp;&nbsp;&nbsp;&nbsp;&nbsp;A ipak je sve to bilo beznačajno. Glasovi su bili važni. Samo ta dva istovremena glasa (mada je on bio siguran da ih je bilo još, ali da ih nije mogao čuti), a sve ostalo je bilo samo prazna priredba, koja mu je izneta pred vid jedino da bi on shvatio o čemu je reč, i raširena da bi on video koliko je dragocena, iako se radi njenog blistavog satnog mehanizma malčice poremetio; a on je taj koji mora izvršiti popravku, za to je rođen.
<BR>&nbsp;&nbsp;&nbsp;&nbsp;&nbsp;Ono preostalo je s vremena na vreme zaboravljao, a ponekad se, ipak, prisećao svega, svih grubih istina zaogrnutih novim izvesnostima; ali nikad nije zaboravljao glasove koji su bili zapravo jedan glas, i ono što su oni (taj jedan) rekli; nikad nije zaboravljao gorki nauk, mada je pokušao, jednom ili dvaput, da ga odgurne od sebe, da odgurne te surove reči koje je morao slušati dok je Pero padao, jadni mali Pero, i dok se vruća zečija krv slivala sa oltara, i dok su Prvi naseljenici ulazili u kuće pripremljene za njih, u ovom dobro poznatom Vironu, i dok se mrtva žena prividno pokretala zato što su dronjci na njoj lepršali poduhvaćeni vrelim vetrom koji je obleteo pola svitka i koji je sve više jačao i divljao dok se satni mehanizam, nijednog trenutka stvarno zaustavljen, opet počinjao okretati.
<BR>&nbsp;&nbsp;&nbsp;&nbsp;&nbsp;"Neće mi se dogoditi neuspeh", rekao je glasovima, ali je osećao da laže, pa ipak je iskusio i odobravanje.
<BR>&nbsp;&nbsp;&nbsp;&nbsp;&nbsp;A onda.
<BR>&nbsp;&nbsp;&nbsp;&nbsp;&nbsp;A onda...
<BR>&nbsp;&nbsp;&nbsp;&nbsp;&nbsp;Njegova levica se pokrenula i otela loptu Rogu iz prstiju.
<BR>&nbsp;&nbsp;&nbsp;&nbsp;&nbsp;Patera Svila se munjevito okrenuo oko sebe. Crna lopta je poletela kao crna ptica i projurila kroz obruč na suprotnom kraju igrališta. Tresnula je u pakleni kamen, što je bilo praćeno zadovoljavajućim tupim zvukom i praštanjem plavih varnica; odskočila, i proletela kroz obruč ponovo, sada se krećući u suprotnom smeru.
<BR>&nbsp;&nbsp;&nbsp;&nbsp;&nbsp;Rog ga je pokušao zaustaviti, ali Patera Svila tako je naleteo na njega, da je ovaj ostao opružen, na leđima; uhvatio je loptu ponovo, i zakucao jednako uspešno - još dva prolaska kroz obruč. Monitor je zvonio svojom tronotnom himnom slave; na njegovom istrošenom, sivom licu ukazali su se brojevi koji su značili konačan rezultat: trinaest - dvanaest.
<BR>&nbsp;&nbsp;&nbsp;&nbsp;&nbsp;Trinaest - dvanaest nije loš rezultat, razmišljao je Patera Svila, uzimajući loptu od Pera i gurajući je u džep pantalona. Veći dečaci neće biti mnogo razočarani, a manji će biti silno uzbuđeni.
<BR>&nbsp;&nbsp;&nbsp;&nbsp;&nbsp;Bar jedno od ta dva, naime ono o manjima, već se jasno videlo i čulo. Suzbio je impuls da ih stišava; čak je i podigao dvojicu najsitnijih na ramena. "Nazad na časove", proglasi on. "Svi vi, na časove. Malo računanja će vam dobro doći. Pero, baci Vilusu moj peškir, molim te."
<BR>&nbsp;&nbsp;&nbsp;&nbsp;&nbsp;Pero, jedan od krupnijih među malim dečacima, posluša; a Vilus, koji je sedeo na njegovom desnom ramenu, uspe da uhvati peškir, ali ne vešto.
<BR>&nbsp;&nbsp;&nbsp;&nbsp;&nbsp;"Patera", odvaži se Pero, "ti uvek govoriš da u svemu postoji neki nauk."
<BR>&nbsp;&nbsp;&nbsp;&nbsp;&nbsp;Svila klimnu glavom, otapka znoj sa lica i protrlja već raskuštranu žutu kosu. Njega je dodirnuo jedan od bogova! I to, Izvanaš; taj, doduše, ne spada u Devetoro, ali je nesumnjivo ipak bog. To je, to je prosvetljenje!
<BR>&nbsp;&nbsp;&nbsp;&nbsp;&nbsp;"Patera?"
<BR>&nbsp;&nbsp;&nbsp;&nbsp;&nbsp;"Slušam, Pero. Šta želiš da pitaš?" Ali prosvetljenje je za teodidakte, a on nije takav svetac - nije jedna od onih veselo obojenih, zlatom krunisanih figura u Spisima. Kako može sad da kaže ovoj dečici da je usred njihove igre...
<BR>&nbsp;&nbsp;&nbsp;&nbsp;&nbsp;"Onda, kakva je pouka iz ove naše igre, Patera?"
<BR>&nbsp;&nbsp;&nbsp;&nbsp;&nbsp;"Pouka je da treba izdržati do kraja", odgovori Svila, čije su misli i sad bile okrenute Izvanaševom učenju. Jedna šarka na kapiji njihovog igrališta bila je polomljena; dečaci su morali da podignu kapiju i da je ponesu nazad, u zatvoren položaj. I ova druga, koja je pri tom okretanju škripala, sigurno će se polomiti, uskoro, ako on ne preduzme nešto. Mnogi teodidakti nikad ne ispričaju. Tako je, bar, njemu rečeno, dok je učio u sholi. Neki, opet, ispričaju tek na samrtnoj postelji; on je sada, prvi put, osetio da to razume.
<BR>&nbsp;&nbsp;&nbsp;&nbsp;&nbsp;"Mi smo izdržali do kraja", podseti ga Rog, "ali smo ipak izgubili. Veći si od mene. Veći si nego iko od nas."
<BR>&nbsp;&nbsp;&nbsp;&nbsp;&nbsp;Svila klimnu glavom i osmehnu se. "Nisam rekao da je jedini cilj pobeda."
<BR>&nbsp;&nbsp;&nbsp;&nbsp;&nbsp;Rog zausti da još nešto kaže, ali opet zatvori usta. Njegov pogled bio je zamišljen. Svila na kapiji spusti Zlatnokresta i Vilusa sa svojih ramena i obrisa i telo od znoja, zatim uze svoju crnu tuniku sa eksera o koji ju je bio okačio. Ulica sunca pružala se uporedo sa suncem, što je njeno ime i nagoveštavalo, i bila je, kao i obično u ovo doba, žarko vruća. On nevoljno navuče tuniku preko glave, osećajući miris svog znoja.
<BR>&nbsp;&nbsp;&nbsp;&nbsp;&nbsp;"Izgubili ste", reče Vilusu, čim je zagušljiva tunika legla na svoje mesto, "kad vam je Rog oteo loptu. Odmah zatim, pobeda je pripala i tebi, i celom našem timu. Šta si naučio iz toga?"
<BR>&nbsp;&nbsp;&nbsp;&nbsp;&nbsp;Mali Vilus nije odgovorio. Posle nekog vremena Pero, umesto njega, reče: "Da pobeda i poraz nisu sve."
<BR>&nbsp;&nbsp;&nbsp;&nbsp;&nbsp;Labavi, dugački, crni ogrtač dođe za tunikom i kao da se zatvori oko njega. "To je dovoljno dobro", reče on Peru.
<BR>&nbsp;&nbsp;&nbsp;&nbsp;&nbsp;Dok su petorica dečaka zatvarala kapiju igrališta iza njih, bleda i veoma razlivena senka Letača jurnu duž Ulice sunca. Momci digoše ljutite poglede ka Letaču, a neki od najmanjih počeše da pružaju ruke prema najbližim kamenicama, iako je Letač bio na visini tri ili četiri puta većoj od najvišeg vironskog tornja.
<BR>&nbsp;&nbsp;&nbsp;&nbsp;&nbsp;Svila je zastao, podigao glavu i zapiljio se u visinu. Bio je prepun stare zavisti, ali se trudio da je suzbije. Da li mu je, među mirijadama skačućih vizija, bio prikazan i neki Letač? Činilo mu se da jeste - ali njemu je pokazano i tako mnogo drugih stvari!
<BR>&nbsp;&nbsp;&nbsp;&nbsp;&nbsp;Nesrazmerno velika krila, tanka poput gaze, bila su gotovo nevidljiva u bleštanju nezaklonjenog sunca, tako da se pričinjavalo da Letač leti bez ikakvih krila; videle su se njegove raširene ruke i sastavljene noge, natprirodno crno obličje na podlozi od gorućeg zlata.
<BR>&nbsp;&nbsp;&nbsp;&nbsp;&nbsp;"Ako su Letači ljudska bića", reče Svila prekorno svojim vaspitanicima, "onda je svakako zlo gađati ih kamenjem. Ako nisu, morate imati u vidu mogućnost da oni i u duhovnom svitku, kao i u ovom temporalnom, zauzimaju neko mesto na većoj visini od nas." Kao da se naknadno dosetio, on dodade: "Čak i ako nas uhode, u šta sumnjam."
<BR>&nbsp;&nbsp;&nbsp;&nbsp;&nbsp;Da li su i Letači postigli prosvetljenje? Da li zato lete? Možda neki bog ili boginja - to bi mogao biti Hieraks, možda, ili njegov otac, vladar neba, Pes - uči svoje miljenike umetnosti letenja?
<BR>&nbsp;&nbsp;&nbsp;&nbsp;&nbsp;Vrata palestre, uvijena i nagrizena dejstvom vremenskih prilika, nisu mogla da se otvore sve dok Rog nije muški nalegao na kvaku. Svila je, kao i uvek, prvo isporučio Mejteri Mermer manje dečake. "Pobedili smo slavno", reče joj.
<BR>&nbsp;&nbsp;&nbsp;&nbsp;&nbsp;Ona odmahnu glavom, šaljivo glumeći zaprepašćenje. Njeno glatko, ovalno lice, uglačano do sjaja čestim trljanjem pomoću krpe za prašinu, odražavalo je sunčevu svetlost iz prozora. "Moje jadne devojčice su, avaj, potučene, Patera. Meni izgleda kao da velike devojčice Mejtere Nane postaju iz nedelje u nedelju i veće i brže. Zar se ne bi očekivalo da naša Milostiva Molpa podari veću brzinu i mojim manjim curama? Ali, eto, čini se da neće."
<BR>&nbsp;&nbsp;&nbsp;&nbsp;&nbsp;"Dok one postanu brže, biće, možda, one te koje su velike."
<BR>&nbsp;&nbsp;&nbsp;&nbsp;&nbsp;"Sigurno je to posredi, Patera. A ja ostajem mala devojčica, koristim svaku priliku da odložim minuende i subtrahende koliko god je moguće, uvek sam raspoložena za priču, a nikad za posao." Mejtera Mermer zaćuta. Njeni čelični prsti, već izlizani od rada, savijali su štap dužine jednog lakta, dok je pogledom proučavala Svilu. "Dobro da paziš, ovog popodneva, ti, Patera. Sigurno si se već umorio, celo jutro se nešto mantaš tamo gore i igraš sa dečacima. Nemoj sad pasti s krova."
<BR>&nbsp;&nbsp;&nbsp;&nbsp;&nbsp;On se široko osmehnu. "Gotov sam sa opravkama za danas, Mejtera. Prineću žrtvu posle mantejona - privatno."
<BR>&nbsp;&nbsp;&nbsp;&nbsp;&nbsp;Stara sestra nagnula je svetlucavu glavu na jednu stranu, tako da je izgledalo da je podigla jednu obrvu. "U tom slučaju, žalim što moj razred neće učestvovati. Smatraš li da će Devetoro biti, bez nas, zadovoljniji tvojim jagnjetom?"
<BR>&nbsp;&nbsp;&nbsp;&nbsp;&nbsp;Za tren je Svila bio u iskušenju da joj ispriča sve, odmah. Umesto toga, on duboko udahnu, nasmeši se i zatvori vrata.
<BR>&nbsp;&nbsp;&nbsp;&nbsp;&nbsp;Veći dečaci su, gotovo svi, bili već otišli u sobu Mejtere Ruže. Svila jednim pogledom pusti i ostale. Međutim, Rog ostade. "Mogu li da razgovaram sa tobom, Patera? Samo minut."
<BR>&nbsp;&nbsp;&nbsp;&nbsp;&nbsp;"Ako jeste samo minut." Pošto dečko nije odgovorio, Svila nastavi: "Kaži, Rože. Jesam li te faulirao? Ako jesam, izvinjavam se - svakako nije bilo namerno."
<BR>&nbsp;&nbsp;&nbsp;&nbsp;&nbsp;"Da li je..." Rog zamuče. Gledao je netremice u ispucale podne daske.
<BR>&nbsp;&nbsp;&nbsp;&nbsp;&nbsp;"Pa, kaži. Ili me pitaj kad se budem vratio. To bi bilo bolje."
<BR>&nbsp;&nbsp;&nbsp;&nbsp;&nbsp;Pogled visokog dečaka pređe na zid, koji je bio od blatnih cigala, belo prekrečenih. "Patera, da li je istina da će srušiti našu palestru i tvoj mantejon? I da ćeš morati da odeš na neko drugo mesto, ili da nećeš ni imati gde? Moj tata je to čuo, juče. Je l' istina?"
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;Rog podiže ka njemu pogled nove nade. Međutim, ovo jednostavno poricanje ostavilo ga je bez ičeg što bi sad rekao.
<BR>&nbsp;&nbsp;&nbsp;&nbsp;&nbsp;"Naša palestra i naš mantejon biće ovde i sledeće godine, i one posle nje, i one posle toga." Najednom svestan svog držanja, Svila stade uspravnije, poravnavajući i ramena. "Da li je to dovoljno da te umiri? Možda ćemo biti i veći, i bolje poznati. Nadam se da hoćemo. Možda će nam se opet obratiti neki bog ili boginja, kroz naš Sveti prozor, kao što nam se Pes obratio jednom, kad je Patera Štuka bio mlad - ne znam da li će to biti, ali se molim svaki dan da bude. Svejedno, kad ja budem star kao Patera Štuka, narod ovog dela grada imaće još i mantejon i palestru. Ne sumnjaj u to ni za tren."
<BR>&nbsp;&nbsp;&nbsp;&nbsp;&nbsp;"Htedoh reći..."
<BR>&nbsp;&nbsp;&nbsp;&nbsp;&nbsp;Svila klimnu glavom. "Tvoje oči su to već rekle. Hvala, Rože. Hvala ti. Znam da te mogu pozvati ako se ikad nađem u nevolji, i znam da ćeš ti učiniti sve što možeš, ne pitajući za cenu. Ali, Rože..."
<BR>&nbsp;&nbsp;&nbsp;&nbsp;&nbsp;"Da, Patera?"
<BR>&nbsp;&nbsp;&nbsp;&nbsp;&nbsp;"Znao sam sve to i ranije."
<BR>&nbsp;&nbsp;&nbsp;&nbsp;&nbsp;Visoki dečak klimnu glavom. "Tako isto misle i svi drugi klinci, Patera. Ima ih bar dvadesetak za koje znam da se u njih možemo pouzdati. Ima ih možda i više."
<BR>&nbsp;&nbsp;&nbsp;&nbsp;&nbsp;Sad je Rog stajao uspravno kao gardista na paradi. Svila, sa malim šokom uviđanja, shvati da je ta neuobičajena uspravnost samo imitacija njegove, i da Rogove bistre tamne oči nisu mnogo ispod njegovih.
<BR>&nbsp;&nbsp;&nbsp;&nbsp;&nbsp;"A posle toga", nastavi Rog, "biće i drugih. Doći će novi dečaci, novi ljudi."
<BR>&nbsp;&nbsp;&nbsp;&nbsp;&nbsp;Svila opet klimnu glavom, sumorno pomišljajući da je ovaj Rog već sada, u svim važnim aspektima, odrastao čovek, štaviše čovek bolje školovan od većine drugih.
<BR>&nbsp;&nbsp;&nbsp;&nbsp;&nbsp;"I ne želim da misliš da se ljutim, Patera, zbog onog kako si me oborio. Jesi me žestoko tresnuo, ali, to i jeste ono zabavno u igri."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Ne, to je samo ono uobičajeno u igri. Zabavno je kad neko manji prevrne nekog većeg."
<BR>&nbsp;&nbsp;&nbsp;&nbsp;&nbsp;"Bio si njihov najbolji igrač, Patera. Ne bi bilo fer prema njima da si igrao ispod svojih maksimalnih mogućnosti." Horn pogleda preko ramena, ka otvorenim vratima Mejtere Ruže. "Moram sad ići. Hvala, Patera."
<BR>&nbsp;&nbsp;&nbsp;&nbsp;&nbsp;U Spisima je postojao jedan red teksta primenljiv na igru i na pouke koje igra donosi - a koje su važnije, pomisli Svila, od svih što ih Mejtera Ruža može dati; ali Rog je već bio na domak vrata. Svila promrmlja za njegovim leđima: "Ljudi prave terazije, ali bogovi duvaju na lakši tas."
<BR>&nbsp;&nbsp;&nbsp;&nbsp;&nbsp;Uzdahnuo je posle te poslednje reči, znajući da je citat došao sekund prekasno, i da je Rog, takođe, u zakašnjenju; da će sad kazati Mejteri Ruži da ga je on, Patera, zadržao; i da će ga Ruža svejedno kazniti, ne trudeći se da dozna da li je to istina.
<BR>&nbsp;&nbsp;&nbsp;&nbsp;&nbsp;Svila se okrete. Nije imalo svrhe ostajati i slušati to; a ako bi pokušao da interveniše, Rog bi prošao još mnogo gore. Kako je moguće da se Izvanaš opredelio za jednog tako spetljanog čoveka? Zar je moguće da bogovi sami ne znaju koliko je on slab i glup?
<BR>&nbsp;&nbsp;&nbsp;&nbsp;&nbsp;Možda samo neki od njih ne znaju?
<BR>
<BR>&nbsp;&nbsp;&nbsp;&nbsp;&nbsp;Zarđala mantejonska kutija za novac bila je prazna, to je on znao; ipak, mora imati žrtvu, i to finu. Roditelji nekog učenika mogli bi mu pozajmiti pet, možda i deset bita; poniženje što mora od tako siromašnih ljudi da moljaka za pozajmicu svakako bi delovalo poučno na njega. Odlučnost da ovako postupi trajala je sve dok se borio sa vratima palestre; a kad je uspeo da ih zatvori i kad se okrenuo i zakoračio prema pijaci, tu odlučnost odneše suze, više nego jasno zamišljene, dece koja bi ostala bez svoje uobičajene večere od mleka i bajatog hleba. Ne. Prodavci će morati da mu daju na veresiju.
<BR>&nbsp;&nbsp;&nbsp;&nbsp;&nbsp;Moraće. Da li je on ikada ponudio ijednu žrtvu, makar i najmanju, Onome Izvan? Nikad! Ni jednu jedinu u celom svom životu. Pa ipak, Izvanaš je sada pružio neograničenu veresiju njemu, na osnovu zasluga Patere Štuke. Ili se, bar, može i tako gledati na stvar. Možda je to najbolje tumačenje. U svakom slučaju, on nikad neće moći da se oduži Izvanašu za toliko znanje i toliku čast, ma koliko se dugo i naporno trudio. Pa, onda, nije ni čudo...
<BR>&nbsp;&nbsp;&nbsp;&nbsp;&nbsp;Sviline misli letele su napred, a dugačke noge sevale sve brže i brže.
<BR>&nbsp;&nbsp;&nbsp;&nbsp;&nbsp;Prodavci ne daju nikad nikome veresiju, nijednu paricu. To je tako. Ni augurima; svakako neće dati jednome auguru čiji mantejon stoji u najsiromašnijem delu grada. Međutim, Izvanašu ne smeju ništa da odbiju. Dakle, moraće. Ali on, Svila, moraće čvrsto da postupi s njima, izuzetno čvrsto. Da ih podseti da Izvanaš već smatra da su oni poslednji među ljudima: prema Spisima, on je jednom prilikom poseo jednog prosvećenog, bogatog čoveka i svojeručno istukao nekoliko trgovaca. Iako se Devetoro mogu s razlogom pohvaliti da...
<BR>&nbsp;&nbsp;&nbsp;&nbsp;&nbsp;Crna civilna letelica nailazila je Ulicom sunca, urlajući, rasterujući pešake, zaobilazeći klimava zaprežna kola i strpljive sive magarce, podižući svojim vazdušnim turbinama zagušljive oblake vruće, žute prašine.
<BR>&nbsp;&nbsp;&nbsp;&nbsp;&nbsp;"Ej, ti! Augure!"
<BR>&nbsp;&nbsp;&nbsp;&nbsp;&nbsp;Letelica se zaustavila i spustila na izrovanu ulicu; njeno urlanje se stišavalo ka žalosnom cviljenju. Jedan krupan, mesnat čovek bogataškog izgleda stajao je na putničkom mestu i mahao štapom za pešačenje.
<BR>&nbsp;&nbsp;&nbsp;&nbsp;&nbsp;Svila povika: "Obraćate se meni, gospodine?"
<BR>&nbsp;&nbsp;&nbsp;&nbsp;&nbsp;Čovek bogataškog izgleda nestrpljivo mahnu rukom. "Hodi ovamo."
<BR>&nbsp;&nbsp;&nbsp;&nbsp;&nbsp;"To i nameravam", rerče mu Svila. Mrtav pas koji je trunuo u slivniku nalagao je da bude prekoračen dugačkim korakom; to je podiglo oblak debelih muva sa plavim leđima. "Bilo bi više po bon-tonu da kažete Patera, gospodine, ali ja na to neću obraćati pažnju. Možete me i augurom zvati, ako želite. Jer Vi ste meni potrebni, vidite. Veoma potrebni. Jedan bog Vas je poslao meni."
<BR>&nbsp;&nbsp;&nbsp;&nbsp;&nbsp;Sad je bogatun izgledao bar onoliko iznenađen, ako ne i više, kao Rog kad ga je Svila oborio.
<BR>&nbsp;&nbsp;&nbsp;&nbsp;&nbsp;"Potrebne su mi dve - ne, tri karte", nastavi Svila. "Tri karte, ili više. Potrebne su mi odmah, za jednu svetu svrhu. Vi ih možete lako dati, a bogovi će se osmehnuti na vas. Dajte, molim."
<BR>&nbsp;&nbsp;&nbsp;&nbsp;&nbsp;Čovek prosperitetnog izgleda otapka mlaziće znoja sa čela velikom maramicom boje breskve koja je slala nekakav prejak miris u bitku protiv uličnih smradova. "Pa, ja sam mislio da vama, augurima, vaše Udruženje ne dopušta da se bavite ovakvim stvarima, Patera."
<BR>&nbsp;&nbsp;&nbsp;&nbsp;&nbsp;"Da prosimo? Ne. Potpuno ste u pravu, gospodine. Pa ipak, eno po jedan prosjak na svakom uglu - sigurno znate šta oni pričaju, ali to uopšte nije ono što vam ja govorim. Nisam gladan, nemam pregladnelu decu. Ne treba mi Vaš novac za mene lično, nego za jednog boga, i to Izvanaša. Krupna je greška ograničiti obožavanje samo na Devetoro, jer, ja... Nije bitno. Izvanaš mora dobiti od mene, pre zasenčenja sunca, prikladnu ponudu. To je krajnje važno. Vi ćete svakako pridobiti njegovu naklonost tako što ćete dati pare za žrtvu."
<BR>&nbsp;&nbsp;&nbsp;&nbsp;&nbsp;"Ja sam hteo..." poče čovek koji je delovao kao bogataš.
<BR>&nbsp;&nbsp;&nbsp;&nbsp;&nbsp;Svila diže šaku. "Ne! Novac - najmanje tri karte, odmah. Ponudio sam Vam izvrsnu priliku da steknete njegovu naklonost. To ste, evo, već izgubili, ali još i sad možete izbeći njegovo nezadovoljstvo, ali samo ako budete delali bez daljeg odugovlačenja. Za Vaše sopstveno dobro, dajte mi tri karte odmah!" Svila koraknu bliže, pomno ispitujući zadriglo, znojavo lice tog čoveka. "Strašne stvari Vam se mogu dogoditi. Užasne!"
<BR>&nbsp;&nbsp;&nbsp;&nbsp;&nbsp;Prosperitetni poseže rukom ka novčaniku, govoreći: "Ugledan građanin ne treba nikad da zaustavi svoju letelicu u ovom kvartu grada. Ja sam naprosto..."
<BR>&nbsp;&nbsp;&nbsp;&nbsp;&nbsp;"Ako ste vlasnik ovog letećeg vozila, Vi možete lako izdvojiti tri karte. Ponudiću i molitvu za Vas - mnoge molitve, tako da biste mogli, jednog dana, da se domognete..." Svila zadrhta.
<BR>&nbsp;&nbsp;&nbsp;&nbsp;&nbsp;Vozač potmulo odbrusi: "E, aj zaćuti, jeote, i pusti Krva da govori, koljaču, bre." Onda reče svome gazdi: "Da povezem i njega, Džefe?"
<BR>&nbsp;&nbsp;&nbsp;&nbsp;&nbsp;Čovek sa imenom 'Krv' odmahnu glavom. Već je odbrojao tri karte i sad ih je držao raspoređene u lepezu; pet-šest odrpanaca stadoše nedaleko od Svile i zablenuše se u svetlucanje zlata. "Tri karte kažeš da želiš, Patera. Evo ih. Prosvetljenje? Jesi li hteo da kažeš da bi mi bogovi mogli omogućiti da se domognem prosvetljenja? Ko o čemu, vi proroci o tome. Al' mene baš briga za prosvetljenje. Trebaju mi neke informacije. Ti reci meni ono što ja želim znati, pa ti dajem sve tri. Vidiš ih? Onda možeš da prineseš tu divnu žrtvu natenane ili uradiš šta god drugo hoćeš s tim parama. A? Slažeš se?"
<BR>&nbsp;&nbsp;&nbsp;&nbsp;&nbsp;"Ne znaš šta rizikuješ. Kad bi znao..."
<BR>&nbsp;&nbsp;&nbsp;&nbsp;&nbsp;Krv prezrivo frknu. "Znam da nijedan bog nije došao ni na jedan prozor u ovom gradu još od vremena kad sam ja bio mlad, Patera, bez obzira na to šta vi kasapi cvilite i zavijate. Više ništa i nije potrebno da znam. Ima jedan mantejon u ovoj ulici, tačno? Na mestu gde Ulica srebra ulazi, pod nekim uglom, u nju? Nikad nisam bio u tom delu ovog kvarta, ali, pitao sam, i tako su mi rekli."
<BR>&nbsp;&nbsp;&nbsp;&nbsp;&nbsp;Svila klimnu glavom. "Ja sam augur tamo."
<BR>&nbsp;&nbsp;&nbsp;&nbsp;&nbsp;"Znači, matori oteg'o papke, a?"
<BR>&nbsp;&nbsp;&nbsp;&nbsp;&nbsp;"Patera Štuka?" Svila iscrta znak sabiranja u vazduhu. "Da. Patera Štuka je već više od godinu dana kod bogova. Da li si ga poznavao?"
<BR>&nbsp;&nbsp;&nbsp;&nbsp;&nbsp;Prenebregavši ovo pitanje, Krv klimnu glavom, sam za sebe. "Otiš'o u Glavni procesor, a-ha-ha? Dobro, Patera. Nisam ja neki religiozan, niti glumim da jesam. Ali sam obećao mom - hm, jednoj osobi - da ću otići u taj tvoj mantejon i izgovoriti nekoliko molitava za nju. Prineću ja i žrtvu, znaš. Zato što znam da će me ona pitati da li sam to učinio. To ti je preko, i iznad, ove tri karte ovde. E, sad. Ima li tamo nekog da me pusti unutra?"
<BR>&nbsp;&nbsp;&nbsp;&nbsp;&nbsp;Svila opet klimnu glavom. "Mejtera Mermer ili Mejtera Nana će to sa oduševljenjem učiniti, siguran sam. Naći ćeš obe u palestri, s druge strane našeg igrališta." Svila zaćuta, zamišljen. "Mejtera Nana je pomalo stidljiva, mada je sa decom divna. Možda je bolje da pitaš za Mejteru Mermer, koja će biti u prvoj sobi s tvoje desne strane. Ona bi mogla poveriti jednoj od starijih devojčica rukovođenje ženskim odeljenjem, taj sat ili duže, rekao bih."
<BR>&nbsp;&nbsp;&nbsp;&nbsp;&nbsp;Krv sklopi lepezu od karata, kao da će ih sledećeg trenutka dati Svili. "Ne oduševljavaju me mnogo ti hemijski ljudi, Patera. Neko mi je rekao da imate Mejteru Ružu. Možda bih mogao dobiti nju, ako je još tu?"
<BR>&nbsp;&nbsp;&nbsp;&nbsp;&nbsp;"Oh, da." Svila se nadao da mu se u glasu neće odraziti pometenost koju je osećao kad god je razmišljao o Mejteri Ruži. "Ali ona je u odmaklim godinama, gospodine, i mi se trudimo da poštedimo njene jadne noge koliko god možemo. Siguran sam da će Mejtera Mermer obaviti posao na sasvim zadovoljavajući način."
<BR>&nbsp;&nbsp;&nbsp;&nbsp;&nbsp;"Nema sumnje da hoće." Krv još jednom prebroja svoje karte; njegove usne su se pokretale, a debeli prsti sa mnoštvom prstenja kao da nisu nikako hteli da se rastanu od tananih, sjajnih pravougaonika. "Maločas htede nešto da mi kažeš o prosvetljenju, Patera. Pomenuo si i da ćeš se moliti za mene."
<BR>&nbsp;&nbsp;&nbsp;&nbsp;&nbsp;"Jesam", reče Svila žustro, "a to sam i mislio. Moliću se."
<BR>&nbsp;&nbsp;&nbsp;&nbsp;&nbsp;Krv se nasmeja. "Nemoj se mučiti oko toga. Ali radoznao sam, a osim toga nikad nisam imao prilike da pitam nekoga od vas o tome. Zar nije prosvetljenje manje-više isto što i posednutost duhovima?"
<BR>&nbsp;&nbsp;&nbsp;&nbsp;&nbsp;"Ne baš, gospodine." Svila poče grickati donju usnu. "Znaš, gospodine, u sholi smo učili jednostavne, prijatne odgovore na sva takva pitanja. Morali smo ih recitovati da bismo položili ispit, a ja sam sad u iskušenju da ih recitujem tebi. Ali te dve konkretnosti - prosvetljenje, hoću reći, i posednutost - uopšte nisu jednostavne stvari. Ili, bar, prosvetljenje nije. Ja o posednutosti ne znam mnogo; neki od najcenjenijih hierologa veruju da ona postoji samo potencijalno i da se nikad ne ostvaruje."
<BR>&nbsp;&nbsp;&nbsp;&nbsp;&nbsp;"Bog, navodno, navuče čoveka na sebe, kao tuniku - tako se priča. Pošto to i neki ljudi mogu, što ne bi i bog?" Gledajući Svilin izraz lica, Krv se još jednom nasmeja. "Ne veruješ ti meni, a, Patera?"
<BR>&nbsp;&nbsp;&nbsp;&nbsp;&nbsp;Svila reče: "Nikad nisam čuo za takve ljude, gospodine. Neću reći da oni ne postoje, zato što vi tvrdite da postoje, iako se čini da je to nemoguće."
<BR>&nbsp;&nbsp;&nbsp;&nbsp;&nbsp;"Još si ti mlad, Patera. Ako si voljan da izbegneš mnogo grešaka, ne zaboravi to." Krv pogleda svog vozača postrance. "Pazi da mi neko od ovih lešinara ne pipa vozilo, Grisone."
<BR>&nbsp;&nbsp;&nbsp;&nbsp;&nbsp;"Prosvetljenje..." reče Svila. Gladio se šakom po vilici, prisećajući se.
<BR>&nbsp;&nbsp;&nbsp;&nbsp;&nbsp;"Meni se čini da bi to trebalo biti lako. Odjednom znaš mnoge stvari koje ranije nisi znao, zar ne?" Krv zastade, gledajući Svilino lice. "Stvari koje ne umeš objasniti ili ti nije dozvoljeno da ih objasniš?"
<BR>&nbsp;&nbsp;&nbsp;&nbsp;&nbsp;Prođe patrola Garde. Svakom je bila puška o ramenu, a leva šaka na balčaku mača. Jedan pozdravi Krva tako što vrhovima prstiju dotače štitnik svoje veselozelene kape.
<BR>&nbsp;&nbsp;&nbsp;&nbsp;&nbsp;"Teško je to objasniti", reče Svila. "U posednutosti čovek uvek nauči nešto, dobro ili rđavo. Tako su, bar, nama govorili na nastavi, mada ja ne verujem... U prosvetljenju, događa se mnogo više. Najviše što teodidakt može podneti, rekao bih."
<BR>&nbsp;&nbsp;&nbsp;&nbsp;&nbsp;"To se desilo i tebi", reče Krv tiho. "Mnogi od vas kažu da su to doživeli, ali ti to tvrdiš iskreno. Doživeo si, ili veruješ da si doživeo, prosvetljenje. Misliš da je to stvarno."
<BR>&nbsp;&nbsp;&nbsp;&nbsp;&nbsp;Svila načini jedan korak nazad i nalete na nekog od radoznalaca koji su stajali unaokolo. "Nisam nazvao sebe prosvetljenim, gospodine."
<BR>&nbsp;&nbsp;&nbsp;&nbsp;&nbsp;"Nije ni bilo potrebno. Slušao sam te. E sad slušaj ti mene. Ne dajem ja ove tri karte tebi, ni za tvoje sveto prinošenje žrtve, nizašta. Ja tebi plaćam da mi odgovoriš na neka pitanja, a ovo je poslednje. Hoću da mi kažeš - ovog trenutka - šta je prosvetljenje, kad si ga doživeo i zašto si ga doživeo. Evo ih." On opet podiže tri karte. "Reci mi, Patera, i tvoje su."
<BR>&nbsp;&nbsp;&nbsp;&nbsp;&nbsp;Silk razmisli, pa ih istrže iz Krvove ruke. "Neka bude kako si rekao. Prosvetljenje znači da razumeš sve na onaj način kako to razume i bog koji ti prosvetljenje daje. Ko si i ko su, zapravo, svi ostali. Sve ono što si mislio da razumeš, sad sagledaš sa potpunom jasnoćom, sve u tom jednom trenu, i onda uvidiš da do tada nisi, zapravo, razumeo ništa."
<BR>&nbsp;&nbsp;&nbsp;&nbsp;&nbsp;Gledaoci su se domunđavali. Neki su pokazivali prstom ka Svili. Jedan mahnu čoveku koji je u blizini teglio ručna kolica za prodaju robe i ovaj stade.
<BR>&nbsp;&nbsp;&nbsp;&nbsp;&nbsp;"Samo u jednom trenu", reče Krv.
<BR>&nbsp;&nbsp;&nbsp;&nbsp;&nbsp;"Da, samo u jednom trenu. Ali uspomena ostane, tako da znaš da si znao." Tri karte i dalje su mu se nalazile u podignutoj ruci; najednom pomisli da će mu ih oteti neko iz te dronjave gomile oko njega i glatko uvuče ruku u džep.
<BR>&nbsp;&nbsp;&nbsp;&nbsp;&nbsp;"A kad se to tebi dogodilo? Prošle nedelje? Prošle godine?"
<BR>&nbsp;&nbsp;&nbsp;&nbsp;&nbsp;Svila odmahnu glavom, pa diže pogled ka suncu. Vide kako tanka crna linija zastora dotiče sunce, upravo u tom trenutku. "Danas. Pre manje od jednog sata. Lopta je - igrao sam sa dečacima, imali smo utakmicu..."
<BR>&nbsp;&nbsp;&nbsp;&nbsp;&nbsp;Krv odmahnu rukom, odbacujući tu utakmicu.
<BR>&nbsp;&nbsp;&nbsp;&nbsp;&nbsp;"Tad se dogodilo. Činilo mi se da se sve zaustavilo. Zaista ne mogu reći da li je to trajalo jedan tren, ili dan, ili godinu, ili ma koje drugo razdoblje - i ne verujem da bi ijedna takva procena o trajanju bila tačna. Možda njega zato zovu Izvanaš: zato što on stoji izvan vremena, uvek."
<BR>&nbsp;&nbsp;&nbsp;&nbsp;&nbsp;"A-ha." Krv dade Svili jedan znak naklonosti, osmeh, ali ne bez gunđanja. "Siguran sam da je sve to dim. Nekakvo sanjarenje. Ali moram priznati da je zanimljiv dim, kad ti pričaš. Nikad ranije nisam čuo tako nešto."
<BR>&nbsp;&nbsp;&nbsp;&nbsp;&nbsp;"Nije bilo baš ono što nas uče u sholi", priznade Svila, "ali ja osećam, u srcu da je bilo istinito." Oklevao je. "Hoću reći, ono što mi je pokazano, bilo je istinito. Naime, prikazan mi je deo jedne beskrajne panorame prepune raznih stvari. On je u svakom smislu izvan našeg svitka, ali je i unutra, sa nama, u isto vreme. Mislim da su svi drugi bogovi samo unutra, ma koliko veličanstveno nama izgledali."
<BR>&nbsp;&nbsp;&nbsp;&nbsp;&nbsp;Krv slegnu ramenima. Pogled mu je lutao ka publici u dronjcima. "Heh, bar ovi ti veruju. Ali pošto smo mi samo unutra, šta nas briga ako je on i napolju, a, Patera?"
<BR>&nbsp;&nbsp;&nbsp;&nbsp;&nbsp;"Možda nam nije svejedno ili nam neće biti svejedno jednog dana. O tome još nisam ni počeo da razmišljam." Svila opet diže pogled: zlatni drum sunca, opružen preko neba, već je bio primetno uži. "Možda će to biti najvažnija stvar u svitku. Mislim da hoće."
<BR>&nbsp;&nbsp;&nbsp;&nbsp;&nbsp;"Ne vidim kako bi."
<BR>&nbsp;&nbsp;&nbsp;&nbsp;&nbsp;"Moraćeš da sačekaš pa da vidiš, sine moj - a moraću i ja." Svila još jednom zadrhta kao od hladnoće. "Hteo si da znaš zašto sam dobio taj blagoslov, zar ne? To je bilo tvoje poslednje pitanje: zašto bi se nešto tako ogromno dogodilo nekome tako beznačajnom kao što sam ja. To si pitao?"
<BR>&nbsp;&nbsp;&nbsp;&nbsp;&nbsp;"Da, ako taj tvoj bog dopušta da ikome to kažeš."
<BR>&nbsp;&nbsp;&nbsp;&nbsp;&nbsp;Krv se iscerio, pokazujući krive zube koji su odavno izgubili normalnu boju; a Svila, iznenada, bez i trunčice svoje volje, vide pred sobom, mnogo jasnije nego što je ikad video ovoga u letelici, jednog drugog Krva, gladnog i uplašenog mladića, punog podmuklih planova, koji je pre jednog pokolenja bio Krv.
<BR>&nbsp;&nbsp;&nbsp;&nbsp;&nbsp;"I uz to, ako ti ne cvikaš, Patera."
<BR>&nbsp;&nbsp;&nbsp;&nbsp;&nbsp;"Cvikaš?"
<BR>&nbsp;&nbsp;&nbsp;&nbsp;&nbsp;"Ako nemaš ništa protiv. Ako nemaš utisak da ćeš time prekršiti njegova pravila."
<BR>&nbsp;&nbsp;&nbsp;&nbsp;&nbsp;"A, tako." Svila pročisti grlo. "Ne protivim se ja, ali, isto tako, i nemam naročito dobar odgovor. Zato sam ti oteo tri karte iz ruke i zato su mi i potrebne - to je bar deo razloga. Možda je naprosto posredi to da on ima nekakav zadatak za mene. Ima; znam; i nadam se da je to celo objašnjenje. Opet, pomislio sam da on možda želi da me uništi, pa smatra da mi duguje prosvetljenje pre nego što udari. Ne znam."
<BR>&nbsp;&nbsp;&nbsp;&nbsp;&nbsp;Krv se sruči nazad u plišano sedište za putnika, opet tapkajući mirišljavom maramicom lice i vrat. "Hvala, Patera. Sad smo se poravnali. Ideš na pijacu?"
<BR>&nbsp;&nbsp;&nbsp;&nbsp;&nbsp;"Idem. Da mu kupim finu žrtvu, pomoću ove tri karte koje si mi dao."
<BR>&nbsp;&nbsp;&nbsp;&nbsp;&nbsp;"Platio. Ja ću otići iz tvog mantejona pre nego što se ti tamo vratiš, Patera. Bar se tako nadam. Diži krov, Grisone."
<BR>&nbsp;&nbsp;&nbsp;&nbsp;&nbsp;Svila uzviknu: "Čekaj!"
<BR>&nbsp;&nbsp;&nbsp;&nbsp;&nbsp;Krv ustade, iznenađen. Šta je, Patera? Nema frke, nadam se?"
<BR>&nbsp;&nbsp;&nbsp;&nbsp;&nbsp;"Slagao sam te, sine moj - ili sam te naveo na pogrešne zaključke, nehotice. On, Izvanaš, rekao mi je zašto, a ja sam se pre nekoliko minuta, u razgovoru sa jednim dečakom koji se zove Rog i koji je student u našoj palestri, toga setio." Svila priđe bliže, tako da je sad piljio u Krva preko ruba napola podignutog krova letelice. "Zbog augura koji je držao naš mantejon kad sam ja došao. Taj se zvao Patera Štuka. Veoma dobar i veoma pobožan čovek."
<BR>&nbsp;&nbsp;&nbsp;&nbsp;&nbsp;"Kazao si da je umro."
<BR>&nbsp;&nbsp;&nbsp;&nbsp;&nbsp;"Jeste. Jeste, umro je. Ali se molio pre smrti, molio se, iz nekog razloga, baš Izvanašu. Čuli su ga. Njegova molitva je uslišena. Sve je to meni objašnjeno, a sad sam dužan da objasnim ja tebi, jer je to deo naše pogodbe."
<BR>&nbsp;&nbsp;&nbsp;&nbsp;&nbsp;"Pa onda bi i trebalo da mi bude objašnjeno. Ali što brže možeš."
<BR>&nbsp;&nbsp;&nbsp;&nbsp;&nbsp;"U svojim molitvama tražio je pomoć." Svila provuče prste kroz nemarnu hrpu kose boje slame. "Kad se mi... kad se neko moli Izvanašu za pomoć, on i pošalje pomoć."
<BR>&nbsp;&nbsp;&nbsp;&nbsp;&nbsp;"Lepo od njega."
<BR>&nbsp;&nbsp;&nbsp;&nbsp;&nbsp;"Ali ne uvek - ne, niti često - onakva pomoć kakvu želimo ili očekujemo. Patera Štuka, taj dobri starac, molio se predano. A ja sam ta pomoć..."
<BR>&nbsp;&nbsp;&nbsp;&nbsp;&nbsp;"Teraj, Grisone."
<BR>&nbsp;&nbsp;&nbsp;&nbsp;&nbsp;U vozilu zagrmeše naprave za potiskivanje vazduha. Krvova crna letilica se uzdiže nelagodno, prvo zadnjim delom; ljuljanje je bilo zabrinjavajuće jako.
<BR>&nbsp;&nbsp;&nbsp;&nbsp;&nbsp;"...ta pomoć koju je Izvanaš poslao njemu, u svrhu spasavanja mantejona i palestre", dovrši Svila. Uzmače jedan korak i zakašlja se, u oblacima prašine koji su se brzo raskrupnjavali. Napola samome sebi, a napola gomili koja je klečala oko njega, on još reče: "Ja ne mogu očekivati pomoć od njega, jer, ja sam ta pomoć."
<BR>&nbsp;&nbsp;&nbsp;&nbsp;&nbsp;Ako je iko od njih razumeo, to ni po čemu nije bilo očigledno. Kašljući još, on iscrta znak sabiranja i promrmlja kratku formulu blagoslova, koju poče 'najsvetijim imenom Pesa, oca božjeg', a završi pominjanjem 'Pesovog najstarijeg deteta, Scile, pokroviteljke ovog mesta, našeg svetog grada Virona'.
<BR>
<BR>&nbsp;&nbsp;&nbsp;&nbsp;&nbsp;Približavajući se pijaci, Svila je razmišljao o ovom slučajnom susretu sa bogatašem u lebdilici. Krv; tako ga je zvao njegov vozač. Tri karte, to je bio daleko, daleko previsok honorar za odgovore na nekoliko jednostavnih pitanja; osim toga, augurima se i ne plaća, nego čovek, ako oseća naročitu zahvalnost, eventualno može dati neki prilog. Tri cele karte; jesu li još tu?
<BR>&nbsp;&nbsp;&nbsp;&nbsp;&nbsp;Zavuče ruku u džep. Prsti naiđoše na glatku, elastičnu površinu lopte. On je izvuče, a sa njom, nehotice, i jednu kartu, koja sevnu na suncu i pade pred njegove noge.
<BR>&nbsp;&nbsp;&nbsp;&nbsp;&nbsp;Isto onako munjevito kako je oteo loptu od Roga, on sad dograbi kartu. Ovo je rđav kvart, podseti on sebe, iako u njemu živi tako veliki broj dobrih ljudi. Kad nema zakona, i dobri ljudi kradu: njihova imovina iščezava, pa zato oni nemaju drugog izlaza nego da i sami ukradu od nekoga. Šta bi mislila njegova majka da je doživela da vidi gde ga je Udruženje uputilo na rad? Umrla je tokom njegove poslednje godine u sholi, još verujući da će on biti raspoređen u neki od bogatih mantejona na Palatinu i da će jednog dana postati Prvi govornik.
<BR>&nbsp;&nbsp;&nbsp;&nbsp;&nbsp;"Ti tako lepo izgledaš", govorila je, propinjući se na prste da zagladi njegovu buntovnu kosu. "Tako si visok! O, Svilo, sine moj! Moj dragi, dragi sine!"
<BR>&nbsp;&nbsp;&nbsp;&nbsp;&nbsp;(A on se sagnuo da bi ga ona mogla poljubiti.)
<BR>&nbsp;&nbsp;&nbsp;&nbsp;&nbsp;Sine moj. Njega su učili da se tako obraća običnim ljudima, ne-sveštenicima; čak i onima koji su trostruko stariji od njega. Izuzetak su ipak bili ljudi na vrlo visokim položajima u društvu; ali takvi su, najčešće, imali neku titulu koja se mogla elegantno upotrebiti kao zamena, na primer - pukovnik, komisionar, ili čak savetnik, iako Svila nikad nije sreo nikog od takvih, niti imao mogućnost da ih u ovom delu grada ikada sretne. Video je, međutim, zidni plakat sa zgodnim licem savetnika Lorisa, koji je bio sekretar Ajuntamientoa; ali su te crte lica bile donekle oštećene, jer je neki vandal nožem jedanput zasekao i nekoliko puta ubo taj poster. Svila najednom oseti zadovoljstvo što je član Udruženja, a ne političar, iako je majka prvenstveno želela da se on posveti politici. Niko, valjda, ne bi sekao i bušio portret Njegove svetosti, Prvog govornika.
<BR>&nbsp;&nbsp;&nbsp;&nbsp;&nbsp;On baci loptu u desnu ruku, a levu zavuče u džep. Tu su kartice: jedna, druga, treća. Mnogo koji stanovnik ovog kvarta rmbaće od dizanja zastora pa sve do mraka - nosiće cigle, slagaće sanduke jedan na drugi, klaće životinje, tegliće kao marva, trčkaraće pod teškim nosiljkama bogataša, čistiće metlom i krpom - za platu od tri karte godišnje. Njegova majka dobijala je šest - dovoljno da jedna žena i jedno dete žive pristojno - od nekog fonda u banci; ali taj fond nikad nije objasnila, a sa njenom smrću i fond se ugasio. Ona ne bi bila srećna kad bi ga sad videla u ovom kvartu, kako pešači ulicom siromašan kao i veliki deo ovdašnjeg naroda. Ali ona u svakom slučaju nikada nije bila srećna. Njene krupne, tamne oči bile su često blistave od suza čiji uzrok nije bio finansijski, nego neki tajanstveniji; njeno maleno telo potresali su jecaji, koje on, Svila, nikako nije mogao ublažiti.
<BR>&nbsp;&nbsp;&nbsp;&nbsp;&nbsp;("O, Svilo! Jadni moj dečko! Sine moj!")
<BR>&nbsp;&nbsp;&nbsp;&nbsp;&nbsp;On je ovome Krvu govorio prvo gospodine, a kasnije sine moj, a da maltene nije ni primetio prelaz sa jednog na drugo. Ali, zašto? Gospodine - zato što je doleteo takvim vozilom, jasna stvar; samo najbogatiji ljudi mogu sebi priuštiti da budu vlasnici letelica. Posle, sine moj. "Znači, matori oteg'o papke, a?... Šta nas briga ako je i on napolju?... Lepo od njega." Krvov izbor reči i fraza i njegov maltene otvoreni prezir prema bogovima, nisu bili u skladu sa letelicom; govorio je bolje, daleko bolje nego većina ljudi u ovom kvartu Virona, ali ni približno ne kao povlašćeni, dobro vaspitani čovek koga bi Svila očekivao da vidi u privatnoj letelici.
<BR>&nbsp;&nbsp;&nbsp;&nbsp;&nbsp;On slegnu ramenima i izvuče tri karte iz džepa.
<BR>&nbsp;&nbsp;&nbsp;&nbsp;&nbsp;Uvek je postojala mogućnost, i to znatna, da karta (a još pre bit, koji je delić karte) bude falsifikovana. Čak je postojala mogućnost, koju Svila priznade sebi, da ovaj čovek bogataškog izgleda ima u svojoj kutijici za karte posebno mesto za lažne. Ali činilo se da su ove tri prave: pravugaonici oštrih ivica, dimenzija dva sa tri palca, sa komplikovanim zlatnim lavirintima koji su zaštićeni prelivom od neke izuzetne materije, praktično neuništive ali ipak gotovo nevidljive. Govorilo se da ako su zlatne šare na bilo koje dve karte podudarne, onda bar jedna od tih karata mora biti krivotvorena. Svila zastade da ih uporedi, a onda odmahnu glavom i produži sa jednakom hitnjom ka pijaci. Ako su ove karte dovoljno dobre da prevare prodavce životinja, onda ništa drugo nije važno, mada će on biti lopov. U tom slučaju: molitva Tenebrozu Tartarusu, starijem Pesovom sinu, zastrašujućem bogu noći i lopova.
<BR>&nbsp;&nbsp;&nbsp;&nbsp;&nbsp;Mejtera Mermer sedela je iza svih svojih učenica i gledala. Bejaše, jednom, jedno doba kad je stajala. Isto tako, bejaše i doba kad su njene učenice mukotrpno radile sa tastaturom kompjutera, a ne sa kamenim tablicama i kredom. A danas, evo, u godini... koja god bila, koja god...
<BR>&nbsp;&nbsp;&nbsp;&nbsp;&nbsp;Nije uspela da pozove svoju hronološku funkciju. Pokuša da se priseti kad joj se to poslednji put desilo.
<BR>&nbsp;&nbsp;&nbsp;&nbsp;&nbsp;Mejtera Mermer je u svakom trenutku mogla pozvati potpuni spisak svojih neupotrebljivih ili defektnih komponenti, ali već pet ili pedeset godina nije to učinila. Zašto i čemu? Zašto bi ona - a zašto bi iko? ikad? - još uvećavala količinu jada koju su bogovi odlučili da joj dodele? Nisu li oni dovoljno svirepi, gluvi za njene molitve već toliko godina, toliko decenija i dana i uspavanih, napola zaustavljenih sati? Pes, veliki Pes, on je i bog mehanizama, kao i mnogo čega drugog. Možda je previše zauzet da bi nju primetio.
<BR>&nbsp;&nbsp;&nbsp;&nbsp;&nbsp;Dočarala je sebi sliku: Pes stoji u njihovom mantejonu. Visok kao talus, udovi glatki, izvajani od nekog belog kamena koji ima finiju, sitniju građu nego brodski kamen - oči su mu smrtno ozbiljne, ali ništa ne vide. Plemenito čelo. Smiluj se meni, Pes, molila se ona. Smiluj se meni, smrtnoj devojci koja te sada doziva, ali će uskoro prestati, zauvek.
<BR>&nbsp;&nbsp;&nbsp;&nbsp;&nbsp;Desna noga joj već godinama postaje sve ukočenija, a povremeno joj se činilo da i kad sedi ovako mirno...
<BR>&nbsp;&nbsp;&nbsp;&nbsp;&nbsp;Dečji glas: "Zaspala je!"
<BR>&nbsp;&nbsp;&nbsp;&nbsp;&nbsp;...da i kad sedi ovako mirno kao sad i gleda decu gde pišu 'devetnaest manje dvadeset devet' i dobijaju devet, ili 'sedamnaest više sedam' i dobiju dvadeset tri - da i kad sedi ovako mirno kao sad, a vid joj više nije onako oštar kao nekad, iako i sad vidi krivudave kredaste brojeve na kamenim tablama, ako pišu krupno, a sva deca tih godina pišu krupno, iako imaju bolji vid nego ona...
<BR>&nbsp;&nbsp;&nbsp;&nbsp;&nbsp;Da, da, da joj preti pregrevanje, stalno, još veće, bar kad je vrućina. Pese, veliki Pese, bože neba, sunca i oluje, daj sneg! Hladan vetar daj!
<BR>&nbsp;&nbsp;&nbsp;&nbsp;&nbsp;Vidi kakvo leto, beskrajno, nema snega, nema jesenjih kiša, a već im prolazi sezona, već smo maltene u dobu snega, a snega nema. Vrućina, prašina, oblaci svi prazni, žute maglice. Pa o čemu razmišlja taj Pes, Gospod Pes, muž žitorodne Ehidne i otac sedmoro?
<BR>&nbsp;&nbsp;&nbsp;&nbsp;&nbsp;Jedna devojčica: "Zaspala je, gledajte!"
<BR>&nbsp;&nbsp;&nbsp;&nbsp;&nbsp;Druga: "Ja mislila oni ne spavaju."
<BR>&nbsp;&nbsp;&nbsp;&nbsp;&nbsp;Neko kuca na vrata palestre, ona vrata sa Ulice sunca.
<BR>&nbsp;&nbsp;&nbsp;&nbsp;&nbsp;"Ja ću!" Bio je to Zlatoglavin glas.
<BR>&nbsp;&nbsp;&nbsp;&nbsp;&nbsp;"Ne, ja ću!" Ratelin.
<BR>&nbsp;&nbsp;&nbsp;&nbsp;&nbsp;Mirisni, beli cvetovi i oštri, beli zubi. Mejtera Mermer se udubi u meditaciju o imenima. Cvetovi, ili bar nekakve biljke, za biološke devojčice. Životinje i životinjski proizvodi za biološke dečake. Metali ili razne vrste kamena, za nas.
<BR>&nbsp;&nbsp;&nbsp;&nbsp;&nbsp;Obe u glas: "Pusti mene!"
<BR>&nbsp;&nbsp;&nbsp;&nbsp;&nbsp;Njeno staro ime bilo je...
<BR>&nbsp;&nbsp;&nbsp;&nbsp;&nbsp;Njeno staro ime... bilo je...
<BR>&nbsp;&nbsp;&nbsp;&nbsp;&nbsp;Tresak. Oborile stolicu. Mejtera Mermer ustade kruto, držeći se jednom rukom za prozorski okvir. "Ovog trenutka da ste prestale s time!"
<BR>&nbsp;&nbsp;&nbsp;&nbsp;&nbsp;Mogla je u svakom trenutku pozvati kompletan spisak svojih neupotrebljivih i defektnih komponenti, ali se već oko stotinu godina nije odlučila da to učini. Međutim, s vremena na vreme, uglavnom kad je kenoba ležala na noćnoj strani, izvan svetlosti dugog sunca, ta lista je iskrsavala u njenoj svesti sama od sebe, nepozvana.
<BR>&nbsp;&nbsp;&nbsp;&nbsp;&nbsp;"Akvifolija! Razdvoj te dve, dok se ja ne naljutim!"
<BR>&nbsp;&nbsp;&nbsp;&nbsp;&nbsp;Mejtera Mermer je pamtila i kratko sunce: disk narandžaste vatre. Činilo joj se da se glavna prednost tog starog sunca očitovala u tome da se pod njegovim zracima nikad nijedna lista i nijedan ekranski meni nisu pojavljivali nepozvani.
<BR>&nbsp;&nbsp;&nbsp;&nbsp;&nbsp;Obe uglas: "Sestro, htela sam..."
<BR>&nbsp;&nbsp;&nbsp;&nbsp;&nbsp;"E pa neće nijedna od vas dve", odvrati im Mejtera Mermer.
<BR>&nbsp;&nbsp;&nbsp;&nbsp;&nbsp;Još jedno kucanje, preglasno za čukljeve od kosti i kože. Mora ona, i mora da požuri, inače bi moglo da se desi da Mejtera Ruža pođe da otvori vrata, a to bi onda bio povod za žalbe koje bi potrajale duže nego sneg. Ako uopšte dođe taj sneg, već jednom.
<BR>&nbsp;&nbsp;&nbsp;&nbsp;&nbsp;"Idem ja sama. Češljo, ti upravljaš odeljenjem dok se ne vratim. Postaraj se da svako radi svoj posao. Svako, bez izuzetka." Da bi završnim rečima dala veću težinu, Mejtera Mermer sačeka najduže što je smela. "Očekivaću da imenuješ one koje su se rđavo ponašale."
<BR>&nbsp;&nbsp;&nbsp;&nbsp;&nbsp;Jedan dobar korak ka vratima. U njenoj desnoj nozi postoji taj aktivator koji hoće da se zaglavi ako ostane sasvim neupotrebljen sat ili više vremena; ali sad kao da radi maltene dobro. Još jedan korak. Evo, još jedan. Dobro je, dobro je! Pese, hvala ti.
<BR>&nbsp;&nbsp;&nbsp;&nbsp;&nbsp;Pređe u hodnik, stade da oslušne nema li odmah nekog nereda u učionici, pa othrama hodnikom do ulaznih vrata.
<BR>&nbsp;&nbsp;&nbsp;&nbsp;&nbsp;Neki krupan, mesnat čovek bogataškog izgleda, visok maltene kao Patera Svila; taj je lupao po drvenim pločama ulaznih vrata, i to izrezbarenom ručkom svog štapa za šetnju.
<BR>&nbsp;&nbsp;&nbsp;&nbsp;&nbsp;"Neka ti svaki bog bude naklonjen jutros", reče Mejtera Mermer. "Kako ti mogu biti na usluzi?"
<BR>&nbsp;&nbsp;&nbsp;&nbsp;&nbsp;"Zovem se Krv", reče taj čovek. "Razgledam imanje. Već sam video bašte i to sve, ali zgrade su zaključane. Želeo bih da me provedeš kroz njih, a i ovu da mi pokažeš."
<BR>&nbsp;&nbsp;&nbsp;&nbsp;&nbsp;"U našu kenobu ne mogu te pustiti nikako", reče Mejtera Mermer čvrsto. "U stambeni deo ne možeš sam. Rado ću ti pokazati naš mantejon i našu palestru - ako imaš opravdan razlog za svoju želju da ih razgledaš."
<BR>&nbsp;&nbsp;&nbsp;&nbsp;&nbsp;Krvovo lice postade još crvenije. "Proveravam u kakvom su stanju zgrade. Koliko sam ja spolja video, na svima njima mora dosta da se radi."
<BR>&nbsp;&nbsp;&nbsp;&nbsp;&nbsp;Mejtera Mermer klimnu glavom. "Bojim se da je to sasvim tačno, mada mi ovde činimo sve što možemo. Patera Svila je opravljao krov mantejona. To je bilo najhitnije. Da li je istina..."
<BR>&nbsp;&nbsp;&nbsp;&nbsp;&nbsp;Krv je prekide. "Kenoba - to vam je ona kao kućica koja izlazi na Ulicu srebra?"
<BR>&nbsp;&nbsp;&nbsp;&nbsp;&nbsp;Ona klimnu glavom.
<BR>&nbsp;&nbsp;&nbsp;&nbsp;&nbsp;"Stambeni deo, to vam je ono gde se sastavljaju Ulica srebra i Ulica sunca? Mala, sa tri ugla, u zapadnom delu bašte?"
<BR>&nbsp;&nbsp;&nbsp;&nbsp;&nbsp;"Tako je. Da li je, dakle, istina da će čitavo ovo imanje biti prodato? To su neka deca govorila."
<BR>&nbsp;&nbsp;&nbsp;&nbsp;&nbsp;Krv je pogleda ispitivački. "Da li je Mejtera Ruža čula za to?"
<BR>&nbsp;&nbsp;&nbsp;&nbsp;&nbsp;"Pretpostavljam da je čula takva govorkanja, ako to pitaš. Nisam s njom razgovarala o tome."
<BR>&nbsp;&nbsp;&nbsp;&nbsp;&nbsp;Krv klimnu glavom; bilo je to sasvim malo naginjanje glave napred, koje verovatno ni sam nije primetio. "Nisam rek'o onom vašem kasapinu sa glavom k'o kučina. Izgledao je kao neko ko bi mog'o da pravi probleme. Ali ti reci Mejteri Ruži da su govorkanja istinita, jesi čula? Reci joj da je već prodato, sestro. Prodato meni."
<BR>&nbsp;&nbsp;&nbsp;&nbsp;&nbsp;Pre nego što sneg poleti, nas ovde neće biti, pomisli Mejtera Mermer, čuvši budućnost, svoju i svih njih, u Krvovom tonu. Otići pre zime. Nastaniti se na nekom drugom mestu, gde će Ulica sunca biti samo uspomena.
<BR>&nbsp;&nbsp;&nbsp;&nbsp;&nbsp;Blagosloveni sneg, da ohladi njene butine; ona dočara sebi sliku kako sedi nepomična, a u krilu joj leži nanos svežeg, tek napadalog snega.
<BR>&nbsp;&nbsp;&nbsp;&nbsp;&nbsp;Krv reče: "I reci joj moje ime."
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
