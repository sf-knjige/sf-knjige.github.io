<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. SVILU ZA KALDEA
<P>&nbsp;&nbsp;&nbsp;&nbsp;&nbsp;Doktor Ždral je zatvorio vrata svoje ambulante i navukao rezu na njih. Jedan težak dan je minuo; bilo mu je drago što je stigao u vilu i vrlo drago što Krv (koji je takođe tvrdo odradio ovaj dan) neće večeras dovoditi nikakve goste. Uz malo sreće, pomisli Ždral, mogla bi da bude cela noć mirnog sna, noć u kojoj nikog nije ogrebala mačka, niti ijedan jastreb zabio kandže u Mošusa i onog njegovog pomoćnika - i, nadasve, noć u kojoj nijedna od ovih glupača koje se u Vironu nazivaju ženama neće zaključiti da je neki mladež, do tada neprimećen, u stvari prvi simptom kobne bolesti.
<BR>&nbsp;&nbsp;&nbsp;&nbsp;&nbsp;Vukući noge, odgegao se u spavaću sobu, koja uopšte nije imala vrata ka hodniku. Zatvorio je njena jedina vrata, ona ka ambulanti, i zamandalio i njih. Neka ga zovu kroz staklo, ako im bude potreban. Izuo je cipele i bacio čarape na hrpu zaprljane odeće u uglu. Još jednom je sebe podsetio: ovo moraš odneti u perionicu. Perionica je bila u drugom krilu zgrade.
<BR>&nbsp;&nbsp;&nbsp;&nbsp;&nbsp;Je li tu i ona crna čarapa koju je isekao sa noge onog drugara zvanog Svila? Ne. Bacio ju je.
<BR>&nbsp;&nbsp;&nbsp;&nbsp;&nbsp;Pođe bos do prozora i zagleda se kroz vodoravne šipke roletne, u mračan teren oko kuće. Vremenske prilike bile su baš dobre, celog leta. Suva vrelina, kao kod kuće. Ali uskoro će jesen. Sunce će postati slabije, vetrovi će doneti kišu, onu ledenu, koja te celog promoči. Po kalendaru već jeste jesen. On mrzi kišu, hladnoću, kašalj, mokre noseve. Tokom nekih mesec dana termometar će oscilovati između deset i minus deset, kao da je nekim lančićem vezan za tačku mržnjenja. Nisu ljudska bića pravljena za takvu klimu.
<BR>&nbsp;&nbsp;&nbsp;&nbsp;&nbsp;Povukao je zastor nadole. U isti mah, pogledao je na kalendar; oči su pošle za mislima. Sutra je scildan; pijaca zatvorena, bar zvanično, i gotovo sasvim prazna. Tad je najbolja prilika za slanje izveštaja. Ona prodavačica odlazi na hieragdan. Njemu je ostalo još pet malih izvajanih Sfiksa.
<BR>&nbsp;&nbsp;&nbsp;&nbsp;&nbsp;Isprsio se, podsetio sebe da je i on vojnik jedne vrste. Izvadio je kutiju sa perima, mastionicu i nekoliko listova veoma tanke hartije. Treba, kao i uvek, pisati na takav način da ovi ne mogu da otkriju njegov identitet ako uhvate poruku.
<BR>&nbsp;&nbsp;&nbsp;&nbsp;&nbsp;Opet, treba i prijaviti napredak, tako veliki da ga njegovi ne povuku. Noćas to neće biti teško.
<BR>&nbsp;&nbsp;&nbsp;&nbsp;&nbsp;Ne, nije da ne bih voleo i da odem kući, reče on sebi. Naročito da odem kući pre nego što počnu kiše. Mada se priča da je i tamo nekad bila ista vlažna klima kao ovde. Naime ista kao što bi ovde normalno trebalo da bude.
<BR>&nbsp;&nbsp;&nbsp;&nbsp;&nbsp;Odabrao je vranino pero i pedantno mu očistio vrh. 'Pojavio se pokret za povratak Povelji. U žiži pokreta je neki Svila, mladi augur bez ikakvih porodičnih veza. Priča se da su se njemu događala čuda, navodno poslata od Pesa ili Scile. Zasad je pokret ostao, koliko se može videti, samo u nižim društvenim slojevima. Po zidovima pišu parolu Svilu za kaldea, ali ne (čisto nagađanje, ali Ždral je bio uveren da nagađa tačno) u Palatinu. Ja sam u vezi sa njim, pridobijam njegovo poverenje. Postigao sam da on nabavi azof. Ovo se može prijaviti vlastima, ako bude potrebno da ga uništimo.'
<BR>&nbsp;&nbsp;&nbsp;&nbsp;&nbsp;Ždral se smeškao. Azof je bio čista sreća, ali kako će im ovo otvoriti oči!
<BR>&nbsp;&nbsp;&nbsp;&nbsp;&nbsp;'Još jedno povećanje brojnosti Civilne garde. Sve jedinice u punom borbenom sastavu ili čak i veće. Priča se da će osnovati jednu rezervnu brigadu, u kojoj će svi oficiri biti veterani.'
<BR>&nbsp;&nbsp;&nbsp;&nbsp;&nbsp;Sledećih pola minuta samo je zurio u napisano. Bolje je reći premalo, nego previše. Po dvadeseti put zamoči vranino pero u mastilo. 'Ptica je puštena na slobodu. Trener kaže da se to moralo učiniti. Pokušaće da je domami nazad, tokom sledećih nekoliko dana. Priča se da su Lemur i Loris posmatrali puštanje ptice.'
<BR>&nbsp;&nbsp;&nbsp;&nbsp;&nbsp;Pre svega, Lemur i Loris su ispuzili iz tog svog pod-podruma, kao i u nekoliko ranijih takvih prilika, podseti Ždral sebe. Nema sumnje, Ajuntamiento obilato koristi te napola potopljene graditeljske tunele, iako se štab ne nalazi u njima.
<BR>&nbsp;&nbsp;&nbsp;&nbsp;&nbsp;Ili, ako jeste u tunelima, ne može biti tačno određen. Iako toliki izgiboše tamo, u pokušajima da ga nađu. Nije u tunelima samo uspavana vironska vojska, tamo postoje i budni vironski vojnici, a i nekoliko talusa.
<BR>&nbsp;&nbsp;&nbsp;&nbsp;&nbsp;Ždral se osmehnuo pomišljajući na nagradu koju Rani daje. Okrete se staklu i pljesnu šakama. "Monitore!"
<BR>&nbsp;&nbsp;&nbsp;&nbsp;&nbsp;Pojavi se lebdeće lice.
<BR>&nbsp;&nbsp;&nbsp;&nbsp;&nbsp;"Šifra: zmijski koren. Šta imaš za mene?"
<BR>&nbsp;&nbsp;&nbsp;&nbsp;&nbsp;Staklo ispuniše Krvove mesnate crte lica. "Savetnik Lemur treba da bude obavešten o ovome."
<BR>&nbsp;&nbsp;&nbsp;&nbsp;&nbsp;Namesto Krva, pojavilo se lice Savetnika Potoa, puno varljivog veselja. "Možeš kazati poruku meni."
<BR>&nbsp;&nbsp;&nbsp;&nbsp;&nbsp;"Ja bih radije..."
<BR>&nbsp;&nbsp;&nbsp;&nbsp;&nbsp;Ždral se osmehivao, gledajući kako Krv okleva.
<BR>&nbsp;&nbsp;&nbsp;&nbsp;&nbsp;"Ne mari za to, nimalo. Kaži."
<BR>&nbsp;&nbsp;&nbsp;&nbsp;&nbsp;Ždral se primače staklu.
<BR>&nbsp;&nbsp;&nbsp;&nbsp;&nbsp;Kad je Krvova slika nesala, a monitor se opet stvorio i saopštio mu da nije bilo nikakvih drugih zanimljivih razgovora, Ždral još jednom zamoči pero. "Kasnije. Ptica se sama vratila. Kažu da je u dobrom stanju."
<BR>&nbsp;&nbsp;&nbsp;&nbsp;&nbsp;Pomno je obrisao pero, vratio ga u kutiju, duvao neko vreme u papir da se osuši, a onda ga savijao i ponovo savijao, tako da je na kraju bio manji od nokta na njegovom palcu. Ugurao ga je u Sfiksinu desnu šaku, u kojoj nije bilo mača; šaka se stisnula oko cedulje.
<BR>&nbsp;&nbsp;&nbsp;&nbsp;&nbsp;Ždral se opet osmehnuo. Sklonio je kutiju za pera, kao i preostale listove hartije, i razmotrio do koje mere je preporučljivo provesti, pre spavanja, duže vreme u kadi punoj vruće vode. U kupatilu je svetlost jaka - on ju je lično postavio - pa, ako provede tamo jedan sat, čitajući, može posle da se uveri da je cedulja poprimila smeđu nijansu Sfiksinog zapetljano izdeljanog drveta. Uvek je voleo da to vidi. Uživao je da se uveri da je sve obavljeno kako treba. Jer on jeste, a i mora biti, veoma obazriv čovek.
<BR>
<BR>&nbsp;&nbsp;&nbsp;&nbsp;&nbsp;"Hvala", reče Njorka, sedajući opet. "Sad se bolje osećam. Slušaj, Patera, je l' znaš ti kako se ta stvar upotrebljava?"
<BR>&nbsp;&nbsp;&nbsp;&nbsp;&nbsp;"Igličar?" Svila slegnu ramenima. "Rekoh ti da sam pucao iz njega. Ništa drugo ne znam."
<BR>&nbsp;&nbsp;&nbsp;&nbsp;&nbsp;Njorka opet napuni čašu. "Na azof mislim. Ne znaš, dabome, a za igličar ću ti reći u svakom slučaju."
<BR>&nbsp;&nbsp;&nbsp;&nbsp;&nbsp;Izvukao je svoj igličar, dvaput veći od pozlaćenog i graviranog oružja u Svilinom džepu. "Primećuješ da je zakočen? Ima po jedna ovakva polugica sa obe strane."
<BR>&nbsp;&nbsp;&nbsp;&nbsp;&nbsp;"Da. Da ne bi opalio. To mi je poznato."
<BR>&nbsp;&nbsp;&nbsp;&nbsp;&nbsp;"E, dobro." Njorka pokaza vrhom gostioničkog noža. "Ovo kao ekser, koje ovde viri? To se zove 'statusni čunj'. Ako ovako viri, imaš unutra još iglica."
<BR>&nbsp;&nbsp;&nbsp;&nbsp;&nbsp;Svila opet izvuče Zumbulin pištolj iz džepa. "Stvarno, kod mene je utonula."
<BR>&nbsp;&nbsp;&nbsp;&nbsp;&nbsp;"Pazi sad. Kad povučem unazad ovu kvrgicu za punjenje, ispraznim ga."
<BR>&nbsp;&nbsp;&nbsp;&nbsp;&nbsp;Srebrnasti vodoskok iglica štrcnu iz zatvarača cevi Njorkinog oružja i rasu se po stolu. Svila uze jednu iglicu.
<BR>&nbsp;&nbsp;&nbsp;&nbsp;&nbsp;"Nema mnogo da se vidi", reče Njorka. "To su samo kao šipkice od čvrste legure, al magnetni kamen ih vuče boje nego da su čelične."
<BR>&nbsp;&nbsp;&nbsp;&nbsp;&nbsp;Svila prstom oproba vrh iglice. "Zamišljao sam da su oštrije."
<BR>&nbsp;&nbsp;&nbsp;&nbsp;&nbsp;"A, ne. Onda ne bi tako dobro radile. Ako bi jedan tako sitan predmet prošo pravo kroz nekoga, ne bi napravio mnogo štete. Mi hoćemo da se iglica tumba, da seče na sve strane oko sebe. Njen vrh je samo malo zaokrugljen, da bi lakše ulazila u cev, al to je sve."
<BR>&nbsp;&nbsp;&nbsp;&nbsp;&nbsp;Svila je spustio iglicu na sto. "A odakle buka?"
<BR>&nbsp;&nbsp;&nbsp;&nbsp;&nbsp;"Zbog vazduha." Njorka se smeškao, videći Svilino iznenađenje. "Kad si bio klinac, zar se nikad nije desilo da te neki drugi klinac gađa kamenom iz praćke i da promaši samo za malo? Tako da čuješ kad ti fijukne pored uha?"
<BR>&nbsp;&nbsp;&nbsp;&nbsp;&nbsp;Svila klimnu glavom.
<BR>&nbsp;&nbsp;&nbsp;&nbsp;&nbsp;"Znači, nije se čuo pucanj, kao kad opali oružje sa debelim metkom, a? Bio je samo kamen, izbačen iz nečije praćke. Čuo si kako kamen prolazi kroz vazduh, ko što bi čuo, recimo, vetar u dimnjaku. Što veći i što brži kamen, jači fijuk."
<BR>&nbsp;&nbsp;&nbsp;&nbsp;&nbsp;"Vidim." Sa tom jednom reči, Svili se vratio čitav prizor, u živim i jakim bojama, blistav od vrelog mladalačkog stida: kamenje fijuče, on se brani, ali uzaludno, najzad beži, krv mu curi sa lica niz najbolju belu tuniku i boji izvezene bele cvetove.
<BR>&nbsp;&nbsp;&nbsp;&nbsp;&nbsp;"Iglica je mala, priznati se mora, al kad je ispaljena, leti tako brzo da kamen u poređenju s njom izgleda ko da leti unatrag. Otud zvuk koji čuješ. Ako bi počela da se tumba dok još leti, vrisnula bi ko ris." Njorka oberučke poče prikupljati iglice na hrpu. "Iglice se ubacuju u dršku. Vidiš? E, dobro. Ovde ispod mog prsta nalazi se jedno kao koritance, kadica, sa rupom u sredini. U njemu su iskre."
<BR>&nbsp;&nbsp;&nbsp;&nbsp;&nbsp;Svila uzvi obrve, više nego spreman da postavi pitanje o svakoj nejasnoj stvari. "Iskre?"
<BR>&nbsp;&nbsp;&nbsp;&nbsp;&nbsp;"Kao kad pogladiš mačku u mraku. Oni koji prave igličar, stave iskre u njega. One se jurcaju po kadici, u krug, stalno u krug, oko te rupe, sve dok ti ne zatrebaju. Sad kad gurnem zatvarač, time sam gurnuo prvu iglicu u cev, jasno?" Njorka pomače kočnicu nagore. "Sad da sam povuko obarač, potrošio bi nekolko varnica iz kadice. Oko cevi, napred, ima jedan namotaj, koji radi kao veliki magnetni kamen, usisa iglu stvarno brzo, al samo kad iskre pođu kroz njega. Čovek bi pomislio da će iglica da stigne do namotaja i tu da ostane, a?"
<BR>&nbsp;&nbsp;&nbsp;&nbsp;&nbsp;Svila opet klimnu glavom. "Ili, ako izleti napolje, da će se vratiti ka namotaju."
<BR>&nbsp;&nbsp;&nbsp;&nbsp;&nbsp;"Dabome. Al to ne bude, jer poslednja iskra prođe kroz namotaj i potroši se, pre nego što iglica stigne donde. Jesi završio ti večeru, Patera? Ja ti, evo, reče gotovo sve što znam."
<BR>&nbsp;&nbsp;&nbsp;&nbsp;&nbsp;"Završio sam, večera je bila divna. Veličanstvena, zaista. Izuzetno sam ti zahvalan, Njorka. Međutim, imam jedno pitanje, pre nego što pođemo, mada će ono tebi nesumnjivo zazvučati vrlo smešno. Zašto je tvoj igličar toliko veći od ovog? Šta se dobija time što je veći?"
<BR>&nbsp;&nbsp;&nbsp;&nbsp;&nbsp;Njorka je odmerio težinu svog oružja na dlanu; zatim ga je strpao u džep. "Pa, čuj, Patera, prvo i prvo u ovaj moj štoljpi stane mnogo više iglica. Kad je pun, ima sto dvaest pet komada. Ja bi reko da u tom tvom malom ima pedeset, najviše šeset. A moje su igle i duže, znaš, pa zato ne mogu da ti ih dam. Duža igla, to znači da kad počne da se tumba, seče više u širinu, a to tipa brže izbaci iz igre. A i cev mi je duža, a igle za dlaku deblje. To im daje mnogo veću brzinu, znači uđu dublje."
<BR>&nbsp;&nbsp;&nbsp;&nbsp;&nbsp;"Razumem." Svila je povukao unazad grbicu za punjenje na dršci Zumbulinog pištolja, na taj način otvarajući zatvarač. Sad je zurio u unutrašnjost mehanizma, prilično jednostavnog, koji se ukazao njegovom pogledu.
<BR>&nbsp;&nbsp;&nbsp;&nbsp;&nbsp;"Igličar ko što je tvoj dobro služi u nekoj kući, ili u nekoj ovakvoj sobici, al napolju moraš sasvim da priđeš do tipa, pre nego što povučeš oroz. Zato što, ako gađaš iz daljine, iglica počne da se prevrće još u vazduhu, a tad ni Pesova derištad - s oproštenjem, Patera - ne znaju kud će iglica otići."
<BR>&nbsp;&nbsp;&nbsp;&nbsp;&nbsp;Svila, zamišljenog izraza lica, izvuče iz džepa jednu od Krvovih zlatnih kartica. "Dozvoli, Njorka. Mnogo ti dugujem."
<BR>&nbsp;&nbsp;&nbsp;&nbsp;&nbsp;"Već sam ja platio, Patera." Njorka je ustao i odgurnuo svoju fotelju unazad, toliko da je tupnula o zid. "Možda neki drugi put." Široko se osmehnuo. "E sad. Reko sam maločas da ni bogovi ne znaju kud tvoja iglica odleti. Je l' jesam?"
<BR>&nbsp;&nbsp;&nbsp;&nbsp;&nbsp;"Pa, jesi." Svila je ustao. Zglavak ga je boleo manje nego što je očekivao.
<BR>&nbsp;&nbsp;&nbsp;&nbsp;&nbsp;"Možda bogovi ne znaju. Al ja znam, a i reći ću ti čim iziđemo. Takođe znam kud ćemo ja i ti sada."
<BR>&nbsp;&nbsp;&nbsp;&nbsp;&nbsp;"Morao bih se vratiti u moj mantejon." Uz izvestan napor volje, uspevao je da hoda maltene normalno.
<BR>&nbsp;&nbsp;&nbsp;&nbsp;&nbsp;"Ovo će ti oduzeti samo sat-dva, al zato ću moći da ti pokažem neka iznenađenja."
<BR>&nbsp;&nbsp;&nbsp;&nbsp;&nbsp;Prvo iznenađenje bila je nosiljka za jednog čoveka, sa dva nosača. Svila se popeo u nosiljku, ne bez zabrinutosti, pitajući se da li će ikakvo prevozno sredstvo biti pri ruci da ga odnese u mantejon kad taj novi posao bude obavljen. Zastor na suncu toliko se podigao, da više ni najmanji končić zlata nije obasjavao Viron; slatki povetarac umirujuće je šaputao da su prašina i vrelina potučenog dana bile samo prazne laži. Hladio je Sviline zajapurene obraze; čulno zadovoljstvo, koje je pri tome osećao, kazalo mu je da je popio jednu čašu vina previše. Pokunjeno odluči da se ubuduće bolje pripazi.
<BR>&nbsp;&nbsp;&nbsp;&nbsp;&nbsp;Njorka je hodao pored nosiljke; njegov kez sevao je u polumraku. Svila oseti da mu Njorka gura nešto malo, četvrtasto i teško u šaku.
<BR>&nbsp;&nbsp;&nbsp;&nbsp;&nbsp;"Ono o čemu smo pričali, Patera. Stavi to u džep."
<BR>&nbsp;&nbsp;&nbsp;&nbsp;&nbsp;Svilini prsti mu rekoše da je to papirni zamotuljak, čvrsto pritegnut kanapom. "Kako...?"
<BR>&nbsp;&nbsp;&nbsp;&nbsp;&nbsp;"Konobar. Popričo sam s njim ka sam izišo, znaš? Trebalo bi da odgovaraju, al nemoj ih probaš ovde."
<BR>&nbsp;&nbsp;&nbsp;&nbsp;&nbsp;Svila ubaci paketić sa iglicama u džep mantije. "Pa... još jednom ti mnogo hvala, Njorka. Ne znam šta da kažem."
<BR>&nbsp;&nbsp;&nbsp;&nbsp;&nbsp;"Reko sam mu i da zazviždi da ova nosi-trča dođe po tebe. A ovo što ti je u džepu, po to je on poslao jednog malog. Ako ne budu tačne veličine, reci mi sutra. Al mislim da će biti."
<BR>&nbsp;&nbsp;&nbsp;&nbsp;&nbsp;Nosiljka se zaustavila mnogo ranije nego što je Svila očekivao, ispred jedne visoke kuće čiji su treći sprat i prizemlje bili u mraku, a prvi i drugi sprat blistavo osvetljeni. Čim je Njorka pokucao, vrata ispred njih je otvorio neki mršavi starac sa neurednom bradicom i sedom kosom koja je bila raščupanija čak i od Sviline.
<BR>&nbsp;&nbsp;&nbsp;&nbsp;&nbsp;"Aha! Dobro! Dobro!" uzviknu stari. "Upadaj! Upadaj! samo zatvori vrata. Zatvori vrata i za mnom." Pođe uz stepenice, grabeći sve po dva stepenika, brzinom koja bi po Svilinom utisku bila zapanjujuća i kod nekoga upola mlađeg.
<BR>&nbsp;&nbsp;&nbsp;&nbsp;&nbsp;"To ti je Ksipias", reče mu Njorka kad je završio sa plaćanjem nosačima. "On će ti biti učitelj."
<BR>&nbsp;&nbsp;&nbsp;&nbsp;&nbsp;"Čega?"
<BR>&nbsp;&nbsp;&nbsp;&nbsp;&nbsp;"Seče. Pre triest godina bio je najbolji. Ili bar najbolji u Vironu." Njorka se okrenuo, poveo Svilu unutra i zatvorio vrata. "On tvrdi da je sad i bolji nego kad je bio mlad, ali mlađi ljudi neće da prihvate njegove izazove. Kažu da im nije volja da razbiju dedu, ali ja baš ne znam." Njorka se tiho nasmejao. "Zamisli kako bi izgledalo da matori jarac razbije njih."
<BR>&nbsp;&nbsp;&nbsp;&nbsp;&nbsp;Klimajući glavom, pomiren sa činjenicom da će još nekoliko minuta morati da se pita šta bi 'seča' mogla biti, Svila je seo na drugi stepenik i odmotao Ždralovu ovojnicu. Bila je hladna, čak mu se učinilo da na jednom mestu na njoj oseća, pod prstima, kristaliće leda. Poče da bičuje patos njome. "Znaš šta je ovo?"
<BR>&nbsp;&nbsp;&nbsp;&nbsp;&nbsp;Njorka je stao i pogledao pažljivije. "Ne. Ša ti je to?"
<BR>&nbsp;&nbsp;&nbsp;&nbsp;&nbsp;"Zaista predivna ovojnica za moj skočni zglob." Svila ošinu još nekoliko puta po podu. "Stegne se oko slomljene kosti maltene kao zmija. Pozajmio mi doktor Ždral. Treba je povremeno udarati, ili slično, dok ne postane vruća."
<BR>&nbsp;&nbsp;&nbsp;&nbsp;&nbsp;"Mogu li da pogledam malo? Ja pošto stojim, mogu bolje da je raspučim."
<BR>&nbsp;&nbsp;&nbsp;&nbsp;&nbsp;Svila mu dade ovojnicu.
<BR>&nbsp;&nbsp;&nbsp;&nbsp;&nbsp;"Čuo sam ja za njih, a jednom sam i video jednu, al nisam imao prilike da je pipnem. Tipovi tražili triest karata za nju." Njorka fljusnu ovojnicom o zid, samo jednom, a onda čučnu i pomože Svili da je pritegne. Bila je toliko vruća da se Svili činilo da će početi da se dimi.
<BR>&nbsp;&nbsp;&nbsp;&nbsp;&nbsp;Stepenište je bilo, kao i sama kuća, uzano i strmo; tepih kojim je bilo prekriveno toliko se uglačao od upotrebe da je na nekim mestima bio bukvalno klizav. Svila je, gonjen radoznalošću, uz mušku pomoć Njorke i uz silovito oslanjanje na Krvov lavoglavi štap, uspeo da se popne maltene jednako brzo kao da su mu obe noge zdrave.
<BR>&nbsp;&nbsp;&nbsp;&nbsp;&nbsp;Vrata na vrhu otvarala su se ka praznoj sobi koja je zapremala čitav prvi sprat. Pod je bio prekriven strunjačama od pohabanog platna za jedra; zidovi ukrašeni mačevima. Neki od njih bili su takvih oblika kakve Svila nikada nije video ili nije zapazio; drugi su bili samo rapiri od bambusove trske, sa štitnicima za ruku načinjenim od upletenog pruća.
<BR>&nbsp;&nbsp;&nbsp;&nbsp;&nbsp;"Ćopav si!" uzviknu Ksipias. "Vučeš nogu!" Zaplesao je ka njima, izmahujući mačem kao da ubada i povremeno odbija udarce.
<BR>&nbsp;&nbsp;&nbsp;&nbsp;&nbsp;"Ozledio sam skočni zglob", reče mu Svila. "Trebalo bi da zaraste za nekoliko nedelja."
<BR>&nbsp;&nbsp;&nbsp;&nbsp;&nbsp;Ksipias mu tutnu trščani rapir u šaku. "Ali moraš početi sad! Prvi čas odmah večeras! Znaš li ti uopšte kako se to drži? Levak si? Dobro! Vrlo dobro! Naučiću te ja i za desnu, jednog dana. Tu motku zadrži u desnoj, važi? S njom mož se braniš, al ne da bodeš niti sečeš. Jasno? Mogu i ja jedan takav štap da imam? Slažeš se da je to pošteno? Nemaš prigovor? Gde - a, tamo!" Zaprepašćujuće dugačkim skokom našao se kod najbližeg zida, sa koga je dograbio još dva rapira i jedan žuti štap za pešačenje, tako tanak da je praktično bio samo štapić. Ali i taj je bio, kao i rapiri, od lakiranog bambusa.
<BR>&nbsp;&nbsp;&nbsp;&nbsp;&nbsp;Svila mu reče: "Ne mogu se mačevati sa tobom, gospodine, jer mi je slomljen zglob, a osim toga Udruženje nerado gleda sve takve delatnosti - a da i ne pominjem da ja tebi ne bih mogao biti ni izdaleka ravan. I, najzad, nemam nikakve pare kojima bih platio čas."
<BR>&nbsp;&nbsp;&nbsp;&nbsp;&nbsp;"Aha! Njorka ti je prijatelj? Ti jemčiš za njega, Njor? Ovo nije samo da bi on bio ubijen, a?"
<BR>&nbsp;&nbsp;&nbsp;&nbsp;&nbsp;Njorka odmahnu glavom.
<BR>&nbsp;&nbsp;&nbsp;&nbsp;&nbsp;"Njorka je moj prijatelj, a ja njegov", reče Svila. Tek kad je to izgovorio, shvatio je da je to prava istina. Zatim nastavi: "Pošto je to tako, ne dozvoljavam da on plati."
<BR>&nbsp;&nbsp;&nbsp;&nbsp;&nbsp;Ksipiasov glas se stišao do šapata. "Nećeš se boriš, dakle, zbog mantije i zeznute noge. A šta ako te neko napadne? Morao bi. Moraš... A pošto je Njorka tvoj prijatelj, branio bi te, a? Borio bi se za tebe? Kažeš, ne daš da plati. Zar ne misliš da i on misli isto tako?"
<BR>&nbsp;&nbsp;&nbsp;&nbsp;&nbsp;Dobacio je jedan rapir Njorki. "Nisi ti napravljen od love, a, Njor? Dobar lopov, al siromah, tako govore o tebi? Zar nećeš - zar nećete zajedničkim snagama - pokušati da uštedite Njorki celu svotu? A? Znam da hoćete!"
<BR>&nbsp;&nbsp;&nbsp;&nbsp;&nbsp;Njorka je raskopčao opasač sa mačem i naslonio ga na zid. "Ako ga pobedimo, neće nam naplatiti ništa."
<BR>&nbsp;&nbsp;&nbsp;&nbsp;&nbsp;"Tako je!" Ksipias odskoči od njih. "Izvini za trenutak, Patera, da ja skinem pantalone."
<BR>&nbsp;&nbsp;&nbsp;&nbsp;&nbsp;Istog trena su se srozale; jedna njegova noga, mršava kao oklagija, bila je sva od crne sintetike i blistavog čelika. Na dodir starčevih prstiju, otpade i ta noga, cela, a on ostade da stoji na samo jednoj, prirodnoj nozi, koja je bila sva čvornovata, prošarana plavim venama. "Kako ti se čini moja tajna? Trebalo je pet!" Počeo je da skakuće ka njima, održavajući se u nesigurnoj ravnoteži pomoću rapira i žutog štapa za hodanje. "Pet sam našo!"
<BR>&nbsp;&nbsp;&nbsp;&nbsp;&nbsp;Svila umalo ne zakasni da blokira jedan široko razmahnuti udarac koji je zazviždao kroz vazduh, iz daleka, prema njegovoj glavi.
<BR>&nbsp;&nbsp;&nbsp;&nbsp;&nbsp;"Suviše delova? Ma, jedva dovoljno!" Još jedan široki udarac rapirom ka glavi. "Ne poguruj se, augure!"
<BR>&nbsp;&nbsp;&nbsp;&nbsp;&nbsp;Njorka jurnu da ubode starog. Ksipijas je parirao tako brzo, da oko to maltene nije moglo ni zabeležiti; istog trena pljusnuo je Njorku rapirom po slepoočnici. Bio je to pravi pucanj; odjeknuo je glasnije nego Njorkin pucanj u 'Petlu'. Njorka se opruži celom dužinom po strunjači.
<BR>&nbsp;&nbsp;&nbsp;&nbsp;&nbsp;"Drš se sad, Patera!"
<BR>&nbsp;&nbsp;&nbsp;&nbsp;&nbsp;Potrajalo je koliko jedna kratka molitva, ali Svili se činilo kao da traje polovinu noći. Samo se branio, ništa drugo: mahnito je odbijao sekuće udarce koji su stizali jedan za drugim, prednjim delom šake, zadnjim, u glavu, u vrat, u ruke, u pleća, u stomak. Nije bilo ni trena za razmišljanje, ni trena za ma šta osim za delanje. Maltene protiv svoje volje, on poče da oseća izvestan obrazac, jedan određeni ritam koji je vladao starčevim silovitim napadima. I sa povređenim zglavkom, on se mogao brže kretati i brže okretati nego ovaj stari čovek sa jednom nogom.
<BR>&nbsp;&nbsp;&nbsp;&nbsp;&nbsp;"Tako! tako! napadaj me! tako!"
<BR>&nbsp;&nbsp;&nbsp;&nbsp;&nbsp;Sad je Ksipias bio u uzmicanju, parirao je Svilinim udarcima, ubitačno jakim, koji su svi leteli ka njegovoj glavi i ramenima.
<BR>&nbsp;&nbsp;&nbsp;&nbsp;&nbsp;"Bodi vrhom! Vidi ovo!" Stari je prešao u napad; tanki štap bio mu je nedostajuća noga, a vrh njegovog rapira proleteo je između Svilinih nogu, zatim ispod Sviline leve miške. Svila je takođe pokušavao da ubode protivnika, očajničkom hitrinom. Ksipiasovo pariranje svaki put mu je odvlačilo vrh rapira na pogrešnu stranu. Svila pokuša da ga 'preseče' preko glave, a kad stari izmače, baci se za njim.
<BR>&nbsp;&nbsp;&nbsp;&nbsp;&nbsp;"Gde si učio, mali?"
<BR>&nbsp;&nbsp;&nbsp;&nbsp;&nbsp;Njorka je opet bio na nogama; široko isceren, trljao je šakom slepoočnicu. Svila, obuzet osećanjem da ga je neko izdao, jurnu da bode, odbija, seče, odbija. Nije bilo ni časka za govor, ili za ma kakvu misao, ni za šta osim za borbu. Štap sa glavom lavice odavno mu je ispao iz desne ruke, ali to nije bilo važno - bol u zglavku bio je dalek, bol nekog drugog, udaljenog čoveka, njemu tako reći nepoznatog.
<BR>&nbsp;&nbsp;&nbsp;&nbsp;&nbsp;"Dobro! Super!"
<BR>&nbsp;&nbsp;&nbsp;&nbsp;&nbsp;Zvek, zvek, zvek mačeva, to je sfigdoboš koji zove muškarce u rat, to je zveket loptastog, malog zvona koje određuje ritam plesa, ali u tom plesu svaki pokret mora biti najhitriji što može biti.
<BR>&nbsp;&nbsp;&nbsp;&nbsp;&nbsp;"Uzimam ga Njor! Učiću ga! Moj je!"
<BR>&nbsp;&nbsp;&nbsp;&nbsp;&nbsp;Skakućući i napola padajući, i od pada se spasavajući oslanjanjem na tanki štap, stari je odbijao svaki napad sa nemarnom lakoćom; njegove lude oči plamtele su od radosti.
<BR>&nbsp;&nbsp;&nbsp;&nbsp;&nbsp;Sad već jednako poludeo, Svila polete još jednom da ga probode. Ali njegovo bambusovo 'sečivo' opet promaši, i to mnogo, a onaj tanki štap za hodanje polete i šljisnu ga samo jednom, ali paralizujućom silinom, po zglavku leve ruke. Njegov rapir pade na strunjaču, a vrh Ksipiasovog rapira već ga je udarao u sred grudne kosti. "Mrtav si, Patera!"
<BR>&nbsp;&nbsp;&nbsp;&nbsp;&nbsp;Svila je zurio u njega, trljajući ručni zglob. Posle nekog vremena pljunuo je starome pred noge. "Varao si. Rekao si da nema udaranja štapom, ali si me udario upravo štapom."
<BR>&nbsp;&nbsp;&nbsp;&nbsp;&nbsp;"Jes! Oh, jesam!" Stari hitnu sopstveni štap za hodanje u vazduh, iznad sebe, i onda ga rapirom odbi kao da parira udarac. "Zar mi nije žao sad? Zar mi se srce ne cepa? Oh, da! Oh, da! plačem! Gde bi voleo da te sahranimo?"
<BR>&nbsp;&nbsp;&nbsp;&nbsp;&nbsp;Njorka tiho reče: "Nema pravila, Patera, kad se bijemo, nego, ko živ, ko mrtav. Šta š više pravila."
<BR>&nbsp;&nbsp;&nbsp;&nbsp;&nbsp;Svila zausti da nešto kaže, predomisli se, proguta knedlu i reče: "Razumem. Da sam bolje razmislio o nečemu što se dogodilo danas po podne - a trebalo je da to učinim - razumeo bih i ranije. U pravu si, dabome. Gospodo, obojica ste u pravu."
<BR>&nbsp;&nbsp;&nbsp;&nbsp;&nbsp;"Gde si učio?" upita Ksipias. "Ko ti je bio učitelj pre mene?"
<BR>&nbsp;&nbsp;&nbsp;&nbsp;&nbsp;"Niko", reče mu Svila iskreno. "Mi smo se malo mačevali drvenim mačevima kad smo bili deca, ali ne često. Nikad ranije nisam držao pravi rapir u ruci."
<BR>&nbsp;&nbsp;&nbsp;&nbsp;&nbsp;Ksipias izvi ka njemu jednu žbunastu obrvu. "Tek tako, a? Il ti to samo kažeš, jer si ljut što sam te prešo?" Doskakutao je do Krvovog palog štapa, dograbio ga sa strunjače (pri čemu umalo nije i sam pao) i dobacio ga Svili. "Oš mi vratiš? Da me kazniš što pokušavam da te spasem? Aj, raspali, najgore što možeš!"
<BR>&nbsp;&nbsp;&nbsp;&nbsp;&nbsp;"Naravno da neću. Pre ću ti se zahvaliti, Ksipiase, i, evo, zahvaljujem ti se." Svila protrlja modricu, krastom prekrivenu, na mestu gde je Mošus 'pozdravio' njegova rebra. "Ovaj nauk nio mi je potreban. Kad mogu doći na sledeći čas?"
<BR>&nbsp;&nbsp;&nbsp;&nbsp;&nbsp;Dok je stari razmišljao o tome, Njorka reče: "On će ti biti dobra veza, Patera. On je majstor oružja, ne samo mačevanja. On je prodao našem dečku iglice, vidiš?"
<BR>&nbsp;&nbsp;&nbsp;&nbsp;&nbsp;"Ujutro, po podne ili uveče?" upita Ksipias. "Uveče, može? Dobro! Da kažemo: hieragdanom uveče?"
<BR>&nbsp;&nbsp;&nbsp;&nbsp;&nbsp;Svila reče: "Hieragdanom posle spuzastora, Majstore Ksipiase."
<BR>&nbsp;&nbsp;&nbsp;&nbsp;&nbsp;Njorka je doneo starome prostetičku nogu i pomogao mu da održi ravnotežu dok je stari sklapao 'hvataljku' noge oko patrljka svoje prirodne butine.
<BR>&nbsp;&nbsp;&nbsp;&nbsp;&nbsp;"Viš ovo", reče Ksipias, lupkajući rapirom po protezi. "Viš da sam zaradio pravo da uradim ono? Da su jednom prešli mene? Da sam platio cenu, i to kad sam bio mlad i jak kao ti danas?"
<BR>
<BR>&nbsp;&nbsp;&nbsp;&nbsp;&nbsp;Napolju, na vreloj, tihoj ulici, Njorka reče: "Brzo ćemo naći nosiljku za tebe, Patera. Ja ću da im platim, ali ću onda morati odmah da odem."
<BR>&nbsp;&nbsp;&nbsp;&nbsp;&nbsp;Svila se smeškao. "Ako mogu da ratujem sa onim čudesnim, starim ludakom, oslanjajući se na ovaj zglavak, onda sigurno mogu i do kuće da odšetam. Možeš me sada ostaviti, Njorka, i nek Pesov mir bude s tobom. Neću ni pokušati da ti se zahvalim na svemu što si noćas učinio za mene. To ne bih ni mogao, pa ni kad bih do jutra pričao. Međutim, odužiću ti se čim se ukaže prilika."
<BR>&nbsp;&nbsp;&nbsp;&nbsp;&nbsp;Njorka se osmehnu i bupnu ga šakom po leđima. "Nema žurbe, Patera."
<BR>&nbsp;&nbsp;&nbsp;&nbsp;&nbsp;"Idem ovom uličicom, koja se zove Ulica kanapa, znam, i izlazim na Sunčanu. Nekoliko koraka istočno, i eto me u mantejonu. Ti imaš i svoja posla, sigurno. Dakle, laku noć."
<BR>&nbsp;&nbsp;&nbsp;&nbsp;&nbsp;Potrudio se da hoda normalno dokle god ga je Njorka mogao videti; posle toga je dozvolio sebi da ćopa, oslanjajući se veoma na Krvov štap. Okršaj sa Majstorom Ksipiasom ostavio ga je preznojenog; na sreću, vetar ove noći nije imao oštrinu.
<BR>&nbsp;&nbsp;&nbsp;&nbsp;&nbsp;Jesen se bliži kraju. Kad je ono pala kiša - zar je to bilo juče? Ne pre mnogo dana? Juče je bilo, uveri on sebe. Zima je na domaku, iako se to samo po toj jednoj, kratkotrajnoj kiši videlo. Letina je skinuta; ali, po tvrdnjama većine seljaka, škrta. Prinosi su bili toliko slabi da se dobilo manje nego što je uloženo. Iz godine u godinu ta mrtva letnja suša traje sve duže, a ove godine je bila užasna. Bila, ali i ostala, jer zapravo još nije prekinuta.
<BR>&nbsp;&nbsp;&nbsp;&nbsp;&nbsp;Evo Sunčane; široka je, ali on umalo da promaši celu raskrsnicu. Sutra je sahrana. Prvo služba za pokoj duše Fidejine. Verovatno Fideja nikad ranije nije imala nikakve veze sa sveštenicima. Zapamtio je šta je Njorka rekao o njoj. Kamo sreće da ju je bolje poznavao, kao što ju je, možda, poznavala Zumbula. Da li je Mejtera uspela da unovči Orhidejin platni nalog? To on mora odmah znati. Možda mu je ostavila cedulju o tome. Moraće joj kazati da uzme metlu i počisti ceo mantejon. Ima li na pijaci još raži po niskoj ceni? Bolje je pitati, ima li raži uopšte? Gotovo je sigurno da ima. I...
<BR>&nbsp;&nbsp;&nbsp;&nbsp;&nbsp;I evo stambene kućice. Iza nje je mantejon. Ali on lično je zamandalio ulična vrata.
<BR>&nbsp;&nbsp;&nbsp;&nbsp;&nbsp;Prešao je Sunčanu dijagonalno, sve hramljući, otključao i otvorio baštenska vrata i opet ih pomno zaključao za sobom. Dok je hodao uzanom stazom ka stambenoj zgradi, u kojoj nije stanovao, spavao niti jeo niko osim njega, kroz otvoren prozor doplovila su dva glasa. Jedan, oštar i grub, povremeno se dizao do vike, povremeno tonuo do gunđanja. Drugi, koji je zborio o Pesu i Ehidni, Hieraksu i Molpi i drugim bogovima, bejaše na neki čudan način dobro poznat.
<BR>&nbsp;&nbsp;&nbsp;&nbsp;&nbsp;Stajao je nekoliko trenutaka i slušao, a onda seo na izlizani stari stepenik. Taj drugi glas mora biti... i svakako jeste... njegov.
<BR>&nbsp;&nbsp;&nbsp;&nbsp;&nbsp;"...taj zbog koga usevi iskaču iz prašine", reče drugi glas. "Vi derištad svi ste to videli, bilo bi čudno čudo da niste."
<BR>&nbsp;&nbsp;&nbsp;&nbsp;&nbsp;Pa, to je deo, ili bolje reći parodija, predavanja koje je on održao na molpindan, pre pet-šest dana. Možda je stvarno tako zvučalo, tako glupavo. Pa, on sigurno i sad zvuči tako budalasto.
<BR>&nbsp;&nbsp;&nbsp;&nbsp;&nbsp;"Znači šta, kad vidimo drveće kako se njiše na povetaaarcima, treba da mislimo o njoj, alllli ne samo o njoj nego i o njenoj majci, jer da nije bilo njene majke ne bi bilo ni nje, a ni drveća, ni povetarca, pa čak ni njihanja."
<BR>&nbsp;&nbsp;&nbsp;&nbsp;&nbsp;Jeste. On je, van svake sumnje, ovako govorio. To, te glupe brbljarije: neko tačno pamti tekst njegovog predavanja. Izvanaš mu se nije samo obratio, nego je i rascepio njegovu ličnost na dve ličnosti: na jednog Pateru Svilu koji stanuje ovde i koji sad drži slovo u memljivoj trpezariji, i na njega, ovog ovde, Svilu neuspešnog lopova - Svilu koji je Krvu protivnik, ali i alatka, Svilu koji je Njorki prijatelj, Svilu koji sad pod opasačem nosi azof dobijen na pozajmicu od jedne kurve, a u džepu i njen nakinđureni pištolj. Igličar.
<BR>&nbsp;&nbsp;&nbsp;&nbsp;&nbsp;Svilu koji čezne da opet bude sa njom.
<BR>&nbsp;&nbsp;&nbsp;&nbsp;&nbsp;Kreštav glas: "Svila do-bar!"
<BR>&nbsp;&nbsp;&nbsp;&nbsp;&nbsp;Možda je dobar. Ali koji je Svila dobar, onaj tamo, ili on sam, ovde? Je li dobar onaj koji je nesvesno potegao azof, onaj koji se plaši Mošusa, i mrzi Mošusa, i priželjkuje da ga ubije?
<BR>&nbsp;&nbsp;&nbsp;&nbsp;&nbsp;Koga se on to plaši? Onaj Svila u kući ne bi ni mišu ništa nažao učinio; sto puta je odlagao nabavku zmije dresirane za lov na pacove. Zato što je sebi dočaravao strašne patnje - pacova. Pa ipak, bilo bi zastrašujuće sresti se sada sa tim ranijim Svilom, sa onim koji je nekad bio on. Strašno je, evo, sresti i sam taj glas, tu uspomenu. Da li se on zaista pretvorio u nekog drugog?
<BR>&nbsp;&nbsp;&nbsp;&nbsp;&nbsp;Pocepao je teški papirni zamotuljak dobijen od Njorke i pri tome prosuo nekoliko iglica. Druge su potekle u otvoreni zatvarač igličara kao voda; pustio je grbicu i zatvarač se zatvorio. Sad bi igličar pucao ako bi to bilo potrebno.
<BR>&nbsp;&nbsp;&nbsp;&nbsp;&nbsp;Možda, ipak, i ne bi.
<BR>&nbsp;&nbsp;&nbsp;&nbsp;&nbsp;Patera Svila, i Svila na noćnoj strani. Primeti da se podsmeva onom prvom, ali mu i zavidi.
<BR>&nbsp;&nbsp;&nbsp;&nbsp;&nbsp;Iz kuće je odjekivao njegov sopstveni glas: "U ime svih besmrtnih bogova, koji su nam dali sve što imamo."
<BR>&nbsp;&nbsp;&nbsp;&nbsp;&nbsp;Čudne darove, ponekad. On je spasao ovaj mantejon ili bar odložio njegovo uništenje; a sad, kad čuješ kakav je augur unutra, jasno ti je da to nije ni vredelo spasavati - mada je upravo on poslat da spasava. Natmurena lica, Svila ustade, ubaci pištolj i papir sa preostalim iglicama u džep, zavuče azof ispod tunike, pod opasač. Otrese prašinu sa zadnje strane mantije.
<BR>&nbsp;&nbsp;&nbsp;&nbsp;&nbsp;Sve je drugačije, zato što se on promenio. Kako se to dogodilo? Kad? Onda kad se ispentrao na Krvov zid? Ušao u mantejon da uzme sekiricu? Ili još mnogo ranije, kad je učestvovao u izvaljivanju onog prozora, zajedno sa drugim dečacima? Ili je Gljiva bacila neku čaroliju na njega, tamo, u njenoj mračnoj, usvinjenoj sobi? Ako iko može da baci zle čini, Gljiva može; Gljiva je đavolica, u onoj meri u kojoj đavoli stvarno postoje. Da li je ona pila krv jadne Češlje?
<BR>&nbsp;&nbsp;&nbsp;&nbsp;&nbsp;"Gljivo", šapnu Svila. "Jesi li tu? Da li me još pratiš?" Na tren mu se učini da čuje prošaputani odgovor, kad je noćni povetarac pomakao sasušeno lišće na smokvinom drvetu.
<BR>&nbsp;&nbsp;&nbsp;&nbsp;&nbsp;Sad je njegov glas ubrzano brbljao iz prozora: "Čujmo, čujmo šta je u Spisima spisano po spisku. Secimo pecimo, to je užas humor Hieraksov."
<BR>&nbsp;&nbsp;&nbsp;&nbsp;&nbsp;"Be-ži se-če", zakrešta grublji glas, kao da pravi podsmešljivu aluziju na Svilu sa sekirom u ruci. Sad je prepoznao ko to govori.
<BR>&nbsp;&nbsp;&nbsp;&nbsp;&nbsp;Ne, nije ga začarala Gljiva, nije se dogodilo ni zbog odluke da ponese tu sekiricu, ni zbog ma čega takvog. Svi bogovi su dobri, pa ipak, zar nije mogućno da je nedokučivi Izvanaš dobar na jedan mračan način? Kao Njorka, ili kao što bi Njorka mogao biti? Svila se najednom seti onoga što je svijeno oko svitka. To je veći svitak, Izvanašev, nemerljivo prostran. Ispod nas. Mračan.
<BR>&nbsp;&nbsp;&nbsp;&nbsp;&nbsp;Ali obasjan razasutim trunčicama svetlosti.
<BR>&nbsp;&nbsp;&nbsp;&nbsp;&nbsp;Sa jednom rukom u džepu mantije, stisnutom oko igličara, on otvori vrata stambene zgrade i zakorači unutra.
</P></TD></TR></TABLE>
</CENTER>
</BODY>
</HTML>
