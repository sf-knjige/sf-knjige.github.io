<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. STANAR NA ORMANU
<P>&nbsp;&nbsp;&nbsp;&nbsp;&nbsp;Jurili su preko polja prekrivenog strnjikom. Vozač upita: "Jesi li se ikad ranije vozio u ovakvoj, Patera?"
<BR>&nbsp;&nbsp;&nbsp;&nbsp;&nbsp;Svila dremljivo odmahnu glavom. Tek tada shvati da ga vozač ne vidi. Zevnu i pokuša da se protegne, ali ga u tome naglo zaustavi oštar bol u desnoj podlaktici i u duboko izgrebanim delovima prsa i trbuha. "Nisam, nikad. Ali sam se jednom vozio čamcem. Po jezeru, znaš. Pecao sam ceo dan, sa jednim drugarom i njegovim ocem. Ovo me podseća na to. Ova tvoja mašina otprilike je široka koliko je i čamac bio, a samo nešto malo kraća."
<BR>&nbsp;&nbsp;&nbsp;&nbsp;&nbsp;"Meni se ona više dopada - čamci se ljuljaju prejako za moj ukus. Kuda ćemo, Patera?"
<BR>&nbsp;&nbsp;&nbsp;&nbsp;&nbsp;"Šta...?" Pred njima se opet pojavio onaj drum, ili možda neki drugi. Letelica kao da prikupi snagu, poput konja, i preskoči jedan zid od kamenja naprosto naslaganog, koji ih je od druma odvajao.
<BR>&nbsp;&nbsp;&nbsp;&nbsp;&nbsp;"Gde da te istovarim? Mošus je rekao da te vratim u grad."
<BR>&nbsp;&nbsp;&nbsp;&nbsp;&nbsp;Svila se pomicao napred na sedištu. Znao je da je glup od umora i borio se protiv toga. "Nisu ti rekli?"
<BR>&nbsp;&nbsp;&nbsp;&nbsp;&nbsp;"Nisu, Patera."
<BR>&nbsp;&nbsp;&nbsp;&nbsp;&nbsp;Gde on to hoće da ide? Priseti se majčine kuće, širokih i dubokih prozora svoje spavaće sobe, gde odmah iza praga prozora raste boražina. "U moj mantejon, molim. U Ulici sunca. Znaš gde je to?"
<BR>&nbsp;&nbsp;&nbsp;&nbsp;&nbsp;"Znam gde je Ulica sunca, Patera. Naći ću je."
<BR>&nbsp;&nbsp;&nbsp;&nbsp;&nbsp;Zaprežna kola, nakrcana drvetom za loženje, ispred njih: pošla su na pijacu. Letelica malo potonu, zaokrenu, i zaprežna kola već su ostala pozadi. Taj čovek će prvi stići na pijacu, razmišljao je Svila; ali zašto stići prvi, ako nosiš samo hrpu drva? Na pijaci sigurno ima još mnogo drveta za loženje, onog koje prethodnog dana nije prodato. Možda čovek u zaprežnim kolima hoće rano da proda svoj tovar, pa da krene u neku svoju kupovinu.
<BR>&nbsp;&nbsp;&nbsp;&nbsp;&nbsp;"Biće još jedan vruć, Patera."
<BR>&nbsp;&nbsp;&nbsp;&nbsp;&nbsp;Ah, pa da. Vozač tih zaprežnih... Svila se okrete da ga pogleda, ali već ga nije bilo na vidiku; on ugleda samo jednog dečaka koji je vodio mazgu. Mazga natovarena, dečak mali. Nikad ga ranije nije video. Onaj na kolima misli da izbegne vrućinu. Prodaće to što je doneo, a onda će sedeti i piti, sve do sumraka, u 'Petlu', ili na nekom drugom takvom mestu. U najhladnijoj krčmi koju može pronaći, sigurno. Tako će i potrošiti glavninu novca dobijenog prodajom drveta. Posle će klaj-klaj kući, dremajući na sedištu praznih kola. Šta ako on, Svila, sad zaspi u ovom prostranom, tako izazovno mekom sedištu? Zar ga neće vozač, zar ga neće ovo prastaro, polu-magično vozilo, u svakom slučaju preneti do mantejona? Ili će ga vozač pokrasti u snu, uzeti mu Krvove dve kartice, Zumbulin zlatni igličar i ono što se on još ne usuđuje da pogleda, onu stvar - osećao je, još dok je sedeo u onoj sobi nalik na kutiju za nakit, s jedne strane hola, da ipak zna šta je to. Zar ga neće vozač opljačkati? A da li je onaj na spratu, onaj debeli koji je spavao pored gornjeg kraja stepeništa, stigao kući? I da li bezbedno? Sigurno su mnogi ljudi spavali u ovom vozilu, ljudi koji su suviše pili.
<BR>&nbsp;&nbsp;&nbsp;&nbsp;&nbsp;Svila je osećao da je i sam suviše pio. Potegao je dobro iz obe one čaše.
<BR>&nbsp;&nbsp;&nbsp;&nbsp;&nbsp;Krv je svakako lopovčina; pa, i sam je to priznao. Međutim, da li bi Krv zaposlio vozača koji će pljačkati njegove goste? Valjda ne. On, Svila, može da spavne ovde - sad, odmah. Bezbedno. Ako mu se spava, može da...
<BR>&nbsp;&nbsp;&nbsp;&nbsp;&nbsp;"U redu", reče on.
<BR>&nbsp;&nbsp;&nbsp;&nbsp;&nbsp;"Patera?"
<BR>&nbsp;&nbsp;&nbsp;&nbsp;&nbsp;"Idi u Sunčevu. Odatle ću ti govoriti kuda. Znam put."
<BR>&nbsp;&nbsp;&nbsp;&nbsp;&nbsp;Vozač pogleda preko ramena; mlad čovek, ali robusnog izgleda, iako mu se brada tek pomalja. "Na raskrsnici sa Trgovačkom. Može li, Patera?"
<BR>&nbsp;&nbsp;&nbsp;&nbsp;&nbsp;"Može." Svila opipa vilicu. Činilo se da su jednako bradati, obojica. "Fino." Zavali se nazad u mekoću sedišta, maltene zaboravljajući predmet ispod tunike, ali odlučan da ne zaspi dok se ne opere, dok ne jede i dok ne iscedi iz svog sadašnjeg položaja svaku moguću kapljicu dobitka. Ovom vozaču nisu rekli da je Svila zarobljenik, to se jasno prepoznavalo u svemu što je vozač dosad rekao. Eto prilike koja se možda više nikad neće ukazati.
<BR>&nbsp;&nbsp;&nbsp;&nbsp;&nbsp;Ali on, zapravo, više i nije zarobljenik. Pušten je na slobodu, mada bez mnogo ceremonije, onog časa kad su ga Krv i Mošus odveli do letelice. A sad je on, sviđalo se to njemu ili ne, svojevrsni Krvov pomagač. Agent, pomoću koga će se Krv dočepati novca. Svila odmeri tu reč u svom umu i zaključi da je to ona prava. Svojevremeno je sebe predao u celosti bogovima, svetom zakletvom; a sad je njegova vernost neizbežno podeljena, sviđalo se to njemu ili ne. Predaće dvadeset šest hiljada karata, kad (i ako) ih nabavi, Krvu, mada će i to činiti u korist bogova. Svakako će biti Krvov agent u očima Udruženja, a i celog svitka, ako se u Udruženju ili u svitku sazna za njegova eventualna dela u korist Krva.
<BR>&nbsp;&nbsp;&nbsp;&nbsp;&nbsp;Krv ga je učinio svojim agentom. Krv je namestio ovu situaciju, da bi ostvario dobitak za sebe. (Svila je zamišljeno trljao obraz, osećajući još jednom hrapavost zbog svoje tek iznikle brade.) Dobitak, za sebe lično, što se i može očekivati; ali nastala je veza koja vezuje obe strane, kao i svaka druga veza. On je Krvov agent sviđalo se to njemu ili ne, ali, isto tako, on je Krvov agent sviđalo se to Krvu ili ne. Već jednom je dobro iskoristio tu sponu kad je zatražio da mu bude vraćen Zumbulin igličar. Krv je, zapravo, još ranije priznao postojanje uzajamne vezanosti, čim je rekao doktoru Ždralu da povremeno obiđe mantejon.
<BR>&nbsp;&nbsp;&nbsp;&nbsp;&nbsp;Moglo bi tu biti daljih koristi.
<BR>&nbsp;&nbsp;&nbsp;&nbsp;&nbsp;Agent, ali ne agent od poverenja, dabome; mogao bi Krv imati plan da ga likvidira čim Svila preda svih dvadeset šest hiljada, ako zaključi da mu Svila više ne može biti od koristi; iz tog razloga, bilo bi mudro, sada, iskoristiti ovu privremenu vezu za sticanje neke vrste vlasti nad Krvom, pre nego što se veza raspadne. Eto još nečeg što treba imati na umu.
<BR>&nbsp;&nbsp;&nbsp;&nbsp;&nbsp;A vozač, koji nesumnjivo zna mnoštvo stvari potencijalno korisnih, ne zna ovo.
<BR>&nbsp;&nbsp;&nbsp;&nbsp;&nbsp;"Vozaču, da li ti je poznata izvesna kuća u Lampionskoj? Mislim da je žuta i da se naspram nje nalazi neka radnja za proizvodnju makarona."
<BR>&nbsp;&nbsp;&nbsp;&nbsp;&nbsp;"Itekako mi je poznata, Patera."
<BR>&nbsp;&nbsp;&nbsp;&nbsp;&nbsp;"Možemo li proći pored nje, molim te? Mislim da nam to neće biti veliko skretanje s puta."
<BR>&nbsp;&nbsp;&nbsp;&nbsp;&nbsp;Lebdilica uspori, da zaobiđe nekog trgovca koji je vodio čitavu kolonu natovarenih mazgi. "Neću moći da čekam, Patera, ako ćeš ti biti unutra veoma dugo."
<BR>&nbsp;&nbsp;&nbsp;&nbsp;&nbsp;"Neću ja ni izlaziti. Samo želim da je vidim."
<BR>&nbsp;&nbsp;&nbsp;&nbsp;&nbsp;Predeo oko njih kao da je proticao pored vozila. Nije ni čudo, pomisli Svila, što se bogataši voze letelicama kad treba da savladavaju rastojanja prevelika za nosiljke. Pa, ovaj put je, na magarcima, trajao satima!
<BR>&nbsp;&nbsp;&nbsp;&nbsp;&nbsp;"Jesi li se dobro proveo, Patera? Ostao si strašno dugo."
<BR>&nbsp;&nbsp;&nbsp;&nbsp;&nbsp;"Nisam", reče Svila. Onda to razmotri još jedanput. "Pa, na neki način možda i jesam. Svakako je bilo sasvim drugačije od svega na šta sam ja navikao."
<BR>&nbsp;&nbsp;&nbsp;&nbsp;&nbsp;Vozač se tiho, ali i učtivo, nasmeja.
<BR>&nbsp;&nbsp;&nbsp;&nbsp;&nbsp;"Da, na neki način sam se dobro proveo", presudi Svila. "U nekim delovima mog boravka tamo, ogromno sam uživao, pa bi trebalo da budem dovoljno pošten da to priznam."
<BR>&nbsp;&nbsp;&nbsp;&nbsp;&nbsp;Vozač još jednom klimnu glavom. "Ali ne u svim delovima. Aha, tačno znam šta hoćeš reći."
<BR>&nbsp;&nbsp;&nbsp;&nbsp;&nbsp;"Moje ocene su nesumnjivo obojene činjenicom da sam pao i povredio zglob iznad desnog stopala. Bilo je zaista vrlo bolno, a i sad donekle smeta. Izvesni doktor Ždral bio je toliko dobar da je namestio kost i stavio mi ovaj gipsani zavoj, besplatno. Pretpostavljam da ga znaš. Tvoj gospodar mi je rekao da je doktor Ždral s njim već četiri godine."
<BR>&nbsp;&nbsp;&nbsp;&nbsp;&nbsp;"Da li ga znam! Taj stari mlatilac pilula i ja preletesmo pola svitka zajedno. Ponekad priča malo bez veze, i to u takvim količinama da ćeš da ogluviš ako se ne čuvaš; a pitanja, pitanja postavlja više nego žabari."
<BR>&nbsp;&nbsp;&nbsp;&nbsp;&nbsp;Svila klimnu glavom, još jednom svestan predmeta koji je Ždral ubacio pod njegov opasač. "Prema meni se ponašao prijateljski."
<BR>&nbsp;&nbsp;&nbsp;&nbsp;&nbsp;"Nego šta. Ti nisi u kuću došao sa mnom, je li, Patera?"
<BR>&nbsp;&nbsp;&nbsp;&nbsp;&nbsp;Krv je, očigledno, posedovao nekoliko letelica, kao što je i nagovestio. "Ne, nisam", reče Svila. "Došao sam sa jednim drugim čovekom, ali on je otišao pre mene."
<BR>&nbsp;&nbsp;&nbsp;&nbsp;&nbsp;"I mislio sam da nisi. Jer, vidiš, kad povedem putnike iz grada, ja im usput pričam o doci Ždralu. Neki od njih se malo brinu zbog devojaka i mladića. Znaš na šta mislim, Patera?"
<BR>&nbsp;&nbsp;&nbsp;&nbsp;&nbsp;"Mislim da znam."
<BR>&nbsp;&nbsp;&nbsp;&nbsp;&nbsp;"A ja im kažem da ne brinu. Imamo mi doktora usred kuće, on svakoga redovno pregleda, štaviše ako neko od gostiju donese neki svoj problemčić... To se odnosi na starije drugare, Patera, znaš? Doca im, možda, može pomoći. To je dobro za njega, jer mu povremeno daju nešto. A dobro je i za mene. Često se dešava da mi neki zahvaljuju, posle žurke, što sam im rekao."
<BR>&nbsp;&nbsp;&nbsp;&nbsp;&nbsp;"Bojim se da ti ja nemam šta dati, sine", reče Svila kruto. Čista istina, poče on uveravati samoga sebe; one dve kartice u džepu već su potrošene, odnosno, kao da jesu. Pomoću njih će biti plaćena fina žrtva za scildan, kroz manje od dva dana.
<BR>&nbsp;&nbsp;&nbsp;&nbsp;&nbsp;"U redu je to, Patera. Nisam ja ni računao da imaš. Ovo je čist poklon Udruženju, tako ja to shvatam."
<BR>&nbsp;&nbsp;&nbsp;&nbsp;&nbsp;"Mogu ti, međutim, dati moj blagoslov, kad se budemo rastajali. To i hoću."
<BR>&nbsp;&nbsp;&nbsp;&nbsp;&nbsp;"Nema problema, Patera. Ja u pogledu prinošenja žrtava nisam nešto mnogo aktivan."
<BR>&nbsp;&nbsp;&nbsp;&nbsp;&nbsp;"Utoliko više ti blagoslov može zatrebati, sine moj." Svila nije mogao da se uzdrži od osmeha, čujući grobno duboke tonove svog glasa. Baš dobro što ga vozač ne vidi! Sad, kad je Krvova vila daleko iza njih, provalnik nestaje, augur se vraća. Zazvučao je tačno kao Patera Štuka.
<BR>&nbsp;&nbsp;&nbsp;&nbsp;&nbsp;Šta je od ta dva on, doista? Odgurnu tu misao od sebe.
<BR>&nbsp;&nbsp;&nbsp;&nbsp;&nbsp;"Ali ovde je baš kao u čamcu, tu nema greške, je li tako, Patera?"
<BR>&nbsp;&nbsp;&nbsp;&nbsp;&nbsp;Sad se njihova letelica valjuškala kao bure na talasima: neprestano je zaobilazila pešake i klopotava kola koja su vukle mazge. Drum se pretvorio u ulicu u kojoj se uzane kuće međusobno bore za prostor.
<BR>&nbsp;&nbsp;&nbsp;&nbsp;&nbsp;Svila vide da sad mora da se drži za šipku, obloženu štavljenom kožom, na zadnjoj strani vozačevog sedišta; do tog trenutka mislio je da je to pomagalo dodato samo da bi olakšalo ulaženje i izlaženje putnika. "Koliko visoko idu ove letelice? Uvek sam se pitao o tome."
<BR>&nbsp;&nbsp;&nbsp;&nbsp;&nbsp;"Prazne, četiri lakta, Patera. Naime, ova jedna toliko može. Tako se letelice testiraju. Nateraš je da lebdi na najvećoj mogućoj visini i izmeriš koliko to iznosi. Što je visina veća, to je u boljem stanju sve ono unutra."
<BR>&nbsp;&nbsp;&nbsp;&nbsp;&nbsp;Svila klimnu glavom, sam za sebe. "Znači, moraš zaobilaziti ove taljige ispred nas? Ne možeš ih preleteti?"
<BR>&nbsp;&nbsp;&nbsp;&nbsp;&nbsp;"Ne mogu, Patera. Mi moramo imati ispod sebe tlo, od koga se odgurujemo, znaš? Našli bismo se suviše visoko u vazduhu. Pamtiš onaj zid preko koga smo prešli, kad sam vozio prečicom?"
<BR>&nbsp;&nbsp;&nbsp;&nbsp;&nbsp;"Svakako." Svilina ruka čvršće steže šipku. "Imao je najmanje tri lakta, sigurno."
<BR>&nbsp;&nbsp;&nbsp;&nbsp;&nbsp;"Ne baš toliko, Patera. Malo je niži od tri lakta, na mestu gde sam ga ja preleteo. Ali, htedoh reći, ne bismo to mogli da smo bili nakrcani putnicima, kao kad sam dolazio iz grada. U tom slučaju morali bismo se držati druma."
<BR>&nbsp;&nbsp;&nbsp;&nbsp;&nbsp;"Razumem. Ili bar mislim da razumem."
<BR>&nbsp;&nbsp;&nbsp;&nbsp;&nbsp;"Nego, pogledaj napred, Patera." Vozilo uspori. "Vidiš onog što leži na ulici?"
<BR>&nbsp;&nbsp;&nbsp;&nbsp;&nbsp;Svila sede uspravnije i zagleda se napred, preko vozačevog uniformisanog ramena. "Sad vidim. Tako mi Fejinog lepog lica, nadam se da nije mrtav."
<BR>&nbsp;&nbsp;&nbsp;&nbsp;&nbsp;"Mrtav pijan jeste, po svoj prilici. Gledaj sad kako vozimo baš preko njega. Nećeš ga ni osetiti, Patera, a ni on tebe."
<BR>&nbsp;&nbsp;&nbsp;&nbsp;&nbsp;Svila steže zube, ali, kao što je vozač i obećao, ne oseti ništa. Kad je čovek opružen na sred ulice ostao iza njih, Svila reče: "Viđao sam da letelica tako pređe preko deteta. Kad se deca igraju na ulici. Jednom je prednji kraj letelice udario jedno dete u čelo, tačno ispred naše palestre."
<BR>&nbsp;&nbsp;&nbsp;&nbsp;&nbsp;"Ne bih ja to nikad uradio, Patera", reče vozač tonom pouzdane vrline. "Dete bi moglo da podigne ruku i da je gurne u rotore."
<BR>&nbsp;&nbsp;&nbsp;&nbsp;&nbsp;Svila ga gotovo nije ni čuo. Pokušao je da ustane, bupnuo glavom bolno o prozirnu kupolu iznad njih i opredelio se za neki pognuti kompromis. "Čekaj! Ne tako brzo. Vidiš onoga sa dva magarca? Zaustavi na trenutak, da iziđem. Hteo bih da mu kažem dve-tri reči."
<BR>&nbsp;&nbsp;&nbsp;&nbsp;&nbsp;"Bolje da ja samo uvučem kupolu, Patera. To će biti kudikamo bezbednije."
<BR>&nbsp;&nbsp;&nbsp;&nbsp;&nbsp;Njorka kiselo pogleda letelicu koja se spustila na ulicu pokraj njega. Vide Svilu i oči mu se raširiše.
<BR>&nbsp;&nbsp;&nbsp;&nbsp;&nbsp;"Neka te svaki bog blagoslovi noćas", poče Svila. "Želim da te podsetim na ono što si u taverni obećao."
<BR>&nbsp;&nbsp;&nbsp;&nbsp;&nbsp;Njorka otvori usta da nešto kaže, ali se predomisli.
<BR>&nbsp;&nbsp;&nbsp;&nbsp;&nbsp;"Dao si mi reč da ćeš u scildan doći u mantejon, sećaš li se? Želim biti siguran da ćeš to obećanje održati, ne samo za tvoje dobro nego i za moje. Moram opet razgovarati s tobom."
<BR>&nbsp;&nbsp;&nbsp;&nbsp;&nbsp;"A, jest. Nema da nema." Njorka klimnu glavom. "Možda sutra, ako ne budem suviše zauzet. U scildan sigurno. Jesi li...?"
<BR>&nbsp;&nbsp;&nbsp;&nbsp;&nbsp;"Išlo je tačno kao što si predvideo. Međutim, verujem da je naš mantejon za sada bezbedan. Laku noć, i neka te Feja blagoslovi. Kucaj na vrata stambene zgrade, ako me ne nađeš u mantejonu."
<BR>&nbsp;&nbsp;&nbsp;&nbsp;&nbsp;Njorka je govorio još nešto, ali vozač je, čuvši da se Svila oprašta od sagovornika, već digao kupolu. Dve providne polovine kupole sklopile su se i zabravile iznad njihovih glava. Buka duvaljki sasvim je potopila Njorkin glas.
<BR>&nbsp;&nbsp;&nbsp;&nbsp;&nbsp;"Dobro bi bilo da se pričuvaš, kad razgovaraš sa takvima, Patera", reče vozač klimajući glavom u levo i desno. "Njemu je taj mač samo za pokazivanje. Ima on igličar, ispod te prljave tunike. Hoćeš li da se opkladiš?"
<BR>&nbsp;&nbsp;&nbsp;&nbsp;&nbsp;"Ti bi takvu opkladu dobio, siguran sam", priznade Svila. "Ali nijedan igličar ne može dobrog čoveka preokrenuti u zlog. To ni sami đavoli ne mogu."
<BR>&nbsp;&nbsp;&nbsp;&nbsp;&nbsp;"Onda zašto hoćeš da vidiš Orhidejinu kuću, Patera? Baš sam se pitao."
<BR>&nbsp;&nbsp;&nbsp;&nbsp;&nbsp;"Bojim se da te ne razumem." Ždralova tajna nažuljila ga je u proteklih nekoliko sekundi izuzetno bolno. Dok je govorio, Svila se uvijao, tražeći udobniji položaj. Zaključivši da nema štete ako oda planove koji su Krvu već poznati, on reče: "Treba tamo da se sretnem sa tvojim gospodarem sutra po podne, pa bih hteo da budem siguran da ću naći pravo mesto. A to je ta žuta kuća, zar ne? Orhidejina? Mislim da je pomenuo ženu po imenu Orhideja."
<BR>&nbsp;&nbsp;&nbsp;&nbsp;&nbsp;"Tako je, Patera. Ona je vlasnica. Sem što je, zapravo, on vlasnik. Ili je, možda, on vlasnik Orhideje. Znaš šta hoću da kažem?"
<BR>&nbsp;&nbsp;&nbsp;&nbsp;&nbsp;"Mislim da znam. Da, naravno." Svila se seti da je na tapiji kao novi vlasnik mantejona naveden Mošus, a ne Krv. "Možda Krv drži hipoteku nad tom kućom, koja, recimo, kasni sa plaćanjem obaveza." Očigledno, Krv mora na neki način da zaštiti svoj poslovni interes od gubitka koji bi mogao nastati eventualnom smrću formalnog vlasnika.
<BR>&nbsp;&nbsp;&nbsp;&nbsp;&nbsp;"Valjda je tako, Patera. Nego, ti si pomenuo demone, pa sam pomislio da je to to."
<BR>&nbsp;&nbsp;&nbsp;&nbsp;&nbsp;Dlačice na zadnjoj strani Svilinog vrata nakostrešile su se u tom trenutku. Bilo je to smešno (kao da sam pas, govorio je on kasnije), ali, dogodilo se; pokuša da ih zagladi jednom šakom. "Moglo bi biti korisno da mi kažeš sve što znaš o toj stvari, sine moj - korisno tvom gospodaru, ali i meni." Kako su ga strogo upozoravali njegovi instruktori u sholi, njega i sve ostale đakone, da se nikad ne treba smejati ako neko pomene duhove (kad je Krv pomenuo egzorcizam, Svila je odmah predvideo uobičajene pričancije sa izbečenim očima o utvarnim koracima i o duhovima zaogrnutim u čaršave) ili đavole. Sada, možda samo zbog silnog umora, nije bilo ni najmanje opasnosti da se nasmeje.
<BR>&nbsp;&nbsp;&nbsp;&nbsp;&nbsp;"Ja lično nisam video nikad ništa", priznade vozač. "Jedva da sam ikada i ušao tamo. Ali čovek čuje ovo, čuje ono. Znaš šta hoću da kažem, Patera?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Stvari stradaju. Na primer, devojka ode po svoju najbolju haljinu, kad ono, rukavi otkinuti, a cela prednja strana rasporena. Ili neko, na primer, poludi. Znaš? Onda sve to prestane."
<BR>&nbsp;&nbsp;&nbsp;&nbsp;&nbsp;"Povremena posednutost", reče Svila.
<BR>&nbsp;&nbsp;&nbsp;&nbsp;&nbsp;"Verovatno je tako, Patera. Nego, za tili čas ćemo biti tamo, pa ćeš je videti."
<BR>&nbsp;&nbsp;&nbsp;&nbsp;&nbsp;"Fino. Hvala ti, sine moj." Svila je proučavao vozačev potiljak. Pošto vozač misli da je on bio gost kod Krva, verovatno ne bi bilo štete ako sad i vidi taj predmet koji mu je Ždral doturio; međutim, postoji mogućnost, makar i malena, da neko ovom vozaču, kad se vrati u vilu, počne da postavlja pitanja. Siguran da je vozač sad toliko zauzet manevrisanjem kroz sve gušću struju ljudi i kola da neće moći da se osvrće, Svila izvadi taj predmet.
<BR>&nbsp;&nbsp;&nbsp;&nbsp;&nbsp;Kao što je i naslućivao, bejaše to azof. Svila zazvižda jednom malom, nisko postavljenom svetlu, koje je ranije primetio. Azof zadrža tako nisko da ga vozač, i ako bi se okrenuo, ne bi mogao videti.
<BR>&nbsp;&nbsp;&nbsp;&nbsp;&nbsp;Demon je bio crveni dragulj bez nabrušenih ravnih površina. Moglo se, dakle, sa znatnim pouzdanjem pretpostaviti da je to isti onaj azof koji je Svila uzeo iz Zumbuline ladice, a koji je ona posle istrgla iz njegovog opasača od konopca. Proučavajući azof, Svila pomisli da bi trebalo da dragulj bude plave boje, u skladu sa imenom 'Zumbula'. Očito, ovaj azof, za razliku od igličnog pištolja, nije stilizovan u skladu sa njenim imenom. Čak je moguće da uopšte i nije njen.
<BR>&nbsp;&nbsp;&nbsp;&nbsp;&nbsp;Njišući se vrlo malo, letelica se zaustavi, zatim potonu na kolovoz. "Eno Orhidejine kuće, Patera."
<BR>&nbsp;&nbsp;&nbsp;&nbsp;&nbsp;"To je ona desno? Hvala ti, sine moj." Svila uvuče azof pod gornji deo čarape na zdravoj nozi, a onda spusti nogavicu preko tog mesta; bilo je veliko olakšanje sada se udobno zavaliti u sedište.
<BR>&nbsp;&nbsp;&nbsp;&nbsp;&nbsp;"Kažu mi da je kuća i po, Patera. Ali, kao što rekoh, bio sam unutra samo nekoliko puta."
<BR>&nbsp;&nbsp;&nbsp;&nbsp;&nbsp;Svila promrmlja: "Mnogo cenim to što ti za mene činiš i više nego što bi morao."
<BR>&nbsp;&nbsp;&nbsp;&nbsp;&nbsp;Činilo se da je Orhidejina kuća tipična starija, velika, gradska kuća: prostrana kocka od brodskog kamena sa obojenim pročeljem. Prozori su bili u kanarinskom stilu, sa zavojito navijenim stubićima i svodovima sa uklesanim 'lišćem' - i sve to obojeno: fantazmagorija četkice nekog pokojnog umetnika. Unutra mora postojati dvorište, u čijoj sredini se vrlo verovatno nalazi isušeni bazen za ribe; obod dvorišta po svoj prilici sačinjavaju senovite galerije.
<BR>&nbsp;&nbsp;&nbsp;&nbsp;&nbsp;"Sa zadnje strane ima samo jedan sprat, Patera. A može i odatle da se uđe, iz Muzičke ulice. To bi mogao biti ulaz bliži za tebe."
<BR>&nbsp;&nbsp;&nbsp;&nbsp;&nbsp;"Ne", reče Svila rasejano. Ne vredi da ulaziš na zadnja vrata kao putujući trgovac.
<BR>&nbsp;&nbsp;&nbsp;&nbsp;&nbsp;Proučavao je kuću i ulicu, zamišljajući njihov moguć izgled po danu. Ona prodavnica sa belim rešetkama spuštenim preko izloga verovatno pripada proizvođaču testenina i peciva. Kroz sat-dva ovde će se naći stolovi i stolice za kupce koji žele na licu mesta da probaju neki od kupljenih proizvoda; mešaće se mirisi mate čaja i jake kafe, kolača i krofni. Pred Svilinim očima jedan rešetkasti zastor se poče dizati.
<BR>&nbsp;&nbsp;&nbsp;&nbsp;&nbsp;"Tamo, unutra", reče vozač, pokazujući palcem ka žutoj kući, "sad se verovatno spremaju za spavanje. Oni spavaju do podne, najverovatnije." Protegao se, zevnuo. "A i ja ću, ako budem mogao."
<BR>&nbsp;&nbsp;&nbsp;&nbsp;&nbsp;Svila klimnu glavom umorno, u znak saglasnosti. "A kakav se posao radi unutra?"
<BR>&nbsp;&nbsp;&nbsp;&nbsp;&nbsp;"Kod Orhideje?" Vozač se okrete da ga pogleda. "Svako zna o Orhidejinom mestu, Patera."
<BR>&nbsp;&nbsp;&nbsp;&nbsp;&nbsp;"Ja ne znam, sine moj. Zato pitam."
<BR>&nbsp;&nbsp;&nbsp;&nbsp;&nbsp;"To je... znaš, Patera. Ima valjda oko trideset devojčica. One, znaš, daju predstave, i stalno imaju žurke. Ali, hoću reći, za druge ljude, koji im plaćaju za to."
<BR>&nbsp;&nbsp;&nbsp;&nbsp;&nbsp;Svila uzdahnu. "Pretpostavljam da je to prijatan život."
<BR>&nbsp;&nbsp;&nbsp;&nbsp;&nbsp;"Mogao bi biti gori, Patera. Samo..."
<BR>&nbsp;&nbsp;&nbsp;&nbsp;&nbsp;Neko vrisnu u žutoj kući. Posle vriska začu se prasak razbijenog stakla.
<BR>&nbsp;&nbsp;&nbsp;&nbsp;&nbsp;Motor naglo ožive i poče drmati letelicu kao što pas trese ulovljenog pacova. Pre nego što je Svila stigao da se usprotivi, letelica se već vinula u vazduh i otisnula niz Lampionsku. Pešaci, muški i ženski, počeše bežati kud koji, da im se sklone s puta. Letelica je čak okrznula jedne taljige koje je vukao magarac; ovaj udar odjeknuo je tako glasno, da Svila pomisli da su se slupali.
<BR>&nbsp;&nbsp;&nbsp;&nbsp;&nbsp;"Čekaj!" povika on.
<BR>&nbsp;&nbsp;&nbsp;&nbsp;&nbsp;Zavijajući za ugao ulice, letelica se okrete maltene na bok i pri tome izgubi toliko visine da karoserijom zapara po prašini.
<BR>&nbsp;&nbsp;&nbsp;&nbsp;&nbsp;"To je moglo biti... ono što izaziva problem." Svila se očajnički držao obema rukama; zaboravio je na bol i na rane koju mu je beloglava ptica nanela. "Vrati se i pusti me napolje."
<BR>&nbsp;&nbsp;&nbsp;&nbsp;&nbsp;Ulica bejaše zakrčena kolima. Letelica uspori, zatim se progura između zida neke krojačke radnje i jednog para konja koji su se propinjali.
<BR>&nbsp;&nbsp;&nbsp;&nbsp;&nbsp;"Patera, mogu oni to da srede. Dešavalo se to tamo i ranije, rekoh ti."
<BR>&nbsp;&nbsp;&nbsp;&nbsp;&nbsp;Svila poče: "Od mene se očekuje da..."
<BR>&nbsp;&nbsp;&nbsp;&nbsp;&nbsp;Vozač mu upade u reč. "Imaš stvarno lošu nogu, a i lošu ruku. Osim toga, zamisli da te neko vidi da ulaziš u takvo mesto - noću? Dovoljno će nezgodno biti i sutra po podne."
<BR>&nbsp;&nbsp;&nbsp;&nbsp;&nbsp;Svila pusti rukohvat obložen štavljenom kožom. "Da li si zaista zbog brige za moju dobar glas otplovio tako žurno? Nije mi lako da u to poverujem."
<BR>&nbsp;&nbsp;&nbsp;&nbsp;&nbsp;"Aaa, ja se tamo ne vraćam, Patera", reče vozač tonom čvrste rešenosti, "a ti, rekao bih, ne bi mogao donde pešice da stigneš, čak i ako bi pokušao. Kojim putem se ide odavde? Do tvog mantejona, hoću reći." Letelica uspori, ostade da lebdi na jednom mestu.
<BR>&nbsp;&nbsp;&nbsp;&nbsp;&nbsp;Nalazili su se u Ulici sunca; ni pola sata nije prošlo od njihovog proletanja pored talusa i kroz Krvovu kapiju. Svila pokuša da zapamti, što čvršće, gardijsku stražarnicu i zaprljani kip Savetnika Tarsiera. "Levo", reče on odsutno, pa nastavi. "Trebalo bi da kažem Rogu, koji u sebi ima mnogo umetničkog, i još nekim starijim studentima, da oboje prednju stranu našeg mantejona. Ne, prvo palestre, posle mantejona."
<BR>&nbsp;&nbsp;&nbsp;&nbsp;&nbsp;"Šta reče, Patera?"
<BR>&nbsp;&nbsp;&nbsp;&nbsp;&nbsp;"Oh, bojim se da sam razgovarao sam sa sobom, sine moj." Ta pročelja su, gotovo sigurno, prvobitno bila obojene; on bi čak mogao naći podatke, u gomilama hartija na tavanu stambene zgradice, o tome šta je, i tačno na koji način, bilo naslikano. Pa, ako se može naći lova za četke i boje...
<BR>&nbsp;&nbsp;&nbsp;&nbsp;&nbsp;"Je li daleko, Patera?"
<BR>&nbsp;&nbsp;&nbsp;&nbsp;&nbsp;"Još možda šest blokova."
<BR>&nbsp;&nbsp;&nbsp;&nbsp;&nbsp;On će se kroz nekoliko trenutaka iskrcati. Kad je izlazio iz Krvove sobe, zamišljao je da je noć već posivela od nailaska dizastora. Sad za to više nije bila potrebna mašta; noć se maltene završila, a on još nije legao da spava. Da, iskrcaće se uskoro - možda je ipak trebalo da odspava na ovom mekanom sedištu, kad mu se pružila prilika. Možda će u svojoj sobi uspeti da sastavi dva-tri sata sna. Dva-tri, ne više.
<BR>&nbsp;&nbsp;&nbsp;&nbsp;&nbsp;Neki čovek koji je u ručnim kolicima prenosio cigle povika nešto na njih i pade na kolena, ali nije se moglo razabrati šta viče. Ovo podseti Svilu da je obećao da će na rastanku blagosloviti vozača. Da li da ostavi štap za ispomaganje pri pešačenju? Krvov je, ipak. Krv je želeo da Svila taj štap zadrži; međutim, da li on želi da zadrži išta što pripada Krvu? Dakako, mantejon. Ali to je samo zato što mantejon stvarno pripada njemu, ne Krvu, bez obzira na to šta zakon, ili čak Udruženje, mogu o tome kazati. Patera Štuka bio je vlasnik mantejona, bar po moralnom zakonu, a onda je predao upravljanje njemu, Svili, tako da će sad on biti odgovoran za sudbinu mantejona sve dok i sam ne umre.
<BR>&nbsp;&nbsp;&nbsp;&nbsp;&nbsp;Svila odluči da zadrži i mantejon i štap - bar do dana kad mu mantejon bude vraćen. "Tamo, napred, vozaču, ono sa krovovima od šindre. Vidiš?" Steže štap i proveri da vrh štapa neće kliznuti po podu vozila; bilo je, maltene, vreme da pođe.
<BR>&nbsp;&nbsp;&nbsp;&nbsp;&nbsp;Letelica se zaustavi u vazduhu. "Ovde, Patera?"
<BR>&nbsp;&nbsp;&nbsp;&nbsp;&nbsp;"Ne. Jedna, dvoja, troja vrata napred."
<BR>&nbsp;&nbsp;&nbsp;&nbsp;&nbsp;"Jesi li ti taj augur o kome svi govore, Patera? Onaj koga su bogovi prosvetlili? To mi neko reče, dok smo bili na imanju."
<BR>&nbsp;&nbsp;&nbsp;&nbsp;&nbsp;Svila klimnu glavom. "Valjda jesam, osim ako nas ima dvojica takvih."
<BR>&nbsp;&nbsp;&nbsp;&nbsp;&nbsp;"Ti ćeš vratiti kaldea - priča se. Nisam hteo da te pitam o tome, znaš? Nadao sam se da će to na neki način samo po sebi da bude pomenuto. Hoćeš li?"
<BR>&nbsp;&nbsp;&nbsp;&nbsp;&nbsp;"Šta, da vratim kaldea? To me pitaš? Ne, to uopšte nije stajalo u mojim uputstvima."
<BR>&nbsp;&nbsp;&nbsp;&nbsp;&nbsp;"Uputstva od jednog boga." Lebdelica se staloži na kolovoz, a krov iznad njih dvojice se razdvoji na dve polovine i kliznu dole, u levu i desnu stranu vozila.
<BR>&nbsp;&nbsp;&nbsp;&nbsp;&nbsp;Svila se mukotrpno diže na noge. "Da."
<BR>&nbsp;&nbsp;&nbsp;&nbsp;&nbsp;Vozač iziđe i otvori vrata pred njim. "Ja nikad nisam verovao da postoje bogovi, Patera. Ne stvarno."
<BR>&nbsp;&nbsp;&nbsp;&nbsp;&nbsp;"Ali oni veruju u tebe." Uz pomoć vozača, Svila bolno stupi na prvi izlizani stepenik ispred uličnog ulaza u mantejon. Stigao je kući. "Izgleda da ti u đavole veruješ, a u besmrtne bogove ne veruješ. To ti je veoma nerazumno, sine moj. Štaviše, to ti je vrhunac nerazuma."
<BR>&nbsp;&nbsp;&nbsp;&nbsp;&nbsp;Odjednom se vozač nađe na kolenima. Oslanjajući se velikim delom svoje težine na štap, Svila izgovori najkraći od uobičajenih blagoslova i iscrta znak sabiranja u vazduhu iznad vozačeve glave.
<BR>&nbsp;&nbsp;&nbsp;&nbsp;&nbsp;Vozač ustade. "Mogao bih ti pomoći, Patera. Imaš ovde neku, ovaj, kuću, je li tako? Da ti pomognem da dođeš do nje?"
<BR>&nbsp;&nbsp;&nbsp;&nbsp;&nbsp;"Nema potrebe", reče mu Svila. "Bolje se ti vrati i pođi na počinak."
<BR>&nbsp;&nbsp;&nbsp;&nbsp;&nbsp;Vozač je, iz učtivosti, sačekao da Svila ode, pa tek onda ponovo pokrenuo potiskivače vazduha; a Svila je, hramljući do uske baštenske kapije, ulazeći i zaključavajući kapiju za sobom, otkrio koliko mu je povređena noga sada kruta. Dok je stigao do senice, već se uveliko pitao nije li bilo glupo što je odbio vozačevu ponudu pomoći. Silno je čeznuo za odmorom, za makar jednim minutom odmora, tu na udobnim klupama ispod vinove loze, gde je sedeo skoro svakog dana i razgovarao sa Mejterom Mermer.
<BR>&nbsp;&nbsp;&nbsp;&nbsp;&nbsp;Glad ga je gonila napred; hrana i san - tako blizu. Bolji bi domaćin Krv bio, pomisli on, da mu je dao nešto za jelo. Žestoko piće nije najbolja ponuda čoveku čiji je stomak prazan.
<BR>&nbsp;&nbsp;&nbsp;&nbsp;&nbsp;Srce mu je gruvalo. Samo malo hrane, i biće bolje, reče on sebi. Onda u postelju. Spavati, spavati do... sve dok ga neko ne probudi. Eto istine: on spava sve dok ga neko ne probudi. Nema druge sile osim istine.
<BR>&nbsp;&nbsp;&nbsp;&nbsp;&nbsp;Dobro znani, plesnivi miris stambene zgradice bio je kao poljubac. Svila se sruči na stolicu, izvuče azof iz čarape i pritisnu ga na usne, a onda se ukočeno zagleda u njega. Poslednji put ga je video u njenoj ruci; ako je verovati onom doktoru, kasnije je azof postao njen poklon na rastanku. Kakva besmislica, da on bude vlasnik jedne takve stvari, tako divne, tako dragocene i tako smrtonosne! Tako prepune zaboravljenog znanja jednog ranijeg sveta. Azof mora biti sakriven, i to dobro sakriven, pre nego što on pođe na spavanje. On nije ni izdaleka siguran da će uspeti da se popne uz stepenice, još manje je siguran da će posle moći još jednom da siđe da bi spremio hranu, a da ne padne; ali je sasvim siguran da uopšte neće moći zaspati ako mu azof ne bude pri ruci - i ako on ne bude u mogućnosti da se uveri, kad god ga obuzmu sumnje, da nije ukraden.
<BR>&nbsp;&nbsp;&nbsp;&nbsp;&nbsp;Zastenjao je, promrmljao molitvu Sfiksi (jer je sad, činilo mu se da je to pouzdana stvar, već počeo njen dan, a osim toga Sfiksa je u svakom slučaju boginja hrabrosti u suočenju sa bolom), i polako se popeo uz stepenište; dohvatio je, ispod svog kreveta, zarđalu, sasvim praznu kutiju za novac, u kojoj bi trebalo da se bezbedno čuvaju finansijske rezerve mantejona, zaključao azof u nju i vratio ključ na tajno mesto, ispod krčaga za vodu, koji je bio na njegovom noćnom stočiću.
<BR>&nbsp;&nbsp;&nbsp;&nbsp;&nbsp;Silazak je bio lakši nego što je Svila očekivao. Raspoređujući gotovo svu svoju težinu na štap i na ogradu i premeštajući zdravu nogu napred sa jednog stepenika na drugi, kretao se vrlo dobro, uz najmanji bol.
<BR>&nbsp;&nbsp;&nbsp;&nbsp;&nbsp;Vrtoglav od uspeha, ode u kuhinju, nasloni štap u jedan ugao i posle kratkotrajnog napornog rada sa pumpom, opra ruke. Dizastor je već navirivao kroz sve prozore; iako se Svila uvek dizao rano, ovo je bilo ranije, pa time i svežije jutro nego što je odavno video. Sa oduševljenjem zaključi da nije baš tako umoran, niti toliko pospan.
<BR>&nbsp;&nbsp;&nbsp;&nbsp;&nbsp;Još malo je poradio na pumpi, ispljuskao lice i kosu vodom i osetio se još bolje. Umoran je, da, i silno gladan, ali ipak sposoban da se suoči sa ovim novim danom. Čak će možda biti pogreška ako posle jela legne da spava.
<BR>&nbsp;&nbsp;&nbsp;&nbsp;&nbsp;Njegovi zeleni paradajzi čekaju na prozoru, ali valjda ih je bilo četiri? Zbunjen, on poče pretraživati po pamćenju.
<BR>&nbsp;&nbsp;&nbsp;&nbsp;&nbsp;Sad su tu samo tri paradajza. Pa zar je moguće da je neko ušao u baštu samo da bi ukrao jedan jedini nedozreo paradajz? Mejtera Mermer kuva za sibile. Svila je nekoliko trenutaka gledao, u mašti, prizor: Mejtera Mermer stoji, nagnuta nad tiganj iz koga se diže dim i utrljava njegov paradajz u kašu načinjenu od fino isitnjene slanine i crnog luka. Pođe mu voda na usta, ali takav postupak, takva pozajmica - ništa ne bi moglo biti protivnije prirodi Mejtere Mermer.
<BR>&nbsp;&nbsp;&nbsp;&nbsp;&nbsp;Pri svakom koraku, lice mu se pomalo trzalo od bola. Ta grimase bile su i njemu smešne. Othrama do prozora i pogleda pažljivije. Ostaci četvrtog paradajza bili su tu: desetak semenki, trunčice kože. Štaviše, neko je izgrizao rupu - bušotinu, maltene - i u trećem.
<BR>&nbsp;&nbsp;&nbsp;&nbsp;&nbsp;Pacovi, dabome, mada ovo uopšte ne liči na delo pacova. Svila odreza oštećeni deo, iseče preostali deo i preostala dva paradajza na kriške, a onda, sa zakašnjenjem, uvide da će za kuvanje biti potrebna vatra u kuhinjskoj peći.
<BR>&nbsp;&nbsp;&nbsp;&nbsp;&nbsp;Pepeo prošle vatre bio je beživotni sivi prah. Svili se činilo da je to uvek tako. Drugi ljudi pričaju o paljenju nove vatre pomoću žara koji je preostao od prethodne; a u Svilinim vatrama kao da nikad ne ostanu ti legendarni, dugoveki komadi žara. Uze nekoliko pomno sačuvanih komada otpadne hartije, položi iz preko hladnog pepela, zatim preko njih naslaga drvene cepke za potpalu, kojih je imao punu kutiju pokraj peći. Pljusak belo usijanih varnica iz potpaljivača, nekoliko puta ponovljen, uskoro razgore lepu vatricu.
<BR>&nbsp;&nbsp;&nbsp;&nbsp;&nbsp;Dok je šepesao ka gomili drva, osetio je da se nešto krišom kreće; stao je, onda se okrenuo najhitrije što je mogao i pogledao iza sebe. Nešto crno pomaklo se na ormanu; nešto crno, nešto što želi da ostane skriveno. Njemu pred oči iziđe, i previše jasno, slika beloglave ptice koja čuči na vrhu jednog dimnjaka. Ali ovo je samo pacov. Od samog dana Svilinog dolaska iz shole, u stambenoj zgradi postoje pacovi; nesumnjivo ih je bilo i od prvog dana boravka Patere Štuke ovde.
<BR>&nbsp;&nbsp;&nbsp;&nbsp;&nbsp;Pacovi ili ne, potpala, koja sada pucketa, neće još dugo izdržati. Svila odabra nekoliko cepenica koje su svojim izgledom obećavale uspeh, ponese ih do peći (ali pri tom umalo ne pade) i pomno ih naslaga preko potpale. Pacov je sigurno već pobegao. Ipak, on uze Krvov štap iz ugla, pa zastade kod prozora prema Srebrnoj ulici da prouči nejasnu, olupanu glavu na kraju oštrougle drške štapa. To kao da bejaše pseća glava, ili možda...
<BR>&nbsp;&nbsp;&nbsp;&nbsp;&nbsp;Okretao je štap, podizao ga više u sivu svetlost dana.
<BR>&nbsp;&nbsp;&nbsp;&nbsp;&nbsp;Ili, možda, glava lavice. Posle kratkotrajne dvoumice, Svila se opredelio da tu figuru smatra glavom lavice; ta pomisao mu se dopadala zato što lavice simbolizuju Sfiksu, čiji je dan počeo.
<BR>&nbsp;&nbsp;&nbsp;&nbsp;&nbsp;Lavovi su velike mačke, a velike mačke su potrebne i za borbu protiv pacova, gamadi tako velike i jake da se mačke obične veličine ne mogu s njima izboriti. Bez stvarne nade da će išta postići, on poče lupati štapom duž gornje strane ormana. Začu se komešanje i neki zvuk koji njemu u prvi mah nije izgledao kao kreštanje. On zalupa još jednom. Crno pero, samo jedno, poče padati kroz vazduh.
<BR>&nbsp;&nbsp;&nbsp;&nbsp;&nbsp;Tek tada Svili pade na um da je neki pacov mogao odvući onu mrtvu pticu na orman, da je tamo pojede. Možda čak tamo, gore, u drvenim zidnim oplatama, postoji pacovska rupa, ali onoliku ptičurinu ne bi bilo moguće provlačiti kroz takav otvor.
<BR>&nbsp;&nbsp;&nbsp;&nbsp;&nbsp;On zastade da oslušne. Onaj zvuk maločas nije bio od pacova, nikako. Sledećeg trenutka on naviri u kantu za đubre: ptica više nije bila tamo.
<BR>&nbsp;&nbsp;&nbsp;&nbsp;&nbsp;Da mu je skočni zglob desne noge bio zdrav, on bi se tog trenutka popeo na stolicu; ali, kako su stvari stajale (i kako je on stajao), to nije dolazilo u obzir. "Jesi li gore, ptico?" uzviknu on. "Odgovori mi!"
<BR>&nbsp;&nbsp;&nbsp;&nbsp;&nbsp;Odgovora nije bilo. Svila poče naslepo da klepeće štapom po visokoj gornjoj površini ormana. Sada se začu nesumnjivo kreštanje. "Silazi ovamo", reče Svila čvrsto.
<BR>&nbsp;&nbsp;&nbsp;&nbsp;&nbsp;Promukli glas crnog vrana odgovori: "Ne, ne!"
<BR>&nbsp;&nbsp;&nbsp;&nbsp;&nbsp;"Mislio sam da si mrtav."
<BR>&nbsp;&nbsp;&nbsp;&nbsp;&nbsp;Tišina sa vrha ormana.
<BR>&nbsp;&nbsp;&nbsp;&nbsp;&nbsp;"Ti si ukrao moj paradajz, a? I sad misliš da ću te kazniti za to. Neću, obećavam. Opraštam ti krađu." Svila pokuša da se priseti šta noćne laste, navodno, jedu u divljini. Semenje? Ne, ovaj ptican je ostavio semenke paradajza. Jedu uginule životinje, nesumnjivo; to legnjevi jedu.
<BR>&nbsp;&nbsp;&nbsp;&nbsp;&nbsp;"Me seče", sugerisao je ptican hrapavo.
<BR>&nbsp;&nbsp;&nbsp;&nbsp;&nbsp;"Da te prinesem na žrtvu? Neću, kunem se. Mene su Spisi upozorili da prinošenje neće uspeti. Posle toga nije ni trebalo da pokušavam. Jedna pripadnica tvoje vrste kaznila me je za taj pokušaj vrlo žestoko, veruj mi. Nisam tolika budala da pokušam isto žrtvovanje još jednom."
<BR>&nbsp;&nbsp;&nbsp;&nbsp;&nbsp;Čekao je nepomičan, osluškujući. Posle dve-tri sekunde bio je čvrsto uveren da čuje, iznad praskanja bičeva i štropota kolskih točkova koji su doplovljavali kroz prozor sa Srebrne ulice, kako se ptican, kradomice, pokreće.
<BR>&nbsp;&nbsp;&nbsp;&nbsp;&nbsp;"Silazi ovamo", ponovi on.
<BR>&nbsp;&nbsp;&nbsp;&nbsp;&nbsp;Ptican nije odgovorio. Svila se okrenuo na drugu stranu. Vatra u peći sad je lepo gorela; iz rupe za kuvanje iskakali su žuti plamenovi. On spase tiganj iz sudopere, obrisa ga, sasu u njega preostalo ulje - istresajući i poslednju, sporu kapljicu iz boce - i stavi ga na peć.
<BR>&nbsp;&nbsp;&nbsp;&nbsp;&nbsp;Ako baci paradajze na ulje dok je još hladno, oni će ostati masni. Međutim, ako dopusti da se ulje suviše ugreje, paradajzi će dobiti neprijatan ukus. On nasloni štap na orman, prikupi krute, zelene kriške, donese ih, hramljući, do tiganja i pažljivo ih rasporedi po njemu. Za nagradu dobi oblak šišteće, mirisne pare.
<BR>&nbsp;&nbsp;&nbsp;&nbsp;&nbsp;Sa ormana, jedno tiho kvocanje.
<BR>&nbsp;&nbsp;&nbsp;&nbsp;&nbsp;"Mogu te ubiti kad god hoću, dovoljno je samo da lupam štapom tamo gore. Pokaži se, ili udaram."
<BR>&nbsp;&nbsp;&nbsp;&nbsp;&nbsp;Samo na trenutak, dugački grimizni kljun i jedno blistavo crno oko pokazali su se iznad ruba ormana. "Ja", reče noćni vran jezgrovito. Onda nestade.
<BR>&nbsp;&nbsp;&nbsp;&nbsp;&nbsp;"Dobro." Prozor prema bašti bio je već otvoren; Svila diže tešku rezu sa prozora ka Srebrnoj, pa otvori i njega. "Diže se zastor, uskoro će biti mnogo svetlije. Koliko je meni poznato, tvoja vrsta više voli tamu. Bolje će ti biti da odmah odeš."
<BR>&nbsp;&nbsp;&nbsp;&nbsp;&nbsp;"Ne leti."
<BR>&nbsp;&nbsp;&nbsp;&nbsp;&nbsp;"Da, leti. Neću ti ništa. Slobodan si da odeš."
<BR>&nbsp;&nbsp;&nbsp;&nbsp;&nbsp;Gledao je još koji trenutak, a onda zaključio da ptican verovatno čeka da on ostavi Krvov štap. Odbaci ga u ugao, uze viljušku i poče da preokreće kriške paradajza. Cvrčale su i pušile se, a on im je dodao malo soli između dva prsta.
<BR>&nbsp;&nbsp;&nbsp;&nbsp;&nbsp;Začulo se kucanje na baštenskim vratima. Svila hitro povuče tiganj sa vatre. "Samo malo", reče on. Neko umire, sigurno, pa želi da dobije oproštaj od Pesa pre nego što smrt stigne.
<BR>&nbsp;&nbsp;&nbsp;&nbsp;&nbsp;Pre nego što je mogao da dohrama do vrata, ona su se otvorila. Mejtera Ruža pogledala je unutra. "Ustao si veoma rano, Patera. Da nije nastao neki problem?" Pogledom je lutala po kuhinji, ali pri tome se jedno oko kretalo malo drugačije nego drugo. Jedno je bilo bez zenice, i, koliko je Svili bilo poznato, slepo; drugo je bilo veštačko, proizvod sklopljen od kristala i vatre.
<BR>&nbsp;&nbsp;&nbsp;&nbsp;&nbsp;"Dobro jutro, Mejtera." Osećao se nezgodno, zato što je u rukama još i sad držao viljušku i tiganj koji se dimio. Nije imao gde da ostavi te dve stvari. "Meni se, na žalost, noćas dogodila jedna mala nezgoda. Pao sam. To i sad boli, poprilično, pa nisam mogao da zaspim." Čestitao je sebi: ovo je sve, od reči do reči, bila savršena istina.
<BR>&nbsp;&nbsp;&nbsp;&nbsp;&nbsp;"Zato već spremaš doručak. A nas tri, u kenobi, još nismo jele." Mejtera Ruža je ušmrknula vazduh, gladno. Bilo je to suvo, mehaničko uvlačenje vazduha. "Mermera se još zamajava po kuhinji. Toj devojci i za najmanji posao treba cela večnost."
<BR>&nbsp;&nbsp;&nbsp;&nbsp;&nbsp;"Ja sam sasvim siguran da Mejtera Mermer čini najbolje što može", reče Svila kruto.
<BR>&nbsp;&nbsp;&nbsp;&nbsp;&nbsp;Mejtera Ruža prenebregla je tu opasku. "Daj ti meni to, da ja njoj odnesem, a ona će tebi spremiti dok se vratiš."
<BR>&nbsp;&nbsp;&nbsp;&nbsp;&nbsp;"Siguran sam da to nije potrebno." Uviđajući da mora da pojede ove paradajze odmah, ako misli da ih pojede uopšte, Svila je viljuškom već predvojio najtanju krišku. "Moram li ja poći istog ovog trena, Mejtera? Jedva hodam."
<BR>&nbsp;&nbsp;&nbsp;&nbsp;&nbsp;"Devojčica se zove Češlja. Uči u Mermerinoj grupi." Mejtera Ruža je opet ušmrknula miris. "To njen otac kaže, ja je ne znam."
<BR>&nbsp;&nbsp;&nbsp;&nbsp;&nbsp;Svila ju je znao. Sledio se. Polovina kriške paradajza zastala je na pola puta do njegovih usta. "Češlja?"
<BR>&nbsp;&nbsp;&nbsp;&nbsp;&nbsp;"Njen otac je došao i lupao na vrata, pre nego što smo ustale. Kazao je da majka sedi uz nju. Prvo je kucao ovde, ali ti nisi odgovorio."
<BR>&nbsp;&nbsp;&nbsp;&nbsp;&nbsp;"Trebalo je odmah da dođeš, Mejtera."
<BR>&nbsp;&nbsp;&nbsp;&nbsp;&nbsp;"Od kakve bi to koristi bilo, ako tebe nije bilo moguće probuditi? Čekala sam sve dok nisam videla da si ustao." Zdravo oko Mejtere Ruže bilo je usmereno ka toj polovini kriške. Obliznula se, zatim rukavom obrisala usne. "Znaš gde ona stanuje?"
<BR>&nbsp;&nbsp;&nbsp;&nbsp;&nbsp;Svila, sav snužden, klimnu glavom, a zatim, sa iznenadnim naletom sasvim nedostojne pohlepe, strpa vrelu polovinu kriške u usta, sažvaka je i proguta. Nikada ništa toliko ukusno nije jeo. "Nije daleko. Pretpostavljam da mogu pešice donde, ako moram."
<BR>&nbsp;&nbsp;&nbsp;&nbsp;&nbsp;"Mogla bih da pošaljem Mermeru da dovede Pateru Parda kad završi sa kuvanjem. Ona bi mu mogla pokazati put."
<BR>&nbsp;&nbsp;&nbsp;&nbsp;&nbsp;Svila je odmahivao glavom.
<BR>&nbsp;&nbsp;&nbsp;&nbsp;&nbsp;"Znači, ipak ćeš ti ići?" Jedan trenutak prekasno, Mejtera Ruža dodade: "Patera."
<BR>&nbsp;&nbsp;&nbsp;&nbsp;&nbsp;On klimnu glavom.
<BR>&nbsp;&nbsp;&nbsp;&nbsp;&nbsp;"Da ja ponesem to?"
<BR>&nbsp;&nbsp;&nbsp;&nbsp;&nbsp;"Ne, hvala", reče Svila, ojađeno svestan da se ponaša sebično. "Moraću da uzmem mantiju, okovratnik i tako dalje. Požuri ti u kenobu, Mejtera, da ne ostaneš bez doručka." Zatvorio je vrata, praktično ispred njenog nosa, zamandalio ih i strpao sledeće vrelo parče u usta - celu krišku. Za ovo što je sad uradio, Mejtera Ruža mu nikad neće oprostiti, ali, kad pogledaš, on je već uradio najmanje stotinu drugih stvari za koje mu Mejtera Ruža takođe nikada neće oprostiti. Moguće je da će mrlja zla ostati na njegovoj duši kroz celu celcijatu večnost i njemu je zbog toga duboko, iskreno žao; ali, u dnevnoj praksi, to neće doneti takoreći nikakvu promenu.
<BR>&nbsp;&nbsp;&nbsp;&nbsp;&nbsp;Jedan deo kriške progutao je bez žvakanja. Ostatak je energično sažvakao.
<BR>&nbsp;&nbsp;&nbsp;&nbsp;&nbsp;"Veš-ti-ca", dopre prigušeni, graktavi glas.
<BR>&nbsp;&nbsp;&nbsp;&nbsp;&nbsp;"Odlazi", promumla Svila. Proguta opet. "Leti kući, u planine. Slobodan si."
<BR>&nbsp;&nbsp;&nbsp;&nbsp;&nbsp;Prevrnuo je preostale kriške, kuvao ih još pola minuta, a onda ih pojeo brzo (uživajući u njihovom donekle uljastom ukusu maltene onoliko koliko se nadao); sa ostataka hleba sastrugao je plesan, propržio ih u preostaloj tečnosti i pojeo. Onda pođe uz stepenice, ka svojoj spavaćoj sobi.
<BR>&nbsp;&nbsp;&nbsp;&nbsp;&nbsp;Iza i ispod njega, ptican reče: "Zdra-vo", a zatim, sa vrha ormana, dodade: "Zbo-gom".
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
