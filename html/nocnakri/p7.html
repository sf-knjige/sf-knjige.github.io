<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Potpuno pometen, izjurio sam, vukući kolica sa instrumentima, iz blistave kugle i obreo se na ulici, koja je najednom postala hladna i tamna. Noć se spustila brzo, kako to već biva zimi; malo je nedostajalo do devetog časa, što je značilo da se primaklo vreme za moje novo Osmatranje.
<BR>&nbsp;&nbsp;&nbsp;&nbsp;&nbsp;Gormonovo podrugivanje odzvanjalo mi je u glavi. Sve je to bilo njegovo maslo: naveo nas je da uđemo u Usta Istine, a zatim je iznudio priznanje o izgubljenoj veri od mene, kao i priznanje drugačije vrste od Avluele; konačno, bez ikakve milosti, sam je pristao da nam saopšti stvari koje nije morao da otkrije, izgovorio je reči sračunate da me sasvim dotuku.
<BR>&nbsp;&nbsp;&nbsp;&nbsp;&nbsp;Da li Usta Istine predstavljaju samo obmanu? Da li je Gormon mogao da slaže, a ipak da sačuva nedirnutu ruku?
<BR>&nbsp;&nbsp;&nbsp;&nbsp;&nbsp;Nikada, od kada sam se prvi put latio ove dužnosti, nisam pristupio Osmatranju u neko drugo vreme osim u određeni čas. Ali sada su se okolnosti okrenule naglavce; više nisam mogao da čekam da kucne čas; čučnuvši posred vetrovite ulice, otvorio sam kolica, pripremio opremu i poput ronioca zagnjurio se u Osmatrački zanos.
<BR>&nbsp;&nbsp;&nbsp;&nbsp;&nbsp;Pojačana svest pohrlila mi je prema zvezdama. Poput kakvog boga, posegao sam prema beskonačnosti. Osetio sam plimu Sunčevog vetra, ali nisam bio Letač koga bi satro ovaj pritisak; prostrujao sam kroz njega i našao se izvan domašaja tih ljutitih čestica svetlosti, u tami na rubu Sunčevog carstva. A tu je na mene počeo da dejstvuje jedan drugačiji pritisak.
<BR>&nbsp;&nbsp;&nbsp;&nbsp;&nbsp;Zvezdani brodovi su se približavali.
<BR>&nbsp;&nbsp;&nbsp;&nbsp;&nbsp;Nisu to bile turističke letelice koje su prevozile radoznalce da razgledaju naš unižen svet. Niti registrovani trgovački transporteri, dereglije koje sabiraju međuzvezdanu paru, odnosno pomoćni brodovi na svojim hiperboličnim orbitama.
<BR>&nbsp;&nbsp;&nbsp;&nbsp;&nbsp;Bile su to vojne letelice, mračne, strane, preteće. Nisam mogao da procenim njihovu brojnost; jedino sam znao da hrle put Zemlje u formaciji od mnogo svetala, potiskujući pred sobom kupu zakrivljene energije; i upravo sam tu kupu osetio, iskusio je prethodne noći, kada mi je doprla do svesti kroz instrumemte, obujmivši me poput kristalne kocke, kroz koju su prostrujavala i sjajila ustrojstva bremenita silinom.
<BR>&nbsp;&nbsp;&nbsp;&nbsp;&nbsp;Ceo život sam proveo Osmatrajući da bih ovo ugledao.
<BR>&nbsp;&nbsp;&nbsp;&nbsp;&nbsp;Bio sam obučen da to osetim. Molio sam se da do toga nikada ne dođe, da bih potom, u trenucima beznađa, upućivao molitve da se ipak dogodi, a onda sam, na kraju, izgubio veru. Kada je sve, međutim, izgledalo gotovo, kanačno mi se ukazala prilika, zahvaljujući milosti Mutanta Gormona, da iskusim to čuvstvo, samo zato to sam pristupio Osmatranju pre zakazanog časa, čučeći u jednoj studenoj ulici Rouma, pred samim ulazom u Usta Istine.
<BR>&nbsp;&nbsp;&nbsp;&nbsp;&nbsp;Tokom obuke, Osmatrač biva upućen u to kako da se izvede iz stanja transa, čim pouzdano utvrdi da mu je Osmatranje urodilo plodom, kako bi blagovremeno mogao da pozove na uzbunu. Pokorno sam izvršio sve provere, prebirajući po svim kanalima i vršeći triangulaciju; nije bilo nikakve sumnje: svuda sam registrovao predskazanu senzaciju džinovske snage koja se sunovraćala ka Zemlji nepojamnom brzinom.
<BR>&nbsp;&nbsp;&nbsp;&nbsp;&nbsp;Ili sam ja bio žrtva neke grozne obmane ili je invazija stvarno bila na pragu. Nisam, međutim, mogao da se oslobodim transa da bih podigao uzbunu.
<BR>&nbsp;&nbsp;&nbsp;&nbsp;&nbsp;Lagano i oprezno, napajao sam se podacima sa senzora; izgledalo je kao da to traje satima. Zatim sam stao da gladim instrumente; crpao sam iz njih potpunu potvrdu vere koju su mi pokazatelji povratili. Nejasno sam opomenuo samoga sebe da traćim dragoceno vreme, da je moja sveta dužnost da se otrgnem ovom raskalašnom podavanju sudbini kako bih što pre sazvao Branitelje.
<BR>&nbsp;&nbsp;&nbsp;&nbsp;&nbsp;I najzad, otrgnuo sam se iz Osmatračkog zanosa, vrativši se ponovo svetu koji sam čuvao.
<BR>&nbsp;&nbsp;&nbsp;&nbsp;&nbsp;Pokraj mene je stajala Avluela; bila je ošamućena, užasnuta, držala je zglavke prstiju na zubima, pogled joj je bio prazan.
<BR>&nbsp;&nbsp;&nbsp;&nbsp;&nbsp;"Osmatraču! Osmatraču, čuješ li me? Šta se događa? Šta sve ovo znači?"
<BR>&nbsp;&nbsp;&nbsp;&nbsp;&nbsp;"Invazija", rekoh. "Koliko sam bio u transu?"
<BR>&nbsp;&nbsp;&nbsp;&nbsp;&nbsp;"Oko pola minuta. Ne znam. Oči su ti bile zaklopljene. Mislila sam da si umro."
<BR>&nbsp;&nbsp;&nbsp;&nbsp;&nbsp;"Gorman je govorio istinu! Invazija samo što nije usledila. Gde je on? Kuda je otišao?"
<BR>&nbsp;&nbsp;&nbsp;&nbsp;&nbsp;"Nestao je kada smo izišli iz zdanja sa Ustima", prašaputa Avluela. "Osmatraču, bojim se. Osećam kako se oko mene sve ruši. Moram da poletim... ne mogu više da ostanem ovde dole!"
<BR>&nbsp;&nbsp;&nbsp;&nbsp;&nbsp;"Čekaj", rekoh, pokušavši uzaludno da je uhvatim za ruku. "Nemoj sad da odeš. Najpre moram da podignem uzbunu, a onda ćemo..."
<BR>&nbsp;&nbsp;&nbsp;&nbsp;&nbsp;Ali ona je već svlačila odeću sa sebe. Skinula se do pasa i belo telo joj se presijavalo na večernjem svetlu, dok su oko nas ljudi hrlili na sve strane, nesvesni onoga što je uskoro trebalo da se dogodi. Hteo sam da zadržim Avlualu uza se, ali više nisam smeo da oklevam ni trenutka u podizanju uzbune, tako da sam joj okrenuo leđa i posvetio se svojoj dužnosti.
<BR>&nbsp;&nbsp;&nbsp;&nbsp;&nbsp;Kao kroz neki san rođen u prekomernoj čežnji, posegao sam za polugom koju još nikad nisam upotrebio i koja će sve Branitelje na celoj planeti podići na uzbunu.
<BR>&nbsp;&nbsp;&nbsp;&nbsp;&nbsp;Da li je, možda, uzbuna već podignuta? Da li je neki drugi Osmatrač iskusio što i ja, a zatim, manje paralisan zaprepašćenjem i sumnjičavošću, izvršio svoju krajnju dužnost?
<BR>&nbsp;&nbsp;&nbsp;&nbsp;&nbsp;Ne. Ne Da je to bilo slučaj, već bih uveliko čuo urlike sirena kako se oglašuju iz orbitirajućih zvučnika nad gradom.
<BR>&nbsp;&nbsp;&nbsp;&nbsp;&nbsp;Stegoh polugu. Krajičkom oka video sam Avluelu, oslobođenu svih odevnih smetnji, kako kleči i izgovara tajne reči svoga esnafa, ispunjavajući krhka krila plimom snage. Još samo trenutak, i naći će se u vazduhu, izvan mog domašaja.
<BR>&nbsp;&nbsp;&nbsp;&nbsp;&nbsp;Reskim i odlučnim pokretom ja uključih alarm. Istog časa postao sam svestan jedne krupne prilike koja je grabila prema nama. Gormon, pomislih; ustajući od opreme, koja je stajala razmeštena po pločniku, ja posegnuh ka njemu; želeo sam da ga se dočepam i da ga osetim među šakama. Ali čovek koji mi se približavao nije bio Gormon, već neki tupoglavi Sluga, zvaničnog izraza lica, koji se obratio Avlueli: "Polako, Letaču, skupi svoja krila. Princ od Rouma me šalje da te dovedem njemu."
<BR>&nbsp;&nbsp;&nbsp;&nbsp;&nbsp;On ispruži ruku i uhvati je; male grudi stadoše da joj se nadimaju, a oči blesnuše ljutnjom i srdžbom.
<BR>&nbsp;&nbsp;&nbsp;&nbsp;&nbsp;"Dalje ruke od mene! Hoću da poletim!"
<BR>&nbsp;&nbsp;&nbsp;&nbsp;&nbsp;"Princ od Rouma te zove", uzvrati joj Sluga, čvrsto je obuhvativši rukama.
<BR>&nbsp;&nbsp;&nbsp;&nbsp;&nbsp;"Princa od Rouma čekaju druge zabave noćas", umešah se ja. "Devojka mu neće biti potrebna."
<BR>&nbsp;&nbsp;&nbsp;&nbsp;&nbsp;Još dok sam govorio, sirene su počele da zavijaju sa neba.
<BR>&nbsp;&nbsp;&nbsp;&nbsp;&nbsp;Sluga oslobodi Avluelu. Usta su mu se nekoliko trenutaka nemo otvarala, a zatim mu ruke načiniše jednu od zaštitnih kretnji Volje i, pogledavši prema nebu, on zabrunda: "Uzbuna! Ko je podigao uzbunu? Jesi li to bio ti, stari Osmatraču?"
<BR>&nbsp;&nbsp;&nbsp;&nbsp;&nbsp;Na ulicu počeše da istrčavaju unezvereni ljudi. Avluela, koju više niko nije držao, projuri pokraj mene trčeći, zato što još nije stigla sasvim da razvije krila, i nestade u svetini koja je hrlila odasvud. Nadjačavajući užasnu pisku sirena, počele su da se oglašavaju poruke iz javnih glasnogovornika, deleći uputstva za odbranu i bezbednost. Jedan suvonjav čovek sa žigom esnafa Branitelja na obrazu naiđe u mom pravcu, dovikujući mi neke nerazumljive reči, a zatim se izgubi niz ulicu. Izgledalo je da je ceo svet sišao s uma.
<BR>&nbsp;&nbsp;&nbsp;&nbsp;&nbsp;Jedino sam ja ostao pribran. Podigao sam pogled prema nebu, gotovo očekujući da vidim crne brodove osvajača kako već lebde povrh kula Rouma. Ali nisam spazio ništa osim noćnih svetiljki i sličnih stvari koje se mogu očekivati ako se pogleda iznad glave.
<BR>&nbsp;&nbsp;&nbsp;&nbsp;&nbsp;"Gormone?" pozvah. "Avluela?"
<BR>&nbsp;&nbsp;&nbsp;&nbsp;&nbsp;Bio sam sam.
<BR>&nbsp;&nbsp;&nbsp;&nbsp;&nbsp;Ophrvala me je neobićna praznina. Ja sam bio taj koji je podigao uzbunu; osvajači su hitali prema Zemlji, a ja sam izgubio posao koji sam vršio. Više nije bilo potrebe za Osmatračima. Pogladio sam rukom pohabana kolica koja su mi bila sadrug toliko godina. Prevukao sam prstima preko zarđalih i okrnjenih instrumenata; a zatim sam odvratio pogled i zauvek napustio dotadašnje nerazdvojne pratioce, zaputivši se niz tamnu ulicu, bez kolica i bez ikakvog bremena; bio sam čovek čije je život u istom trenutku dostigao i izgubio vlastiti smisao. A oko mene već je vladao haos.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
