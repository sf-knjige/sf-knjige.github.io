<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Roum je grad podignut na sedam brežuljaka. Priča se da je bio svetska prestonica u jednom od ranijih ciklusa. Nisam za to znao, zato što se moj esnaf bavi Osmatranjem, a ne Pamćenjem; pa ipak, kada sam ga prvi put ugledao, dolazeći sa juga u sumrak, odmah sam video da je u minulim danima njegova važnost bila ogromna. On je još i sada predstavljao moćan grad u kome je obitavalo mnogo hiljada duša.
<BR>&nbsp;&nbsp;&nbsp;&nbsp;&nbsp;Vižljaste kule oštro su mu se ocrtavale spram večernjeg neba. Svetlosti su primamljivo žmirkale. Sa moje leve strane nebo se oblilo blistavošću poslednjih sunčevih zraka; ustreptale trake plave, ljubičaste i rumene boje ukrštale su se i preplitale, zadubljene u noćnu igru iz koje se rađala tama. Zdesna, mrak se već spustio. Pokušao sam da razaberem sedam brežuljaka, ali mi to nije pošlo za rukom; pa ipak, pouzdano sam znao da je preda mnom veličanstveni Roum, ka kome vode svi putevi, što me je ispunjavalo strahopoštovanjem i dubokim uvažavanjem prema delima naših davno iščezlih otaca.
<BR>&nbsp;&nbsp;&nbsp;&nbsp;&nbsp;Zaustavili smo se uz kraj dugačkog, pravog puta, posmatrajući Roum. "Ovo je blagonaklon grad", rekoh. "Ovde ćemo naći posao."
<BR>&nbsp;&nbsp;&nbsp;&nbsp;&nbsp;Pokraj mene, Avluela je zalepršala svojim čipkastim krilima. "A hranu?" upita ona svojim visokim, flautastim glasom. "A sklonište? A vino?"
<BR>&nbsp;&nbsp;&nbsp;&nbsp;&nbsp;"I to", rekoh. "Sve to."
<BR>&nbsp;&nbsp;&nbsp;&nbsp;&nbsp;"Koliko već idemo, Osmatraču?" upita ona.
<BR>&nbsp;&nbsp;&nbsp;&nbsp;&nbsp;"Dva dana. Tri noći."
<BR>&nbsp;&nbsp;&nbsp;&nbsp;&nbsp;"Da sam letela, bilo bi znatno brže."
<BR>&nbsp;&nbsp;&nbsp;&nbsp;&nbsp;"Da, ali samo za tebe", rekoh. "Ostavila bi nas daleko za sobom i nikad nas više ne bi videla. Je li to ono što želiš?"
<BR>&nbsp;&nbsp;&nbsp;&nbsp;&nbsp;Ona mi se približi i očeša se o grubu tkaninu mog rukava, a zatim se pripi uz mene poput mačke koja se umiljava. Krila joj se raširiše u dva široka lista vilinske svilice, kroz koja sam lako mogao da razaberem sunce na smiraju i večernje svetiljke, treperave, rastočene, magične. Nozdrve mi ispuni opojni miris njene kose crne kao ugalj. Pružih ruke prema njoj i obavih joj vitko, dečačko telo.
<BR>&nbsp;&nbsp;&nbsp;&nbsp;&nbsp;"Znaš i sam da želim da ostanem s tobom zauvek, Osmatraču", reče ona. "Zauvek!"
<BR>&nbsp;&nbsp;&nbsp;&nbsp;&nbsp;"Znam, Avluela."
<BR>&nbsp;&nbsp;&nbsp;&nbsp;&nbsp;"Da li ćemo biti srećni u Roumu?"
<BR>&nbsp;&nbsp;&nbsp;&nbsp;&nbsp;"Bićemo srećni", uzvratih, puštajući je iz zagrljaja.
<BR>&nbsp;&nbsp;&nbsp;&nbsp;&nbsp;"Da krenemo odmah u Roum?"
<BR>&nbsp;&nbsp;&nbsp;&nbsp;&nbsp;"Mislim da bi trebalo da sačekamo Gormona", rekoh, odmahnuvši glavom. "Uskoro će se vratiti iz istraživanja." Nisam želeo ništa da joj kažem o umoru koji me je skolio. Bila je još dete, stara svega sedamnaest leta; šta je mogla da zna o umoru ili bremenu godina? A mene su godine pritisle. Nisam, doduše, bio star koliko i Roum, ali ipak sasvim dovoljno.
<BR>&nbsp;&nbsp;&nbsp;&nbsp;&nbsp;"Dok čekamo", reče ona "smem li malo da letim?"
<BR>&nbsp;&nbsp;&nbsp;&nbsp;&nbsp;"Da, smeš da letiš."
<BR>&nbsp;&nbsp;&nbsp;&nbsp;&nbsp;Čučnuo sam pokraj naših kolica i zagrejao ruke o kucajući generator, dok se Avluela pripremala da poleti. Najpre je svukla odeću, zato što su joj krila bila preslaba za bilo kakav dodatni teret. Gipko i spretno skinula je staklene mehurove sa vitkih nogu, a zatim se oslobodila rumenog jeleka i mekih, krznenih čakšira. Sve prigušenija svetlost sa zapadnog neba zaiskričila joj je duž krhkog obličja. Kao i svi Letači, ona je takođe bila lišena svih suvišaka telesnog tkiva: grudi su joj predstavljale tek blaga ispupčenja, stražnjica joj je bila ravna, a butine tako mršave da se između njih video poveći razmak kada bi stajala. Da li joj je težina premašala jedan kvintal? Sumnjam. Posmatrajući je, osećao sam se, kao i uvek, debeo i sazdan po meri površinskog sveta, sa prekomernom telesinom, premda uistinu nisam spadao u krupne i teške ljude.
<BR>&nbsp;&nbsp;&nbsp;&nbsp;&nbsp;Uz kraj puta, ona se ničice spusti do tla, položi glavu na kolena i stade da izgovara obredne reči Letača. Bila je leđima okrenuta prema meni. Tanana krila joj zalepršaše, ispuniše se životom, podigoše se oko nje poput ogrtača zahvaćenog lahorom. Nikako mi nije išlo u glavu kako su tako krhka krila u stanju da podignu makar i nekog ko je tako sitan kao što je Avluela. Nisu to bila sokolska već leptirska krila, prošarana venama i prozračna, mestimično poprskana pigmentnim pegicama, abonosna, tirkizna, skerletna. Snažan ligament spajao ih je sa dva ravna mišićna korpusa ispod koščatih lopatica; ono, međutim, što joj je nedostajalo bila je masivna grudna kost letećeg stvorenja, snopovi vretenastih mišića neophodnih za letenje. Oh, poznato mi je da Letači ne koriste samo mišiće da bi se vinuli u vazduh, da postoje mistične discipline u njihovim misterijama. No, uprkos svemu tome, ja, koji sam spadao u Osmatrače, bio sam i dalje skeptičan prema fantastičnijim esnafima.
<BR>&nbsp;&nbsp;&nbsp;&nbsp;&nbsp;Avluela je prestala da govori. Kada se uspravila, lahor joj je poduhvatio krila i ona se uzdigla nekoliko stopa iznad tla. Ostala je na toj visini, kao čardak ni na nebu ni na zemlji, dok su joj krila mahnito treperila. Noć se još nije sasvim spustila, a Avluelina krila bila su samo noćna krila. Ona nije mogla danju da leti, zato što bi je užasan pritisak sunčevog vetra obarao na tle. Sada, negde između sumraka i tame, još nije kucnuo pravi čas da poleti. Video sam kako je poslednji ostaci svetlosti na nebu potiskuju prema istoku. Žustro se opirala ovoj sili rukama i krilima; njeno malo, duguljasto lice bilo je napeto od nastojanja da se usredsredi; na usnama su joj stajale reči esnafa kome je pripadala. Ona se zgrči, a zatim naglo opruži, pri čemu joj glava polete na jednu stranu, a stražnji deo na drugu; narednog trenutka već je lebdela u vodoravnom položaju, sa licem okrenutim nadole i krilima koja su se hrvala sa vazduhom. Vini se, Avluela! Vini se!
<BR>&nbsp;&nbsp;&nbsp;&nbsp;&nbsp;I odista se vinula. Izgledalo je kao da je samo snagom volje savladala plimu poslednjih ostataka svetlosti.
<BR>&nbsp;&nbsp;&nbsp;&nbsp;&nbsp;Ispunilo me je zadovoljstvo dok sam posmatrao njeno nago obličje spram zaleđa tame. Jasno sam mogao da je razaberem, zato što Osmatrač ima oštro oko. Dosegla je do visine koja je petostruko nadmašala njenu i krila su joj se sada potpuno raširila, tako da su mi tornjevi i kule Rouma postali delimično zaklonjeni. Mahnula mi je rukom. Poslao sam joj poljubac i uputio reči ljubavi. Osmatrači se ne žene, niti imaju decu, ali Avluela mi je ipak bila kao kćer i ja sam se ponosio njenim letenjem. Proteklo je tek godinu dana na zajedničkom putovanju, od onog časa kada smo se prvi put sreli u Aguptu, a meni se činilo da je znam čitav život. Ona me je napajala novom snagom. Nisam, međutim, siguran čime sam ja nju napajao: bezbednošću, znanjem, povezanošću sa danima pre njenog rođenja. Jedino sam se nadao da me i ona voli kao što ja volim nju.
<BR>&nbsp;&nbsp;&nbsp;&nbsp;&nbsp;Sada je već uzletela prilično visoko. Vrtela se u vazduhu, hrlila uvis, obrušavala se, pravila piruete, plesala. Crna kosa lepršala je za njom. Telo joj je izgledalo samo kao slučajan prirepak dvama velikim krilima, koja su se blistala, presijavala i treperila u noći. Hitala je u visine, slaveći nesputanost silom teže i pojačavajući u meni osećaj nezgrapnosti; a onda, poput neke vitke rakete, ona najednom strelovito suknu u pravcu Rouma. Spazio sam samo tabane njenih stopala i krajičke krila, a zatim je više nisam video.
<BR>&nbsp;&nbsp;&nbsp;&nbsp;&nbsp;Uzdahnuo sam i zavukao šake ispod miški da bi im sačuvao toplotu. Kako to da mene prožima studen, dok naga Avluela veselo leti nebom?
<BR>&nbsp;&nbsp;&nbsp;&nbsp;&nbsp;Upravo je kucnuo dvanaesti od dvadeset časova i ponovo je došlo vreme da pristupim Osmatranju. Otišao sam do kolica, otvorio kovčege i pripremio uređaje. Korice nekih cifarnika bile su požutele i izbledele; igle u njima izgubile su sjajnu presvlaku; mrlje koje je nanelo more naruživale su futrole instrumenata; bila je to uspomena na ono doba kada su me gusari napali nasred Okeana Zemlje. Pohabane i naprsle poluge i ručke poslušno su reagovale na moje pokrete dak sam obavljao pripremne radnje. Najpre valja moliti za bistar i prijemčiv um; zatim treba postići visok stepen srodnosti sa uređajima; tek posle toga započinje se samo Osmatranje - pomno ispitivanje zvezdanog svoda u potrazi za neprijateljima čoveka. To je bilo moje umeće i moja veština. Odlučno sam prionuo na poluge i ručke, otpočevši da ih napamet pomeram i pripremajući se da postanem produžetak svojih instrumenata.
<BR>&nbsp;&nbsp;&nbsp;&nbsp;&nbsp;Tek što sam prešao prag i stupio u prvu fazu Osmatračkog zanosa, kada jedan dubok i zvonak glas reče iza mene: "Pa, kako je, Osmatraču?"
<BR>&nbsp;&nbsp;&nbsp;&nbsp;&nbsp;Oslonio sam se o kolica. Kad vas neko ovako neočekivano izbaci iz koloseka, uvek iskusite fizički bol. Za trenutak sam osetio kako mi se kandže stišću oko srca. Lice mi se zajapurilo; oči su mi mutno gledale; u ustima mi više nije bilo pljuvačke. Što sam brže mogao, preduzeo sam zaštitne mere da sprečim blokiranje metabolizma i da se odvojim od uređaja. Prikrivajući drhtanje što sam bolje umeo, ja se okrenuh.
<BR>&nbsp;&nbsp;&nbsp;&nbsp;&nbsp;Ugledao sam Gormona, drugog člana naše male družine, koji je šeretski stajao pakraj mene. Usne su mu bile razvučene u podrugljiv smešak i bilo je očigledno da ga uveseljava nevolja u koju sam zapao, ali ipak nisam mogao da se naljutim na njega. Teško je ispoljiti ljutnju prema nekome ko je izvan esnafa, ma koliko izazivačko bilo njegovo ponašanje.
<BR>&nbsp;&nbsp;&nbsp;&nbsp;&nbsp;S naporom, ja prozborih: "Da li si se lepo proveo?"
<BR>&nbsp;&nbsp;&nbsp;&nbsp;&nbsp;"Veoma. Gde je Avluela?"
<BR>&nbsp;&nbsp;&nbsp;&nbsp;&nbsp;Pokazao sam prema nebu. Gormon klimnu.
<BR>&nbsp;&nbsp;&nbsp;&nbsp;&nbsp;"Šta si pronašao?" upitah ga.
<BR>&nbsp;&nbsp;&nbsp;&nbsp;&nbsp;"Ovo je sasvim pouzdano Roum."
<BR>&nbsp;&nbsp;&nbsp;&nbsp;&nbsp;"U to uopšte nije bilo sumnje."
<BR>&nbsp;&nbsp;&nbsp;&nbsp;&nbsp;"Za mene jeste. Ali sada imam dokaz."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;On izvuče vrećicu iz tunike, postavi je na tle pored mene i razreši tako da je mogao da zavuče ruku u otvor. Gunđajući malo, on poče da izvlači nešto teško - nešto od belog kamena - konačno usledi dugačak mramorni stub, ižlebljen, nagrižen vremenom.
<BR>&nbsp;&nbsp;&nbsp;&nbsp;&nbsp;"Potiče iz jednog hrama Carskog Rouma!" reče ponosno Gormon.
<BR>&nbsp;&nbsp;&nbsp;&nbsp;&nbsp;"Nisi smeo da ga uzmeš."
<BR>&nbsp;&nbsp;&nbsp;&nbsp;&nbsp;"Čekaj!" uzviknu on i ponovo zavuče ruku u vrećicu. Ovoga puta izvukao je pregršt kružnih metalnih pločica i zveckavo ih razastro oko mojih nogu. "Novčići! Pogledaj ih, Osmatraču! Svi su sa likovima Cezara!"
<BR>&nbsp;&nbsp;&nbsp;&nbsp;&nbsp;"Koga?"
<BR>&nbsp;&nbsp;&nbsp;&nbsp;&nbsp;"Drevnih vladara. Zar ne znaš istoriju prošlih ciklusa?"
<BR>&nbsp;&nbsp;&nbsp;&nbsp;&nbsp;Podozrivo ga pogledah. "Tvrdiš da si bez esnafa, Gormone. Zar je moguće da spadaš u Pamtitelje i da to kriješ od mene?"
<BR>&nbsp;&nbsp;&nbsp;&nbsp;&nbsp;"Pogledaj moje lice, Osmatraču. Mogu li ja da pripadam bilo kom esnafu? Zar bi neko uzeo Mutanta?"
<BR>&nbsp;&nbsp;&nbsp;&nbsp;&nbsp;"U pravu si", rekoh, posmatrajući njegov zlatni ten, debelu, voštanu kožu, oči sa crvenim zenicama, krezuba usta. Gormon je odgojen na teratogenetskim drogama; bio je čudovište, lepo na svoj način, ali ipak čudovište, Mutant, van ljudskih zakona i običaja koji su na snazi u Trećem Ciklusu civilizacije. A Mutanti nemaju svoj esnaf.
<BR>&nbsp;&nbsp;&nbsp;&nbsp;&nbsp;"Postoji još nešto", reče Gormon. Izgleda da je kapacitet vrećice bio neograničen; ukoliko bi bilo potrebno, čitav svet mogao je da stane u njeno nabrano, sivo ždrelo, a ona i dalje ne bi bila veća od normalne šake. Gormon izvadi deliće neke mašinerije, kalemove za čitanje, jedan uglasti predmet od smeđeg metala, koji je mogao da predstavlja neku drevnu alatku, tri kvadratića od sjajnog stakla, pet listova hartije - hartije! - i još mnoštvo sličnih drangulija iz starine. "Vidiš?" reče on. "Bila je to korisna šetnja, Osmatraču! I ne samo nasumce odabran plen. Sve je registrovano, sve naznačeno, sloj, procena doba, položaj in situ. Pred nama je mnogo hiljada godina Rouma."
<BR>&nbsp;&nbsp;&nbsp;&nbsp;&nbsp;"Zar je trebalo da uzmeš ove stvari?" upitah sumnjičavo.
<BR>&nbsp;&nbsp;&nbsp;&nbsp;&nbsp;"Zašto da ne? Kome one nedostaju? Ko u ovom ciklusu mari za prošlost?"
<BR>&nbsp;&nbsp;&nbsp;&nbsp;&nbsp;"Pamtitelji."
<BR>&nbsp;&nbsp;&nbsp;&nbsp;&nbsp;"Njima nisu od velike pomoći materijalni predmeti."
<BR>&nbsp;&nbsp;&nbsp;&nbsp;&nbsp;"A šta će tebi te stvarčice?"
<BR>&nbsp;&nbsp;&nbsp;&nbsp;&nbsp;"Prošlost me zanima, Osmatraču. Na svoj bezesnafski način ja se bavim izučavanjima. Je li to pogrešno? Zar čudovišta nemaju pravo na znanje?"
<BR>&nbsp;&nbsp;&nbsp;&nbsp;&nbsp;"Svakako, svakako. Samo ti tragaj za čim hoćeš. Usavršavaj se na svoj način. Ovo je Roum. U zoru ćemo ući u njega. Nadam se da ću tamo naći posla."
<BR>&nbsp;&nbsp;&nbsp;&nbsp;&nbsp;"Možda neće biti baš najlakše."
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"U Roumu već sigurno ima mnogo Osmatrača. Neće biti odveć potrebe za tvojim uslugama."
<BR>&nbsp;&nbsp;&nbsp;&nbsp;&nbsp;"Obratiću se za milost Princu od Rouma", rekoh.
<BR>&nbsp;&nbsp;&nbsp;&nbsp;&nbsp;"Princ od Rouma je nepristupačan, hladan i okrutan čovek."
<BR>&nbsp;&nbsp;&nbsp;&nbsp;&nbsp;"Ti ga poznaješ?"
<BR>&nbsp;&nbsp;&nbsp;&nbsp;&nbsp;Gormon slegnu ramenima. "Pomalo." Počeo je da vraća u vrećicu stvari koje je izvadio. "Oprobaj sreću sa njim, Osmatraču. Zar ti preostaje nešto drugo?"
<BR>&nbsp;&nbsp;&nbsp;&nbsp;&nbsp;"Ništa", uzvratih, na šta se Gormon nasmeja, ali ne i ja.
<BR>&nbsp;&nbsp;&nbsp;&nbsp;&nbsp;On je nastavio da prebira po relikvijama prošlosti, dok je mene obuzela duboka potištenost zbog njegovih reči. Izgledao je tako siguran u sebe u jednom nesigurnom svetu - on, koji je bio bez esnafa, mutantno čudovište, čovek neljudskog lika; kako je samo mogao da bude tako hladan, tako nehajan? Živeo je, ne plašeći se ničega i izvrćući ruglu one koji su priznavali da se boje. Gormon je putovao sa nama devet dana, od kada smo ga sreli u drevnom gradu ispod vulkana, južno odavde, uz more. Ja ga nisam pozvao da nam se pridruži; on je to sam predložio, a na Avluelino navaljivanje ja sam pristao. Drumovi su tamni i hladni u ovo doba godine, a unaokolo se mota mnogo opasnog zverinja, tako da bi starac koji putuje sa devojkom uvek mudro postupio ako bi primio u društvo neku snažnu osobu poput Gormona. Postojali su, međutim, trenuci kada sam se kajao zbog te odluke, a ovo je bio jedan od njih.
<BR>&nbsp;&nbsp;&nbsp;&nbsp;&nbsp;Laganim korakom vratio sam se do opreme.
<BR>&nbsp;&nbsp;&nbsp;&nbsp;&nbsp;"Da li sam te prekinuo u Osmatranju?" upita najednom Gormon, kao da je to tek tog trenutka shvatio.
<BR>&nbsp;&nbsp;&nbsp;&nbsp;&nbsp;"Jesi", uzvratih blago.
<BR>&nbsp;&nbsp;&nbsp;&nbsp;&nbsp;"Žao mi je. Počni ponovo, neću ti više smetati." Uputio mi je svoj ljubak, naheren smešak, koji je bio tako šarmantan da je to ublažilo primetnu nadmenost njegovih reči.
<BR>&nbsp;&nbsp;&nbsp;&nbsp;&nbsp;Uhvatio sam poluge, stegao ručke, stao da osmatram cifarnike. Ali nisam ušao u Osmatrački zanos, zato što sam ostao svestan Gormonovog prisustva; nije me napuštala bojazan da će mi ponovo narušiti koncentraciju u nekom bolnom trenutku, uprkos obećanju koje mi je dao. S naporom sam odvojio pogled od aparata. Gormon je stajao sa suprotne strane puta, kriveći vrat ne bi li spazio Avluelu. U času kad sam se okrenuo prema njemu, on me pogleda.
<BR>&nbsp;&nbsp;&nbsp;&nbsp;&nbsp;"Nešto nije u redu, Osmatraču?"
<BR>&nbsp;&nbsp;&nbsp;&nbsp;&nbsp;"Ne. Ovaj trenutak nije naklonjen mom poslu. Sačekaću."
<BR>&nbsp;&nbsp;&nbsp;&nbsp;&nbsp;"Kaži mi", reče on. "Kada se naprijatelji Zemlje stvarno pojave sa zvezda, da li će te mašine obavestiti o tome?"
<BR>&nbsp;&nbsp;&nbsp;&nbsp;&nbsp;"Verujem da hoće."
<BR>&nbsp;&nbsp;&nbsp;&nbsp;&nbsp;"A onda?"
<BR>&nbsp;&nbsp;&nbsp;&nbsp;&nbsp;"Onda ću obavestiti Branitelje."
<BR>&nbsp;&nbsp;&nbsp;&nbsp;&nbsp;"I time će biti okončano tvoje životno delo?"
<BR>&nbsp;&nbsp;&nbsp;&nbsp;&nbsp;"Možda", uzvratih.
<BR>&nbsp;&nbsp;&nbsp;&nbsp;&nbsp;"Dobro, a čemu onda ceo esnaf? Zbog čega ne postoji jedan glavni centar iz koga bi se vršilo Osmatranje? Kakva je svrha razaslati na sve strane bulumentu Osmatrača-lutalica?"
<BR>&nbsp;&nbsp;&nbsp;&nbsp;&nbsp;"Što je više vektora otkrivanja", rekoh, "to su veći izgledi da se invazija blagovremeno primeti."
<BR>&nbsp;&nbsp;&nbsp;&nbsp;&nbsp;"Zar se onda ne može dogoditi da neki Osmatrač upravi svoje naprave prema nebu i da ne vidi ništa, a da osvajač već bude ovde?"
<BR>&nbsp;&nbsp;&nbsp;&nbsp;&nbsp;"Nije nemoguće. Upravo zbog toga nas i ima mnogo."
<BR>&nbsp;&nbsp;&nbsp;&nbsp;&nbsp;"Ponekad mi se čini da je sve to jedno veliko preterivanje", reče Gormon, nasmejavši se. "Da li stvarno veruješ da nam predstoji invazija?"
<BR>&nbsp;&nbsp;&nbsp;&nbsp;&nbsp;"Verujem", rekoh kruto. "U protivnom, moj život bi bio promašen."
<BR>&nbsp;&nbsp;&nbsp;&nbsp;&nbsp;"A zašto bi žitelji zvezda želeli Zemlju? Šta mi to imamo osim ostataka starih carstava? Šta bi oni radili sa jadnim Roumom? Sa Perisom? Sa Jorslemom? Truli gradovi! Budalasti prinčevi! Ma hajde, Osmatraču, priznaj i sam: invazija je puki mit i ti četiri puta dnevno obavljaš jalov posao, a?"
<BR>&nbsp;&nbsp;&nbsp;&nbsp;&nbsp;"Osmatranje je moja veština i moja nauka. Tvoje je da se izruguješ tome. Svakom svoje, Gormane."
<BR>&nbsp;&nbsp;&nbsp;&nbsp;&nbsp;"Oprosti mi", uzvrati on s padsmešljivom poniznošću. "Samo ti nastavi da Osmatraš."
<BR>&nbsp;&nbsp;&nbsp;&nbsp;&nbsp;"I hoću."
<BR>&nbsp;&nbsp;&nbsp;&nbsp;&nbsp;Ljutito sam se okrenuo prema kovčegu sa instrumentima, rešen da ne obraćam pažnju na eventualna daljnja prekidanja, bez obzira na to koliko ona bila napadna. Zvezde su se pojavile na nebu; bacio sam pogled prema blistavim sazvežđima i moj um je automatski registrovao mnogo svetova. Prionimo na Osmatranje, pomislih. Neka izrugivanje ne osujeti našu budnost.
<BR>&nbsp;&nbsp;&nbsp;&nbsp;&nbsp;Ušao sam u puni Osmatrački zanos.
<BR>&nbsp;&nbsp;&nbsp;&nbsp;&nbsp;Podesivši uređaje, dopustio sam da se kroz mene razlije plima energije. Upravio sam um prema nebeskam svodu i stao da tragam za neprijateljski nastrojenim stvorovima. Koje li blistavosti! Kakvog li neverovatnog sjaja. Ja koji nikada nisam mrdnuo sa ove male planete sada sam hrlio crnim razmeđama praznine, prelazio sa jedne plamene zvezde na drugu, posmatrao kako oko njih kruže planete poput neobičnih glavica. Lica su mi uzvraćala pogled dok sam klizio preko njih, neka bez očiju, neka sa mnogo očiju; svekolika složenost Galaksije nastanjene mnoštvom žitelja najednom mi je postala pristupačna. Pomno sam motrio za eventualnim grupisanjem neprijateljskih sila. Proveravao sam vojne poligone i uporišta. Čitavog života, još od punoletstva, tragao sam četiri puta na dan za osvajačima, čiji je dolazak obećan, za zavojevačima kojima je bilo suđeno da se jednoga dana domognu našeg trošnog sveta.
<BR>&nbsp;&nbsp;&nbsp;&nbsp;&nbsp;Nisam pronašao ništa, a kada sam se povratio iz zanosa, oznojen i iznuren, ugledao sam kako se Avluela spušta.
<BR>&nbsp;&nbsp;&nbsp;&nbsp;&nbsp;Sletela je lako poput pera. Gormun ju je pozvao i ona je potrčala, bosonoga, dok su joj male grudi podrhtavale; privio je njenu sićušnu priliku u svoje snažno naručje i oni se zagrliše, ne strasno, već radosno. Kada ju je pustio, ona se okrenu prema meni.
<BR>&nbsp;&nbsp;&nbsp;&nbsp;&nbsp;"Roum", prodahta devojka. "Roum!"
<BR>&nbsp;&nbsp;&nbsp;&nbsp;&nbsp;"Videla si ga?"
<BR>&nbsp;&nbsp;&nbsp;&nbsp;&nbsp;"Celog! Mnoštvo sveta! Svetlost! Bulevari! Jedna tržnica! Oronula zdanja stara mnogo ciklusa! Oh, Osmatraču, kada bi znao koliko je lep Roum."
<BR>&nbsp;&nbsp;&nbsp;&nbsp;&nbsp;"Onda ti je let bio prijatan", rekoh.
<BR>&nbsp;&nbsp;&nbsp;&nbsp;&nbsp;"Pravo čudo!"
<BR>&nbsp;&nbsp;&nbsp;&nbsp;&nbsp;"Sutra ćemo poći da se nastanimo u Roumu."
<BR>&nbsp;&nbsp;&nbsp;&nbsp;&nbsp;"Ne, Osmatraču, ne sutra: još većeras!" Postala je devojački nestrpljiva, a lice joj je blistalo od uzbuđenja. "Treba da prevalimo još samo mali komad puta. Vidi, eno ga tamo."
<BR>&nbsp;&nbsp;&nbsp;&nbsp;&nbsp;"Moramo se najpre odmoriti", rekoh. "Ne bi bilo dobro da stignemo umorni u Roum."
<BR>&nbsp;&nbsp;&nbsp;&nbsp;&nbsp;"Možemo otpočinuti kada stignemo", uzvrati Avluela. "Hajdemo! Spakuj se. Obavio si Osmatranje, zar ne?"
<BR>&nbsp;&nbsp;&nbsp;&nbsp;&nbsp;"Jesam. Jesam."
<BR>&nbsp;&nbsp;&nbsp;&nbsp;&nbsp;"Pođimo onda! U Roum! U Roum!"
<BR>&nbsp;&nbsp;&nbsp;&nbsp;&nbsp;Potražio sam pogledom pomoć od Gormona. Spustila se noć; došlo je vreme da podignemo bivak i da nekoliko sati otpočinemo.
<BR>&nbsp;&nbsp;&nbsp;&nbsp;&nbsp;Po prvi put, Gormon je bio na mojoj strani. "Osmatrač je u pravu," reče on Avlueli. "Najbolje će biti da se svi najpre malo odmorimo. Krenućemo u Roum u svitanje."
<BR>&nbsp;&nbsp;&nbsp;&nbsp;&nbsp;Avluela napući usta. U većoj meri nego ikada ranije izgledala je kao dete. Krila su joj se zaklopila i telo joj se pogurilo. Nervoznom kretnjom, sasvim je skupila krila, sve dok ona nisu postala dve gure veličine pesnice na njenim leđima, a zatim je pokupila odeću koju je razbacala putem. Ponovo se obukla dok smo podizali bivak. Podelio sam im tablete hrane, a onda smo se povukli na počinak. Imao sam nemiran san: video sam Avluelu kako se ocrtava spram Mesečevog diska i Gormona koji je leteo pokraj nje. Dva časa pre svanuća ustao sam i izvršio prvo Osmatranje u novom danu. Zatim sam probudio i njih, pa smo krenuli prema legendarnom carskom gradu, prema Roumu.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
