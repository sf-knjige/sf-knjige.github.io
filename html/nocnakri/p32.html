<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Ostao sam sam u prostoriji. Ostali su se razišli. Avluela je otišla gore, na ulicu. Ja uhvatih zvezdane kamenove na kolicima i ugledah je podjednako jasno kao da stoji tik uz mene. Pripremala se za let. Najpre je svukla odeću i nago telo joj blesnu na popodnevnom suncu. Njen sitan stas izgledao je nestvarno tanan; pomislih kako bi je i malo jači vetar oduvao. Ona zatim kleče, pognu se i pristupi vršenju rituala. Govorila je sebi u bradu, ali ja sam ipak čuo njene reči, reči koje Letači izgovaraju kada se spremaju da se vinu sa tla. Svi esnafi su jedno u ovom novom esnafu; nemamo nikakvih tajni jedni pred drugima; ne postoje zagonetke. I dok se ona molila za naklonost Volje i podršku cele njene vrste, ja joj se pridružih u tome.
<BR>&nbsp;&nbsp;&nbsp;&nbsp;&nbsp;Avluela ustade i razvi krila. Jedan prolaznik je zbunjeno pogleda, ne zbog toga što je prizor nagog Letača na ulicama Jorslema bio iole neobičan, već zato što je svetlost sunca bila odveć jaka, a njena prozračna krila, blago prošarana pigmentima, očigledno su predstavljala noćna krila, nasposobna da se odupru pritisku solarnog vetra.
<BR>&nbsp;&nbsp;&nbsp;&nbsp;&nbsp;"Volim te", rekosmo joj mi i ruke nam počeše blago da je miluju po satenastoj koži.
<BR>&nbsp;&nbsp;&nbsp;&nbsp;&nbsp;Nozdrve joj se raširiše od prijatnosti. Male, detinje dojke počeše da joj se nadimaju. Krila su joj sada bila potpuno raširena i čudesno su se presijavala na svetlosti sunca.
<BR>&nbsp;&nbsp;&nbsp;&nbsp;&nbsp;"Sada letimo za Agupt", promrmlja ona, "da Spasemo Mutante i da ih sjedinimo sa nama. Tomise, da li ćeš poći sa mnom?"
<BR>&nbsp;&nbsp;&nbsp;&nbsp;&nbsp;"Biću sa tobom", rekosmo mi i ja čvršće stisnuh zvezdane kamenove i pomnije se nagnuh nad kolica sa instrumentima u tamnoj prostoriji ispod mesta gde je ona stajala. "Letećemo zajedno, Avluela."
<BR>&nbsp;&nbsp;&nbsp;&nbsp;&nbsp;"Uvis, onda", reče ona, a mi dodadosmo: "Uvis!"
<BR>&nbsp;&nbsp;&nbsp;&nbsp;&nbsp;Krila joj zalepršaše, zakriviše se da bi se usaglasila sa vetrom i mi osetismo napor u prvom trenutku i dodasmo joj snagu koja joj je bila potrebna i ona je uze, posredstvom mene, od nas, a zatim se vinusmo visoko. Tornjevi i parapeti zlatnog Jorslema počeše brzo da se smanjuju i grad se uskoro pretvori u ružičastu tačku posred zelenih bregova; razmahana Avluelina krila hitro su je nosila prema zapadu, u pravcu smiraja sunca, ka zemlji Agupta. Njena ekstaza razlila se po svima nama. "Vidiš li, Tomise, kako je čudesno i divno biti iznad svega? Osećaš li to?"
<BR>&nbsp;&nbsp;&nbsp;&nbsp;&nbsp;"Osećam", prošaputah. Hladan vetar spram nagog tela... vetar koji mi mrsi kosu... idemo niz vazdušnu struju, plovimo, letimo... "Avluela, letimo!"
<BR>&nbsp;&nbsp;&nbsp;&nbsp;&nbsp;U Agupt. Prema zalasku sunca.
<BR>&nbsp;&nbsp;&nbsp;&nbsp;&nbsp;Bacimo pogled nadole, u pravcu blistavog Medit Jezera. Negde u daljini bilo je Mostozemlje. A severno odavde, Eiropa, dok se na jug pružala Afreka. Negde daleko napred, tamo iza Okeana Zemlje, ležala je moja domovina. Doći će čas kada ću se vratiti u nju, leteći na zapad sa Avluelom i noseći sa sobom dobre vesti o preobražaju Zemlje.
<BR>&nbsp;&nbsp;&nbsp;&nbsp;&nbsp;Sa ove visine nikada se ne bi moglo zaključiti da je naš svet osvojen. Odavde se jedino vidi lepota boja zemlje i mora, a ne i kontrolne stanice osvajača.
<BR>&nbsp;&nbsp;&nbsp;&nbsp;&nbsp;Te kontrolne stanice neće još dugo postojati. Osvojićemo naše osvajače, ali ne oružjam nego ljubavlju; a kada Spasenje Zemlje postane univerzalno, radosno ćemo primiti u naše novo biće čak i ona stvorenja koja su nam zaposela matičnu planetu.
<BR>&nbsp;&nbsp;&nbsp;&nbsp;&nbsp;"Znala sam da ćeš jednoga dana leteti pokraj mene, Tomise", reče Avluela.
<BR>&nbsp;&nbsp;&nbsp;&nbsp;&nbsp;U mojoj tamnoj prostoriji ja poslah prema njenim krilima nove impulse snage.
<BR>&nbsp;&nbsp;&nbsp;&nbsp;&nbsp;Lebdela je nad pustinjom. Uskoro će se na vidiku pojaviti stara Hirurška sala, hram Mutanata. Bilo mi je žao što ćemo tada morati da se spustimo. Voleo bih kada bismo gore mogli da ostanemo zauvek, Avluela i ja.
<BR>&nbsp;&nbsp;&nbsp;&nbsp;&nbsp;"I hoćemo, Tomise, hoćemo", reče mi ona. "Ništa nas više ne može razdvojiti. I ti veruješ u to, zar ne, Tomise?"
<BR>&nbsp;&nbsp;&nbsp;&nbsp;&nbsp;"Da", rekosmo mi, "i ja verujem." I mi počesmo da je polako spuštamo kroz sve tamnije nebo.
</P></TD></TR></TABLE>
</CENTER>
</BODY>
</HTML>
