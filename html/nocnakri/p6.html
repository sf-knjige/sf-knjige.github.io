<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Tokom noći, u mojoj sobi, pristupio sam četvrtom i poslednjem Osmatranju tog dugog dana, i po prvi put u životu otkrio sam nepravilnost. Nisam mogao nikako da je rastumačim. Bilo je to mračno čuvstvo, mešavina ukusa i zvukova, osećaj kontakta sa nekom kolosalnom masom. Zabrinut, ostao sam uz instrumente znatno duže nego obično, ali nisam stekao nikakav jasniji uvid na kraju seanse nego na početku.
<BR>&nbsp;&nbsp;&nbsp;&nbsp;&nbsp;Posle toga sam se preslišao o obavezama u slučaju ovakvih situacija.
<BR>&nbsp;&nbsp;&nbsp;&nbsp;&nbsp;Osmatrači su od detinjstva obučavani da hitro podižu uzbunu; a uzbuna se podiže kada Osmatrač proceni da je svet u opasnosti. Da li sam sada bio obavezan da izvestim Branitelje? Četiri puta u mom životu data je uzbuna, ali uvek se ispostavilo da je bila lažna, a sva četiri Osmatrača koja su započela nepotrobnu mobilizaciju doživela su zastrašujući gubitak statusa. Jedan je priložio svoj mozak bankama sećanja; drugi je zbog sramote postao uškopljenik; treći je uništio svoje instrumente i otišao da živi među ljudima bez esnafa; konačno, četvrti je pokušao da se i dalje bavi svojim izvornim zvanjem, ali sve je bilo uzalud, zato što je ubrzo otkrio da ga sve kolege izvrću ruglu. Nisam video nikakvu vrlinu u tome da se ismevaju oni koji su podigli lažnu uzbunu, budući da je za Osmatrače oduvek bilo bolje da se što pre oglase, nego da se uzdržavaju. Ali takvi običaji vladaju u našem esnafu i oni su me sputavali.
<BR>&nbsp;&nbsp;&nbsp;&nbsp;&nbsp;Procenio sam svoj položaj i zaključio da nemam valjane osnove da podignem uzbunu.
<BR>&nbsp;&nbsp;&nbsp;&nbsp;&nbsp;Uzeo sam u obzir i okolnost da mi je Gormon tokom večeri zaveo um sugestivnim idejama. Sva je prilika da su moje reakcije uslovljene njegovom podsmešljivom pričom o neposredno predstojećoj invaziji.
<BR>&nbsp;&nbsp;&nbsp;&nbsp;&nbsp;Nisam mogao da delam. Nisam se usuđivao da izložim opasnosti svoj položaj brzopletim istrčavanjem.
<BR>&nbsp;&nbsp;&nbsp;&nbsp;&nbsp;Nisam podigao uzbunu.
<BR>&nbsp;&nbsp;&nbsp;&nbsp;&nbsp;Uskipteo, zbunjen nemiran, složio sam istrumente u kolica i utonuo u san pod dejstvom droga.
<BR>&nbsp;&nbsp;&nbsp;&nbsp;&nbsp;Ujutro sam se probudio i pohitao do prozora, očekivajući da ću na ulici videti osvajače. Ali sve je bilo mirno; dvorištem je vladalo zimsko sivilo, a pospane Sluge nagonile su na posao lenje uškopljenike. S osećanjem nelagodnosti, izvršio sam prvo Osmatranje tog dana i na moje olakšanje nisam primetio neobičnost koja me je dovela u nedoumicu sinoć, premda nisam gubio iz vida da mi je osetljivost uvek veća noću nego kad iziđe Sunce.
<BR>&nbsp;&nbsp;&nbsp;&nbsp;&nbsp;Obedovao sam, a zatim izišao u dvorište. Tu su se već nalazili Gormon i Avluela. Ona je izgledala umorno i snuždeno, iznurena posle noći provedene sa Princom od Rouma, ali ja joj to nisam pominjao. Stojeći nehajno oslonjen o jedan zid, ukrašen opnama zrakastih mekušaca, Gormon mi reče: "Kako ide Osmatranje?"
<BR>&nbsp;&nbsp;&nbsp;&nbsp;&nbsp;"Prilično dobro."
<BR>&nbsp;&nbsp;&nbsp;&nbsp;&nbsp;"Šta ćeš raditi danas?"
<BR>&nbsp;&nbsp;&nbsp;&nbsp;&nbsp;"Malo ću cunjati po Roumu", uzvratih. "Hoćete li i vi sa mnom? Avluela? Gormone?"
<BR>&nbsp;&nbsp;&nbsp;&nbsp;&nbsp;"Svakako"; uzvrati on, dok devojka samo kratko klimnu; i tako, kao obični turisti; mi krenusmo u obilazak blistavog grada Rouma.
<BR>&nbsp;&nbsp;&nbsp;&nbsp;&nbsp;Gormon je preuzeo na sebe ulogu vodiča kroz nagomilane prošlosti Rouma, i dalje poričući da je ovde već bio nekada ranije. Ništa slabije od ma kog Pamtitelja objašnjavao nam je ono što smo videli dok smo tumarali krivudavim ulicama. Pred nama su stajali izloženi svi razuđeni slojevi minulih hiljada godina. Imali smo prilike da vidimo energetske kupole iz Drugog Ciklusa, kao i Koloseum, gde su se pre nezamislivo dugo vremena ljudi i zveri borili poput stvorenja iz džungle. U razvalinama ovog zdanja užasa Gormon nam je pričao o divljaštvu tog nepojamno davnog doba. "Borili su se", kazao je on, "nagi pred mnogoljudnim gledalištem. Ljudi su se golih ruku suprotstavljali životinjama zvanim lavovi, velikim kosmatim mačkama sa grivom oko glave; kada bi se dogodilo da lav bude savladan, pobednik bi se okretao prema Princu od Rouma i zatražio od njega da mu oprosti zločin koji ga je doveo do arene. Ukoliko se hrabro držao Princ bi napravio pokret rukom i čovek bi bio slobodan." Gormon nam je pokazao taj pokret: palac podignut uvis, a zatim šaka nekoliko puta zabačena preko desnog ramena. "Ali ako se pokazao kao kukavica, ili ako se lav istakao po načinu na koji je umro, Princ bi napravio jedan drugi pokret i čovek bi bio osuđen da ga prekolje neka druga zver." Gormon nam je pokazao i tu kretnju: srednji prst upravljen iz stisnute pesnice, a zatim uz kratak i odsečan trzaj podignut uvis.
<BR>&nbsp;&nbsp;&nbsp;&nbsp;&nbsp;"Kako se o svemu tome zna?" upitala je Avluela, ali Gormon se napravio da je nije čuo.
<BR>&nbsp;&nbsp;&nbsp;&nbsp;&nbsp;Zatim smo ugledali niz fuzionih tornjeva podignutih početkom Trećeg Ciklusa da bi se crpla energija direktno iz jezgra planete; oni su i dalje bili u radnom stanju, premda već zarđali i natruli. Videli smo i razmrskane ostatke jedne meteorološke mašine iz Drugog Ciklusa, koja je i dalje predstavljala moćan stub visok najmanje koliko i dvadeset ljudi. Naišli smo potom na brdo gde su se uzdizali beli, mramorni ostaci Rouma iz Prvog Ciklusa, slični bledom mnoštvu stabljika zimskog samrtnog cveća. Krećući se prema unutrašnjem delu grada, došli smo do bedema odbrambenih aplifajera, spremnih da sruče puni gnev Volje na moguće osvajače. Tu smo videli i tržnicu gde su se posetioci sa zvezde cenkali sa seljacima za iskopane relikvije iz starine. Gormon se umešao u gomilu i pribavio nekoliko takvih stvarčica. Došli smo i do kuće telesnosti za putnike iz daleka, gde se moglo kupiti sve od kvazi-života do gomila strasnog leda. Obedovali smo u jednom malom restoranu na obali reke Tver, gde su osobe bez esnafa bivale krajnje jednostavno posluživane; na Gormonovo navaljivanje uzeli smo obilate porcije neke meke, testaste kaše i zalili je kiselkastim, žutim vinom, što je predstavljalo lokalni specijalitet.
<BR>&nbsp;&nbsp;&nbsp;&nbsp;&nbsp;Posle toga smo se prošetali kroz zasvođeni arkadni prolaz, u čijim su mnogobrojnim bočnim ograncima Prodavci torbarili zvezdana božanstva, skupocene đinđuve iz Afrike, kao i nezgrapne rukotvorine domaćih zanatlija. Iz prolaza smo izbili na jedan trg na kome se nalazio vodoskok u obliku čamca, iza koga se uzdizao niz stepenica od ispucalog i skrhanog kamena sve do vrha punog lomljenika i korova. Gormon nas je pozvao i mi smo se nekako uspentrali uz tu sumornu uzvisinu, a zatim brzo uputili ka mestu gde se jedna raskošna palata, koja je po izgledu pripadala ranom Drugom Ciklusu, ili čak Prvom, nadnosila nad neko strmo brdo, obraslo rastinjem.
<BR>&nbsp;&nbsp;&nbsp;&nbsp;&nbsp;"Kažu da je ovo središte sveta", reče Gormon. "U Jorslemu takođe postoji mesto koje se diči istom povlasticom. Tačka je ovde ucrtana na jedan globus."
<BR>&nbsp;&nbsp;&nbsp;&nbsp;&nbsp;"Kako to da svet ima središte", upita Avluela, "kada je okrugao?"
<BR>&nbsp;&nbsp;&nbsp;&nbsp;&nbsp;Gormon se nasmeja i mi uđosmo u zdanje. Unutra, u studenoj tami, nalazila se jedna kolosalna, draguljima optočena kugla, koju je obasjavao neki unutrašnji sjaj.
<BR>&nbsp;&nbsp;&nbsp;&nbsp;&nbsp;"Evo našeg sveta", reče Gormon, pokazavši na kuglu teatralnim gestom.
<BR>&nbsp;&nbsp;&nbsp;&nbsp;&nbsp;"Oh!" ote se uzdah Avlueli. "Sve! Sve je ovde!"
<BR>&nbsp;&nbsp;&nbsp;&nbsp;&nbsp;Globus je predstavljao remek-delo umetničkog majstorstva. Prikazivao je prirodne obrise i uzdignuća, mora su mu izgledala kao duboki zdenci tečnosti, pustinje su bile tako sparušene da je to budilo žeđ u posmatraču, gradovi su odisali vrevom i životom. Razabrao sam kontinente: Eiropu, Afreku, Aisu, Straliju. Uočio sam ogromnost Zemljinog Okeana. Prešao sam pogledom preko zlatnog raspona Mostozemlja, kojim sam tako mukotrpno hodio tu nedavno. Avluela pohrli napred i pokaza na Roum, na Agupt, na Jorslem, na Peris. Dodirnula je globus na području visokih planina severno od Hinda i tiho kazala: "Rođena sam ovde, gde obitava led, gde vrhovi planina dosežu do Meseca. Tu se nalazi kraljevstvo Letača." Stala je da pomera prst na zapad, prema Farsu, a zatim kroz užasnu Arapsku Pustinju, sve dok nije stigla do Agupta. "Ovamo sam letela. Noću, pošto sam izišla iz devojaštva. Svi moramo negde da letimo, a ja sam letela ovamo. Po stotinu puta sam pomislila da ću umreti. Tu, tu u pustinji, sa peskom u grlu dok sam letela, sa peskom koji me je šibao po krilima... koji me je nagnao da se spustim, da danima ostanem da ležim naga na vrelom pesku, sve dok me jedan drugi Letač nije primetio, a zatim se spustio do mene, pomogao mi da se ponovo vinem; kada sam se ponovo našla u vazduhu, snaga mi se vratila i mi smo skupa nastavili da letimo prema Aguptu. Ali on je umro kada smo bili nad morem, život mu se okončao iako je bio mlad i snažan, i sunovratio se u vodu, a za njim sam se sjurila i ja. Voda je bila topla iako je bila noć. Plovila sam tako niz struju sve dok nije došlo jutro; a onda sam ugledala živo kamenje kako poput drveća raste iz vode i mnoštvo šarolikih riba koje su se ustremile na njegovo telo dok je plutao sa raširenim krilima na površini vode; tada sam ga napustila, ostavila ga da počiva u miru tamo, vinuvši se ponovo u vazduh i odleteši put Agupta, sama i zastrašena, gde sam srela tebe, Osmatraču." Devojka mi uputi stidljiv osmeh. "Pokaži nam mesto gde si ti proveo mladost, Osmatraču."
<BR>&nbsp;&nbsp;&nbsp;&nbsp;&nbsp;Bolno, zato što su mi se kolena iznenada ukrutila, pošao sam nesigurnim korakom prema suprotnom kraju globusa. Za mnom je krenula samo Avluela, dok je Gormon ostao gde je i bio, na izgled potpuno nezainteresovan. Pokazao sam na raštrkana ostrvja koja su se u dva dugačka niza dizala iz Zemljinog Okeana - ostatke Izgubljenih Kontinenata.
<BR>&nbsp;&nbsp;&nbsp;&nbsp;&nbsp;"Ovde", rekoh, pokazavši na svoje rodno ostrvo koje je stajalo na krajnjem zapadu. "Ovde sam se rodio."
<BR>&nbsp;&nbsp;&nbsp;&nbsp;&nbsp;"Toliko daleko!" uzviknu Avluela.
<BR>&nbsp;&nbsp;&nbsp;&nbsp;&nbsp;"I tako davno", dapunih je ja. "Sredinom Drugog Ciklusa, kako mi se ponekad čini."
<BR>&nbsp;&nbsp;&nbsp;&nbsp;&nbsp;"Ne! To je nemoguće!" Pogledala me je, međutim, na način kao da je za trenutak poverovala da sam star hiljadama godina.
<BR>&nbsp;&nbsp;&nbsp;&nbsp;&nbsp;Osmehnuh se i dodirnuh joj satenast obraz. "Samo mi se tako čini", rekoh.
<BR>&nbsp;&nbsp;&nbsp;&nbsp;&nbsp;"Kada si otišao od kuće?"
<BR>&nbsp;&nbsp;&nbsp;&nbsp;&nbsp;"Kada sam imao dva puta više godina nego ti sada", uzvratih. "Najpre sam pošao ovamo." Pokazao sam prstom na istočnu grupu ostrva. Proveo sam desetak godina kao posmatrač na Palašu. Zatim me je Volja nagnala da pređem Zemljin Okean i da dođem u Afreku. Tako sam i učinio. Neko vreme sam živeo u toplim zemljama, a onda sam pošao u Agupt, gde sam sreo jednog malog Letača." Zaćutavši, dugo sam ostao zagledan u ostrva odakle sam poticao; u mislima mi se predstava o meni samome promenila od usukane i oronule osobe što sam sada bio, u stasitog i zgodnog mladića, koji se vere zelenim brdima, pliva prohladnim morem i upražnjava Osmatranje na rubu bele obale koju zapljuskuju talasi."
<BR>&nbsp;&nbsp;&nbsp;&nbsp;&nbsp;Dok sam bio zadubljen u misli, Avluela se okrenula prema Gormonu i kazala mu: "A sad je na tebe red. Pokaži nam odakle si ti, Mutante!"
<BR>&nbsp;&nbsp;&nbsp;&nbsp;&nbsp;Gormon slegnu ramenima. "Izgleda da to mesto nije ucrtano na globusu."
<BR>&nbsp;&nbsp;&nbsp;&nbsp;&nbsp;"Ali to je nemoguće!"
<BR>&nbsp;&nbsp;&nbsp;&nbsp;&nbsp;"Misliš?" upita on.
<BR>&nbsp;&nbsp;&nbsp;&nbsp;&nbsp;Ona je još neko vreme navaljivala, ali on je ostao nepopustljiv, i mi smo konačno, kroz jedan bočni izlaz, izišli na ulice Rouma.
<BR>&nbsp;&nbsp;&nbsp;&nbsp;&nbsp;Mene je već ophrvavao umor, ali Avluelina želja da što bolje upozna grad još nije jenjavala; izgledalo je kao da želi da obavi ceo posao samo za jedno popodne i tako smo nastavili da tumaramo lavirintom izukrštanih ulica u zoni blistavih zdanja Gospodara i Trgovaca kao i kroz kvart zbijenih izbi Slugu i Trgovaca, koji je sezao i u podzemne katakombe; zatim smo se obreli na mestu gde su navraćali Klovnovi i Muzičari, a onda i na jednom drugom gde je esnaf Somnambulista nudio svoju sumnjivu robu. Jedna podbula ženska pripadnica Somnambulista stala je da nas moljaka da uđemo unutra i da kupimo istinu koja se stiče u transu; Avluela je predložila da pristanemo, ali je Gormon odmahnuo glavom i samo se osmehnuo, tako da smo produžili put. Posle toga obreli smo se na rubu jednog parka nedaleko od središta grada. Ovde su se žitelji Rouma šetali, trošeći pri tom velike količine energije, što se retko moglo videti u toplom Aguptu; odlučili smo da im se i mi pridružimo.
<BR>&nbsp;&nbsp;&nbsp;&nbsp;&nbsp;"Pogledajte!" uzviknu jednog trenutka Avluela. "Kako je svetla!"
<BR>&nbsp;&nbsp;&nbsp;&nbsp;&nbsp;Pokazala je prema blistavom luku jedne merne sfere koja je natkriljavala neku relikviju drevnog grada; zaklonivši oči, uspeo sam da razaberem unutra jedan trošan kameni zid i grupu ljudi. Gormon reče: "To su Usta Istine."
<BR>&nbsp;&nbsp;&nbsp;&nbsp;&nbsp;"A šta je to?" upita Avluela.
<BR>&nbsp;&nbsp;&nbsp;&nbsp;&nbsp;"Hodi, pokazaću ti."
<BR>&nbsp;&nbsp;&nbsp;&nbsp;&nbsp;Pred ulazom u sferu otegao se red. Stali smo na začelje i ubrzo smo stigli do ulaza, gde smo se zapiljili u bezvremenu zonu koja se pružala sa druge strane praga. Nisam znao zbog čega je ovaj spomenik starine, kao i još nekoliko drugih, bio pod specijalnom zaštitom; upitao sam o tome Gormona, čije je znanje bilo nepredvidljivo duboko, kao i bilo kog Pamtitelja, i on mi je odgovorio sledeće: "Zato što je ovo carstvo izvesnosti, gde je sve što neko kaže potpuno saglasno sa stvarnim stanjem stvari."
<BR>&nbsp;&nbsp;&nbsp;&nbsp;&nbsp;"Ne razumem", reče Avluela.
<BR>&nbsp;&nbsp;&nbsp;&nbsp;&nbsp;"Nemoguće je lagati na ovom mestu", uzvrati joj Gormon. "Možeš li da zamisliš neki drugi spomenik koji bi bio vredniji zaštite?" On zakorači kroz ulaz, koji se u tom trenutku prevukao kao nekom koprenom, a za njim brzo prođoh i ja. Avluela je oklevala. Proteklo je nekoliko dugih trenutaka pre no što nam se i ona pridružila; zastavši načas na samom pragu izgledala je kao da ju je pomeo vetar koji je duvao duž demarkacione linije između spoljnjeg sveta i ove džepne Vaseljene u kojoj smo se obreli.
<BR>&nbsp;&nbsp;&nbsp;&nbsp;&nbsp;U unutarnjem odeljenju bila su smeštena sama Usta Istine. Red posetilaca vodio je do njih, a samo jedan Indekser kontralisao je priliv sa ulaza do svetilišta. Morali smo malo da sačekamo pre no što nam je bilo dopušteno da uđemo unutra. Konačno smo se obreli pred divljom glavom nekog čudovišta u dubokom reljefu, pričvršćenom na nekom starinskom zidu, nagriženom vremenom. Čeljust čudovišta bila je razjapljena; otvorena usta predstavljala su tamnu i zlokobnu jamu. Gormon klimnu dok ih je odmeravao pogledom, kao da mu je bilo milo što je ustanovio da su upravo onakva kakvim ih je zamišljao.
<BR>&nbsp;&nbsp;&nbsp;&nbsp;&nbsp;"Šta ćemo sad?" upita Avluela.
<BR>&nbsp;&nbsp;&nbsp;&nbsp;&nbsp;"Osmatraču", obrati mi se Gormon, "stavi svoju desnu ruku u Usta Istine."
<BR>&nbsp;&nbsp;&nbsp;&nbsp;&nbsp;Namrgodivši se, ja ga poslušah.
<BR>&nbsp;&nbsp;&nbsp;&nbsp;&nbsp;"A sada", reče Gormon, "neka neko od nas postavi pitanje. Ti moraš da odgovoriš na njega. Ako makar i malčice budeš skrenuo od istine, čeljust će se zaklopiti i odgristi ti ruku."
<BR>&nbsp;&nbsp;&nbsp;&nbsp;&nbsp;"Ne!" zavapi Avluela.
<BR>&nbsp;&nbsp;&nbsp;&nbsp;&nbsp;Sa osećanjem nelagodnosti upiljio sam se u kamena usta koja su mi stajala obavijena oko ruke. Osmatrač bez jedne šake nije više ni za šta; u vreme Drugog Ciklusa još se mogla dobiti proteza, koja bi bila čak i bolja od originala od kostiju i mesa, ali to razdoblje se davno okončalo, a ovakve stvarčice se danas više nisu mogle pribaviti na Zemlji.
<BR>&nbsp;&nbsp;&nbsp;&nbsp;&nbsp;"Kako je tako nešto moguće?" upitah.
<BR>&nbsp;&nbsp;&nbsp;&nbsp;&nbsp;"Volja je neuobičajeno snažna u ovoj zoni", uzvrati Gormon. "Ona pravi jasnu razliku između istine i neistine. Iza ovog zida nalazi se troje Somnambulista kroz koje Volja govori i oni kontrolišu Usta. Bojiš li se Volje, Osmatraču?"
<BR>&nbsp;&nbsp;&nbsp;&nbsp;&nbsp;"Bojim se sopstvenog jezika."
<BR>&nbsp;&nbsp;&nbsp;&nbsp;&nbsp;"Budi hrabar. Pred ovim zidom još nikada nije izrečena laž. Niko još nije izgubio ruku."
<BR>&nbsp;&nbsp;&nbsp;&nbsp;&nbsp;"Hajdete, onda", rekoh.
<BR>&nbsp;&nbsp;&nbsp;&nbsp;&nbsp;"Ko će da mi postavi pitanje?"
<BR>&nbsp;&nbsp;&nbsp;&nbsp;&nbsp;"Ja ću", reče Gormon. "Kaži mi, Osmatraču: ako ostavimo po strani sve kamuflaže, da li bi smeo da ustvrdiš kako je život proveden u Osmatranju mudro proveden život?"
<BR>&nbsp;&nbsp;&nbsp;&nbsp;&nbsp;Ostao sam dugo bez reči, prebirajući po mislima i netremice zureći u čeljust.
<BR>&nbsp;&nbsp;&nbsp;&nbsp;&nbsp;Konano, progovorih: "Posvetiti se bdenju u korist drugih ljudi predstavlja možda najotmeniju svrhu kojoj može da se služi."
<BR>&nbsp;&nbsp;&nbsp;&nbsp;&nbsp;"Oprezno!" uzviknu Gormon u znak upozorenja.
<BR>&nbsp;&nbsp;&nbsp;&nbsp;&nbsp;"Još nisam završio", rekoh.
<BR>&nbsp;&nbsp;&nbsp;&nbsp;&nbsp;"Nastavi."
<BR>&nbsp;&nbsp;&nbsp;&nbsp;&nbsp;"Ali posvetiti se bdenju kada je protivnik samo plod uobrazilje, onda je to zaludan posao, a dičiti se time što se dugo i valjano motrilo na dolazak neprijatelja kojih nikako nema predstavlja nešto budalasto i grešno. Ja sam uzalud straćio život."
<BR>&nbsp;&nbsp;&nbsp;&nbsp;&nbsp;Usta istine nisu se zaklopila.
<BR>&nbsp;&nbsp;&nbsp;&nbsp;&nbsp;Izvukao sam ruku i zabuljio se u nju kao da mi je tek sad iznikla iz zgloba. Najednom sam se osetio kao da sam star mnogo ciklusa. Razrogačenih očiju i sa rukama preko ustiju, Avluela je izgledala šokirana onim što sam kazao. Najednom mi se javio utisak da moje vlastite reči lebde smrznute u vazduhu pred ovim mrskim idolom.
<BR>&nbsp;&nbsp;&nbsp;&nbsp;&nbsp;"Pošteno rečeno", primeti Gormon, "iako nisi bio odveć milostiv prema samome sebi. Previše si strog sudija samome sebi, Osmatraču."
<BR>&nbsp;&nbsp;&nbsp;&nbsp;&nbsp;"Kazao sam to da bih spasao ruku", uzvratih. "Zar si želeo da slažem?"
<BR>&nbsp;&nbsp;&nbsp;&nbsp;&nbsp;On se osmehnu, a zatim se obrati Avlueli. "Sad je na tebe red."
<BR>&nbsp;&nbsp;&nbsp;&nbsp;&nbsp;Primetno uplašen, mali Letač pristupi Ustima. Nežna ruka joj je drhtala dok ju je uvlačila u čeljust od hladnog kamena. Jedva sam obuzdao nagon da se bacim prema njoj i da je oslobodim iz te đavolske iscerene glave.
<BR>&nbsp;&nbsp;&nbsp;&nbsp;&nbsp;"Ko će joj pastaviti pitanje?" upitah.
<BR>&nbsp;&nbsp;&nbsp;&nbsp;&nbsp;"Ja", reče Gormon.
<BR>&nbsp;&nbsp;&nbsp;&nbsp;&nbsp;Avluelina krila blago zatreptaše pod odećom. Lice joj postade bledo; nozdrve stadoše da joj se šire i skupljaju; gornja usna skliznu joj preko donje. Stajala je zgurena spram zida i užasnutim pogledom posmatrala vrh ruke. Nejasna lica zurila su u nas sa druge strane prostorije; usne su se pomicale, nesumnjivo izražavajući nestrpljenje zbog naše preduge posete Ustima; ali ništa nismo čuli. Atmosfera oko nas bila je topla i vlažna, puna plesnjivih, oštrih mirisa, poput onih koji bi dopirali iz bunara prokopanog kroz tkivo Vremena.
<BR>&nbsp;&nbsp;&nbsp;&nbsp;&nbsp;Gormon reče lagano: "Sinoć si dopustila da ti telo paseduje Princ od Rouma. Pre toga, zavetovala si se Mutantu Gormonu, iako ovakve veze zabranjuju običaji i zakoni. Znatno ranije, podala si se jednom Letaču, koji je sada pokojan. Možda si imala veze i sa drugim muškarcima, ali ja o njima ništa ne znam i za potrebe mog pitanja oni nisu bitni. Reci mi sledeće, Avluela: ko ti je od nas trojice pružio najsnažnije fiziko zadovoljstvo, ko ti je pobudio najdublja osećanja i koga bi najradije izabrala kao ljubavnika?"
<BR>&nbsp;&nbsp;&nbsp;&nbsp;&nbsp;Hteo sam da se usprotivim što joj je Mutant postavio tri pitanja, a ne jedno, te tako nepošteno iskoristio situaciju. Ali nisam stigao ništa da kažem, zato što je Avluela progovorila nepokolebljivo, ruke duboko zavučene u Usta Istine. "Princ od Rouma pružio mi je veće telesno zadovoljstvo od svih koja sam ranije iskusila, ali on je hladan i grub i ja ga prezirem. Moj mrtvi Letač dobio je moju najdublju ljubav, ali bio je slabašan, a ja ne bih volela slabića za ljubavnika. Ti mi, Gormone, još i sada izgledaš kao stranac i ja osećam da ti ne poznajem ni telo ni dušu, pa ipak, iako je provalija među nama duboka, jedino bih sa tobom želela da delim svoje buduće dane."
<BR>&nbsp;&nbsp;&nbsp;&nbsp;&nbsp;Ona izvuče ruku iz Usta Istine.
<BR>&nbsp;&nbsp;&nbsp;&nbsp;&nbsp;"Dobro rečeno," uzvrati Gormon, premda ga je preciznost i određenost njenih reči u podjednakoj meri ranila i zadovoljila. "Najednom ti se jezik razvezao kada su okolnosti to nalagale. A sad je na mene red da stavim na kocku vlastitu ruku."
<BR>&nbsp;&nbsp;&nbsp;&nbsp;&nbsp;Kada se približio Ustima, ja rekoh: "Postavio si prva dva pitanja. Želiš li da okončaš posao i da postaviš i treće?"
<BR>&nbsp;&nbsp;&nbsp;&nbsp;&nbsp;"Ne osobito", uzvrati on, napravivši sbobodnom rukom nehajan gest. "Bolje se vas dvoje dogovorite i postavite mi zajedničko pitanje."
<BR>&nbsp;&nbsp;&nbsp;&nbsp;&nbsp;Avluela i ja se približismo, a onda, sa neuobičajenom dozom preduzimljivosti, ona predloži pitanje; budući da sam i sam to isto želeo da upitam, odmah sam se složio i kazao joj da ga postavi.
<BR>&nbsp;&nbsp;&nbsp;&nbsp;&nbsp;Ona reče: "Kada smo stajali pred globusom sveta, Gormone, zatražila sam da mi pokažeš mesto gde si se rodio, na šta si ti uzvratio da ga ne možeš pronaći. To mi se učinilo krajnje neobično. Reci mi sada: da li si ono za šta se izdaješ, Mutant koji tumara svetom?"
<BR>&nbsp;&nbsp;&nbsp;&nbsp;&nbsp;"Nisam", uzvrati on.
<BR>&nbsp;&nbsp;&nbsp;&nbsp;&nbsp;U jednom smislu on je odgovorio na pitanje koje mu je Avluela postavila; ali isto je tako bilo jasno da je odgovor nedovoljan i on stoga nije izvadio ruku iz Usta Istine, već je nastavio: "Nisam vam pokazao moje rodno mesto na globusu zato što nigde na njemu nisam rođen, već na svetu jedne zvezde, čije ime ne smem da pomenem. Nisam Mutant u vašem smislu te reči, premda prema nekim definicijama jesam, zato što mi je telo donekle prerušeno, odnosno na matičnom svetu ja imam sasvim različit telesni sklop. Ovde živim već deset godina."
<BR>&nbsp;&nbsp;&nbsp;&nbsp;&nbsp;"Sa kakvom si svrhom došao na Zemlju?" upitah ja.
<BR>&nbsp;&nbsp;&nbsp;&nbsp;&nbsp;"Obavezan sam da odgovorim samo na jedno pitanje", reče Gormon, a zatim se osmehnu. "Ali ipak ću ti i na to odgovoriti: upućen sam na Zemlju u svojstvu vojnog posmatrača kako bih pripremio teren za invaziju za kojom ti dugo tragaš, Osmatrajući, i u koju si prestao da veruješ, a koja će uslediti kroz svega nekoliko časova."
<BR>&nbsp;&nbsp;&nbsp;&nbsp;&nbsp;"Laži", razdrah se. "Laži!"
<BR>&nbsp;&nbsp;&nbsp;&nbsp;&nbsp;Gormon se nasmeja, a onda izvuče ruku iz Usta Istine, nedirnutu, neozleđenu.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
