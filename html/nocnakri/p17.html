<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;U međuvremenu je svanulo. Nisam pošao sa osvajačima u Dvoranu Pamtitelja; nije bio moj posao da nadgledam složeni tok događaja koji će uslediti, a i ne bi mi se mnogo dopalo da budem tamo. Padala je sitna kiša dok sam koračao sumornim ulicama koje su išle uz bok mračne Sine. Bezvremena reka, čiju su ravnu površinu sada remetile sitne kapi kiše, jednolično je proticala ispod kamenih lukova nastalih u Prvom Ciklusu, mostova koji su se tu uzdizali već neznano koliko milenijuma, preživelih još iz onih vremena kada je čovečanstvo imalo problema jedino sa samim sobom. Jutro se rasprostrlo gradom. Teran starim i neizbrisivim instinktom, gotovo sam posegao za instrumentima da bih započeo Osmatranje, ali tada sam morao da se podsetim da je to razdoblje sada daleko iza mene. Osmatrači su raspušteni, neprijatelj je stigao, a stari Vueling, sada Tomis od Pamtitelja, prodao se dušmanima ljudskog roda.
<BR>&nbsp;&nbsp;&nbsp;&nbsp;&nbsp;U senci jednog religijskag zdanja sa dva istovetna tornja, koji je pripadao drevnim hrišćanima, dopustio sam da me namame u šatru Somnambulista. Sa ovim esnafom nisam baš često imao pasla; na svoj način, ja zazirem od šarlatana, a šarlatani su se veoma namnožili u našem vremenu. Somnambulisti, u stanju transa, tvrde da vide ono što je bilo, što jeste i što će biti. I sam sam nešto malo upućen u tajne transa, zato što sam kao Osmatrač četiri puta dnevno zapadao u to stanje; ali Osmatrač koji drži do svoje veštine nužno mora da prezire prevrtljivi moral onih koji koriste taj drugi vid za sticanje dobiti, kao što to čine Somnambulisti.
<BR>&nbsp;&nbsp;&nbsp;&nbsp;&nbsp;Od kako sam se, međutim, našao među Pamtiteljma, saznao sam, na vlastito iznenađenje, da se često koristi pomoć Somnambulista prilikom iskopavanja raznih lokacija, kao i da oni prilično dobro služe Pamtitelje. Iako i dalje skeptički nastrojen, ipak sam hteo da i ja okušam sreću. Osim toga, u ovom trenutku bila mi je potrebna zaštita od oluje koja se nadvila nad Dvoranom Pamtitelja.
<BR>&nbsp;&nbsp;&nbsp;&nbsp;&nbsp;Jedna izveštačena, neprirodna prilika, odevena u crno, pozdravila me je podrugljivim naklonom kada sam ušao u nisku šatru.
<BR>&nbsp;&nbsp;&nbsp;&nbsp;&nbsp;"Ja sam Samit od Somnambulista", reče prilika visokim, cvilećim glasom. "Želim ti dobrodošlicu i dobre vesti. Ovo je moj sadrug, Somnambulist Murta."
<BR>&nbsp;&nbsp;&nbsp;&nbsp;&nbsp;Somnambulist Murta bila je masivna žena u lakovanoj odori. Lice joj je bilo izrazito puno, sa dubokim, tamnim prstenovima oko očiju, dok joj je iznad gornje usne stajao upadljiv nagoveštaj brčića. Somnambulisti su obavljali svoj posao u timovima, na taj način što je jedan mamio mušterije, a drugi izvodio seansu; većina ovih timova sastojala se od muža i žene, kao što je ovde bio slučaj. Um mi se pobunio pri pomisli na činjenicu da su ovo brdo mesa Murta i sićušni Samit vodili ljubav, ali sve to ipak nije bila moja stvar. Seo sam na mesto koje mi je Samit pokazao. Na jednom obližnjem stolu ugledao sam nekoliko raznobojnih tableta hrane; bilo je očigledno da sam porodicu prekinuo usred doručka. Murta, duboko u transu, išla je prostorijom teškim koracima, tu i tamo blago okrznuvši neki komad nameštaja. Kažu da ima Somnambulista koji u normalnom stanju provedu samo dva ili tri časa od dvadeset, jedino zato da bi obedovali i obavili ostale telesne potrebe; postoje i takvi koji se neprekidno nalaze u transu; o njima se brinu i hrane ih pomoćnici.
<BR>&nbsp;&nbsp;&nbsp;&nbsp;&nbsp;Gotovo da uopšte nisam slušao Samita od Somnambulista dok je brzo i grozničavo izgovarao ritualne tirade reči. One su bile sračunate da obrlate neznalice; Somnambulisti uglavnom imaju posla sa Slugama, Klovnovima i sličnim prostim svetom. Konačno, verovatno osetivši moje nestrpljenje, on skrati svoje nabrajanje Murtinih umešnosti i vrlina i zapita me šta bih želeo da saznam.
<BR>&nbsp;&nbsp;&nbsp;&nbsp;&nbsp;"Siguran sam da Somnambulist to već zna", rekoh.
<BR>&nbsp;&nbsp;&nbsp;&nbsp;&nbsp;"Hoćete, dakle, opštu analizu?"
<BR>&nbsp;&nbsp;&nbsp;&nbsp;&nbsp;"Želim da čujem nešto o sudbini ljudi iz moje blizine. Posebno hoću da se Somnambulist usredsredi na događaje koji se sada zbivaju u Dvorani Pamtitelja."
<BR>&nbsp;&nbsp;&nbsp;&nbsp;&nbsp;Samit zadobova dugačkim noktima po glatkoj plohi stola i baci ispitivački pogled prema kravastoj Murti. "Jesi li u vezi sa istinom?" upita je.
<BR>&nbsp;&nbsp;&nbsp;&nbsp;&nbsp;Odgovor joj je bio dug, paperjast uzdah iznedren iz samog jezgra te treperave mase mesa.
<BR>&nbsp;&nbsp;&nbsp;&nbsp;&nbsp;"Šta vidiš?" upita je on ponovo.
<BR>&nbsp;&nbsp;&nbsp;&nbsp;&nbsp;Ona poče nešto nerazgovetno da mrmlja. Somnambulisti u transu govore jednim jezikom koji inače ne koriste; posredi je hrapav govor pun odsečnih zvukova, za koji neki tvrde da potiče od jezika koji se u davna vremena govorio u Aguptu. Ja ne znam ništa o tome. Meni on zvuči nesuvislo, fragmentarno, bez velikih izgleda da sadrži značenje. Samit ju je slušao nekoliko trenutaka, a zatim zadovoljno klimnu i pruži dlan prema meni.
<BR>&nbsp;&nbsp;&nbsp;&nbsp;&nbsp;"Ima mnogo zanimljivosti", reče on.
<BR>&nbsp;&nbsp;&nbsp;&nbsp;&nbsp;Usledio je kratak razgovor o ceni usluge, zapravo cenkanje, a onda smo uspeli da se dogovorimo. "Hajde", rokoh mu. "Rastumači mi istinu."
<BR>&nbsp;&nbsp;&nbsp;&nbsp;&nbsp;On oprezno poče: "Neki vanzemaljci su upleteni u celu stvar, kao i nekoliko članova esnafa Pamtitelja." Ja sam ćutao, ne ohrabrujući ga ni na koji način. "Medu njima se zapodela ozbiljna rasprava. Predmet svađe je jedan čovek bez očiju."
<BR>&nbsp;&nbsp;&nbsp;&nbsp;&nbsp;Ja se naglo uspravih.
<BR>&nbsp;&nbsp;&nbsp;&nbsp;&nbsp;Samit se samo osmehnu, izražavajući hladni trijumf. "Čovek bez očiju bio je nekada moćnik, ali to više nije. On je, da tako kažemo, Zemlja koju su pokorili osvajači. Njegovo vreme približilo se kraju. On pokušava da se domogne svog pređašnjeg položaja, ali zna da je to nemoguće. Nagnao je jednog Pamtitelja da pogazi svoj zavet. U štab njegovog esnafa došlo je nekoliko osvajača da... da ga kazne? Ne. Ne. Da ga oslobode zatočeništva. Da li da nastavim?"
<BR>&nbsp;&nbsp;&nbsp;&nbsp;&nbsp;"Brzo!"
<BR>&nbsp;&nbsp;&nbsp;&nbsp;&nbsp;"Dobio si sve ono za šta si platio."
<BR>&nbsp;&nbsp;&nbsp;&nbsp;&nbsp;Ja se namrgodih. Ovo je bila prava iznudica; pa ipak, Somnambulist je jasno videla istinu. Ovde, doduše, nisam saznao ništa što već ranije nisam znao, ali je i to bilo sasvim dovoljno da mi stavi do znanja kako mogu da doznam znatno više. Izvrših traženu doplatu.
<BR>&nbsp;&nbsp;&nbsp;&nbsp;&nbsp;Samit stisnu u pesnicu moj novac i ponovo stade da razgovara sa Murtom. Ovoga puta, ona je govorila polako, ali je po njenim kretnjama bilo očigledno da je uzbuđena. Zateturala se u nekoliko navrata a jednom se čak žestoko sudarila sa pohabanim divanom.
<BR>&nbsp;&nbsp;&nbsp;&nbsp;&nbsp;Samit reče: "Čovek bez očiju našao se između jednog muškarca i jedne žene. Ozlojeđeni suprug traži kaznu; vanzemaljci će ga osujetiti u tome. Vanzemaljci tragaju za skrivenim istinama; pronaći će ih uz pomoć jednog izdajnika. Čovek bez očiju žudi za slobodom i moći; on će naći mir. Bestidna žena traži zadovoljstvo; nju čekaju teškoće."
<BR>&nbsp;&nbsp;&nbsp;&nbsp;&nbsp;"A ja?" zavapih u nemilosrdnoj i skupoj tišini. "Nije bilo ni reči o meni!"
<BR>&nbsp;&nbsp;&nbsp;&nbsp;&nbsp;"Uskoro ćeš napustiti Peris, na isti način na koji si i došao u njega. Nećeš otići sam. Niti ćeš pripadati istom esnafu čiji si sada član."
<BR>&nbsp;&nbsp;&nbsp;&nbsp;&nbsp;"Kuda ću poći?"
<BR>&nbsp;&nbsp;&nbsp;&nbsp;&nbsp;"Znaš to podjednako dobro kao i mi; zašto onda da traćiš novac da bismo ti to kazali?"
<BR>&nbsp;&nbsp;&nbsp;&nbsp;&nbsp;On ponovo zaćuta.
<BR>&nbsp;&nbsp;&nbsp;&nbsp;&nbsp;"Reci mi šta će mi se dogoditi na putu za Jorslem", kazah mu.
<BR>&nbsp;&nbsp;&nbsp;&nbsp;&nbsp;"Ne možeš da dozvoliš sebi takvu informaciju. Budućnost je skupa. Savetujem ti da se zadovoljiš onim što sada znaš."
<BR>&nbsp;&nbsp;&nbsp;&nbsp;&nbsp;"Imao bih još nekoliko pitanja o onome što mi je već rečeno."
<BR>&nbsp;&nbsp;&nbsp;&nbsp;&nbsp;"Mi ni po koju cenu ne razjašnjavamo saopšteno."
<BR>&nbsp;&nbsp;&nbsp;&nbsp;&nbsp;On se isceri. Osetio sam snagu njegovog prezira. Somnambulist Murta, još tumarajući po sobi, mrmljala je i krkljala. Sile sa kojima je bila u kontaktu najednom kao da počeše da joj saapštavaju novu informaciju; ona zajeca, zadrhta, ispusti nejasan, kikotav zvuk. Samit joj se obrati na njihovom jeziku. Prošlo je nekoliko dugih trenutaka pre no što mu je odgovorila, a onda se on zagleda u mene: "Dobićeš besplatno poslednju informaciju. Život ti nije u opasnosti, ali duh jeste. Spasićeš ga ako što brže budeš uspostavio mir sa Voljom. Povrati moralnu ispravnost. Seti se prave odanosti. Pokaj se za hotimice počinjene grehe. Više ne mogu ništa da ti kažem."
<BR>&nbsp;&nbsp;&nbsp;&nbsp;&nbsp;I odista, Murta najednom klonu i kao da se probudi iz dubokog sna. Njeno mesnato lice i telo stalo je da se trese i podrhtava kako su počeli da je prožimaju grčevi prilikom izlaženja iz transa. Oči joj se otvoriše, ali videle su se samo beonjače: užasan prizor. Debele usne joj se iskriviše, otkrivajući krezave zube. Samit mi uputi znak svojom tanušnom rukom da brzo iziđem. Poslušah ga i obreh se u tamnom jutru, vlažnom od kiše.
<BR>&nbsp;&nbsp;&nbsp;&nbsp;&nbsp;Žurno sam se vratio u Dvoranu Pamtitelja; stigao sam tamo zadihano, osećajući rezak bol ispod grudne kosti. Zastao sam nekoliko trenutaka pred velikom zgradom da bih malo povratio snagu. Lebdelice su promicale odozgo, izlazeći iz zdanja sa jednog od gornjih nivoa. Hrabrost me je gotovo izdala; ali konačno, ipak uđoh u Dvoranu i popeh se do nivoa na kome su se nalazile Elegrove i Olmeinine odaje.
<BR>&nbsp;&nbsp;&nbsp;&nbsp;&nbsp;U hodniku sam zatekao veći broj uzbuđenih Pamtitelja. Sa svih strana dopirali su šaputavi zvuci prigušenih razgovora. Ja krenuh napred, ali jedan čovek, u kome sam prepoznao visokog člana veća esnafa, podiže ruku i reče mi: "Šta ti ovde radiš, šegrte?"
<BR>&nbsp;&nbsp;&nbsp;&nbsp;&nbsp;"Ja sam Tomis, čiji je sponzor Pamtitelj Olmein. Soba mi se nalazi blizu ovde..."
<BR>&nbsp;&nbsp;&nbsp;&nbsp;&nbsp;"Tomise!" viknu jedan glas.
<BR>&nbsp;&nbsp;&nbsp;&nbsp;&nbsp;Ruke me zgrabiše i uguraše u poznatu prostoriju, koja je sada predstavljala poprište pustoši.
<BR>&nbsp;&nbsp;&nbsp;&nbsp;&nbsp;Unutra se nalazilo desetak Pamtitelja, koji su pometeno uvrtali rubove svojih šaleva. Prepoznao sam među njima krutu i elegantnu priliku Kancelara Kenišala, čije su sive oči sada izgledale potamnele od užasa. Ispod jednog čaršava levo od ulaza ležala je zgrčena figura u odeždi Hodočasnika: Princ od Rouma, mrtav u lokvi vlastite krvi. Njegova blistava maska, sada okrvavljena, stajala je pokraj njega. Na suprotnoj strani sobe, opružen pokraj jednog ukrašenog kredenca, punog predivnih artefakata iz Drugog Ciklusa, nalazio se Pamtitelj Elegro; imao je u isti mah besan i iznenađen izraz lica, a odavao je utisak kao da spava. Vrat mu je bio zasečen jednim kratkim i reskim ubodom nečeg tankog. Pozadi, sa dvojicom krupnih Pamtitelja koji su joj stajali sa svake strane, nalazila se Pamtitelj Olmein; izgled joj je bio divalj i uznemiren. Skerletna haljina bila joj je spreda razderana, otkrivajući visoke, bele grudi; crna kosa stajala joj je razbarušena, dok joj se satenasta koža presijavala od znoja. Činilo se kao da je u snu, daleko od svega što ju je okruživalo.
<BR>&nbsp;&nbsp;&nbsp;&nbsp;&nbsp;"Šta se dogodilo ovde?" upitah.
<BR>&nbsp;&nbsp;&nbsp;&nbsp;&nbsp;"Dvostruko ubistvo", reče Kancelar Kenišal slomljenim glasom. On krenu prema meni: visok i koščat čovek, sede kose, čiji je jedan očni kapak imao nekontrolisane tikove. "Kada si poslednji put video ove ljude žive, šegrte?"
<BR>&nbsp;&nbsp;&nbsp;&nbsp;&nbsp;"Noćas."
<BR>&nbsp;&nbsp;&nbsp;&nbsp;&nbsp;"Kako to da si se našao ovde?"
<BR>&nbsp;&nbsp;&nbsp;&nbsp;&nbsp;"Došao sam u posetu."
<BR>&nbsp;&nbsp;&nbsp;&nbsp;&nbsp;"Da li je bilo neke gužve?"
<BR>&nbsp;&nbsp;&nbsp;&nbsp;&nbsp;"Jeste", priznadoh. "Pamtitelj Elegro i Hodočasnik su se prepirali."
<BR>&nbsp;&nbsp;&nbsp;&nbsp;&nbsp;"Oko čega?" upita Kancelar prigušenim glasom.
<BR>&nbsp;&nbsp;&nbsp;&nbsp;&nbsp;Uputih nelagodan pogled prema Olmein, ali ona nije ni videla, niti čula bilo šta.
<BR>&nbsp;&nbsp;&nbsp;&nbsp;&nbsp;"Oko nje", rekoh.
<BR>&nbsp;&nbsp;&nbsp;&nbsp;&nbsp;Ostali Pamtitelji stadoše prituljeno da se smeškaju. Priklanjali su glave jedni drugima, došaptavali se, čak se tu i tamo nasmejali; potvrdio sam skandal. Kancelar zauze svečaniji stav.
<BR>&nbsp;&nbsp;&nbsp;&nbsp;&nbsp;On pokaza na Prinčevo telo.
<BR>&nbsp;&nbsp;&nbsp;&nbsp;&nbsp;"Ovo ti je bio saputnik kada si došao u Peris", reče on. "Da li si znao za njegov pravi identitet?"
<BR>&nbsp;&nbsp;&nbsp;&nbsp;&nbsp;Ja ovlažih usne. "Podozrevao sam."
<BR>&nbsp;&nbsp;&nbsp;&nbsp;&nbsp;"Da je..."
<BR>&nbsp;&nbsp;&nbsp;&nbsp;&nbsp;"Odbegli Princ od Rouma", rekoh. Nisam se usudio da vrdam; status mi je bio u opasnosti.
<BR>&nbsp;&nbsp;&nbsp;&nbsp;&nbsp;Usledila su nova došaptavanja i nova klimanja. Kancelar Kenišal reče: "Ovaj čovek bio je pod poternicom. Nisi smeo da prikrivaš da ti je poznat njegov identitet."
<BR>&nbsp;&nbsp;&nbsp;&nbsp;&nbsp;Ostao sam bez reči.
<BR>&nbsp;&nbsp;&nbsp;&nbsp;&nbsp;Kancelar nastavi: "Bio si odsutan nekoliko časova iz ove zgrade. Ispričaj nam šta si radio pošto si napustio odaje Elegroa i Olmein."
<BR>&nbsp;&nbsp;&nbsp;&nbsp;&nbsp;"Otišao sam kod Prokuratora Manrulea Sedam", rekoh.
<BR>&nbsp;&nbsp;&nbsp;&nbsp;&nbsp;Senzacija.
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Da bih ga izvestio", rekoh, "da je uhvaćen Princ od Rouma i da se nalazi u odajama jednog Pamtitelja. Učinio sam to po nalogu Pamtitelja Elegroa, Pošto sam preneo poruku, nekoliko narednih časova besciljno sam lutao ulicama, a zatim se vratio ovde i našao..."
<BR>&nbsp;&nbsp;&nbsp;&nbsp;&nbsp;"Sve u haosu", reče Kancelar Kenišal. "Prokurator je došao ovamo u zoru. Posetio je ove odaje; i Elegro i Princ su tada sigurno još bili živi. A potom je otišao u naše arhive i uzeo... i uzeo... materijal od izuzetne važnosti... izuzetne važnosti... uzeo ga je... materijal za koji smo smatrali da je dobro skriven... od izuzetne važnosti..." Kancelar klonu. Poput neke složene mehaničke naprave koju je iznenada zahvatila rđa, on uspori kretnje, stade da ispušta nepovezane zvuke i najednom se nađe na rubu nervnog sloma. Nekoliko visokih članova esnafa Pamititelja sjatiše se oko njega da mu pomognu; jedan od njih ubrizga mu u mišicu neku drogu. Nekoliko trenutaka kasnije Kancelaru je već bilo bolje. "Ubistva su se dogodila pošto je Prokurator napustao zgradu", reče on. "Pamtitelj Olmein nije bila u stanju da nam pruži nikakvo obaveštenje. Možda ti, šegrte, znaš nešto što je od koristi za rasvetljavanje cele stvari."
<BR>&nbsp;&nbsp;&nbsp;&nbsp;&nbsp;"Ja nisam bio prisutan. Dvoje Somnambulista blizu Sine potvrdiće vam da sam se nalazio sa njima kada se zločin odigrao."
<BR>&nbsp;&nbsp;&nbsp;&nbsp;&nbsp;Neko ispusti prezriv uzdah kada sam pomenuo Somnambuliste. Ne mari; u ovakvim trenucima ponajmanje mi je stalo da sačuvam dostojanstvo. Bio sam u ozbiljnoj opasnosti.
<BR>&nbsp;&nbsp;&nbsp;&nbsp;&nbsp;Kancelar lagano reče: "Idi sada u svoju sobu, šegrte, i ostani tamo dok ne budeš pozvan na puno saslušanje. Posle toga ćeš napustiti zgradu, a zatim i Peris u roku od dvadeset četiri časa. U skladu sa ovlašćenjima kojima raspolažem, obznanjujem da si prognan iz esnafa Pamtitelja."
<BR>&nbsp;&nbsp;&nbsp;&nbsp;&nbsp;Iako me je Samit upozorio na ovakav obrt događaja, ipak sam bio iznenađen.
<BR>&nbsp;&nbsp;&nbsp;&nbsp;&nbsp;"Prognan? Zašto?"
<BR>&nbsp;&nbsp;&nbsp;&nbsp;&nbsp;"Više ne možemo imati poverenja u tebe. Okružuje te premnogo tajanstvenosti. Doveo si u naše okrilje jednog Princa i prikrio da podozrevaš njegov pravi identitet; bio si prisutan prilikom pogubne svađe; posetio si Prokuratora usred noći. Nije isključeno da imaš umešane prste i u katastrofalni gubitak koji je jutros zadesio našu arhivu. Ne želimo da u svojim redovima imamo zagonetne ljude. Prekidamo sve odnose sa tobom." Kancelar napravi širok gest rukom. "Pođi u svoju sobu sada, sačekaj na saslušanje, a zatim idi odavde!"
<BR>&nbsp;&nbsp;&nbsp;&nbsp;&nbsp;Izveli su me iz prostorije. Dok su se vrata zatvarala za mnom, osvrnuo sam se i ugledao Kancelara; lice mu je bilo bledo i pridržavale su ga mnoge ruke njegovih saradnika. Istog trenutka, Pamtitelj Olmein trgla se iz ukočenosti, pala na pod i počela da vrišti.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
