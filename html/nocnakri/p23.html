<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Prve noći nakon prelaska na drugu stranu, posle dugog i prašnjavog prelaska, nabasali smo na jednu ubogu krčmu nedaleko od obale jezera. Bila je to četvrtasta, okrečena, kamena zgrada, praktično bez prozora i sa hladnim unutrašnjim dvorištem. Pretežan deo klijentele bili su Hodočasnici, ali primetio sam i pripadnike drugih esnafa, uglavnom Prodavce i Prevoznike. U jednoj prostoriji blizu jednog od četiri ugla zgrade sreli smo nekog Pamtitelja, od koga se Olmein odmah udaljila, iako ga nije poznavala; nije, naprosto, želela da je bilo šta podseća na pređašnji esnaf.
<BR>&nbsp;&nbsp;&nbsp;&nbsp;&nbsp;Među onima koji su na istom mestu potražili svratište bio je i Mutant Bernalt. Saglasno sa novim zakonima koje su doneli osvajači, Mutanti su stekli pravo da odsedaju u javnim krčmama, a ne više samo u onima rezervisanim isključivo za njihovu sojtu; pa ipak, izgledalo je pomalo neobično videti ga ovde. Sreli smo se u hodniku. Bernalt mi je uputio neodlučan smešak, kao da je ponovo hteo da mi se obrati, ali onda je tog prijateljskog gesta nestalo sa njegovih usana, a oči su mu izgubile sjaj. Kao da je u magnovenju shvatio da ja nisam spreman da prihvatim njegovo prijateljstvo. Ili se možda prisetio da pravila esnafa nalažu Hodočasnicima da se odveć ne mešaju sa spodobama bez esnafa. Ova pravila još su bila na snazi.
<BR>&nbsp;&nbsp;&nbsp;&nbsp;&nbsp;Olmein i ja obedovali smo za večeru neku masnu supu i kuvano meso. Posle toga, otpratio sam je do sobe i taman zaustio da joj poželim laku noć, kada mi ona reče: "Čekaj. Zajedno ćemo opštiti sa Voljom."
<BR>&nbsp;&nbsp;&nbsp;&nbsp;&nbsp;"Ali videli su me kako polazim sa tobom u sobu", pobunih se ja. "Počeće ogovaranja ako se duže zadržim."
<BR>&nbsp;&nbsp;&nbsp;&nbsp;&nbsp;"Onda ćemo poći u tvoju sobu!"
<BR>&nbsp;&nbsp;&nbsp;&nbsp;&nbsp;Olmein baci pogled prema holu. Sve je bilo čisto: ona me uhvati za zglob i mi pohitasmo prema mojoj sobi, sa druge strane. Zatvorivši i zaključavši iskrivljena vrata, ona reče: "Daj zvezdani kamen!"
<BR>&nbsp;&nbsp;&nbsp;&nbsp;&nbsp;Izvadio sam kamen iz skrovišta gde sam ga držao u naborima odore, na šta ona takođe uze svoj i naše se ruke obaviše oko njih.
<BR>&nbsp;&nbsp;&nbsp;&nbsp;&nbsp;Tokom ovog Hodočašća našao sam u zvezdanom kamenu veliku utehu. Mnogo vremena je prošlo od kada sam poslednji put ušao u Osmatrački trans, ali još se nisam sasvim oporavio od naglog prekidanja sa starim navikama; zvezdani kamen predstavljao je u tom smislu svojevrsnu zamenu za uzvišenu ekstazu koju sam doživljavao prilikom Osmatranja.
<BR>&nbsp;&nbsp;&nbsp;&nbsp;&nbsp;Zvezdano kamenje poticalo je sa jednog od spoljnih svetova... ali vam ne mogu tačno reći sa koga... i mogao se dobiti jedino pristupom u ovaj esnaf. Sam kamen je određivao da li kandidat može da postane Hodočasnik, zato što bi progoreo ruku svakome koga bi smatrao nedostojnim da nosi ovu odoru. Kažu da je svako, bez izuzetka, ko je želeo da pristupi esnafu Hodočasnika, iskusio veliku nelagodnost kada mu je kamen bio prvi put ponuđen.
<BR>&nbsp;&nbsp;&nbsp;&nbsp;&nbsp;"Kada su ti ga dali", upita Olmein, "da li si bio zabrinut?"
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"Ja takođe."
<BR>&nbsp;&nbsp;&nbsp;&nbsp;&nbsp;Čekali smo da nas obuzme uticaj kamenova. Ja sam svoj čvrsto stezao. Taman, blistav, glađi od stakla, presijavao mi se u šaci poput komadića leda i ja osetih kako me polako preplavljuje moć Volje.
<BR>&nbsp;&nbsp;&nbsp;&nbsp;&nbsp;Najpre sam iskusio pojačanu percepciju svega onoga što me je okruživalo. Svaka pukotinica u zidovima ove prastare krčme počela je da mi izgleda kao prava provalija. Blag šum vetra koji je dopirao spolja prerastao je u urnebesno zavijanje. U prigušenom sjaju sobne svetiljke uspeo sam da razaberem boje koje su stajale sa one strane spektra.
<BR>&nbsp;&nbsp;&nbsp;&nbsp;&nbsp;Svojstvo iskustva koje je pružao zvezdani kamen bilo je potpuno različito od onog što se sticalo posredstvom instrumenata za Osmatranje. I u ovom slučaju je, doduše, dolazilo do prerastanja granica vlastitog bića. U punom stanju Osmatračkog zanosa postajao sam sposoban da se odvojim od svog ovozemnog identiteta i da se vinem beskonačnom brzinom kroz beskrajna prostranstva, registrujući pri tom svaku sitnicu oko sebe; bilo je to najveće približenje božanskom statusu do koga je jedan čovek mogao doći. Zvezdani kamen nije obezbeđivao nijedan visoko specifičan podatak koji se sticao putem Osmatračkog transa. Pod njegovim punim dejstvom ništa nisam mogao da vidim, niti sam bio kadar da razaberem bilo šta oko sebe. Jedino sam znao da sam od trenutka kada sam se prepustio uticaju zvezdanog kamena, postao okružen nečim znatno većim od sebe, nečim što me je dovodilo u neposrednu vezu sa samim ustrojstvom Vaseljene.
<BR>&nbsp;&nbsp;&nbsp;&nbsp;&nbsp;To se zvalo opštenje sa Voljom.
<BR>&nbsp;&nbsp;&nbsp;&nbsp;&nbsp;Kao iz velike daljine, začuo sam kako mi Olmein kaže: "Veruješ li u ono što neki ljudi kažu o ovim kamenovima? Da, u stvari, ovde nije posredi nikakvo mistično opštenje, već najobičnija elaktrična obmana?"
<BR>&nbsp;&nbsp;&nbsp;&nbsp;&nbsp;"Nemam nikakvu teoriju o tome", uzvratih. "Manje me zanimaju uzroci nego posledice."
<BR>&nbsp;&nbsp;&nbsp;&nbsp;&nbsp;"Skeptici kažu da su zvezdani kamenovi samo obične naprave za pojačivanje koji hvataju, a zatim vraćaju čovekove moždane talase natrag u njegov um; zastrašujući okeanski entitet sa kojim se stupa u vezu, tvrde ti podrugljivci, naprosto su gromovito reciklirajuće oscilacije jednog jedinog, optočnog, električnog impulsa proisteklog ispod pokrova Hodočasnikove lobanje. Možda."
<BR>&nbsp;&nbsp;&nbsp;&nbsp;&nbsp;Olmein ispruži šaku u kojoj je držala kamen i reče: "Dok si bio među Pamtiteljima, Tomise, da li si se bavio proučavanjem istorije stare religije? Od osvita vremena, čovek je težio za spajanjem sa beskonačnošću. Mnoge religije... ne sve... podsticale su nadu u jedan ovakav božanski spoj."
<BR>&nbsp;&nbsp;&nbsp;&nbsp;&nbsp;"A postojale su i droge", promrmljah ja. "Izvesne droge, da, omiljene zbog svoje sposobnosti da u onome ko ih uzima izazovu trenutnu senzaciju jedinstva sa Vaseljenom. Zvezdani kamenovi, Tomise, predstavljaju poslednje u dugom nizu sredstava za prevazilaženje najvećeg od svih ljudskih prokletstava: naime, ograničenosti na vlastitu dušu u pojedinačnom telu. Naša užasna izolovanost od nas samih, kao i od Volje, breme je koje većina kosmičkih rasa ne bi bila kadra da podnese. Izgleda da je u tom pogledu čovečanstvo jedinstveno."
<BR>&nbsp;&nbsp;&nbsp;&nbsp;&nbsp;Glas joj je postao paperjast i neodređen. Rekla je još mnogo stvari, govoreći mi na osnovu mudrosti koju je stekla među Pamtiteljima, ali mi je smisao svega toga izmicao; uvek sam brže uspevao da stupim u opštenje od nje, zbog iskustva stečenog kao Osmatrač, tako da obično njene poslednje reči nisu ni dospevale do mene.
<BR>&nbsp;&nbsp;&nbsp;&nbsp;&nbsp;Te noći, baš kao i ostalih, stisnuo sam kamen, iskusio mrzlost, zaklopio oči i začuo udaljeni odjek nekog moćnog gonga, zapljuskivanje talasa po nekoj nepoznatoj obali, šapat vetra u nekoj stranoj šumi. Osetio sam prizivanje. Prepustio sam se. Ušao sam u stanje opštenja i predao se potpuno Volji.
<BR>&nbsp;&nbsp;&nbsp;&nbsp;&nbsp;Pohrlio sam kroz slojeve vlastitog života, kroz mladost i zrelo doba, kroz lutanja, kraz stare ljubavi, kroz nemire, radosti, nelagodne pozne godine: izdaje, nedovoljnosti, tuge, nesavršenstva.
<BR>&nbsp;&nbsp;&nbsp;&nbsp;&nbsp;Oslobodio sam se od samoga sebe. Izgubio sam vlastito biće. Spojio sam se. Postao sam jedno sa hiljadama Hodočasnika, ne samo sa obližnjom Olmein, već i sa svima ostalima, bilo da su se u ovom času verali po planinama Hinda, gazili po pesku Arba, hitali prema dalekim odredištima u Aisi, Palašu i Straliji, išli u Jorslem... išli putem koji se u nekim slučajevima okončavao posle nekoliko meseci, u drugim nakon više godina, a u trećim nikada. Sa svima njima delio sam ovaj trenutak uranjanja u Volju. U jezgru tame ugledao sam dubok purpurni sjaj na obzorju... čija se jačina povećavala sve dok se nije pretvorio u sveobuhvatni crveni blesak. Ušao sam u njega, iako nedostojan, nečist, uhvaćen u zamku tela, prihvatajući u potpunosti ponuđeno opštenje i ne želeći nikakvo drugo stanje vlastitog bića do ovo razdvajanje od samoga sebe.
<BR>&nbsp;&nbsp;&nbsp;&nbsp;&nbsp;Bio sam pročišćen.
<BR>&nbsp;&nbsp;&nbsp;&nbsp;&nbsp;Probudio sam se sam.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
