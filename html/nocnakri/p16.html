<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Slabić može biti izbačen iz sedla iznenadnim napadom, ali posle toga on obično zastane, porazmisl i počne da kuje osvetničke planove. Tako je bilo i sa Pamtiteljom Elegrom. Izbačen iz vlastitih odaja od strane demaskiranog Princa od Rouma, on je uspeo ponovo da stekne pribranost i snagu čim više nije bio u prisustvu tog zastrašujućeg čoveka. Kasnije iste noći, kad sam se ja već smestio u svom počivalištu i utonuo u san pomoću droge, Elegro me je probudio i pozvao u svoju istraživačku ćeliju na jednom od nižih nivoa zdanja.
<BR>&nbsp;&nbsp;&nbsp;&nbsp;&nbsp;Tu sam ga zatekao kako sedi među opremom i priborom svog esnafa: namotaji i kalemovi, listovi sa podacima, kapsule, šlemovi, niz međusobno povezanih lobanja, red ekrana za očitavanje, mala ukrasna spirala i sva sila slične aparature za prikupljanje informacija. U rukama je držao kristal za ublaženje napetosti, jednog od svetova Oblaka; njegova mlečna unutrašnjost brzo se oblivala tamnim prelivima dok je kristal izvlačio uznemirenost iz čovekovog duha. Ponovo je imao izgled stroge ozbiljnosti, kao da je smeo s uma da sam ga nedavno video u punom sjaju njegovog ponižavajućeg poraza.
<BR>&nbsp;&nbsp;&nbsp;&nbsp;&nbsp;On reče: "Da li si znao za pravi identitet ovog čoveka kada si sa njime došao u Peris?"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"Nikoga nisi obavestio o tome."
<BR>&nbsp;&nbsp;&nbsp;&nbsp;&nbsp;"Niko me nije pitao."
<BR>&nbsp;&nbsp;&nbsp;&nbsp;&nbsp;"Jesi li svestan kakvoj si nas opasnosti sve izložio, dopustivši da nehotice pružimo gostoprimstvo jednom Vladaru?"
<BR>&nbsp;&nbsp;&nbsp;&nbsp;&nbsp;"Mi smo Zemljani", rekoh. "Zar više ne priznajemo autoritet Vladara?"
<BR>&nbsp;&nbsp;&nbsp;&nbsp;&nbsp;"Ne više, posle osvajanja. Uredbom osvajača sve pređašnje vladine institucije su raspuštene, a njihove glavešine pohapšene."
<BR>&nbsp;&nbsp;&nbsp;&nbsp;&nbsp;"Ali mi jamačno moramo da se odupremo takvom poretku stvari!"
<BR>&nbsp;&nbsp;&nbsp;&nbsp;&nbsp;Pamtitelj Elegro me podozrivo pogleda. "Od kada spada u nadležnost Pamtitelja da se mešaju u politiku? Tomise, mi se pokoravamo onoj vladi koja ima moć, ma šta da je ona i bez obzira na koji se način domogla kontrole. Ovde nema ni pomena od nekog pokreta otpora."
<BR>&nbsp;&nbsp;&nbsp;&nbsp;&nbsp;"Shvatam."
<BR>&nbsp;&nbsp;&nbsp;&nbsp;&nbsp;"Prema tome, smesta se moramo otarasiti tog opasnog begunca. Tomise, nalažem ti da iz ovih stopa odeš do okupacionog glavnog štaba i da obavestiš Manruela Sedam da smo uhvatili Princa od Rouma i da mu ga želimo predati."
<BR>&nbsp;&nbsp;&nbsp;&nbsp;&nbsp;"Ali zašto to ja da činim?" pobunih se. "Zašto slati jednog starca kao glasnika u noć? Zar nije jednostavnije poslužiti se šlemom za prenos misli?"
<BR>&nbsp;&nbsp;&nbsp;&nbsp;&nbsp;"Odveć je rizično. Stranci bi mogli da prisluškuju naše komuniciranje. Esnaf nam se ne bi dobro proveo ukoliko bi se ovo pročulo. Stvar se mora obaviti lično."
<BR>&nbsp;&nbsp;&nbsp;&nbsp;&nbsp;"Ali... nije li neobično izabrati jednog beznačajnog šegrta za tako odgovornu misiju?"
<BR>&nbsp;&nbsp;&nbsp;&nbsp;&nbsp;"Samo nas dvojica znamo", reče Elegro. "Ja neću ići. Prema tome, moraš ti."
<BR>&nbsp;&nbsp;&nbsp;&nbsp;&nbsp;"Ali ja nikada nisam bio predstavljen Manruelu Sedam; bez toga me neće pustiti k njemu."
<BR>&nbsp;&nbsp;&nbsp;&nbsp;&nbsp;"Obavesti njegove pomoćnike da raspolažem informacijama koje bi mogle dovesti do hapšenja Princa od Rouma. Bićeš saslušan."
<BR>&nbsp;&nbsp;&nbsp;&nbsp;&nbsp;"Treba li da pominjem vaše ime?"
<BR>&nbsp;&nbsp;&nbsp;&nbsp;&nbsp;"Ako bude neophodno. Možeš reći da Princa držim kao zatvorenika u mojim odajama uz saradnju moje supruge."
<BR>&nbsp;&nbsp;&nbsp;&nbsp;&nbsp;Gotovo sam se nasmejao na ovo. No, ipak mi je uspelo da se obuzdam pred ovim kukavičkim Pamtiteljem, koji se čak nije odvažio da pođe sam i denuncira čoveka koji ga je učinio rogonjom.
<BR>&nbsp;&nbsp;&nbsp;&nbsp;&nbsp;"Princ će", rekoh, "na kraju shvatiti šta smo učinili. Je li pravo što tražite od mene da izdam čoveka koji mi je bio saputnik tokom mnogo meseci?"
<BR>&nbsp;&nbsp;&nbsp;&nbsp;&nbsp;"Ovde nije u pitanju izdaja. Posredi je obaveza prema vladi."
<BR>&nbsp;&nbsp;&nbsp;&nbsp;&nbsp;"Ne osećam nikakvu obavezu prema ovoj vladi. Moja odanost pripada esnafu Vladara. Upravo je to razlog što sam pružio pomoć Princu od Rouma u trenutku kada se našao u pogubnoj opasnosti."
<BR>&nbsp;&nbsp;&nbsp;&nbsp;&nbsp;"To bi moglo", reče Elegro, "da te košta života pred našim osvajačima. Jedina ti je još nada da priznaš grešku i da im pružiš punu saradnju u njegovom hapšenju. Pođi sada!"
<BR>&nbsp;&nbsp;&nbsp;&nbsp;&nbsp;Tokom celog mog dugog i veoma popustljivog života nikoga nisam toliko prezirao kao Pamtitelja Elegra tog trenutka.
<BR>&nbsp;&nbsp;&nbsp;&nbsp;&nbsp;Shvatio sam, međutim, da nemam mnogo izbora koji bi bili prihvatljivi. Elegro je želeo da vidi kažnjenog svog dušmanina, ali mu je nedostajalo hrabrosti da ga sam prijavi; prema tome, ostalo je na meni da izdam invazionim vlastima onoga koga sam štitio i pomagao i prema kome sam osećao odgovornost. Ukoliko bih odbio, Elegro bi me možda izručio osvajačima, koji bi me onda jamačno kaznili kao Prinčevog pomagača prilikom bekstva iz Rouma; ili bi, eventualno, pokušao da mi se osveti u okviru mašinerije samog esnafa Pamtitelja. Ako, međutim, poslušam Elegra, zauvek bi mi ostala mrlja na savesti, a i u slučaju ponovnog uspostavljanja vlasti Vladara ne bih se baš najbolje proveo.
<BR>&nbsp;&nbsp;&nbsp;&nbsp;&nbsp;Dok sam odmeravao mogućnosti, u sebi sam proklinjao nevernu suprugu Pamtitelja Elegra i njenog supruga, beskičmenjaka.
<BR>&nbsp;&nbsp;&nbsp;&nbsp;&nbsp;Stao sam da oklevam. Elegro je nastavio da me ubeđuje, zapretivši mi da će pred esnafom podići protiv mene optužbu zbog neovlašćenog pristupa u tajne arhive, kao i zbog nepravilnog uvodenja pod okrilje reda jednog prokazanog begunca. Zapretio mi je da će me zauvek odvojiti od informacionih rezervoara. Počeo je neodređeno da govori i o odmazdi.
<BR>&nbsp;&nbsp;&nbsp;&nbsp;&nbsp;Konačno sam mu kazao da ću poći osvajačima i da ću učiniti ono što traži od mene. U međuvremenu sam smislio jednu izdaju koja će, nadao sam se, prikriti izdaju na koju me je nagonio Elegro.
<BR>&nbsp;&nbsp;&nbsp;&nbsp;&nbsp;Praskozorje je bilo blizu kada sam izišao iz zdanja. Vazduh je bio blag i prijatan; dugački pramenovi magle gamizali su ulicama Perisa, oblivajući ih tanušnim svetlucanjem. Nijedan mesec nije se mogao videti. Osetio sam se nelagodno, idući pustim ulicama, iako sam stalno ponavljao u sebi da niko ne bi mario da nanese zlo jednom starom Pamtitelju; ali bio sam naoružan jedino malim bodežom, a plašio sam se bandita.
<BR>&nbsp;&nbsp;&nbsp;&nbsp;&nbsp;Put me je vodio jednom od pešačkih rampi. Malo sam se zaduvao dok sam išao uzbrdo, ali kada sam stigao na ravan nivo osećao sam se znatno sigurnije, zato što su se tu na pravilnim razmacima nalazile patrole, a bilo je i retkih noćnih prolaznika. Prošao sam pored jedne avetinjske prilike zabrađene u beli saten kroz koji su zurile neke vanzemaljske oči: jedan duh, jedan prikazni žitelj neke planete iz Bika, gde je reinkarnacija uvrežan običaj i gde niko ne ide u svom prvobitnom telu. Takođe sam promakao pokraj tri ženska bića sa jedne planete Labuda, koja su se doteturala do mene i pitala me da li sam video mužjake njihove vrste, budući da im je došlo vreme sjedinjavanja. Prošao sam i pored jednog para Mutanata, koji me je podozrivo osmotrio, a zatim zaključio da na meni nema ničeg vrednog što bi se moglo pokrasti i udaljio, dok su im se šaroliki podvaljci tresli, a blistava koža mestimično bleskala poput svetionika.
<BR>&nbsp;&nbsp;&nbsp;&nbsp;&nbsp;Konačno sam stigao do masivne, oktagonalne zgrade u kojoj je obitavao Prokurator Perisa.
<BR>&nbsp;&nbsp;&nbsp;&nbsp;&nbsp;Straža se baš nije najpomnije držala. Izgledalo je da su osvajači uvereni da mi nismo kadri ni za kakav protivnapad i sva je prilika da su bili u pravu; planeta koja se može osvojiti od sumraka do zore može se potpuno zanemariti kao leglo potonjeg pokreta otpora. Oko zgrade se uzdizao bledi sjaj zaštitnih skanera. U vazduhu se osećao miris ozona. Na velikom trgu preko puta Trgovci su već razmeštali svoje tezge za predstojeće jutro; video sam kako tamnopute Sluge istovaruju burad sa začinom i kako kolone uškopljenika prebacuju neke neobične, crne kobasice. Zakoračio sam kroz snop skanera i istog trena jedan osvajač iziđe mi u susret.
<BR>&nbsp;&nbsp;&nbsp;&nbsp;&nbsp;Objasnih mu da nosim hitne vesti za Manrulea Sedam i po kratkom postupku, uz začuđujuće malo posredovanje, bejah odveden pred Prokuratora.
<BR>&nbsp;&nbsp;&nbsp;&nbsp;&nbsp;Osvajač je namestio svoje odaje jednostavno, ali sa puno ukusa. U prostoriji gde sam ja bio uveden nalazili su se isključivo predmeti napravljeni na Zemlji: draperija afrečkih tkača, dve alabasterske posude iz drevnog Agupta, jedna mermerna statuica koja je mogla da potiče iz ranih dana Rouma, kao i jedna tamna vaza iz Talije sa buketom uvelog mrtvog cveća. Kada sam ušao, izgledao je zadubljen u kocke za slanje i primanje poruka; kako sam čuo, osvajači su pretežni deo svog posla obavljali noću, tako da se nisam iznenadio videvši ga kako radi. Trenutak kasnije, on podiže pogled prema meni i reče: "Šta je posredi, starče? Kakva je ta priča o beguncu Vladaru?"
<BR>&nbsp;&nbsp;&nbsp;&nbsp;&nbsp;"U pitanju je Princ od Rouma", rekoh. "Znam gde se nalazi."
<BR>&nbsp;&nbsp;&nbsp;&nbsp;&nbsp;Hladne oči najednom mu zaiskričiše zanimanjem. On prevuče rukom sa mnogo prstiju preko stola, na kome su stajali amblemi većeg broja naših esnafa, među kojima i Prevoznika, Pamtitelja, Branitelja i Klovnova. "Nastavi", reče mi on.
<BR>&nbsp;&nbsp;&nbsp;&nbsp;&nbsp;"Princ je u ovom gradu. Nalazi se na jednom posebnom mestu i nema načina da odande umakne."
<BR>&nbsp;&nbsp;&nbsp;&nbsp;&nbsp;"A ti si došao da mi otkriješ gde je to?"
<BR>&nbsp;&nbsp;&nbsp;&nbsp;&nbsp;"Ne", uzvratih. "Došao sam da otkupim njegovu slobodu."
<BR>&nbsp;&nbsp;&nbsp;&nbsp;&nbsp;Manrule Sedam najednom dobi zbunjen izraz lica. "Postoje trenuci kada me vi ljudi sasvim zbunite. Najpre kažeš da ste uhvatili tog obeglog Vladara, iz čega ja zaključim da hoćete da nam ga prodate, a ti onda izjaviš kako si došao da ga otkupiš. Šta je, zapravo, posredi? Da sve ovo možda nije neka šala?"
<BR>&nbsp;&nbsp;&nbsp;&nbsp;&nbsp;"Da li biste mi dopustili da vam objasnim?"
<BR>&nbsp;&nbsp;&nbsp;&nbsp;&nbsp;Zamišljeno je posmatrao u plohu od ogledala na svom radnom stolu, dok sam mu u sažetom obliku pričao o mom putovanju iz Rouma sa oslepelim Princom, o našem dolasku u Dvoranu Pamtitelja, o tome kako je Princ Enrik zavoleo Olmein, kao i o Elegrovoj bednoj, uskipeloj želji za osvetom. Jasno sam mu stavio do znanja da sam došao kod osvajača isključivo pod prinudom, odnosno da to uopšte nije bila moja ideja da izručim Princa u njihove ruke. Na kraju, rekoh još i ovo: "Znam da ste sve Vladare stavili izvan zakona. Ali ovaj je već platio visoku cenu za svoju slobodu. Molim vas da obavestite Pamtitelje da je Princ od Rouma pod amnestijom i da mu dozvolite da kao Hodočasnik krene na put u Jorslem. Na taj način će Elegro izgubiti moć nad njim."
<BR>&nbsp;&nbsp;&nbsp;&nbsp;&nbsp;"A šta nam ti nudiš", upita Manrule Sedam, "kao nadoknadu za amnestiju tvog Princa?"
<BR>&nbsp;&nbsp;&nbsp;&nbsp;&nbsp;"Vršio sam neka istraživanja u rezervoarima sećanja Pamtitelja."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Pronašao sam ono za čim vaši ljudi tragaju." Manrule Sedam me pažljivo odmeri pogledom:
<BR>&nbsp;&nbsp;&nbsp;&nbsp;&nbsp;"A otkud ti znaš za čim mi tragamo?"
<BR>&nbsp;&nbsp;&nbsp;&nbsp;&nbsp;"U jednom zabitom kutku Dvorane Pamtitelja", rekoh ja tihim glasom, "postoji snimak logora u kome su obitavali vaši kidnapovani preci dok su bili zarobljenici na Zemlji. Na njemu se veoma podrobno vide njihove patnje. To je neopozivo opravdanje za osvajanje Zemlje od strane sveta H362."
<BR>&nbsp;&nbsp;&nbsp;&nbsp;&nbsp;"Nemoguće! Ne postoji nijedan takav dokumenat!"
<BR>&nbsp;&nbsp;&nbsp;&nbsp;&nbsp;Na osnovu žestine kojom je osvajač reagovao, zaključio sam da sam ga pogodio u bolno mesto.
<BR>&nbsp;&nbsp;&nbsp;&nbsp;&nbsp;On nastavi: "Temeljito smo pretražili celu arhivu. Postoji samo jedan dokunent o životu u logoru, ali se na njemu ne vide naši ljudi. Na njemu je prikazana neka nehumanoidna rasa piramidalnog oblika, po svoj prilici sa jednog od svetova Sidra."
<BR>&nbsp;&nbsp;&nbsp;&nbsp;&nbsp;"Video sam ga", rekoh mu. "Postoje, međutim, i drugi. Proveo sam mnoge sate tragajući za njima, nagonjen jedino žudnjom da što više saznam o nepravdama iz naše prošlosti."
<BR>&nbsp;&nbsp;&nbsp;&nbsp;&nbsp;"Ali indeksi..."
<BR>&nbsp;&nbsp;&nbsp;&nbsp;&nbsp;"...su ponekad nepotpuni. Pronašao sam ključni snimak sasvim slučajno. Čak ni sami Pamtitelji ne znaju za njega. Izručiću vam ga... ako poštedite Princa od Rouma."
<BR>&nbsp;&nbsp;&nbsp;&nbsp;&nbsp;Prokurator ništa nije rekao nekoliko trenutaka. "Zbunjuješ me", promrmlja on konačno. "Ne mogu da razaberem da li si običan podlac ili čovek najviše vrline."
<BR>&nbsp;&nbsp;&nbsp;&nbsp;&nbsp;"Ja poznajem pravu odanost."
<BR>&nbsp;&nbsp;&nbsp;&nbsp;&nbsp;"Ali ipak odaješ tajne svog esnafa..."
<BR>&nbsp;&nbsp;&nbsp;&nbsp;&nbsp;"Ja još nisam Pamtitelj, već samo šegrt. Ranije sam bio Osmatrač. Ne bih voleo da nanesete zla Princu zbog hira jedne prevarene budale. Ali Princ je u njegovim rukama; sada ga jedino vi možete izbaviti, tako da mi ne preostaje ništa drugo nego da vam predam dokument."
<BR>&nbsp;&nbsp;&nbsp;&nbsp;&nbsp;"Koji su Pamtitelji brižljivo uklonili iz svih indeksa kako nam ne bi pao u ruke."
<BR>&nbsp;&nbsp;&nbsp;&nbsp;&nbsp;"Koji su Pamtitelji nebrižljivo zaturili i zaboravili."
<BR>&nbsp;&nbsp;&nbsp;&nbsp;&nbsp;"Sumnjam", reče Manrule Sedam. "Nije to nebrižljiv svet. Oni kriju taj snimak; a zar ti nećeš biti izdajnik matičnog sveta ako nam ga predaš? Zar tako nećeš postati saradnik omraženog neprijatelja?"
<BR>&nbsp;&nbsp;&nbsp;&nbsp;&nbsp;Ja slegoh ramenima. "Jedino me zanima da oslobodim Princa od Rouma. Druga sredstva i ciljevi me ne interesuju. Saznaćete gde se nalazi dokument ukoliko mu zajemčite amnestiju."
<BR>&nbsp;&nbsp;&nbsp;&nbsp;&nbsp;Na osvajačevom licu pojavi se grimasa koja se mogla protumačiti kao ekvivalent smeška. "Ne ide nam baš u račun da dopustimo članovima bivšeg esnafa Vladara da ostanu na slobodi. Tvoj položaj nije nimalo zavidan. Mogao bih na silu da iščupam iz tebe tajnu gde se nalazi dokument, a i da zadržim Princa."
<BR>&nbsp;&nbsp;&nbsp;&nbsp;&nbsp;"Mogli biste", složih se. "Računao sam s tim rizikom. Pretpostavljao sam samo da će ljude, koji su došli da osvete jedan drevni zločin, krasiti izvesno poštenje. Ja sam u vašoj moći i vi sad odista možete u svako doba da na silu izvučete iz mene tajnu koju krijem."
<BR>&nbsp;&nbsp;&nbsp;&nbsp;&nbsp;Kada sam završio, on se nasmeja na način koji je nedvosmisleno odavao dobro raspoloženje.
<BR>&nbsp;&nbsp;&nbsp;&nbsp;&nbsp;"Čekaj malo", reče kada je prestao da se smeje. Kazao je nekoliko reči na svom jeziku u jednu ćilibarnu komunikacionu napravu i nekoliko trenutaka kasnije jedan drugi pripadnik njegove vrste uđe u prostoriju. Prepoznao sam ga istog časa, iako više nije imao na sebi delove opreme za prerušavanje koje je nosio kada je putovao sa mnom kao Gormon, tabožnji Mutant. Uzvratio mi je svojim osobenim dvosmislelnim smeškom i rekao: "Pozdravljam te, Osmatraču."
<BR>&nbsp;&nbsp;&nbsp;&nbsp;&nbsp;"Pozdravljam i ja tebe, Gormone."
<BR>&nbsp;&nbsp;&nbsp;&nbsp;&nbsp;"Ja se sada zovem Viktorijus Trinaest."
<BR>&nbsp;&nbsp;&nbsp;&nbsp;&nbsp;"A moje novo ime je Tomis od Pamtitelja", rekoh.
<BR>&nbsp;&nbsp;&nbsp;&nbsp;&nbsp;"Otkud se vas dvojica tako dobro poznajete?" upita Manrule Sedam?
<BR>&nbsp;&nbsp;&nbsp;&nbsp;&nbsp;"Iz vremena osvajanja", reče Viktorijus Trinaest. "Dok sam vršio dužnost izviđača, sreo sam ovog čoveka u Taliji i putovao sa njim do Rouma. Bili smo, međutim, znatno pre saputnici, a ne prijatelji."
<BR>&nbsp;&nbsp;&nbsp;&nbsp;&nbsp;Ja zadrhtah. "Gde je Letač Avluela?"
<BR>&nbsp;&nbsp;&nbsp;&nbsp;&nbsp;"U Parsu, pretpostavljam", uzvrati on nehajno. "Kazala je da će se vratiti u Iind, odakle su njeni saplemenici."
<BR>&nbsp;&nbsp;&nbsp;&nbsp;&nbsp;"Znači da si je onda voleo samo kratko?"
<BR>&nbsp;&nbsp;&nbsp;&nbsp;&nbsp;"Bili smo pre drugovi nego ljubavnici", reče osvajač. "Za nas je ta veza bila samo prolazna."
<BR>&nbsp;&nbsp;&nbsp;&nbsp;&nbsp;"Možda za tebe", rekoh.
<BR>&nbsp;&nbsp;&nbsp;&nbsp;&nbsp;"Za nas."
<BR>&nbsp;&nbsp;&nbsp;&nbsp;&nbsp;"I zbog te prolazne veze ti si jednom čoveku iskopao oči?"
<BR>&nbsp;&nbsp;&nbsp;&nbsp;&nbsp;Stvorenje koje je pre bilo Gormon slegnu ramenima. "Učinio sam to da bih jednoj ponositoj osobi održao lekciju iz ponosa."
<BR>&nbsp;&nbsp;&nbsp;&nbsp;&nbsp;"U ono vreme si govorio da ćeš to učiniti iz ljubomore", podsetih ga. "Tvrdio si da ćeš delati iz ljubavi."
<BR>&nbsp;&nbsp;&nbsp;&nbsp;&nbsp;Kao da je najednom izgubio dalje interesovanje za mene, Viktorijus Trinaest okrenu se prema Manruleu Sedam i reče: "Zbog čega je ovaj čovek ovde? Zašto si me pozvao?"
<BR>&nbsp;&nbsp;&nbsp;&nbsp;&nbsp;"Princ od Rouma je u Perisu", reč Manrule Sedam.
<BR>&nbsp;&nbsp;&nbsp;&nbsp;&nbsp;Na licu Viktorijusa Trinaest iznenada se pojavi izraz iznenađenja.
<BR>&nbsp;&nbsp;&nbsp;&nbsp;&nbsp;Manrule Sedam nastavi: "On je zarobljenik Pamtitelja. Ovaj čovek nam nudi neobičnu pogodbu. Ti najbolje poznaješ Princa među nama; potreban mi je tvoj savet."
<BR>&nbsp;&nbsp;&nbsp;&nbsp;&nbsp;Prokurator poče ukratko da objašnjava situaciju. Bivši Gormon je pažljivo slušao, ne ovoreći pri tom ništa. Na kraju, Manrule Sedam reče: "Problem je, dakle, u sledećem: da li dati amnestiju prokazanom Vladaru?"
<BR>&nbsp;&nbsp;&nbsp;&nbsp;&nbsp;"On je slep", reče Viktorijus Trinaest. "Izgubio je svu moć. Pristalice su mu rasturene. Možda je u duhu još bodar i čio, ali više ne predstavlja nikakvu opasnost po nas. Predlažem da prihvatimo pogodbu."
<BR>&nbsp;&nbsp;&nbsp;&nbsp;&nbsp;"Postoje administrativni rizici ukoliko jednog Vladara poštedimo hapšenja", primeti Manrule Sedam. "Pa ipak, slažem se. Prihvatićemo pogodbu." On se zatim okrenu prema meni i reče mi: "Kaži nam gde se nalazi dokument koji želimo."
<BR>&nbsp;&nbsp;&nbsp;&nbsp;&nbsp;"Sredite najpre stvari oko oslobođenja Princa od Rouma", uzvratih mirno.
<BR>&nbsp;&nbsp;&nbsp;&nbsp;&nbsp;Oba osvajača se osmehnuše. "Pošteno", reče Manrule Sedam. "Ali pazi: kako ćemo biti sigurni da ćeš održati reč? S tobom se svašta može dogoditi tokom narednog sata dok budemo oslobađali Princa."
<BR>&nbsp;&nbsp;&nbsp;&nbsp;&nbsp;"Imam jedan predlog", umeša se Viktorijus Trinaest. "To neće biti toliko stvar međusobnog nepoverenja, koliko oslanjanja na vreme. Kako bi bilo, Tomase, da zabeležiš položaj dakumenta u kocku sa tempiranim mehanizmom na šest časova. Programiraćemo tako kocku da ona može da otkrije informaciju koja je u njoj zapretena samo ako joj to, tokom narednih šest sati, Princ od Rouma, i niko drugi, bude to naredio. Ukoliko ne budemo pronašli i oslobodili Princa u tom roku, kocka će sama sebe uništiti. Ako, pak, sve bude u redu sa Princom, kocka će nam otkriti informaciju, čak i ukoliko bi se... ah... nešto dogodilo sa tobom u međuvremenu."
<BR>&nbsp;&nbsp;&nbsp;&nbsp;&nbsp;"Predvideo si sve mogućnosti", rekoh.
<BR>&nbsp;&nbsp;&nbsp;&nbsp;&nbsp;"Jesmo li se složili?" upita Manrule Sedam.
<BR>&nbsp;&nbsp;&nbsp;&nbsp;&nbsp;"Složili smo se", rekoh.
<BR>&nbsp;&nbsp;&nbsp;&nbsp;&nbsp;Doneli su mi kocku i zajemčili mi neometanost dok sam na njenoj bisernoj površini ispisivao numeričku šifru dokumenta koji sam otkrio. Trenuci su prolazili; kocka se najzad posuvrati i informacija nestade u njenim sivim dubinama. Ja im je onda predah.
<BR>&nbsp;&nbsp;&nbsp;&nbsp;&nbsp;I tako sam izdao svoje zemaljsko nasleđe i učinio uslugu našim osvajačima iz odanosti prema jednom slepom Princu ženskarošu.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
