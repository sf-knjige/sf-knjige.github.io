<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. DUKKHA
<P>&nbsp;&nbsp;&nbsp;&nbsp;&nbsp;Kovenant se ponovo okrete južnom pogledu iz Veselkamena. Morao je da razmisli o mnogim stvarima, a nije bilo jednostavnog načina da ih sve obuhvati. Ali činilo se da mu se čula već utapaju u sklad sa Domajom. Mogao je da oseti mirise letine na poljima istočno od sebe - bila su gotovo spremna za žetvu - i da vidi unutrašnju zrelost udaljenog drveća. Otkrivao je jesen u načinu na koji mu je sunce milovalo lice. Takvi osećaji naglašavali su uzbuđenje u njegovim venama, ali su mu ometali napore da se jasno uhvati u koštac sa prilikama. Ni od jednog gubavca, pomisli on bolno, ni od jednog gubavca ne bi trebalo tražiti da živi u tako zdravom svetu.
<BR>&nbsp;&nbsp;&nbsp;&nbsp;&nbsp;Pa ipak, nije ga mogao poreći; bio je dirnut Mhoramovim obaveštenjem o poglavarskim nedoumicama. Bio je dirnut Domajom i ljudima koji su joj služili - iako je zbog njih izgledao tako sitno u sopstvenim očima. On gorko napusti balkon i pređe pogledom poslužavnik sa hranom postavljen za njega na kamenom stolu u središtu dnevne odaje. Supa i gulaš još su se pušili i podsećali ga na to koliko je gladan.
<BR>&nbsp;&nbsp;&nbsp;&nbsp;&nbsp;Ne. Nije mogao dozvoliti sebi da pravi nove ustupke. Glad je bila poput zdravlja živaca - opsena, varka, san. Ne može...
<BR>&nbsp;&nbsp;&nbsp;&nbsp;&nbsp;Kucanje na vratima prekide ga. Na trenutak, nepomično je stajao, neodlučan. Nije želeo da razgovara ni sa kim dok ne bude imao još vremena da razmisli. Ali istovremeno nije želeo ni da bude sm. Pretnja ludila uvek je bila najgora kada je sm.
<BR>&nbsp;&nbsp;&nbsp;&nbsp;&nbsp;Produži dalje, ne osvrći se, promrmlja gorko sebi, kao jeka ponavljajući formulu koja ga je u najboljem slučaju služila sa polovičnim uspehom.
<BR>&nbsp;&nbsp;&nbsp;&nbsp;&nbsp;Pošao je da otvori vrata.
<BR>&nbsp;&nbsp;&nbsp;&nbsp;&nbsp;Na prilaznom hodniku stajao je Hail Troj.
<BR>&nbsp;&nbsp;&nbsp;&nbsp;&nbsp;Bio je odeven kao što ga je Kovenant video ranije, sa sunčanim naočarima čvrsto na mestu; i ponovo je osmejak na njegovom licu delovao neodređeno tajanstveno i izvinjavajuće. Oštri bol bojazni udruži se sa golicanjem Kovenantove krvi. Pokušavao je da ne razmišlja o tom čoveku.
<BR>&nbsp;&nbsp;&nbsp;&nbsp;&nbsp;"Dođi", reče Troj. Ton mu je bio pun naredbe. "Poglavari rade nešto što bi trebalo da vidiš."
<BR>&nbsp;&nbsp;&nbsp;&nbsp;&nbsp;Kovenant sleže ramenima da bi prikrio drhtaj sopstvenih ramena. Troj mu je bio neprijatelj - Kovenant je to mogao da oseti. Ali doneu je odluku kada je otvorio vrata. On prkosnim koracima iziđe u hodnik.
<BR>&nbsp;&nbsp;&nbsp;&nbsp;&nbsp;U hodniku je zatekao Banora kako čuva stražu kraj njegovih vrata.
<BR>&nbsp;&nbsp;&nbsp;&nbsp;&nbsp;Hail Troj pođe hitrim, samouverenim koracima, ali Kovenant se okrete krvnom gardisti. Banor mu srete pogled i klimnu; na trenutak gledali su jedan drugoga u oči. Banorovo pljosnato, smeđe, nečitljivo lice nije se promenilo ni za trunčicu, nije ostarilo ni dan, bar koliko je Kovenant mogao da vidi. Dok je stajao opušten i spreman, krvni gardista zračio je fizičkom čvrstinom, opipljivom sposobnošću, koja je vređala ili ponižavala Kovenanta; pa ipak, Kovenant je osećao nešto izuzetno i tužno u Banorovoj bezvremenoj neprobojnosti.
<BR>&nbsp;&nbsp;&nbsp;&nbsp;&nbsp;Za krvne gardiste govorilo se da su stari dve hiljade godina. Bili su usađeni u nepromenljivost direktnim i zahtevnim Zavetom službe poglavarima, dok su svi ljudi koje su ikada znali - uključujući i dugoveke džinove i vrhovnog poglavar Kevina, koji ih je naveo na zavet - padali i pretvarali se u prah.
<BR>&nbsp;&nbsp;&nbsp;&nbsp;&nbsp;Zagledan sada u Banora, sa njegovim tuđinskim crtama, golim stopalima i kratkom, smeđom tunikom, Kovenant oseti kako ga prožima nagli, intuitivni osećaj, kao da se prethodni nesvesni opažaj kristalisao. Koliko puta mu je Banor spasao život? Na trenutak, nije se mogao prisetiti. Osetio je neočekivanu sigurnost da bi mu krvni gardista mogao reći ono što mu je neophodno da zna, da je iz izuzetnosti perspektive duge dve hiljade godina, nepredviđenim moćima zaveta lišen doma, sna i smrti, svih koje je ikada voleo, izvukao znanje koje je Kovenantu bilo neophodno.
<BR>&nbsp;&nbsp;&nbsp;&nbsp;&nbsp;"Banore..." poče on.
<BR>&nbsp;&nbsp;&nbsp;&nbsp;&nbsp;"Prapoglavaru." Glas krvnog gardiste bio je bezosećajan poput vremena.
<BR>&nbsp;&nbsp;&nbsp;&nbsp;&nbsp;Ali Kovenant nije znao kako da pita; nije mogao da uobliči muku u reči koje ne bi zvučale poput napada na nemoguću vernost krvnog gardiste. Umesto toga, promrmljao je: "Znači, vratili smo se na ovo."
<BR>&nbsp;&nbsp;&nbsp;&nbsp;&nbsp;"Vrhovna poglavarka odabrala me je da se staram o tebi."
<BR>&nbsp;&nbsp;&nbsp;&nbsp;&nbsp;"Dođi", pozva Hail Troj odsečno. "Ovo treba da vidiš."
<BR>&nbsp;&nbsp;&nbsp;&nbsp;&nbsp;Kovenant još trenutak nije obraćao pažnju na njega. On reče Banoru: "Nadam se - nadam se da će bolje delovati nego prošli put." Onda se okrenuo i pošao za Trojem. Znao je da je Banor krenuo za njim, iako su krvni gardisti koračali bez šuma.
<BR>&nbsp;&nbsp;&nbsp;&nbsp;&nbsp;Hail Troj je nestrpljivo vodio Kovenanta prema unutrašnjosti kroz nivoe Konaka. Žustro su prolazili kroz zasvođene dvorane, povezujuće hodnike i niz stepenice dok nisu stigli do mesta koje je Kovenant poznavao: dugačkog, kružnog prolaza oko Svetog opklona, gde su stanovnici Veselkamena vršili obrede.
<BR>&nbsp;&nbsp;&nbsp;&nbsp;&nbsp;Sledio je Troja unutra kroz jedna od mnogih dveri do balkona koji je visio u divovskoj pećini. Šupljina je bila valjkastog oblika, sa sedam balkona uklesanih u zidove, ravnim podom sa pozornicom na jednoj strani i tavanicom u obliku kupole, previše visoko iznad balkona da bi se jasno videla. Opklon je bio polumračan; jedino osvetljenje poticalo je od četiri velike baklje lilianrila postavljene oko pozornice. Banor zatvori dveri i odseče svetlost prilaznog hodnika; u tmini, Kovenant se uhvati za ogradu radi bezbednosti pred dubinom šupljine. Bio je nekoliko stotina stopa iznad pozornice.
<BR>&nbsp;&nbsp;&nbsp;&nbsp;&nbsp;Balkoni su bili gotovo prazni. Bilo je jasno da ceremonija koja je trebalo da se odigra, kakva god bila, nije namenjena čitavom stanovništvu Veselkamena.
<BR>&nbsp;&nbsp;&nbsp;&nbsp;&nbsp;Devet poglavara već se nalazilo na pozornici. Stajali su u krugu, okrenuti jedni prema drugima, a leđima prema bakljama; lica su im bila u senci i Kovenant nije mogao da im razazna crte.
<BR>&nbsp;&nbsp;&nbsp;&nbsp;&nbsp;"Ovo je tvoje delo", reče Troj napetim šapatom. "Pokušali su sve ostalo. Ti si ih sramom naterao na ovo."
<BR>&nbsp;&nbsp;&nbsp;&nbsp;&nbsp;Dvojica krvnih gardista sa nekom prilikom među sobom pođoše prema pozornici. Kovenant se lecnu kada prepozna povređenog Putnima. Dukkha se slabašno otimao, ali nije mogao sprečiti krvne gardiste da ga postave unutar kruga poglavara.
<BR>&nbsp;&nbsp;&nbsp;&nbsp;&nbsp;"Nameravaju da oprobaju da raskinu zahvat Kamena Zlozemlja", produži Troj. "Ovo je opasno. Ukoliko ne uspeju, mogao bi se proširiti na nekoga od njih. Biće previše iscrpljeni da se suprotstave."
<BR>&nbsp;&nbsp;&nbsp;&nbsp;&nbsp;Stegavši ogradu obema rukama, Kovenant je posmatrao prizor pod sobom. Dvojica krvnih gardista ostaviše dukkhu da drhturi u krugu i povukoše se do zida opklona. Jedan dugi trenutak poglavari su stajali u nemoj usredsređenosti, pripremajući se. Onda su digli glave, postavili žezla čvrsto pred sebe na kamen i počeli da pevaju. Himna im je odjekivala u opklonu kao da sama zasvođena tmina odgovara. Delovali su sitno u prostranoj dvorani, ali pesma im se ponosito držala, ispunjavala vazduh dostojanstvom i svrhovitošću.
<BR>&nbsp;&nbsp;&nbsp;&nbsp;&nbsp;Kada su odjeci zamrli, Troj prošapta Kovenantu u uho: "Ukoliko nešto bude pošlo kako ne valja, ti ćeš platiti za to."
<BR>&nbsp;&nbsp;&nbsp;&nbsp;&nbsp;Znam, reče Kovenant poput proroka. Moraću da platim za sve.
<BR>&nbsp;&nbsp;&nbsp;&nbsp;&nbsp;Kada tišina najzad ponovo ispuni opklon, vrhovna poglavarka Elena reče jasnim glasom: Dharnmakshetra Putnime, ukoliko nas možeš čuti kroz zlo koje ti je učinjeno, počuj. Pokušavamo da odagnamo od tebe silu Kamena Zlozemlja. Molim te, pomozi nam. Dukkha, počuj! Priseti se zdravlja i nade i pruži otpor ovom zlu!"
<BR>&nbsp;&nbsp;&nbsp;&nbsp;&nbsp;Poglavari zajedno digoše žezla.
<BR>&nbsp;&nbsp;&nbsp;&nbsp;&nbsp;Trojevi prsti posegoše iz tame i dohvatiše Kovenantovu ruku iznad lakta.
<BR>&nbsp;&nbsp;&nbsp;&nbsp;&nbsp;Vičući u jedan glas: "Melenkurion abatha!" poglavari udariše žezlima o kamen. Metal zazvoni kroz Sveti opklon poput sudara štitova i plavi poglavarski oganj briznu sa dignutog kraja svakog žezla. Usijani plamenovi vrelo su buktali, sjajem nadjačavali svetlost baklji. Ali Žezlo zakona sve ih je pomračivalo svojim sjajem, plamtelo je poput jezička munje. A oganj žezla stvarao je niski zvuk poput hujanja udaljenih olujnih vetrova.
<BR>&nbsp;&nbsp;&nbsp;&nbsp;&nbsp;Jedno od manjih žezla lagano se povi prema dukkhinoj glavi. Spuštalo se, a zatim se zaustavi sa plamenom prilično iznad glave Putnima, kao da je u toj tački vatra naišla na otpor. Kada poglavar-nosilac pritisnu naniže, vazduh između dukkhine lobanje i žezla upali se; čitav prostor je plamteo. Ali vatra je tamo bila zelena poput hladnog smaragda i proždirala je plavi oganj poglavara.
<BR>&nbsp;&nbsp;&nbsp;&nbsp;&nbsp;Trojevi prsti ukopaše se poput kandži u meso Kovenantove ruke. Ali Kovenant jedva da ih je osećao.
<BR>&nbsp;&nbsp;&nbsp;&nbsp;&nbsp;Da bi presreli zeleni plamen, poglavari započeše čvrsti antifonalni napev, koristeći reči koje Kovenant nije razumeo. Glasovi su im udarali o zeleno, a žustri vetar njihove moći rastao je. Pa ipak, kroz njega se moglo čuti blebetanje glasa dukkhe Putnima.
<BR>&nbsp;&nbsp;&nbsp;&nbsp;&nbsp;Jedan po jedan, poglavari su dodavali oganj borbi nad dukkhinom glavom, sve dok samo Žezlo zakona nije ostalo neuključeno. Kako je nova moć dirala zeleno, zvuk gladi i kršenja kostiju uvišestručavao se u vazduhu, a zlokobna smaragdna vatra blistala je sve moćnija, širila se poput pakla surovog leda da bi se uhvatila u koštac sa snagom poglavara.
<BR>&nbsp;&nbsp;&nbsp;&nbsp;&nbsp;Baklje lilianrila naglo utrnuše, kao da ih je pogasio moćni vetar.
<BR>&nbsp;&nbsp;&nbsp;&nbsp;&nbsp;Trojevi prsti se stegoše.
<BR>&nbsp;&nbsp;&nbsp;&nbsp;&nbsp;Onda se glas vrhovne poglavarke Elene diže nad pesmom poglavara. "Melenkurion abatha! Duroc minas mil khabaal!" Ona širokim zamahom ubaci Žezlo zakona u boj.
<BR>&nbsp;&nbsp;&nbsp;&nbsp;&nbsp;Na trenutak silina njenog napada saže suprotstavljene vatre u jedinstvenu celinu. Plavo i zeleno postaše jedno i stadoše da besne nad krugom poglavara, mahnitajući i urlajući poput požara. Ali sledećeg trenutka dukkha vrisnu kao da mu se duša rastrže nadvoje. Siloviti oganj briznu poput olujnog oblaka.
<BR>&nbsp;&nbsp;&nbsp;&nbsp;&nbsp;Detonacija pogasi sve vatre u opklonu. Odjednom se tmina potpuna poput groba zatvori nad poglavarima.
<BR>&nbsp;&nbsp;&nbsp;&nbsp;&nbsp;Onda se dve male baklje pojaviše u rukama krvnih gardista. Slabašno svetlo pokazivalo je dukkhu kako leži na kamenu pokraj dva oborena poglavara. Ostali su stajali na svom mestu, oslonjeni o žezla kao da ih je ošamutila njihova upotreba.
<BR>&nbsp;&nbsp;&nbsp;&nbsp;&nbsp;Kada je ugledao pale poglavare, Troj uvuče dah koji mu silovito siknu kroz zube. Činilo se da mu prsti pokušavaju da ogole Kovenantovu kost. Ali Kovenant je trpeo bol, gledao poglavare.
<BR>&nbsp;&nbsp;&nbsp;&nbsp;&nbsp;Krvni gardisti hitro popališe četiri baklje oko pozornice. Na dodir tople svetlosti jedan poglavar - Kovenant prepozna Mhorama - strese ošamućenost i kleknu pokraj oborenih sadruga. Na trenutak ih je pregledao rukama, koristeći osećaj dodira da utvrdi kakva im je povreda nanesena; onda se okrenu i naže nad dukkhom. Oko njega treperila je tišina prigušenog straha.
<BR>&nbsp;&nbsp;&nbsp;&nbsp;&nbsp;Najzad se uspeo na noge i oslonio na žezlo. Govorio je tihim glasom, ali reči su mu se prenosile kroz čitav opklon. "Poglavari Trevor i Amatin su dobro. Samo su izgubili svest." Onda je pognuo glavu. "Putnim dukkha je mrtav. Neka mu duša najzad nađe mir."
<BR>&nbsp;&nbsp;&nbsp;&nbsp;&nbsp;"I oprosti nam", odvrati vrhovna poglavarka Elena, "jer nismo uspeli."
<BR>&nbsp;&nbsp;&nbsp;&nbsp;&nbsp;Dišući u dubokom olakšanju, Troj pusti Kovenanta. Kovenant iznenada oseti udare bola u nadlaktici. To tištanje podseti ga da ga i šake bole. Jačina stiska na ogradi izazvala je grčeve u njima sve dok nije počeo da oseća kao da su osakaćene. Bol je bio oštar, ali ga je on pozdravio. Video je smrt u slomljenim udovima Putnima. Modrice na ruci, bolna ukočenost dlanova bili su dokaz života.
<BR>&nbsp;&nbsp;&nbsp;&nbsp;&nbsp;On turobno reče: "Ubili su ga."
<BR>&nbsp;&nbsp;&nbsp;&nbsp;&nbsp;"A šta si ti želeo da urade?" odvrati Troj sa spremnim gađenjem. "Da ga drže u zarobljeništvu, živog i na mukama? Da ga puste i odreknu se odgovornosti? Da ga hladnokrvno ubiju?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Onda je ovo tvoj jedini izbor. Bila je to jedina stvar koju su još mogli pokušati."
<BR>&nbsp;&nbsp;&nbsp;&nbsp;&nbsp;"Ne. Ne shvataš." Kovenant pokuša da nađe reči za objašnjenje, ali nije mogao da nastaviti. "Ne shvataš šta im Kletnik radi." On povuče zgrčene prste sa ograde i napusti Opklon.
<BR>&nbsp;&nbsp;&nbsp;&nbsp;&nbsp;Kada je stigao do odaja, i dalje je bio uzdrman. Nije mu palo na pamet da zatvori vrata za sobom, a vrhovnik uđe krupnim koracima u prebivalište za njim, ne zamarajući se traženjem dopuštenja. Ali Kovenant nije obraćao pažnju na posetioca. Prišao je pravo poslužavniku sa hranom, digao bočicu postavljenu pored činija koje su se još pušile i snažno potegao, kao da pokušava da zagasi toplinu sopstvene krvi. Kladenica u boci imala je lak, svež, pivu nalik ukus; zapljusnula mu je utrobu, očistila prašinu sa unutarnjih prolaza. Iskapio je bocu, a zatim je na trenutak nepomično stajao sklopljenih očiju i iskušavao osećaj pražnjenja. Kada mu prozračna svetlost olakša deo stezanja u grudima, on sede za sto i poče da jede.
<BR>&nbsp;&nbsp;&nbsp;&nbsp;&nbsp;"To može da sačeka", reče Troj osorno. "Moram da govorim s tobom."
<BR>&nbsp;&nbsp;&nbsp;&nbsp;&nbsp;"Onda govori", reče Kovenant kroz usta puna gulaša. U inat upornoj nestrpljivosti posetioca, on nastavi da jede. Jeo je žurno, ostvarivao svoju odluku pre nego što ga sumnja natera da zažali.
<BR>&nbsp;&nbsp;&nbsp;&nbsp;&nbsp;Troj je na trenutak kruto odmeravao sobu koracima, a zatim sede nasuprot Kovenantu. Seo je onako kako je i stajao - sa krutom uspravnošću. Svetlucave, neprobojne, crne naočari naglašavale su mu zategnutost mišića obraza i čela. On pažljivo reče: "Ti si baš rešio da otežaš ovo, je li? Rešio si da svima otežavaš posao."
<BR>&nbsp;&nbsp;&nbsp;&nbsp;&nbsp;Kovenant sleže ramenima. Dok se kladenica širila u njemu, on poče da se oporavlja od onoga što je video u Svetom opklonu. Istovremeno se priseti svog nepoverenja prema Hailu Troju. Jeo je uz sve veću opreznost, gledao vrhovnika ispod obrva.
<BR>&nbsp;&nbsp;&nbsp;&nbsp;&nbsp;"Dakle, ja pokušavam da shvatim", reče Troj suspregnutim tonom. "Bog zna da imam za to veće izglede nego iko na ovom mestu."
<BR>&nbsp;&nbsp;&nbsp;&nbsp;&nbsp;Kovenant spusti drvenu viljušku i zagleda se ravno u Troja.
<BR>&nbsp;&nbsp;&nbsp;&nbsp;&nbsp;"Ista stvar desila nam se obojici." Na očiglednu nevericu na Kovenantovom licu, on odvrati: "Oh, sve je savršeno jasno. Burma od belog zlata. Čizme, farmerke i majica. Pričao si sa ženom preko telefona. A izvesno vreme pre toga - jesam li to dobro razumeo? - na tebe su naletela nekakva kola."
<BR>&nbsp;&nbsp;&nbsp;&nbsp;&nbsp;"Policijska kola", promrmlja Kovenant, zagledan u vrhovnika.
<BR>&nbsp;&nbsp;&nbsp;&nbsp;&nbsp;"Vidiš? Prepoznajem svaku pojedinost. A i ti bi mogao isto sa mojom pričom. Oboje stižemo sa istog mesta, istog sveta, Kovenante. Stvarnog sveta."
<BR>&nbsp;&nbsp;&nbsp;&nbsp;&nbsp;Ne, jeknu Kovenant hrapavo. Ništa od ovoga se ne dešava.
<BR>&nbsp;&nbsp;&nbsp;&nbsp;&nbsp;"Čak sam i čuo za tebe", produži Troj, kao da će taj dokaz biti neoboriv. "Čitao sam - čitali su mi tvoju knjigu. Ostavila je na mene jak utisak."
<BR>&nbsp;&nbsp;&nbsp;&nbsp;&nbsp;Kovenant frknu. Ali bio je uznemiren. Prekasno je spalio tu knjigu; neprestano ga je progonila.
<BR>&nbsp;&nbsp;&nbsp;&nbsp;&nbsp;"Ne, stani. Ta tvoja prokleta knjiga bila je bestseler. Pročitale su je stotine hiljada ljudi. Po njoj je snimljen film. To što ja znam za nju ne znači da sam deo tvoje mašte. U stvari, moje prisustvo ovde dokaz je da nisi poludeo. Dva nezavisna uma doživljavaju isti fenomen."
<BR>&nbsp;&nbsp;&nbsp;&nbsp;&nbsp;Rekao je to sa samouverenom ubeđenošću, ali Kovenant se nije dao pomesti. "Dokaz?" promrmlja on. "Baš bi me zabavljalo da čujem šta još smatraš dokazom."
<BR>&nbsp;&nbsp;&nbsp;&nbsp;&nbsp;"Hoćeš li da čuješ kako sam dospeo ovamo?"
<BR>&nbsp;&nbsp;&nbsp;&nbsp;&nbsp;"Ne!" Kovenant naglo postade silovit. "Hoću da čujem zašto ne želiš da se vratiš."
<BR>&nbsp;&nbsp;&nbsp;&nbsp;&nbsp;Na trenutak, Troj je sedeo mirno, okrenuvši ka Kovenantu sunčane naočari. Onda skoči na noge i ponovo poče da odmerava sobu koracima. Okrenu se oštro na peti kada je stigao na kraj sobe i reče: "Dva razloga. Najpre, dopada mi se ovde. Koristan sam za nešto za šta vredi biti koristan. Ulozi u ovom ratu su jedini u mom životu za koje se vredi boriti. Život Domaje je divan. Zaslužuje da opstane. Bar jednom mogu da učinim nešto dobro. Umesto da traćim vreme na četne rasporede, udarne potencijale prve i druge klase, stanja pripravnosti, parametre demoralizacije, nuklearno izazivanje pogubnih genetičkih posledica", gorko je recitovao, "mogu da pomognem u odbrani protiv pravog zla. Svet sa koga dolazimo - 'pravi' svet - nije imao tako jasne boje, nije imao plavo, crno, zeleno i crveno, 'abonosno žučno krvavo smaragdno'. Sivo je boja 'stvarnosti'.
<BR>&nbsp;&nbsp;&nbsp;&nbsp;&nbsp;Zapravo..." ponovo se svalio u stolicu, a glas mu je više poprimio prizvuk normalnog razgovora, "...dok nisam stigao ovde nisam ni znao šta je to sivo. To je drugi razlog."
<BR>&nbsp;&nbsp;&nbsp;&nbsp;&nbsp;Digao je obe ruke i skinuo sunčane naočari.
<BR>&nbsp;&nbsp;&nbsp;&nbsp;&nbsp;"Slep sam."
<BR>&nbsp;&nbsp;&nbsp;&nbsp;&nbsp;Očne duplje bile su mu prazne, bez jabučica, nije bilo čak ni kapaka i trepavica. Prazna koža rasla je u rupama gde je trebalo da mu se nalaze oči.
<BR>&nbsp;&nbsp;&nbsp;&nbsp;&nbsp;"Takav sam rođen", nastavi vrhovnik, kao da je mogao da vidi Kovenantovu zapanjenost. "Genetska nakaza. Ali moji roditelji smatrali su da treba da me održe u životu i do vremena kada su pomrli naučio sam različite načine da dejstvujem sam za sebe. Išao sam u posebne škole, dobijao posebnu pomoć. Bilo je potrebno dodatnih nekoliko godina, jer većinu stvari morali su da mi čitaju drugi, ali konačno sam se probio kroz srednju školu i koledž. Posle čega se moja jedino pravo obrazovanje sastojalo u praćenju prostornih odnosa u mojoj glavi. Na primer, mogao sam da igram šah bez table. A ako bi mi neko opisao nekakvu sobu, mogao sam da prođem kroz nju a da ne naletim ni na šta. U tome sam bio dobar pre svega zato što sam na taj način preživljavao.
<BR>&nbsp;&nbsp;&nbsp;&nbsp;&nbsp;I tako sam najzad dobio posao u stručnom timu pri ministarstvu odbrane. Želeli su ljude koji razumeju situaciju, a da ne mogu da je vide - ljude koji mogu da koriste jezik da bi se pozabavili fizičkim činjenicama. Bio sam stručnjak za ratne igre, hipotetičke situacije na kompjuteru, tu vrstu stvari. Bila mi je potrebna samo tačna verbalna informacija o topografiji, jačini trupa, opremi i rasporedu, mogućnostima snabdevanja - a onda prepustite igru meni. Uvek sam pobeđivao. A na šta se sve svodilo? Ni na šta. Bio sam nakaza grupe i to je sve.
<BR>&nbsp;&nbsp;&nbsp;&nbsp;&nbsp;Pazio sam se što sam bolje mogao. Ali što se tiče mesta na kom sam živeo, bio sam poprilično na milosti onoga što sam uopšte mogao da dobijem. I tako sam živeo u apartmanu na devetom spratu, a jedne noći čitava zgrada je izgorela. To jest, pretpostavljam da je izgorela. Vatrogasci još nisu stigli kada je požar zahvatio moj apartman. Ništa nisam mogao da učinim. Vatra me je priterala uza zid i najzad sam izišao kroz prozor. Visio sam na prozorskom okviru dok mi je vrelina gorela prste. Bio sam rešen da ne pustim jer sam imao vrlo jasnu predstavu o tome koliko je devet spratova visoko iznad tla. Nije bilo bitno. Posle izvesnog vremena, prsti više nisu mogli da izdrže.
<BR>&nbsp;&nbsp;&nbsp;&nbsp;&nbsp;Sledeća stvar koje sam postao svestan bila je da ležim na nečemu što je delovalo kao trava. Duvao je svež povetarac - ali u njemu je bilo dovoljno topline da pomislim da mora da je dan. Jedina stvar koja je delovala pogrešno bila je zadah izgorelog mesa. Pretpostavljao sam da sam to ja. Onda sam čuo glasove - bili su puni hitnje, ljudi su žurili da spreče nešto. Našli su mene.
<BR>&nbsp;&nbsp;&nbsp;&nbsp;&nbsp;Kasnije sam saznao šta se desilo. Mladi student iz Znanstvigora dobio je nadahnuće u vezi sa delom drugog Kruga na kome je radio. Sve to desilo se pre oko pet godina. Mislio je da je pronašao način da pomogne Domaji - zapravo, kako da prizove tebe. Želeo je da pokuša, ali znanstvozornici su mu zabranili. Previše opasno. Počeli su da proučavaju njegovu ideju i poslali su glasnika u Veselkamen za poglavara koji će im pomoći da odluče kako da provere njegovu teoriju.
<BR>&nbsp;&nbsp;&nbsp;&nbsp;&nbsp;Elem, on nije hteo da čeka. Napustio je Znanstvigor i uspeo se nekoliko milja uz zapadne bregove, Trotgarda sve dok nije smatrao da je dovoljno daleko da bi radio na miru. Zatim je započeo obred. Znanstvozornici su nekako osetili silu koju je koristio i pošli su za njim. Ali zakasnili su. Uspeo je - na određeni način. Kada je završio, ležao sam tamo na travi, a on - spalio se i poginuo. Neki znanstvozornici misle da je uhvatio vatru koja je trebalo da ubije mene. Kao što su rekli, bilo je previše opasno.
<BR>&nbsp;&nbsp;&nbsp;&nbsp;&nbsp;Znanstvozornici su me primili, pazili me, stavili mi glinu vidarku na ruke - čak i na očne duplje. Nedugo potom, počeo sam da imam vizije. Boje i oblici stali su da me saleću iz - iz onoga na šta sam se već navikao. Taj obli, belonarandžasti krug počeo je svakog dana da prolazi iznad mene - ali nisam znao šta je to. Nisam čak znao ni da je 'obao'. Ali vizije su bile sve jače. Konačno, Elena - bila je poglavar koji je stigao iz Veselkamena, samo što tada nije bila vrhovna poglavarka - rekla mi je da to ja učim da vidim svojim umom - kao da je mozak počeo da mi vidi kroz čelo. Nisam joj verovao, ali mi je pokazala. Prikazala mi je kako se moj osećaj za odnose u prostoru poklapa sa onim što 'vidim' i kako mi se osećaj dodira slaže sa oblicima oko mene."
<BR>&nbsp;&nbsp;&nbsp;&nbsp;&nbsp;Zastao je na trenutak, prisećajući se. Onda je rekao snažno: "Reći ću ti - nikada ne razmišljam o povratku. Kako i mogu? Ovde sam i mogu da vidim. Domaja mi je dala dar koji ne mogu otplatiti ni za tuce života. Dugujem previše - prvi put kada sam stao iznad Veselkamena i pogledao preko doline u kojoj se spajaju reke Ril i Luralin - prvi put u životu kada sam gledao - prvi put, Kovenante, kada sam uopšte shvatio da takvi prizori postoje - zakleo sam se da ću dobiti rat za Domaju. Bez projektila i bombi, postoje i drugi načini za borbu. Bilo mi je potrebno izvesno vreme da ubedim poglavare - onoliko koliko je trebalo da nadmašim najbolje taktičare ratovnije. Onda su me proglasili za vrhovnika. Sada sam otprilike spreman. Težak strateški problem - predaleko smo od najbolje odbrambene linije, Domajinog Sunovrata. A nemam ni vesti od izviđača. Ne znam kojim putem Kletnik pokušava da nas napadne. Ali mogu ga pobediti u poštenoj borbi. Jedva čekam da se to desi.
<BR>&nbsp;&nbsp;&nbsp;&nbsp;&nbsp;Da se vratim? Ne. Nikada."
<BR>&nbsp;&nbsp;&nbsp;&nbsp;&nbsp;Hail Troj govorio je ravnim glasom, kao da ne želi da izloži osećanja pred slušaocem. Ali Kovenant je mogao da čuje prizvuk oduševljenja u rečima - titranje strasti previše nepokorno da bi bilo skriveno.
<BR>&nbsp;&nbsp;&nbsp;&nbsp;&nbsp;Sada se Troj napeto naže prema Kovenantu, a uvek spremno gnušanje vrati mu se u glas. "U stvari, uopšte te ne shvatam. Znaš li ti da se čitavo ovo mesto..." on pokaza Veselkamen odsečnim pokretom, "...obrće oko tebe? Belo zlato. Divlja magija koja uništava mir. Nevernik koji je pronašao drugi Krug i dobavio Žezlo zakona - protiv svoje volje, kako čujem. Znanstvigor i poglavari četrdeset godina su radili da te dobiju nazad. Nemoj me pogrešno shvatiti - učinili su sve što je ljudski moguće da pronađu i druge načine za odbranu Domaje. Izgradili su ratovniju, raspamećivali se od rada nad Znanstvom, rizikovali vratove na stvarima kao što je Mhoramovo putovanje do Kletnikovog Tabora. A imaju obzira. Uporni su na prihvatanju tvog dvostrukog položaja. Uporni su u tome da ne očekuju da ih spaseš. Samo žele da omoguće divljoj magiji da pomogne Domaji, tako da ne bi mogli da zamere sebi zbog toga što su zanemarili moguću nadu. Ali, kažem ti - ne veruju da postoji ikakva nada osim tebe.
<BR>&nbsp;&nbsp;&nbsp;&nbsp;&nbsp;Ti poznaješ poglavara Mhorama. Trebalo bi da imaš neku predstavu o tome koliko je to čvrst čovek. Ima taj neku žilu u sebi koja do sada nije ni dotaknuta. Slušaj me. On vrišti u snu. Snovi su mu toliko gadni. Čuo sam ga jednom. On... pitao sam ga sledećeg jutra šta ga je opselo. Onim svojim tihim, prijatnim glasom rekao mi je da će Domaja umreti ako je ti ne spaseš.
<BR>&nbsp;&nbsp;&nbsp;&nbsp;&nbsp;E pa, ja ne verujem u to - sa Mhoramom ili bez Mhorama. Ali on nije jedini. Vrhovna poglavarka Elena dok pije, jede i spava zna samo za Nevernika. Divlja magija i belo zlato, Kovenant Prstenoša. Ponekad pomišljam da je opsednuta. Ona..."
<BR>&nbsp;&nbsp;&nbsp;&nbsp;&nbsp;Ali Kovenant više nije mogao da ćuti. Nije mogao podneti da bude odgovoran za toliku posvećenost. On se hrapavo umeša: "Zašto?"
<BR>&nbsp;&nbsp;&nbsp;&nbsp;&nbsp;"Ne znam. Čak te i ne poznaje."
<BR>&nbsp;&nbsp;&nbsp;&nbsp;&nbsp;"Ne. Hoću da kažem, zašto je ona vrhovni poglavar - umesto Mhorama?"
<BR>&nbsp;&nbsp;&nbsp;&nbsp;&nbsp;"Zašto je to bitno?" reče Troj ozlojeđeno. "Veće je odabralo nju. Pre par godina - kada je umrla Ozondreja, vrhovna poglavarka. Sastavili su umove - mora da si primetio tokom prethodnog boravka kako poglavari umeju da pomešaju misli, da razmišljaju zajedno - i ona je bila izglasana." Dok je govorio, ozlojeđenosti nestade iz njegovog tona. "Rekli su da ima neku posebno osobinu, neki unutarnji plam koji je čini najboljim vođom za ovaj rat. Možda ja i ne znam šta ima - ali znam da nešto ima. Nemoguće ju je odbiti. Borio bih se kašikama i viljuškama protiv Kletnika...
<BR>&nbsp;&nbsp;&nbsp;&nbsp;&nbsp;I zato te ne razumem. Ti si možda poslednji živi čovek koji je video svetkovinu proleća. I eto ti nje, izgleda kao sva dražest Domaje skupljena u jedno - praktično te moli. A ti!" Troj tresnu o sto rukom i unese prazne duplje u Kovenanta. "Ti odbijaš."
<BR>&nbsp;&nbsp;&nbsp;&nbsp;&nbsp;Naglo je pljesnuo nazad sunčane naočare i žustro se digao od stola da bi ponovo stao da odmerava sobu koracima, kao da ne može da sedi pred Kovenantovom izopačenošću.
<BR>&nbsp;&nbsp;&nbsp;&nbsp;&nbsp;Kovenant ga je gledao, besan na slobodu Trojevog suda - na poverenje koje je ovaj imao u sopstvenu ispravnost. Ali Kovenant je u Trojevom glasu čuo još nešto, jedno drugačije objašnjenje. Naslepo probajući, on upita: "Da li je i Mhoram zaljubljen u nju?"
<BR>&nbsp;&nbsp;&nbsp;&nbsp;&nbsp;Troj se naglo okrete i uperi u Nevernika prst krut od optužbi. "Znaš šta mislim? Ti si previše ciničan da bi video ovdašnju lepotu. Previše si jeftin. To ti se razvilo u tvom 'stvarnom' svetu, sa svim tim tantijemama koji ti se slivaju u džepove. Pa šta ako si bolestan? To te ne sprečava da se obogatiš. Dolazak ovde samo ti se isprečava na putu štancovanja novih bestselera. Zašto bi se ti borio protiv Opakog? I sm si kao on."
<BR>&nbsp;&nbsp;&nbsp;&nbsp;&nbsp;Pre nego što je vrhovnik mogao da produži, Kovenant hrapavo zareža: "Gubi se. Umukni i gubi se."
<BR>&nbsp;&nbsp;&nbsp;&nbsp;&nbsp;"Zaboravi. Ne nameravam da odem dok mi ne pružiš jedan..."
<BR>&nbsp;&nbsp;&nbsp;&nbsp;&nbsp;"Gubi se."
<BR>&nbsp;&nbsp;&nbsp;&nbsp;&nbsp;"... jedan valjan razlog za način na koji se ponašaš. Ne nameravam da odšetam i dopustim ti da uništiš Domaju samo zbog toga što poglavari imaju previše obzira da bi se oslonili na tebe."
<BR>&nbsp;&nbsp;&nbsp;&nbsp;&nbsp;"Dosta!" Kovenant se nađe na nogama. Bol mu se usija pre nego što je mogao da se obuzda. "Imaš li ti makar i pojma šta je to gubavac?"
<BR>&nbsp;&nbsp;&nbsp;&nbsp;&nbsp;"Kakve to ima veze? Ništa to nije gore nego kad nemaš oči. Nisi li ovde zdrav?"
<BR>&nbsp;&nbsp;&nbsp;&nbsp;&nbsp;Prikupivši svu silinu svoga bola, svoje mahnite žalosti, Kovenant izjavi: "Ne!" Mahnuo je rukama. "Ovo zoveš zdravljem? To je laž!"
<BR>&nbsp;&nbsp;&nbsp;&nbsp;&nbsp;Taj povik vidljivo uzdrma Troja. Crna samouverenost njegovih sunčanih naočara zatitra; unutrašnji oreol njegovog duha pomuti sumnja. Prvi put je delovao kao slepac.
<BR>&nbsp;&nbsp;&nbsp;&nbsp;&nbsp;"Ne shvatam", reče on meko.
<BR>&nbsp;&nbsp;&nbsp;&nbsp;&nbsp;Samo se još jedan trenutak suočavao sa naletovom Kovenantovog pogleda. Onda se okrenuo i napustio sobu, krećući se tiho, kao ponižen.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
