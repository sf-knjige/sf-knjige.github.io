<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. TROPRST
<P>&nbsp;&nbsp;&nbsp;&nbsp;&nbsp;Ali već i sama ta odluka bila je puna straha i on nije poradio na njoj dok nije palo veče. Najveći deo dana proveo je u čišćenju kuće, kao da ne očekuje da će se vratiti u nju. Onda se kasno po podne obrijao električnim brijačem i pažljivo istuširao. Zarad opreznosti, navukao je par čvrstih farmerki i ušnirao na noge teške čizme; ali preko majice obukao je košulju, kravatu i sportsku jaknu, tako da mu niko ne zameri neformalnost farmerki i čizama. Novčanik - obično tako beskoristan da ga nije nosio - smestio je u džep jakne. A u džep pantalona gurnuo je mali, oštri perorez - nož koji je iz navike nosio sa sobom za slučaj da izgubi kontrolu nad odbrambenom koncentracijom i da mu zatreba nešto opasno što će mu pomoći da se ponovo usredsredi. Najzad, dok je sunce zalazilo, pošao je dugačkim prilazom do puta, gde je isturio palac da stopira u smeru suprotnom od grada.
<BR>&nbsp;&nbsp;&nbsp;&nbsp;&nbsp;Sledeće mesto niz put nalazilo se na deset milja od farme "Utočište" i bilo je veće od grada u kome je doživeo nesreću. Pošao je tamo jer je verovatnoća da će ga tamo prepoznati bila manja. Ali prvi problem bio mu je da obezbedi sigurnu vožnju. Ako ga opazi neki lokalni motorista, biće u nevolji od samog početka.
<BR>&nbsp;&nbsp;&nbsp;&nbsp;&nbsp;Tokom prvih nekoliko minuta kola su prolazila bez zaustavljanja. Putnici su piljili u njega kao da je neka sitna nakaza, ali nijedan vozač nije usporio. Konačno, dok je poslednje svetlo sunca tonulo ka smiraju, ogromni kamion pođe prema njemu. Mahnuo je palcem, a kamion se zaustavi odmah iza njega uz glasno siktanje vazdušnih kočnica. Popeo se do vrata, a vozač mu pokaza da uđe u kabinu.
<BR>&nbsp;&nbsp;&nbsp;&nbsp;&nbsp;Čovek je žvakao crnu, debelu cigaru, a vazduh u kabini bio je gust od dima. Ali kroz mračnu izmaglicu Kovenant vide da je vozač krupan i zdepast, sa otrombeljenim trbuhom i teškom rukom koja se kretala nad volanom poput klipa i lako okretala kamion. Imao je samo tu jednu ruku; desni rukav bio mu je prazan i spojen pribadačom za rame. Kovenant je shvatao šta znači sakaćenje i osetio je nalet saosećanja prema vozaču.
<BR>&nbsp;&nbsp;&nbsp;&nbsp;&nbsp;"Kuda, baćo?" upita krupni čovek opušteno.
<BR>&nbsp;&nbsp;&nbsp;&nbsp;&nbsp;Kovenant mu reče.
<BR>&nbsp;&nbsp;&nbsp;&nbsp;&nbsp;"Nema problema", odvrati on na oklevajući prizvuk Kovenantovog tona. "Idem pravo tuda." Kada automatski menjač stade da zavija kroz zupčanike, on ispljunu cigaretu kroz prozor, onda pusti volan da se vrati na mesto i pripali novu cigaru. Dok mu je ruka bila zauzeta, držao je volan trbuhom. Zeleno svetlo instrument-table nije mu dosezalo do lica, ali žar cigarete obasjavao je masivne crte svaki put kada bi udahnuo. U naletu crvenila, lice mu je ličilo na hrpu stenja.
<BR>&nbsp;&nbsp;&nbsp;&nbsp;&nbsp;Sa pripaljenim novim dimom, položio je ruku na volan poput sfinge i naglo počeo da priča. Imao je nešto određeno na umu.
<BR>&nbsp;&nbsp;&nbsp;&nbsp;&nbsp;"Živiš u okolini?"
<BR>&nbsp;&nbsp;&nbsp;&nbsp;&nbsp;Kovenant nemarno reče: "Da."
<BR>&nbsp;&nbsp;&nbsp;&nbsp;&nbsp;"Koliko dugo? Znaš ljude?"
<BR>&nbsp;&nbsp;&nbsp;&nbsp;&nbsp;"Na neki način."
<BR>&nbsp;&nbsp;&nbsp;&nbsp;&nbsp;"Znaš onog gubavca - onog Tomasa, kako li se zvaše - Tomasa Kovenanta?"
<BR>&nbsp;&nbsp;&nbsp;&nbsp;&nbsp;Kovenant se lecnu u tami kabine. Da prikrije uznemirenost, promeškoljio se u sedištu. Zatim nespretno upita: "Šta te zanima?"
<BR>&nbsp;&nbsp;&nbsp;&nbsp;&nbsp;"Mene? Ništa mene ne zanima. Samo sam u prolazu - vučem dupe tamo gde mi kažu da odvezem teret. Nikada pre nisam bio ovde. Ali tamo u gradu gde sam ručao čuo sam da pričaju o tom tipu. Pa ti lepo priupitam cavu za tezgom, a ona samo što mi nije uši probila. Jedno jedino pitanje - i odmah dobijem klepetušu uz kompletan obrok. Znaš šta je to gubavac?"
<BR>&nbsp;&nbsp;&nbsp;&nbsp;&nbsp;Kovenant se promeškolji. "Na neki način."
<BR>&nbsp;&nbsp;&nbsp;&nbsp;&nbsp;"Bogami, gadno je to, ja da ti kažem. Moja stara sve vreme čita te stvari u Bibliji. Prljavi prosjaci. Nečist. Nisam znao da ima takvih nakaza po Americi. Ali to nam se piše. Znaš šta mislim?"
<BR>&nbsp;&nbsp;&nbsp;&nbsp;&nbsp;"Šta misliš?" upita Kovenant slabašno.
<BR>&nbsp;&nbsp;&nbsp;&nbsp;&nbsp;"Mislim da ti gubavci treba da ostave pošten narod na miru. Recimo, tu cavu za tezgom. Ona je okej, makar i sa motornjak ustima, ali eto ti je, sva se upišala zbog nekog tamo bolesnog kopilana. Taj tip Kovenant treba malo da prestane da misli samo na sebe. Drugima nisu potrebni takvi problemi. Treba da se nosi sa svim ostalim gubavcima i da ostane sa somom, a pošten narod da pusti na miru. To ti je čista sebičnost, da očekuje da se obični ljudi kao ti i ja nose sa svim tim. Znaš šta mislim?"
<BR>&nbsp;&nbsp;&nbsp;&nbsp;&nbsp;Dim cigare u kabini bio je gust poput tamjana i Kovenantu se od njega zavrte u glavi. Neprekidno se meškoljio, kao da mu je neprijatno da sedi zbog neiskrenosti položaja. Ali od govora i slabašne vrtoglavice poče da se oseća osvetoljubivo. Na trenutak zaboravi saosećanje. Silovito je okretao burmu oko prsta. Dok su se primicali predgrađu, on reče: "Pošao sam u noćni klub - samo malo dalje uz put. Hoćeš da mi se pridružiš za piće?"
<BR>&nbsp;&nbsp;&nbsp;&nbsp;&nbsp;Bez oklevanja, kamiondžija reče: "Baćo, imaš me. Nikada ne propuštam fraj pićence."
<BR>&nbsp;&nbsp;&nbsp;&nbsp;&nbsp;Ali još su se nalazili nekoliko semafora daleko od kluba. Da popuni tišinu i zadovolji radoznalost, Kovenant upita vozača šta mu se desilo sa rukom.
<BR>&nbsp;&nbsp;&nbsp;&nbsp;&nbsp;"Izgubio je u ratu." Zaustavio je kamion pred semaforom dok je nameštao cigaru među usnama i krmanio stomakom. "Bili smo u patroli i ušetali pravo na jednu od onih nagaznih mina. Rasturila je do đavola čitav vod. Morao sam da otpuzim do logora. Trebalo mi je dva dana - malo sam ga kao otkačio, razumeš? Nisam baš uvek znao šta radim. Kad sam stigao do doše, bilo je prekasno da mi spasu ruku.
<BR>&nbsp;&nbsp;&nbsp;&nbsp;&nbsp;Ma, do đavola, i ne treba mi. Bar moja stara kaže da mi ne treba - a ona do sada treba da zna." Zakikotao se. "Za to ti ne trebaju dve ruke."
<BR>&nbsp;&nbsp;&nbsp;&nbsp;&nbsp;Kovenant maštovito upita: "Jesi li imao problema da dobiješ dozvolu za vožnju ove lađe?"
<BR>&nbsp;&nbsp;&nbsp;&nbsp;&nbsp;"Zezaš se? Mogu ja bolje da teram ovo bepče stomakom nego ti sa četiri ruke i trezan." Nakliberio se oko cigare, uživajući u sopstvenoj duhovitosti.
<BR>&nbsp;&nbsp;&nbsp;&nbsp;&nbsp;Čovekova dobrodušnost dirnu Kovenanta. Već je žalio zbog svoje dvoličnosti. Ali stid je u njemu uvek izazivao bes, tvrdoglavost - uslovni refleks gubavca. Kada se kamion parkirao iza noćnog kluba, otvorio je vrata kabine i skočio na zemlju kao da mu se žuri da utekne od kompanjona.
<BR>&nbsp;&nbsp;&nbsp;&nbsp;&nbsp;Tokom vožnje po mraku zaboravio je koliko je visoko nad zemljom. Zahvati ga trenutak vrtoglavice. Sleteo je nespretno, gotovo pao. Stopala mu nisu osetila ništa, ali skok izazva dodatni bol u člancima.
<BR>&nbsp;&nbsp;&nbsp;&nbsp;&nbsp;Dok je trajala vrtoglavica, začu vozača kako govori: "Znaš, skontao sam da si već uhvatio fore u piću ispred mene."
<BR>&nbsp;&nbsp;&nbsp;&nbsp;&nbsp;Da bi izbegao čovekov kameni, radoznali pogled, Kovenant pođe ispred njega oko noćnog kluba prema ulaznim vratima.
<BR>&nbsp;&nbsp;&nbsp;&nbsp;&nbsp;Kada je zaobišao ugao, Kovenant se gotovo sudario sa nekim otrcanim starcem sa tamnim naočarima. Starac je stajao leđima oslonjen o zgradu, izgrebanog kalajisanog čančeta pruženom ka prolaznicima i sluhom im sledio pokrete. Držao je glavu visoko, ali je ova blago podrhtavala na tanušnom vratu; i pevao je "Blaženu zahvalnicu" poput napeva. Pod jednom rukom nosio je štap belog vrha. Kada se Kovenant povuče od njega, on neodređeno mahnu čančetom u njegovom smeru.
<BR>&nbsp;&nbsp;&nbsp;&nbsp;&nbsp;Kovenant je izbegavao prosjake. Sećao se otrcanog fanatika koji mu se obratio za uvod ili pripremu neposredno pre početka halucinacije. Sećanja ga učiniše svesnim iznenadne napetosti u noći. Kročio je bliže slepcu i zagledao mu se u oči.
<BR>&nbsp;&nbsp;&nbsp;&nbsp;&nbsp;Prosjakova pesma nije izmenila ton, ali ovaj okrenu uho prema Tomasu Kovenantu i gurnu ga čančetom u grudi.
<BR>&nbsp;&nbsp;&nbsp;&nbsp;&nbsp;Kamiondžija stade iza Kovenanta. "Do đavola", zareža on, "ima ih na sve strane. Kao bolest. Dođi. Obećao si mi piće."
<BR>&nbsp;&nbsp;&nbsp;&nbsp;&nbsp;Pod sjajem ulične svetiljke, Kovenant je video da posredi nije onaj drugi prosjak, fanatik. Ali čovekovo slepilo svejedno ga je pogodilo. Saosećanje sa osakaćenima nahrupi u njega. Izvukavši novčanik iz jakne, izvadio je dvadeset dolara i gurnuo ih u kalajno čanče.
<BR>&nbsp;&nbsp;&nbsp;&nbsp;&nbsp;"Dvadeset kila!" prasnu vozač. "Jesi li ti malo udaren, ili šta? Ne treba tebi piće, baćo. Tebi treba čuvar."
<BR>&nbsp;&nbsp;&nbsp;&nbsp;&nbsp;Ne prekidajući pesmu, slepac ispruži čvornovatu ruku, zgužva novčanice i sakri ih negde u ritama. Onda se okrenu i ravnodušno otapka niz pločnik, bezbedan u privatnom misticizmu slepih - a dok je išao, pevao je o "predznacima slave božanske".
<BR>&nbsp;&nbsp;&nbsp;&nbsp;&nbsp;Kovenant je gledao kako mu leđa nestaju u noći, a onda se okrenuo pratiocu. Vozač je bio za glavu viši od Kovenanta, a svoju masu postojano je nosio na stamenim nogama. Cigara mu je blistala poput oka Drula Stenotočca.
<BR>&nbsp;&nbsp;&nbsp;&nbsp;&nbsp;Drul, priseti se Kovenant, ludi jamnički sluga ili pion poglavara Kletnika. Drul je pronaša Žezlo zakona, a ono ga je uništilo, ili je zbog njega uništen. Njegova smrt oslobodila je Kovenanta iz Domaje.
<BR>&nbsp;&nbsp;&nbsp;&nbsp;&nbsp;Kovenant zabi obamrli prst u kamiondžijina prsa, zalud pokušavajući da ga dotakne, da okusi njegovu stvarnost. "Čuj", reče on, "bio sam ozbiljan u vezi sa onim pićem. Ali treba da ti kažem..." on proguta, a zatim se prisili da to izgovori, "... ja sam Tomas Kovenant. Onaj gubavac."
<BR>&nbsp;&nbsp;&nbsp;&nbsp;&nbsp;Vozač frknu oko cigare. "Jašta, baćo. A ja sam Isus Hrist. Ako si dekintiran, samo reci. Ali nemoj da mi prodaješ to sranje o gubavcima. Blentav si, i to ti je to."
<BR>&nbsp;&nbsp;&nbsp;&nbsp;&nbsp;Kovenant se još trenutak mrgodio na čoveka. Onda odlučno reče: "Pa, u svakom slučaju, još nisam švorc. Bar za sada. Dođi."
<BR>&nbsp;&nbsp;&nbsp;&nbsp;&nbsp;Zajedno su otišli do ulaza u noćni klub. Zvao se "Vrata". Saglasno sa imenom, mesto je imalo široku, gvozdenu kapiju nalik na ulaz u Had. Kapija je bila osvetljena bolesno zelenom svetlošću, ali u njenom središtu, obasjan belim reflektorom, bio je veliki poster koji je nosio reči:
<BR>
<BR>&nbsp;&nbsp;&nbsp;&nbsp;&nbsp;Večeras poslednji put
<BR>&nbsp;&nbsp;&nbsp;&nbsp;&nbsp;Najnovija pevačka senzacija Amerike
<BR>&nbsp;&nbsp;&nbsp;&nbsp;&nbsp;SUZI TARSTON
<BR>
<BR>&nbsp;&nbsp;&nbsp;&nbsp;&nbsp;Tu je bila i fotografija koja je pokušavala da prikaže Suzi Tarston što privlačnijom. Ali blistavi sjaj štampe ostario je do nejasnog sivila.
<BR>&nbsp;&nbsp;&nbsp;&nbsp;&nbsp;Kovenant napravi nad sobom ovlašni VPE, podbode hrabrost i zađe u noćni klub, zadržavajući dah kao da ulazi u prvi krug pakla.
<BR>&nbsp;&nbsp;&nbsp;&nbsp;&nbsp;Klub je bio krcat; oproštajna predstava Suzi Tarston bila je dobro posećena. Kovenant i njegov pratilac zauzeše jedina sedišta do kojih su mogli da dođu - za malim stolom u blizini pozornice. Za stolom je već sedeo sredovečni čovek u iznošenom odelu. Nešto u načinu na koji je držao čašu nagoveštavalo je da pije već neko vreme. Kada ga je Kovenant upitao da li je slobodno, činilo se da ih nije primetio. Piljio je prema pozornici okruglim očima i delovao svečano poput ptice.
<BR>&nbsp;&nbsp;&nbsp;&nbsp;&nbsp;Vozač ga odbaci kratkim gestom, a zatim okrenu stolicu i zavali se kao da oslanja težinu trbuha na naslon. Kovenant zauze preostalo mesto i privuče se uz sto da bi smanjio opasnost da ga zakači neko ko prolazi između stolova.
<BR>&nbsp;&nbsp;&nbsp;&nbsp;&nbsp;Gužva na koju nije bio naviknut ispuni ga uznemirenošću. Nepokretno je sedeo, povlačeći se u sebe. Strah od izlaganja tukao mu je bilom i on se oštro napreže, duboko dišući kao da odoleva napadu vrtoglavice; okružen ljudima koji nisu obraćali pažnju na njega, osećao se ranjivo. Mnogo je rizikovao. Ali bili su to ljudi po spoljašnjosti nalik njemu. Potisnuo je želju da pobegne. Postepeno poče da shvata da njegov kompanjon čeka da naruči pića.
<BR>&nbsp;&nbsp;&nbsp;&nbsp;&nbsp;Osećajući se nejasno bolesno i nebranjeno, on diže ruku i privuče pažnju kelnera. Vozač naruči dupli viski sa ledom. Uznemirenost na trenutak paralizova Kovenantov glas, ali onda on prisili sebe da naruči džin i tonik. Smesta je zažalio zbog te narudžbe; džin i tonik bili su Džoanino piće. Ali nije je promenio. Jedva da se uzdržao da ne uzdahne od olakšanja kada je kelner otišao.
<BR>&nbsp;&nbsp;&nbsp;&nbsp;&nbsp;Kroz stisak sopstvene napetosti oseti da je narudžba stigla gotovo čudotvornom brzinom. Okrenuvši se oko stola, kelner položi tri pića, među kojima je bila i čaša nečega što je ličilo na čisti alkohol za sredovečnog čoveka. Vozač diže čašu, slisti polovinu svog pića, iskrivi lice i promrmlja: "Šećerna vodica." Čovek svečanog izgleda jednim pokretom izruči alkohol kroz skakutavu Adamovu jabučicu.
<BR>&nbsp;&nbsp;&nbsp;&nbsp;&nbsp;Deo Kovenantovog uma upita se da li će on na kraju morati da plati za svu trojicu.
<BR>&nbsp;&nbsp;&nbsp;&nbsp;&nbsp;Uz oklevanje, okusio je džin sa tonikom i gotovo se zagušio od provale naglog besa. Limun u piću snažno ga podseti na alianthu. Patetično! - zareža on na sebe. Za kaznu, ispio je ostatak džina i dao znak kelneru da donese još jedan. Iznenada je odlučio da se napije.
<BR>&nbsp;&nbsp;&nbsp;&nbsp;&nbsp;Kada je stigla druga runda, kelner ponovo donese tri pića. Kovenant je kruto gledao svoje kompanjone. Onda sva trojica ispiše pića kao da su se prećutno uključili u nadmetanje.
<BR>&nbsp;&nbsp;&nbsp;&nbsp;&nbsp;Brišući usta nadlanicom, vozač se naže napred i reče: "Baćo, moram da te upozorim. Radi se o tvojoj lovi. Mogu da te natpijem sve dok se ne srušiš pod sto."
<BR>&nbsp;&nbsp;&nbsp;&nbsp;&nbsp;Da pruži trećem čoveku priliku da nešto kaže, Kovenant odvrati: "Mislim da će ovaj naš prijatelj izdržati duže od obojice."
<BR>&nbsp;&nbsp;&nbsp;&nbsp;&nbsp;"Šta, takav čovečuljak?" U tonu kamiondžije čulo se dobro raspoloženje, ponuda prijateljstva. "Nema izgleda. Nema nikakvih izgleda."
<BR>&nbsp;&nbsp;&nbsp;&nbsp;&nbsp;Ali svečani čovek nije priznao vozačevo prisustvo čak ni treptajem očiju. Neprekidno je piljio u pozornicu kao u bezdan.
<BR>&nbsp;&nbsp;&nbsp;&nbsp;&nbsp;Izvesno vreme, osećaj turobe pritiskao je sto. Kovenant ponovo naruči, a par minuta kasnije kelner donese treću turu - još tri pića. Ovaj put, vozač ga zaustavi. Šaljivim tonom, kao da na sebe preuzima odgovornost za Kovenanta, on trže palcem ka sredovečnom čoveku i reče: "Nadam se da znaš da za njega ne plaćamo."
<BR>&nbsp;&nbsp;&nbsp;&nbsp;&nbsp;"Jasna stvar." Kelner se dosađivao. "On ima stalnu narudžbu. Plaća unapred." Prezir mu je skupio lice, sprčkao ga poput pesnice koja mu se zatvara oko nosa. "Dolazi svako veče samo da je gleda i da se naliva dok ne oćoravi." Onda mu neko drugi dade signal i on nestade.
<BR>&nbsp;&nbsp;&nbsp;&nbsp;&nbsp;Jedan trenutak, treći čovek nije ništa govorio. Lagano, svetla se pogasiše, a tišina puna iščekivanja spusti se poput vela preko krcatog kluba. Onda usred tišine čovek tiho zakreketa: "Moja žena."
<BR>&nbsp;&nbsp;&nbsp;&nbsp;&nbsp;Reflektor obasja pozornicu, a iza krila zavese pojavi se klubski najavljivač. Iza njega, muzičari zauzeše mesta - mali bend, nemarno odeven.
<BR>&nbsp;&nbsp;&nbsp;&nbsp;&nbsp;Najavljivač zablista osmehom, započe priču. "Mene lično veoma rastužuje što večeras predstavljam našu malu damu, jer to je poslednji put da je sa nama - to jest, bar za izvesno vreme. Poći će do mesta na kojima slavni ljudi postaju još slavniji. Mi u 'Vratima' nećemo je skoro zaboraviti. Upamtite, najpre ste je ovde čuli. Dame i gospodo, gospođica Suzi Tarston!"
<BR>&nbsp;&nbsp;&nbsp;&nbsp;&nbsp;Svetlost reflektora obasja pevačicu dok je izlazila noseći ručni mikrofon. Bila je odevena u kožu - suknju koja joj je ostavljala noge gole i majicu bez rukava na kojoj su se preko grudi pružale rese i isticale im pokrete. Plava kosa bila joj je kratko podšišana, a oči tamne, okružene dubokim, šupljim krugovima nalik modricama. Imala je punu i poželjnu figuru, ali lice ju je poricalo; imalo je izraz napuštenog deteta. Čistim, krhkim glasom koji bi bio dobar za preklinjanje, prkosno je otpevala nekoliko ljubavnih balada kao da je reč o protestnim pesmama. Pljesak posle svake numere bio je gromoglasan i Kovenant se lecao na njegov zvuk. Kada je sa grupom bilo gotovo i kada se Suzi Tarston povukla na pauzu, preznojavao se hladnim znojem.
<BR>&nbsp;&nbsp;&nbsp;&nbsp;&nbsp;Činilo se da džin ne deluje na njega. Ali bila mu je potrebna nekakva pomoć. Sa očajničkim izrazom, dade znak da se donese još jedna tura. Na njegovo olakšanje, kelner je brzo doneo pića.
<BR>&nbsp;&nbsp;&nbsp;&nbsp;&nbsp;Kada je dokusurio skoč, vozač se usredsređeno naže napred i reče: "Mislim da sam provalio tog kopilana."
<BR>&nbsp;&nbsp;&nbsp;&nbsp;&nbsp;Svečani čovek nije opažao susede za stolom. On ponovo bolno zakreketa: "Moja žena."
<BR>&nbsp;&nbsp;&nbsp;&nbsp;&nbsp;Kovenant htede da spreči vozača da tako otvoreno govori o trećem čoveku, ali pre nego što je mogao da skrene temu, njegov gost nastavi: "On to radi iz inata, eto šta je."
<BR>&nbsp;&nbsp;&nbsp;&nbsp;&nbsp;"Inata?" ponovi Kovenant bespomoćno poput jeke. Propustio je vezu. Koliko je video, njihov sadrug - svakako srećno, ili bar nerazdvojivo venčan, svakako bez dece - nekako je u sebi začeo beznadežnu strast prema ženi-siročetu za mikrofonom. Takve stvari su se dešavale. Rastrzan između svoje sada već tegobne vernosti i neutažive želje, nije mogao ništa drugo nego da muči samog sebe u potrazi za pražnjenjem, da se napija do beslovesnosti, piljeći u stvar koju nije ni mogao ni smeo imati.
<BR>&nbsp;&nbsp;&nbsp;&nbsp;&nbsp;Sa takvim mislima o kompanjonu za stolom, Kovenant na trenutak ostade zbunjen vozačevom opaskom. Ali veliki čovek gotovo smesta nastavi. "Jašta. Šta si mislio, da je zabavno kada si gubav? Misli da će prosto da je razdeli na sve strane. Zašto bi bio jedini, razumeš šta hoću da kažem? Eto šta kopilan misli. Veruj mi na reč, baćo. Provalio sam ga ja." Dok je govorio, njegovo stenovito lice uzdizalo se pred Kovenantovim poput hrpe nasumce razbacanog kamenja. "Eto ti šta radi, vuče se tamo gde ga ne poznaju, pa se krije, kopčaš, da niko ne sazna da je bolestan. Tako je širi; niko ne zna, pa ne obraćaju pažnju, i onda odjednom imamo epidemiju. A Kovenant se na to smeje kao lud. Inat, kažem ti. Veruj mi na reč. Nemoj da se rukuješ sa ljudima ako ne znaš ko je tip sa kojim se rukuješ."
<BR>&nbsp;&nbsp;&nbsp;&nbsp;&nbsp;Turobno, treći čovek reče: "Moja žena."
<BR>&nbsp;&nbsp;&nbsp;&nbsp;&nbsp;Stežući venčani prsten kao da ovaj ima moć da ga zaštiti, Kovenant napeto reče: "Možda nije to posredi. Možda mu trebaju ljudi. Jesi li ikada bio usamljen - dok si vozio tu lađu sasvim sm, sat za satom? Možda taj Tomas Kovenant ne može da podnese život a da tu i tamo ne vidi druga lica. Jesi li razmišljao o tome?"
<BR>&nbsp;&nbsp;&nbsp;&nbsp;&nbsp;"Pa onda neka se drži gubavaca. Kakvo pravo ima da uznemirava pošten svet? Mućni malo glavom."
<BR>&nbsp;&nbsp;&nbsp;&nbsp;&nbsp;Da mućnem malo glavom? - Kovenant gotovo povika. Vatru mu paklenu! Pa šta misliš da radim? Misliš li da mi se dopada što sam ovde? Grimasa koju nije mogao da kontroliše zahvati mu lice. Sav zapenušan, naruči još pića. Činilo se da alkohol deluje naopačke i da mu povećava napetost umesto da je opusti. Ali bio je previše besan da bi znao da li postaje pijan. Vazduh je kipeo bukom posetitelja 'Vrata'. Bio je svestan ljudi iza sebe kao da se šunjaju poput pragrdana.
<BR>&nbsp;&nbsp;&nbsp;&nbsp;&nbsp;Kada pića dođoše, nagao se da opovrgne vozačeve zaključke. Ali zaustavi ga zamračivanje svetla za drugi niz pesama Suzi Tarston.
<BR>&nbsp;&nbsp;&nbsp;&nbsp;&nbsp;Ojađeno, njihov kompanjon za stolom ponovo zagrokta: "Moja žena." Glas je počeo da mu se muti po ivicama; šta god da je pio, konačno je počelo da deluje.
<BR>&nbsp;&nbsp;&nbsp;&nbsp;&nbsp;U trenutku tame pre nego što se najavljivač pojavio, vozač odvrati: "Hoćeš da kažeš da je ta cava tvoja žena?"
<BR>&nbsp;&nbsp;&nbsp;&nbsp;&nbsp;Na to, čovek zaječa kao u agoniji.
<BR>&nbsp;&nbsp;&nbsp;&nbsp;&nbsp;Posle brzog uvoda, Suzi Tarston ponovo sede ispod reflektora. Uz piskavu pratnju benda, glas joj poprimi malo jeda i ona zapeva o neveri muškaraca. Posle dve numere, iz tamnih rana njenih očiju počeše da se slivaju lagane suze.
<BR>&nbsp;&nbsp;&nbsp;&nbsp;&nbsp;Od zvuka njenih gnevnih tužbalica Kovenantu se steže grlo. Oštro je žalio što nije pijan. Voleo bi da zaboravi ljude, ranjivost i tvrdoglavi opstanak - da zaboravi i da zaplače.
<BR>&nbsp;&nbsp;&nbsp;&nbsp;&nbsp;Ali sledeća pesma ga sažeže. Glave tako zabačene da joj je beli vrat blistao na svetlosti, ona zapeva pesmu koja se završavala rečima:
<BR>
<BR>&nbsp;&nbsp;&nbsp;&nbsp;&nbsp;Pusti me, srce...
<BR>&nbsp;&nbsp;&nbsp;&nbsp;&nbsp;Tvoja ljubav čini me sitnim u sopstvenim očima.
<BR>&nbsp;&nbsp;&nbsp;&nbsp;&nbsp;Ne želim sada da ti zadam bol,
<BR>&nbsp;&nbsp;&nbsp;&nbsp;&nbsp;ali ono što osećam deo je mene:
<BR>&nbsp;&nbsp;&nbsp;&nbsp;&nbsp;ono što želiš pretvara u prah sve što imam...
<BR>&nbsp;&nbsp;&nbsp;&nbsp;&nbsp;I zato pusti me, srce.
<BR>
<BR>&nbsp;&nbsp;&nbsp;&nbsp;&nbsp;Aplauz poskoči za petama poslednje note, kao da je publika bila pervezno gladna njenog bola. Kovenant više nije mogao da izdrži. Ošamućen bukom, bacio je dolare - nije ih ni brojao - na sto i odgurnuo stolicu da pobegne.
<BR>&nbsp;&nbsp;&nbsp;&nbsp;&nbsp;Ali kada je pošao oko stola, prošao je na pet stopa od pevačice. Ona ga iznenada ugleda. Raširivši ruke, ona radosno uskliknu: "Bereče!"
<BR>&nbsp;&nbsp;&nbsp;&nbsp;&nbsp;Kovenant se sledi, preneražen i užasnut. Ne!
<BR>&nbsp;&nbsp;&nbsp;&nbsp;&nbsp;Suzi Tarston bila je van sebe. "Hej!" povika ona, mašući rukama da utiša aplauz. "Sklanjaj reflektor odavde! Na njega! Bereče! Bereče, dušo!"
<BR>&nbsp;&nbsp;&nbsp;&nbsp;&nbsp;Sa tačke iznad pozornice, vrela, bela svetlost zabi se u Kovenanta. Obujmljen bleskom, okrenuo je lice pevačici, žustro trepćući, bolan od straha i besa.
<BR>&nbsp;&nbsp;&nbsp;&nbsp;&nbsp;Ne!
<BR>&nbsp;&nbsp;&nbsp;&nbsp;&nbsp;"Dame i gospodo, dobri ljudi, htela bih da upoznate mog starog prijatelja, divnog čoveka." Suzi Tarston bila je uzbuđena i vesela. "Naučio me je polovini pesama koje znam. Narode, ovo je Berek." Ona poče da pljeska za njega kada je rekla: "Možda će nam pevati." Publika se raspoloženo priključi njenom pljesku.
<BR>&nbsp;&nbsp;&nbsp;&nbsp;&nbsp;Kovenantove ruke sakato su mahale oko njega, tragale za osloncem. I pored napora da se obuzda, piljio je u svoju izdajnicu lica punog bola. Pljesak mu je odzvanjao u ušima, izazivao mu vrtoglavicu.
<BR>&nbsp;&nbsp;&nbsp;&nbsp;&nbsp;Ne!
<BR>&nbsp;&nbsp;&nbsp;&nbsp;&nbsp;Jedan dugi trenutak previjao se pod pogledom Suzi Tarston. A onda, poput naleta olakšanja, sva svetla u sali se popališe. Zbunjeni žamor i komešanje publike nadjača odsečni povik zapovedničkog glasa: "Kovenante."
<BR>&nbsp;&nbsp;&nbsp;&nbsp;&nbsp;Kovenant se okrete kao da hoće da se odbrani od napada. Na vratima je ugledao dva čoveka. Nosili su crne kape i smeđe uniforme, pištolje u crnim futrolama, srebrne značke; jedan od njih bio je viši od drugog. Šerif Lajton. Stajao je sa pesnicama na bokovima. Dok je Kovenant piljio u njega, on ga pozva sa dva prsta. "Ti, Kovenante. Dođi ovamo."
<BR>&nbsp;&nbsp;&nbsp;&nbsp;&nbsp;"Kovenant?" zakevta vozač. "Ti si stvarno Kovenant?"
<BR>&nbsp;&nbsp;&nbsp;&nbsp;&nbsp;Kovenant se nespretno okrenu, kao da se nalazi ispod poderanog platna, ne bi li se suočio sa ovim novim napadom. Kada je usredsredio oči na vozača, on vide da je lice krupnog čoveka zajapureno od napetosti. Trpeo je zakrvavljeni pogled što je hrabrije mogao. "Rekao sam ti da jesam."
<BR>&nbsp;&nbsp;&nbsp;&nbsp;&nbsp;"Sada ću i ja da je zaradim!" zareža vozač. "Svi ćemo da je zaradimo. Šta je tebi, do đavola?"
<BR>&nbsp;&nbsp;&nbsp;&nbsp;&nbsp;Posetioci "Vrata" dizali su se na noge da bi videli šta se događa. Iznad njihovih glava, šerif povika: "Ne dirajte ga!" i poče da se gura kroz gomilu.
<BR>&nbsp;&nbsp;&nbsp;&nbsp;&nbsp;Kovenant izgubi ravnotežu u pometnji. Sapleo se, dobio u oko nešto poput palca ili ivice stolice i prućio se ispod stola.
<BR>&nbsp;&nbsp;&nbsp;&nbsp;&nbsp;Ljudi su vikali i komešali se okolo. Šerif je urlao zapovesti kroz salu. Onda je jednim zamahom ruke odbacio sto iznad Kovenanta.
<BR>&nbsp;&nbsp;&nbsp;&nbsp;&nbsp;Kovenant je očajno gledao sa poda. Udareno oko obilno mu je suzilo i izobličavalo sve nad njim. On obrisa suze nadlanicom. Trepćući i usredsređujući se svom žestinom, on razazna dva čoveka nad sobom - šerifa i doskorašnjeg sadruga za stolom.
<BR>&nbsp;&nbsp;&nbsp;&nbsp;&nbsp;Malo se ljuljajući na skupljenim kolenima, svečani čovek mirno se zagleda u Kovenanta. Zamućenim i napregnutim glasom on izruči svoju presudu. "Moja žena je najbolja žena na svetu."
<BR>&nbsp;&nbsp;&nbsp;&nbsp;&nbsp;Šerif odgurnu čoveka, zatim se naže nad Kovenanta i unese lice puno zuba. "Dosta je bilo. Samo tražim da ti nešto prikačim, i zato nemoj da mi praviš probleme. Čuješ? Diži se."
<BR>&nbsp;&nbsp;&nbsp;&nbsp;&nbsp;Kovenant oseti da je preslab da bi se pokrenuo i nije mogao da vidi jasno. Ali nije želeo tu vrstu pomoći koju bi mu šerif mogao pružiti. Okrenuo se i digao sa poda.
<BR>&nbsp;&nbsp;&nbsp;&nbsp;&nbsp;Našao se na nogama, gadno naheren na stranu; ali šerif nije ni mrdnuo da mu pruži oslonac. On se osloni o naslon stolice i prkosno pogleda po zamuklim posmatračima. Činilo se da je džin najzad počeo da deluje. On se uspravi, namesti kravatu dostojanstvenim zamahom.
<BR>&nbsp;&nbsp;&nbsp;&nbsp;&nbsp;"Polazi", naredi šerif sa svog višeg položaja.
<BR>&nbsp;&nbsp;&nbsp;&nbsp;&nbsp;Ali Kovenant se još jedan trenutak nije pokretao. Iako nije mogao da bude siguran ni u šta od onoga što je video, stajao je gde se zatekao i izveo na sebi VPE.
<BR>&nbsp;&nbsp;&nbsp;&nbsp;&nbsp;"Polazi", ponovi Lajton ravnim glasom.
<BR>&nbsp;&nbsp;&nbsp;&nbsp;&nbsp;"Ne diraj me." Kada je VPE bio gotov, Kovenant se okrete i tmurno otkorača iz noćnog kluba.
<BR>&nbsp;&nbsp;&nbsp;&nbsp;&nbsp;Napolju, na svežoj aprilskoj noći, duboko je udahnuo, primirio se. Šerif i njegov zamenik gonili su ga ka službenim kolima. Njihovo crveno svetlo zlokobno je treptalo. Kada je bio zaključan na zadnjem sedištu iza zaštitne čelične rešetke, dva policajca sedoše u prednji deo. Dok je zamenik vozio u smeru farme 'Utočište', šerif je govorio kroz rešetku.
<BR>&nbsp;&nbsp;&nbsp;&nbsp;&nbsp;"Dugo nam je trebalo da te nađemo, Kovenante. Milerovi su prijavili da pokušavaš da stopiraš, pa smo zaključili da nameravaš da oprobaš negde svoje trikove. Samo nismo znali gde. Ali ovo je još moj okrug, a ti si nevolja na dve noge. Nema zakona protiv tebe - ne mogu da te uhapsim zbog onoga što si učinio. Ali, bogami, to je bilo pokvareno. Slušaj, znaš. Meni je povereno da vodim računa o ovom okrugu i nemoj to da zaboraviš. Ne želim da te ovako lovim. Izvedi ponovo taj štos i ima da te ćorkiram zbog narušavanja mira, neuljudnog ponašanja i svega drugog što mogu da smislim. Kopčaš?"
<BR>&nbsp;&nbsp;&nbsp;&nbsp;&nbsp;Stid i bes borili su se u Kovenantu, ali nije mogao da nađe način da im da oduška. Želeo je da poviče kroz rešetku: Nije zarazno! Nije moja greška! Ali grlo mu je bilo previše stegnuto; nije mogao da pusti krik. Na kraju je uspeo samo da promumla: "Pusti me napolje. Ići ću peške."
<BR>&nbsp;&nbsp;&nbsp;&nbsp;&nbsp;Šerif Lajton odmeri ga izbliza, a zatim reče zameniku: "U redu. Pustićemo ga da ide peške. Možda doživi udes." Već su bili dobrano van grada.
<BR>&nbsp;&nbsp;&nbsp;&nbsp;&nbsp;Zamenik zaustavi kraj puta, a šerif pusti Kovenanta. Na trenutak, stajali su zajedno u noći. Šerif ga je šibao pogledom kao da pokušava da mu odmeri sposobnost da čini zlo. Onda Lajton reče: "Idi kući. Ostani tamo." Vratio se u kola. Ova bučno, škripavo okrenuše i pojuriše prema gradu. Trenutak kasnije, Kovenant iskoči na put i viknu za zadnjim svetlima: "Gubavac, nečist prokažena!" U tami bila su crvena poput krvi.
<BR>&nbsp;&nbsp;&nbsp;&nbsp;&nbsp;Činilo se da njegov krik nije nagrizao tišinu. Nedugo potom, on se okrete farmi 'Utočište', osećajući se majušan, kao da mu se ono nekoliko zvezda na otežalom, crnom nebu podsmeva. Imao je da pešači deset milja.
<BR>&nbsp;&nbsp;&nbsp;&nbsp;&nbsp;Staza je bila pusta. Kretao se kroz prazni muk nalik prekidu u njegovoj okolini; iako se vraćao kroz otvoreni predeo, nije čuo nikakvih zvukova, nije bilo noćnog dozivanja ptica ili insekata. Od tišine osećao se kao da je ogluveo i usamljen, ranjiv pred žurnim lešinarima iza leđa.
<BR>&nbsp;&nbsp;&nbsp;&nbsp;&nbsp;Bila je to halucinacija! Digao je taj protest poput prkosa; ali čak i u njegovim ušima ovaj je imao šuplji prizvuk očajanja, podjednak udeo poraza i inata. Kroz njega, mogao je da čuje kako devojka viče: Bereče! poput sirene košmara.
<BR>&nbsp;&nbsp;&nbsp;&nbsp;&nbsp;Onda put pođe kroz skupinu drveća koje odseče slabu svetlost zvezda. Nogama nije osećao stazu; bio je u opasnosti da izgubi put, da upadne u neku rupu ili da naleti na drvo i povredi se. Pokušavao je da održi ritam koraka, ali rizik je bio prevelik, i on najzad dođe do toga da je mahao rukama pred sobom i proveravao kuda gazi poput slepca. Dok nije stigao do kraja šumarka, kretao se kao da luta izgubljen u snu, obliven znojem i utrnuo od hladnoće.
<BR>&nbsp;&nbsp;&nbsp;&nbsp;&nbsp;Posle toga, on zada sebi oštar ritam koraka. Podbadali su ga krici koji su hitali za njime: Bereče! Bereče! Kada je najzad, nekoliko dugih milja kasnije, stigao do prilaza farmi 'Utočište', gotovo je trčao.
<BR>&nbsp;&nbsp;&nbsp;&nbsp;&nbsp;U svetilištu svoje kuće, popalio je sva svetla i zaključao vrata. Organizovana čistoća njegovog životnog prostora okruživala ga je dogmom koja mu nije pružala nikakvu utehu. Pogled na sat u kuhinji reče mu da tek što je prošla ponoć. Novi dan, nedelja - dan koji su drugi ljudi obožavali. Skuvao je kafu, skinuo jaknu, kravatu i košulju, zatim odneo šolju koja se pušila do dnevne sobe. Tamo je zauzeo mesto na sofi, namestio Džoaninu sliku na stočiću za kafu tako da je gledala pravo u njega i napeo se da pregrmi krizu.
<BR>&nbsp;&nbsp;&nbsp;&nbsp;&nbsp;Bio mu je potreban odgovor. Izvori snage bili su mu potrošeni i nije mogao više da produži dosadašnjim putem.
<BR>&nbsp;&nbsp;&nbsp;&nbsp;&nbsp;Bereče!
<BR>&nbsp;&nbsp;&nbsp;&nbsp;&nbsp;Devojčin povik, snažni pljesak publike, kamiondžijin bes, odjekivali su u njemu poput prigušenih drhtaja zemlje. Samoubistvo se nadnosilo nad njega iz svih pravaca. Bio je zarobljen između ludačke halucinacije i tegobnog pritiska bližnjih ljudskih bića.
<BR>&nbsp;&nbsp;&nbsp;&nbsp;&nbsp;Gubavac, nečist prokažena!
<BR>&nbsp;&nbsp;&nbsp;&nbsp;&nbsp;Dograbio se za ramena i obujmio sebe da bi primirio ječanje srca.
<BR>&nbsp;&nbsp;&nbsp;&nbsp;&nbsp;Ne mogu to da podnesem! Neka mi neko pomogne!
<BR>&nbsp;&nbsp;&nbsp;&nbsp;&nbsp;Iznenada, telefon zazvoni - preseče ga oštro poput kletve. Rasklimatano, poput labave zbirke izlomljenih kostiju, on skoči na noge. Ali onda zastade. Nedostajala mu je hrabrost da se suoči sa neprijateljstvom, kletvama.
<BR>&nbsp;&nbsp;&nbsp;&nbsp;&nbsp;Telefon ponovo zapiska.
<BR>&nbsp;&nbsp;&nbsp;&nbsp;&nbsp;Dah mu zadrhta u plućima. Činilo se da ga Džoana prekoreva iza stakla uramljene slike.
<BR>&nbsp;&nbsp;&nbsp;&nbsp;&nbsp;Još jednom zvonjava, uporna poput pesnice.
<BR>&nbsp;&nbsp;&nbsp;&nbsp;&nbsp;Zateturao se prema telefonu. Dograbio je slušalicu i pritisnuo je uz uvo da bi je primirio.
<BR>&nbsp;&nbsp;&nbsp;&nbsp;&nbsp;"Tome?" uzdahnu slabašni, tužni glas. "Tome - ja sam, Džoana. Tome? Nadam se da te nisam probudila. Znam da je kasno, ali morala sam da zovem."
<BR>&nbsp;&nbsp;&nbsp;&nbsp;&nbsp;Kovenant zastade, uspravan i krut, kolena sastavljenih da ne bi pao. Vilice su mu se micale, ali nikakav zvuk nije izlazio. Grlo mu je bilo natečeno i zatvoreno, zapretano osećanjima, a pluća počeše da ga bole od nedostatka vazduha.
<BR>&nbsp;&nbsp;&nbsp;&nbsp;&nbsp;"Tome? Jesi li tamo? Halo? Tome? Molim te, reci nešto. Moram da razgovaram sa tobom. Bila sam tako usamljena. Nedo... nedostaješ mi." Mogao je da čuje napor u njenom glasu.
<BR>&nbsp;&nbsp;&nbsp;&nbsp;&nbsp;Grudi su mu se teško nadimale, kao da se guši. Iznenada probi blok u grlu i duboko udahnu, a to je zvučalo kao da je do tada jecao. Ali i dalje nije mogao da natera reči da izađu iz njega.
<BR>&nbsp;&nbsp;&nbsp;&nbsp;&nbsp;"Tome! Molim te! Šta ti se dešava?"
<BR>&nbsp;&nbsp;&nbsp;&nbsp;&nbsp;Činilo se da mu je glas uhvaćen u samrtni stisak. U očajnoj želji da raskine stisak, da odgovori Džoani, obgrli njen glas, zadrži je na liniji, digao je telefon i pošao nazad prema sofi - u nadi da će pokret olakšati grč koji ga je stegao, pomoći mu da nanovo uspostavi kontrolu nad sopstvenim mišićima.
<BR>&nbsp;&nbsp;&nbsp;&nbsp;&nbsp;Ali okrenuo se u pogrešnom smeru i telefonski kabl omotao mu se oko članka. Kada se trgao napred, sapleo se i poleteo glavom prema stočiću za kafu. Čelo mu tresnu pravo u ivicu stočića. Kada je pao na pod, činilo mu se da oseća kako ovaj poskakuje.
<BR>&nbsp;&nbsp;&nbsp;&nbsp;&nbsp;U trenutku, vid mu se zamrači. Ali i dalje je držao slušalicu uz uvo. Tokom trenutka prazne nepomičnosti, jasno je čuo Džoanin glas. Postajala je uznemirena, besna.
<BR>&nbsp;&nbsp;&nbsp;&nbsp;&nbsp;"Tome, ozbiljno govorim. Nemoj da mi činiš ovo još teže nego što već jeste. Zar ne shvataš? Želim da govorim sa tobom. Potreban si mi. Reci nešto. Tome. Tome! Proklet bio, reci nešto!"
<BR>&nbsp;&nbsp;&nbsp;&nbsp;&nbsp;A onda silovito urlanje u njegovim ušima zbrisa njen glas. Ne! - kriknu on. Ne! Ali bio je bespomoćan. Nalet zvuka stiže poput mračne plime i odnese ga sa sobom.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
