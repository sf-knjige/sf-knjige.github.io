<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. PROROK I VIDOVNJAK
<P>&nbsp;&nbsp;&nbsp;&nbsp;&nbsp;Kasno sledeće večeri poglavar Mhoram odgovori na kucanje na vrata svojih ličnih odaja i zateče Tomasa Kovenanta kako stoji napolju, obrisa ocrtanih u tami poput obličja nevolje pred sjajem svetlećeg poda. Imao je izgled lišavanja i iscrpljenosti, kao da nije okusio hrane niti počinuo otkako je otišao do visova. Mhoram ga bez pitanja pusti u golu sobu i zatvori vrata, a ovaj uđe i stade pred kameni sto u središtu odaje - sto koji je Mhoram doneo iz odaja vrhovne poglavarke, sa krilom Lorika koji je još bio usađen i plamteo u njemu.
<BR>&nbsp;&nbsp;&nbsp;&nbsp;&nbsp;Sa pogledom na zgrčenim mišićima Kovenantovih leđa, Mhoram mu ponudi hranu, piće ili krevet, ali Kovenant ih odbaci oštrim sleganjem ramena i pored iscrpljenosti. Ravnim i čudno zatvorenim tonom, on reče: "Razbijaš glavu na toj stvari još otkako... otkako je sve počelo. Zar se nikada ne odmaraš? Mislio sam da se vi, poglavari, odmarate ovde dole... na ovom mestu."
<BR>&nbsp;&nbsp;&nbsp;&nbsp;&nbsp;Mhoram pređe sobu i stade naspram gosta. Kril je belo plamteo između njih. Bio je nesiguran u vezi sa tlom pod nogama; video je nevolju na Kovenantovom licu, ali njeni uzroci i posledice bili su mu skriveni, nejasni. Poglavar pažljivo reče: "Zbog čega bih se odmarao? Nemam ženu, niti dece. I otac i majka bili su mi poglavari, a Kevinovo Znanstvo jedina je veština koju sam naučio. Teško je odmarati se od takvog rada."
<BR>&nbsp;&nbsp;&nbsp;&nbsp;&nbsp;"A još si i prisiljen na sve to. Ti si ovde prorok i vidovnjak. Jedini ti povremeno bacaš poglede na budućnost, želeo to ili ne, bez obzira na to da li te nagone da vrištiš u snu ili ne, svejedno da li možeš da ih podneseš ili ne." Kovenantov glas zagrcnuo se na trenutak i on oštro zatrese glavom sve dok nije ponovo bio u stanju da govori. "Nije čudo što ne možeš da se odmaraš. Iznenađen sam da uopšte možeš da podneseš san."
<BR>&nbsp;&nbsp;&nbsp;&nbsp;&nbsp;"Nisam krvni gardista", odvrati Mhoram mirno. "Potreban mi je san, kao i drugim ljudima."
<BR>&nbsp;&nbsp;&nbsp;&nbsp;&nbsp;"Šta si otkrio? Znaš li vrednost te stvari? Kakva je to priča o Amoku?"
<BR>&nbsp;&nbsp;&nbsp;&nbsp;&nbsp;Mhoram je gledao Kovenanta preko krila, a zatim se blago nasmešio. "Hoćeš li sesti, prijatelju moj? Slušanje dugačkih odgovora biće ti udobnije ukoliko daš oduška svojoj iznurenosti."
<BR>&nbsp;&nbsp;&nbsp;&nbsp;&nbsp;"Nisam umoran", reče Nevernik očigledno neiskrenim tonom. Sledećeg trenutka sručio se pravo u stolicu. Mhoram sede, a kada se spustio, otkri da se Kovenant smestio pravo sa druge strane stola, tako da im je kril stajao između lica. Taj raspored obespokojavao je Mhorama, ali nije bio u stanju da smisli drugačiji način da pomogne Kovenantu nego da sluša i govori; zato je ostao tamo gde je bio i usredsredio ostala čula na potragu za onim što mu je od vida zaklanjao dragulj krila.
<BR>&nbsp;&nbsp;&nbsp;&nbsp;&nbsp;"Ne, ja ne razumem Lorikov mač - i ne mogu da ga izvučem iz stola. Mogao bih da ga oslobodim razbijanjem kamena, ali to ne bi služilo nikakvoj svrsi. Ne bismo stekli znanje - ne bismo mogli da dirnemo samo oružje. Kada bi kril bio slobodan, ne bi nam pomogao. Ta nam je sila potpuno nova. Ne znamo kako se koristi. I ne dopada nam se razbijanje ni drveta ni kamena u bilo koju svrhu.
<BR>&nbsp;&nbsp;&nbsp;&nbsp;&nbsp;A što se tiče Amoka - to je otvoreno pitanje. Poglavarka Amatin mogla bi bolje odgovoriti."
<BR>&nbsp;&nbsp;&nbsp;&nbsp;&nbsp;"Ja pitam tebe."
<BR>&nbsp;&nbsp;&nbsp;&nbsp;&nbsp;"Moguće je", reče Mhoram čvrstim glasom, "da ga je stvorio Kevin da bi se branio od samog krila. Možda je ovde skrivena sila toliko opasna da bi u nepromišljenim ili neprosvećenim rukama nanela velikog zla. Ukoliko je to istina, onda je možda Amokova svrha da nas upozori na nespremnost za korišćenje sile i da nam vodi učenje."
<BR>&nbsp;&nbsp;&nbsp;&nbsp;&nbsp;"Ne bi trebalo da zvučiš tako uvereno kada govoriš takve stvari. To nije u redu. Zar nisi čuo šta je rekao? 'Nisam ispunio svoju namenu.'"
<BR>&nbsp;&nbsp;&nbsp;&nbsp;&nbsp;"Možda zna da smo, u slučaju da smo preslabi da oživimo kril, istovremeno nesposobni da ga upotrebimo na ma koji način, za dobro ili zlo."
<BR>&nbsp;&nbsp;&nbsp;&nbsp;&nbsp;"U redu. Zaboravi. Naprosto, zaboravi da je to još jedna od stvari koje sam vam učinio bez ikakvog pojma šta to, do đavola, činim. Neka stoji. Zbog čega misliš da se dobri, stari Kevin Zemljogub, koji je, uostalom, i započeo sve ovo, šunja iza svega što se desi kao nekakav patrijarh i proverava da slučajno ne učinite nešto pogrešno i raznesete sebe u paramparčad? Ne, zaboravi. Znam ja i za pametnije od toga, iako sam proveo samo nekoliko nedelja ludeći nad ovim, a ne četrdeset godina, poput vas ostalih. Reci mi ovo. Šta je to tako posebno kod Kevinovog Znanstva? Zbog čega ste se toliko uspalili da ga sledite? Ukoliko vam je potrebna moć, zašto ne krenete da je sami otkrijete, umesto što traćite čitava pokolenja savršeno poštenog naroda na gomilu nerazumljivih Krugova? U ime normalnosti, Mhorame, ako već ne zarad obične, proste korisnosti."
<BR>&nbsp;&nbsp;&nbsp;&nbsp;&nbsp;"Prapoglavaru, ti me prevazilaziš. Čujem te, pa ipak kao da sam gluv ili slep."
<BR>&nbsp;&nbsp;&nbsp;&nbsp;&nbsp;"Baš me briga za to. Reci mi zašto."
<BR>&nbsp;&nbsp;&nbsp;&nbsp;&nbsp;"Nije to teško - stvar je jasna. Zemna moć je ovde, svejedno da li je njome ovladano i kako se koristi. Domaja je ovde. A kobi i zla - Kamen Zlozemlja, Opaki - ovde su, mogli mi da se branimo protiv njih ili ne.
<BR>&nbsp;&nbsp;&nbsp;&nbsp;&nbsp;Ah, kako da govorim o tome? Ponekad je, prijatelju moj, najteže izgovoriti najprostije, jasne stvari." Zastao je na trenutak da razmisli. Ali kroz tišinu osetio je nalet uzbuđenja u Kovenantu, kao da Nevernik grli reči među njima i ne može da podnese da se povuku. Mhoram ponovo poče da govori, iako nije uobličio odgovore tako da bude zadovoljan njima.
<BR>&nbsp;&nbsp;&nbsp;&nbsp;&nbsp;"Gledaj na to ovako. Proučavanje Kevinovog znanja jedini je izbor koji možemo prihvatiti. Svakako shvataš da ne možemo očekivati da nam se Zemlja obrati, kao što je to učinila Bereku Troprstu. Takve stvari ne dešavaju se dvaput. Koliko nam god bila velika hrabrost i koliko god silna nevolja, Domaja na taj način neće biti ponovo spasena. Pa ipak, zemna moć opstaje da bi se koristila u službi Domaji - ukoliko smo sposobni za to. Ali ta moć - sva moć - užasna je. Ona sama od sebe ne štiti od nanošenja štete, od pogrešne upotrebe. Kao što kažeš, mogli bismo težiti tome da koristimo zemnu moć na sopstveni način. Ali rizik nas sprečava.
<BR>&nbsp;&nbsp;&nbsp;&nbsp;&nbsp;Prapoglavaru, dali smo zavet mira koji ne dopušta polovična rešenja. Pogledaj - oprosti mi, prijatelju moj, ali moram ti dati jasan primer - pogledaj sudbinu Atiaran, družbenice Trelove. Izazvala je sile koje su je prevazilazile i bila je uništena. Pa ipak, ishod je mogao biti gori. Mogla je da uništi druge, ili da nanese zla Domaji. Kako bismo mi, poglavari - mi koji smo se zakleli da ćemo braniti sve zdravlje i lepotu - kako bismo opravdali takve rizike?
<BR>&nbsp;&nbsp;&nbsp;&nbsp;&nbsp;Ne, moramo delati na druge načine. Ukoliko treba da zadobijemo moć kojom ćemo braniti Zemlju, a da ipak ne ugrozimo samu Domaju, moramo vladati onim što činimo. A poglavar Kevin je u tu svrhu stvorio svoje Krugove - da bi oni koji dolaze za njim mogli mudro držati moć."
<BR>&nbsp;&nbsp;&nbsp;&nbsp;&nbsp;"Oh, dobro!" prasnu Kovenant. "Pogledaj kakvo je dobro učinila njemu. Vatru mu paklenu! Čak i ako pretpostavimo da ćete imati sreće, mozga, ili makar prilike da nađete svih sedam Krugova i da proniknete u njih, šta - krvavo mu prokletstvo! - šta će biti kada vam dobri, stari, mrtvi Kevin konačno dopusti da zadobijete tajnu obreda Obesvećenja? A to vam je ponovo jedina prilika da zaustavite Kletnika u ratu! Kako ćete to objasniti ljudima koji će za hiljadu godina morati da krenu ni od čega samo zbog toga što vi niste mogli da ne ponavljate istoriju? Ili mislite da ćete, kada kriza dođe, nekako uraditi bolji posao od Kevina?"
<BR>&nbsp;&nbsp;&nbsp;&nbsp;&nbsp;Govorio je hladno, žustro, ali mutna podstruja u njegovom glasu kazivala je Mhoramu da ne iznosi ono što mu je najbitnije na umu. Činilo se da podvrgava poglavara obredu pitanja, proba ga. Mhoram odvrati pažljivo, nadajući se zarad samog Kovenanta da neće napraviti grešku.
<BR>&nbsp;&nbsp;&nbsp;&nbsp;&nbsp;"Sada poznajemo opasnost. Znali smo je još od kada su nam džinovi vratili prvi Krug. Zato smo dali zavet mira - i održaćemo ga - da očajanje nikada više ne ugrozi život u Domaji. Ukoliko budemo dovedeni do tačke da moramo ili obesvetiti ili biti poraženi, onda ćemo se boriti sve dok ne budemo poraženi. Usud Zemlje biće u drugim rukama."
<BR>&nbsp;&nbsp;&nbsp;&nbsp;&nbsp;"A ja ne činim ništa osim što vam otežavam posao. Već samo posedovanje ovog belog zlata diže mogućnosti uništenja kakve vam nikada pre nisu padale na pamet - da i ne pominjemo činjenicu da je beskorisno. Pre ovoga ovde nije bilo dovoljno moći da se makar malo zabrinete zbog očajanja, jer niste mogli da povredite Domaju sve i kada biste to želeli. Ali sada Kletnik može dobiti moj prsten - ili ga ja mogu upotrebiti protiv vas - ali vas nikada neće spasti."
<BR>&nbsp;&nbsp;&nbsp;&nbsp;&nbsp;Kovenantove ruke zadrhtaše na stolu, kao da pokušava da dograbi nešto. Prsti mu dohvatiše jedni druge, napregoše se, a zatim uz trzaj razdvojiše da pipaju zasebno, besciljno. "U redu. Zaboravi i to. Upravo prelazim na stvar. Kako, za ime svih bogova, nameravate da vodite rat - rat, Mhorame, ne okršaje protiv skupine jamnika i pragrdana! - kada je svako ko je dovoljno stasao da nosi mač dao zavet mira? Ili postoje posebne odredbe, kao sitno kucani tekst u našim ugovorima, koje izuzimaju rat od moralnih ograničenja, ili makar samo od prostog užasa krvi?"
<BR>&nbsp;&nbsp;&nbsp;&nbsp;&nbsp;Mhoram je iz dubine duše želeo da kaže Kovenantu da je preterao. Ali petljavo, besplodno trzanje njegovih ruku - jedne osakaćene, dok je druga nosila prsten poput okova - reče Mhoramu da je uvreda sadržana u Nevernikovim rečima bila usmerena prema unutra, prema njemu samom, a ne prema poglavarima Domaje. To opažanje uveća Mhoramovu zabrinutost i on ponovo odgovori sa nepokolebljivim dostojanstvom.
<BR>&nbsp;&nbsp;&nbsp;&nbsp;&nbsp;"Prijatelju moj, ubijanja se uvek treba užasavati. Mera je naše sićušnosti to što ga ne možemo izbeći. Ali moram te podsetiti na neke stvari. Čuo si Berekov kredo - on predstavlja deo našeg zaveta. On nam naređuje:
<BR>
<BR>&nbsp;&nbsp;&nbsp;&nbsp;&nbsp;Ne povredi gde držanje je dovoljno;
<BR>&nbsp;&nbsp;&nbsp;&nbsp;&nbsp;ne rani gde povreda je dovoljna;
<BR>&nbsp;&nbsp;&nbsp;&nbsp;&nbsp;ne sakati gde rana je dovoljna;
<BR>&nbsp;&nbsp;&nbsp;&nbsp;&nbsp;i ne ubij gde je sakaćenje dovoljno;
<BR>&nbsp;&nbsp;&nbsp;&nbsp;&nbsp;Najveći ratnik je onaj koji ne mora da ubija.
<BR>
<BR>&nbsp;&nbsp;&nbsp;&nbsp;&nbsp;A čuo si i poglavara Prothala kako kaže da Domaji neće služiti besno krvoproliće. Time je dirnuo samo srce zaveta. Činićemo sve što nam moći i veštine dopuštaju da odbranimo Domaju od Opačije. Ali nećemo učiniti ništa - Domaji, neprijateljima, jedno drugom - što nam naređuju crne strasti naših srca, bol ili žeđ za smrću. Nije li ti to jasno, prapoglavaru? Ukoliko se moramo boriti i, da, ubijati, onda su nam jedina odbrana i opravdanje da se borimo da ne postanemo kao naš neprijatelj. Tu je Kevin Zemljogub doživeo neuspeh - oslabilo ga je to očajanje, koje je snaga Opakog.
<BR>&nbsp;&nbsp;&nbsp;&nbsp;&nbsp;Ne, moramo se boriti - makar samo zbog toga da bismo se zaštitili od gledanja zla, kao što je Kevin gledao i bio raščinjen. Ali ako povredimo sebe, Domaju, ili mrzimo neprijatelje - ah, neće biti zore noći našeg neuspeha."
<BR>&nbsp;&nbsp;&nbsp;&nbsp;&nbsp;"To je sofizam."
<BR>&nbsp;&nbsp;&nbsp;&nbsp;&nbsp;"Sofizam? Ne poznajem tu reč."
<BR>&nbsp;&nbsp;&nbsp;&nbsp;&nbsp;"Lukavi argumenti da opravdaju ono što si već odlučio. Racionalizacije. Rat u ime mira. Kao da zabijanjem mača u protivnika ne sečeš običnu krv i meso koji imaju isto toliko prava da žive kao i ti"
<BR>&nbsp;&nbsp;&nbsp;&nbsp;&nbsp;"Ti onda zaista veruješ da nema razlike između borbe za uništenje Domaje i za njenu zaštitu?"
<BR>&nbsp;&nbsp;&nbsp;&nbsp;&nbsp;"Razlike? Kakve to veze ima sa tim? To je svejedno ubijanje. Ali nije bitno. Zaboravi i to. Previše dobro obavljaš posao. Ako ne budem mogao da nalazim rupe u tvojim odgovorima bolje od ovog, završiću kao..." Ruke počeše da mu se silovito tresu i on ih otrže sa videla, zabi ispod stola. "Završiću tako što ću se na smrt smrznuti, eto šta."
<BR>&nbsp;&nbsp;&nbsp;&nbsp;&nbsp;Poguren u stolici, Kovenant utonu u bolnu tišinu. Mhoram oseti kako pritisak među njima raste i zaključi da je došlo vreme da postavi sopstvena pitanja. Mrmljajući sebi u bradu ime sedam Krugova, on reče prijatnim tonom: "Uznemiren si, prijatelju moj. Vrhovnu poglavarku teško je odbiti, zar ne?"
<BR>&nbsp;&nbsp;&nbsp;&nbsp;&nbsp;"Šta?" obrecnu se Kovenant. Ali trenutak kasnije dodao je: "Da. Da, teško je. Ali nije reč o tome. Čitavu Domaju je teško odbiti. Tako se osećam od samog početka. Nije to posredi." Posle napete stanke, on produži: "Znaš li šta mi je juče učinila? Odvela me je do visova da vidim ovog Neomeđenog - čoveka koji tvrdi da razume snove. Bio sam tamo jedan dan ili više - ali ti si prorok i vidovnjak - ne moram tebi da pričam o njemu. Verovatno si išao gore više od ikoga, nisi se mogao uzdržati, ako ni zbog čega drugoga onda zato što obične, ljudske uši mogu da istrpe da čuju samo određenu količinu prezira i podsmeha i nimalo više, bez obzira na to spavaš li ili ne. Prema tome, znaš kako je. Znaš kako te uhvati onim očima, drži te i secira... ali ti si prorok i vidovnjak. Verovatno znaš čak i šta mi je rekao."
<BR>&nbsp;&nbsp;&nbsp;&nbsp;&nbsp;"Ne", odvrati Mhoram tiho.
<BR>&nbsp;&nbsp;&nbsp;&nbsp;&nbsp;"Rekao je - vatru mu paklenu!" Zatresao je glavom kao da hoće da otrese vodu iz očiju. "Rekao je da sanjam istinu. Rekao je da sam vrlo srećan. Rekao je da su ljudi sa takvim snovima pravi neprijatelji Opačije - ne zakon, Žezlo zakona nije napravljeno za borbu protiv Kletnika - ne, nego se divlja magija i snovi suprotstavljaju Opačiji." Na trenutak, vazduh oko njega podrhtavao je od gađenja. "Rekao je i da ja ne verujem u to. To je bila silna pomoć. Voleo bih kada bih znao jesam li heroj ili kukavica.
<BR>&nbsp;&nbsp;&nbsp;&nbsp;&nbsp;Ne, ne odgovaraj na to. Nije to na tebi."
<BR>&nbsp;&nbsp;&nbsp;&nbsp;&nbsp;Poglavar Mhoram nasmeši se da ohrabri Kovenanta, ali Nevernik je već nastavljao: "Kako god bilo, imam verovanje - šta god ono vredelo. Samo što nije baš ono koje vi, narode, očekujete od mene."
<BR>&nbsp;&nbsp;&nbsp;&nbsp;&nbsp;Ponovo iskušavajući, Mhoram reče: "Može biti da je tako. Ali ja to ne vidim. Ne pokazuješ nam verovanje, nego neverovanje. Ukoliko je to vera, onda nije reč o verovanju u nešto, već verovanju nasuprot nečega."
<BR>&nbsp;&nbsp;&nbsp;&nbsp;&nbsp;Kovenant đipi kao uboden. "To poričem! To što ne potvrđujem Domaju ili štagod, što ne jurcam kao neki razuzdani fanatik i penim za prilikom da se borim, kao što to čini Troj, ne znači da... Pretpostavimo da ima neke pravde u nazivima i oznakama koje vi ljudi vrtite okolo - pretpostavimo da uopšte možete da prikačite ime svom tom rasporenom, šta ti ga ja znam, koje ne mogu čak ni da izrazim, a kamoli da ga dokažem sebi. Neverovanje ne znači to."
<BR>&nbsp;&nbsp;&nbsp;&nbsp;&nbsp;"Šta znači?"
<BR>&nbsp;&nbsp;&nbsp;&nbsp;&nbsp;"Znači..." Na trenutak, Kovenant zastade, zagušen rečima kao da mu srce trpi neku blokadu. Onda posegnu napred i zakloni dragulj krila rukama da mu ne sija u oči. Glasom naglo i užasno nabreklim nesposobnošću da pusti suzu koja bi mu olakšala, on povika: "Znači da moram da se uzdržavam - da odbacujem - da zadržim nešto za sebe! Zato što ne znam zašto!" Sledećeg trenutka se ponovo sručio u stolicu i oborio glavu, skrio je u šake kao da se stidi.
<BR>&nbsp;&nbsp;&nbsp;&nbsp;&nbsp;"'Zašto'?" reče Mhoram blago. "Nije to ovde toliko teško i na taj način razlikuje se od 'kako'. Neka naša predanja nagoveštavaju jedan odgovor. Govore o početku Zemlje, u vreme ubrzo posle rođenja Vremena, kada je Tvorac Zemlje otkrio da mu je brat i Protivnik, Opaki, unakazio delo polaganjem silnih kobi duboko u njega. U gnevu i bolu, Tvorac je bacio Protivnika dole - sa nebesa Vaseljene na Zemlju - i zatvorio ga ovde ispod svoda Vremena. Tako je, predanja kažu, poglavar Kletnik došao u Domaju."
<BR>&nbsp;&nbsp;&nbsp;&nbsp;&nbsp;Dok je govorio, osećao je da ne odgovara na Kovenantovo pitanje - da je pitanje imalo smer koji nije mogao da vidi. Ali produžio je, nudeći Kovenantu jedini odgovor koji je posedovao.
<BR>&nbsp;&nbsp;&nbsp;&nbsp;&nbsp;"Jasno je da poglavar Kletnik žudi da uzvrati udarac svom bratu, Tvorcu. I najzad, posle vekova beskorisnih ratova koje je vodio iz zlobe, iz želje da naudi tvorevini zbog toga što nije mogao da dodirne Tvorca, poglavar Kletnik otkrio je način da postigne cilj, da uništi svod Vremena, oslobodi se izgnanstva i vrati se svome zabranjenom domu, zarad pakosti i zla. Kada mu je Žezlo zakona, koje je izgubio Kevin u vreme Obesvećenja, stiglo u polje uticaja, stekao je priliku da prebrodi ponor između svetova - priliku da donese belo zlato u Domaju.
<BR>&nbsp;&nbsp;&nbsp;&nbsp;&nbsp;Reći ću ti prosto: namera je poglavara Kletnika da ovlada divljom magijom - 'sidrištem svoda životnog što Vreme prelazi i prevladava' - i da pomoću nje okonča Vreme, da bi pobegao iz zatočeništva i preneo požudu na čitavu Vaseljenu. Da to učini, mora da porazi tebe, mora da ti otme belo zlato. Onda će čitava Domaja i Zemlja sigurno pasti."
<BR>&nbsp;&nbsp;&nbsp;&nbsp;&nbsp;Kovenant diže glavu, a Mhoram pokuša da mu predvidi sledeće pitanje. "Ali kako - kako Opaki namerava da postigne taj cilj? Ah, prijatelju moj, to ne znam. Biraće načine koji toliko podsećaju na naše lične želje da nećemo pružati otpor. Nećemo moći da napravimo razliku između njegovih i tvojih usluga, sve dok ne budemo lišeni svake pomoći izuzev tebe, odabrao ti da nam pomogneš ili ne."
<BR>&nbsp;&nbsp;&nbsp;&nbsp;&nbsp;"Ali zašto?" ponovi Kovenant. "Zašto ja?"
<BR>&nbsp;&nbsp;&nbsp;&nbsp;&nbsp;Mhoram ponovo oseti da mu odgovor ne leži u smeru Kovenantovog pitanja. Ali ga je ipak nudio, ponizno, znajući da je to jedino što može da pruži rastrzanom posetiocu.
<BR>&nbsp;&nbsp;&nbsp;&nbsp;&nbsp;"Prijatelju moj, u dubini duše verujem da te je odabrao Tvorac. To je naša nada. Poglavar Kletnik naučio je Drula da izvede prizivanje zato što je želeo belo zlato. Ali Drulove šake bile su na Žezlu, a ne ruke poglavara Kletnika. Opaki nije mogao da upravlja onim koga je prizvao. Dakle, ako si odabran, odabrao te je Tvorac.
<BR>&nbsp;&nbsp;&nbsp;&nbsp;&nbsp;Razmisli. On je Tvorac, stvoritelj Zemlje. Kako bi mogao da bezbrižno stoji i gleda kako mu se delo uništava? Pa ipak, ne može da pruži ruku i da nam pomogne ovde. Takav je zakon Vremena. Ukoliko probije svod da dirne Domaju svojom moći, Vreme će se okončati i Opaki će biti slobodan. I zato se mora drugde suprotstavljati poglavaru Kletniku. Sa tobom, prijatelju moj."
<BR>&nbsp;&nbsp;&nbsp;&nbsp;&nbsp;"Prokletstvo", promrmlja Kovenant.
<BR>&nbsp;&nbsp;&nbsp;&nbsp;&nbsp;"Pa ipak, moraš razumeti i ovo. On te ovde ne može dotaći, da bi te podučio ili ti pomogao, iz istog razloga iz koga ne može da pomogne nama. Niti te može dotaći ili ti pomoći u tvom svetu. Ukoliko to učini, nećeš biti slobodan. Postaćeš njegovo oruđe, a tvoje prisustvo razbiće svod Vremena, osloboditi Opačiju. I zato si odabran. Tvorac veruje da će nas na kraju tvoja slobodna volja i snaga spasti. Ukoliko greši, stavio je oružje sopstvenog uništenja u ruke poglavara Kletnika."
<BR>&nbsp;&nbsp;&nbsp;&nbsp;&nbsp;Posle dugog ćutanja, Kovenant promrmlja: "Đavolski rizik."
<BR>&nbsp;&nbsp;&nbsp;&nbsp;&nbsp;"Ah, ali on je Tvorac. Kako bi mogao da učini drugačije?"
<BR>&nbsp;&nbsp;&nbsp;&nbsp;&nbsp;"Mogao bi da spali čitavo mesto i da pokuša ponovo. Ali pretpostavljam da ne misliš da su bogovi toliko ponizni. Ili to nazivaš osionošću - da spali...? Nije bitno. Čini mi se da se sećam kako ne veruju svi poglavari u tog Tvorca kao ti."
<BR>&nbsp;&nbsp;&nbsp;&nbsp;&nbsp;"To je istina. Ali došao si meni. Odgovaram kako umem."
<BR>&nbsp;&nbsp;&nbsp;&nbsp;&nbsp;"Znam. Ne obraćaj pažnju na mene. Ali reci mi ovo. Šta bi ti učinio na mom mestu?"
<BR>&nbsp;&nbsp;&nbsp;&nbsp;&nbsp;"Ne", reče Mhoram. Najzad je pomerio stolicu u stranu da bi mogao da pogleda Kovenanta u lice. Zagledan u nespokojne crte Nevernika, on odvrati: "Na to neću odgovoriti. Ko to može da izjavi? Moć je užasna stvar. Ne mogu te proceniti odgovorom. Nisam još prosudio ni sebe."
<BR>&nbsp;&nbsp;&nbsp;&nbsp;&nbsp;Nepostojanost Kovenantovog izraza u trenutku se pretoči u ispitivački pogled. Ali nije progovorio i posle izvesnog vremena Mhoram odluči da rizikuje još jedno pitanje. "Tomase Kovenante, zbog čegas sve to ovako primaš? Zbog čega si toliko povređen? Kažeš da je Domaja san - obmana - da nismo zaista živi. Onda se nemoj brinuti. Prihvati san i smej se. Kada se probudiš, bićeš slobodan."
<BR>&nbsp;&nbsp;&nbsp;&nbsp;&nbsp;"Ne", reče Kovenant. "Razabrao sam nešto u onome što si rekao - počinjem da razumem ovo. Čuj. Čitava ova kriza je borba unutar mene. Tako mi pakla, toliko dugo sam gubavac da počinjem da mislim da je način na koji ljudi postupaju sa gubavcima opravdan. I tako postajem sopstveni neprijatelj, sopstveni Opaki - radim protiv sebe kada pokušavam da se održim u životu na taj način što se slažem sa ljudima koji mi to toliko otežavaju. Zbog toga sanjam ovo. Katarza. Da razrešim nedoumicu podsvesno, da bih bio u stanju da se snađem kada se probudim."
<BR>&nbsp;&nbsp;&nbsp;&nbsp;&nbsp;Iznenada je ustao i počeo da odmerava koracima Mhramovu asketsku odaju sa opasnim sjajem u očima. "Naravno. To je to. Zašto nisam ranije pomislio na to? Sve vreme sam govorio sebi da je ovo eskapizam, samoubistvo. Ali to nije to - to uopšte nije to. Zaboravi da gubim svaku naviku koja me drži u životu. To je terapija snovima."
<BR>&nbsp;&nbsp;&nbsp;&nbsp;&nbsp;Ali mu iznenada lice steže bolna grimasa. "Vatru mu paklenu!" napeto je zarežao. "To zvuči kao priča koju sam spalio - nekada, kada sam palio priče - kada sam još imao priča za paljenje."
<BR>&nbsp;&nbsp;&nbsp;&nbsp;&nbsp;Mhoram začu očajničku promenu, raspad u prašinu, u Kovenantovom tonu i ustade da posegne prema posetiocu. Ali nije bilo potrebno da se pokrene; Kovenant gotovo besciljno krenu u njegovom pravcu, kao da je zalutao među četiri zida odaje. Zastao je kraj stola pored Mhorama i jadno se zagledao u kril. Glas mu je podrhtavao.
<BR>&nbsp;&nbsp;&nbsp;&nbsp;&nbsp;"Ne verujem. To je samo još jedan lak način da se umre. Već ih poznajem previše."
<BR>&nbsp;&nbsp;&nbsp;&nbsp;&nbsp;Činilo se da se tetura, iako je mirno stajao. Zaneo se i zadržao na Mhoramovom ramenu. Na trenutak, držao se tamo, čela oslonjenog o Mhoramovu odoru. Onda ga Mhoram spusti u stolicu.
<BR>&nbsp;&nbsp;&nbsp;&nbsp;&nbsp;"Ah, prijatelju moj, kako da ti pomognem? Ne razumem."
<BR>&nbsp;&nbsp;&nbsp;&nbsp;&nbsp;Kovenantove usne su drhtale, ali uz vidljiv napor uspostavio je kontrolu nad glasom. "Samo sam umoran. Nisam jeo od juče. Taj Neomeđeni - iscedio me je. Baš bi mi dobro došlo malo hrane."
<BR>&nbsp;&nbsp;&nbsp;&nbsp;&nbsp;Prilika da učini nešto za Kovenanta pruži Mhoramu osećaj olakšanja. Hitrim pokretima izneo je bocu kladenice. Kovenant je ispi kao da pokušava da prekine unutrašnju sušu, a Mhoram ode do zadnjih odaja da nađe hrane.
<BR>&nbsp;&nbsp;&nbsp;&nbsp;&nbsp;Dok je stavljao hleb, sir i grožđe na poslužavnik, on začu oštar, udaljeni povik; glas mu uzviknu ime sa hitnjom koja mu sledi srce. On spusti poslužavnik i požuri da otvori vrata odaja.
<BR>&nbsp;&nbsp;&nbsp;&nbsp;&nbsp;U naglom naletu svetlosti iz dvorane, on ugleda ratnika na terasi visoko nad sobom. Ratnik je bio mlad - previše mlad da bude hrana za rat, pomisli Mhoram turobno - koji je izgubio kontrolu nad sobom. "Poglavare Mhorame!" zbrza on. "Dođi! Smesta! Zabran!"
<BR>&nbsp;&nbsp;&nbsp;&nbsp;&nbsp;"Stoj!" autoritet Mhoramovog glasa pogodi mladića poput ugriza. On se lecnu, ukoči, potisnu haotičnu bujicu reči. Onda povrati sabranost. Kada to vide, poglavar reče blaže: "Slušam te. Govori."
<BR>&nbsp;&nbsp;&nbsp;&nbsp;&nbsp;"Vrhovna poglavarka traži da smesta dođeš do Zabrana. Glasnik je stigao sa ravnica Ra. Sivi Krvnik maršira."
<BR>&nbsp;&nbsp;&nbsp;&nbsp;&nbsp;"Rat?" Mhoram je govorio blago da sakrije oštri predosećaj krvi.
<BR>&nbsp;&nbsp;&nbsp;&nbsp;&nbsp;"Da, poglavare Mhorame."
<BR>&nbsp;&nbsp;&nbsp;&nbsp;&nbsp;"Molim te, reci vrhovnoj poglavarki da... da sam te čuo."
<BR>&nbsp;&nbsp;&nbsp;&nbsp;&nbsp;Pazeći na svoje držanje, Mhoram se ponovo okrenu Kovenantu. Nevernik mu dočeka oči vrelim, čudno usredsređenim pogledom, kao da mu se lobanja cepa između očiju. Mhoram upita prosto: "Hoćeš li doći?"
<BR>&nbsp;&nbsp;&nbsp;&nbsp;&nbsp;Kovenant zadrža poglavarov pogled i reče: "Reci mi nešto, Mhorame. Kako si utekao - kada te je uhvatio onaj Besomuk - kod Kletnikovog Tabora?"
<BR>&nbsp;&nbsp;&nbsp;&nbsp;&nbsp;Mhoram odgovori sa svesnom sabranošću, odbijanjem straha, što je delovalo poput opasnosti u njegovim zlatom poprskanim očima. "Krvni gardisti sa mnom bili su pobijeni. Ali kada me je Besomuk samadhi dirnuo, prepoznao me je kao što sam ja prepoznao njega. Uplašio se."
<BR>&nbsp;&nbsp;&nbsp;&nbsp;&nbsp;Na trenutak, Kovenant se nije micao. Onda obori pogled. Umorno je stavio kamenu bocu na sto, prevrnuo je tako da je zvecnula o kril. Nakratko je pogladio bradu, zatim se digao na noge. Pred Mhoramovim pogledom delovao je poput tanke sveće prekrivene izlivenim voskom - izbrazdan, loman i istrošen.
<BR>&nbsp;&nbsp;&nbsp;&nbsp;&nbsp;"Da", reče. "Elena je od mene zatrdažila istu stvar. Šta god da to donese ma kome od nas. Dolazim."
<BR>&nbsp;&nbsp;&nbsp;&nbsp;&nbsp;Nespretno je odšepao na plamteći pod.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
