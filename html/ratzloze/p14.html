<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. U RAT
<P>&nbsp;&nbsp;&nbsp;&nbsp;&nbsp;Neposredno pred zoru Troj pojaha kroz vratnice Veselkamena u smeru jezera u podnožju Steg Vodopada. Polutama praskozorja zamračivala mu je vid, zaslepljivala ga poput izmaglice unutar uma. Nije mogao da vidi kuda ide, jedva da je mogao da razazna uši svoga ata. Ali nije bio u opasnosti: jahao je Merila, Ranihina koji je odabrao da ga nosi.
<BR>&nbsp;&nbsp;&nbsp;&nbsp;&nbsp;Pa ipak, dok je kaskao prema zapadu pod visokim južnim zidom Konaka, imao je osećaj neizvesnosti, poput čoveka koji pokušava da održi ravnotežu na pretankoj grani drveta. Proveo je dobar deo noći u preispitivanju odluka koje je doneo na ratnom veću i one su ga plašile. Predao je poglavare i ratovniju stazi uskoj i opasnoj poput zaljuljanog užeta.
<BR>&nbsp;&nbsp;&nbsp;&nbsp;&nbsp;Ali nije imao izbora. Morao je ili da ide napred ili da se ostavi zapovedanja, da ga prepusti Kvanovim vrednim, ali nemaštovitim rukama. Zato i i pored bojazni nije oklevao. Nameravao je da pokaže čitavoj Domaji da je vrhovnik sa dobrim razlogom.
<BR>&nbsp;&nbsp;&nbsp;&nbsp;&nbsp;Vreme je bilo tesno. Ratovnija je morala da krene na marš prema jugu što je pre moguće. Zbog toga je pustio da ga Meril nosi kroz unutrašnju maglu. Puštajući da Ranihin bira put, požurio je prema plavom jezeru na kom su se gradili splavovi.
<BR>&nbsp;&nbsp;&nbsp;&nbsp;&nbsp;Pre nego što je obišao poslednje široko podnožje brega, prošao je između rasutih strojeva vojnika koji su držali konje. Muškarci i žene pozdravljali su ga dok je prolazio, ali nije mogao da prepozna nikoga. Držao je desnu ruku kao znak praznog uzvraćanja i jahao niz krcati put bez reči. Ukoliko mu strategija doživi neuspeh, ti ratnici - i dve stotine krvnih gardista koji su već sledili poglavara Kalindrila prema reci Mithil - prvi će platiti njegovu grešku.
<BR>&nbsp;&nbsp;&nbsp;&nbsp;&nbsp;Našao je ivicu jezera po rici Vodopada i zaposlenom zvuku graditelja splavova, pa je smesta skliznuo sa Merilovih leđa. Prvu senovitu priliku koja mu je prišla poslao je u potragu za balčaklijom Kvanom. Nekoliko trenutaka potom Kvanovo čvrsto obličje pojavi se iz magle, a pratio ga je mršavi čovek sa žezlom - poglavar Verement. Troj se obrati direktno balčakliji. Osećao se nelagodno kada je trebalo da daje naređenja jednom poglavaru.
<BR>&nbsp;&nbsp;&nbsp;&nbsp;&nbsp;"Koliko splavova je spremno?"
<BR>&nbsp;&nbsp;&nbsp;&nbsp;&nbsp;"Sada ih je u vodi tri i dvadeset", odvrati Kvan. "Na pet još nema rhadamaerlskih krma, ali zadatak će biti gotov do izlaska sunca."
<BR>&nbsp;&nbsp;&nbsp;&nbsp;&nbsp;"A ostatak?"
<BR>&nbsp;&nbsp;&nbsp;&nbsp;&nbsp;"Srdočnik Borilar i graditelji splavova obećali su da će svih sto dvadeset biti dovršeno do sutrašnje zore."
<BR>&nbsp;&nbsp;&nbsp;&nbsp;&nbsp;"Prokletstvo! Ode nam još jedan dan. Pa, ne možete ih čekati. Poglavaru Kalindrilu biće potrebna pomoć pre toga." On brzo napravi kratak proračun, a zatim produži: "Šalji splavove niz reku u grupama po dvadeset - odjednom po dva eovoda. Ti idi prvi. I - poglavare Veremente, hoćeš li poći sa Kvanom?"
<BR>&nbsp;&nbsp;&nbsp;&nbsp;&nbsp;Verement odgovori oštrim klimanjem glave.
<BR>&nbsp;&nbsp;&nbsp;&nbsp;&nbsp;"Dobro. Sada, Kvane, neka tvoja grupa smesta krene. Zaduži koga god hoćeš da zapoveda drugom eovojnom - reci im da te slede u novoj grupi čim bude gotovo još dvadeset splavova. Neka ratnici koji kreću poslednji pokušaju da pomognu graditeljima splavova - da im ubrzaju posao."
<BR>&nbsp;&nbsp;&nbsp;&nbsp;&nbsp;Njegova lična magla raščišćavala se sada kada je sunce počinjalo da izlazi. Kvanov bedem lica izbrazdan starošću video se sve oštrije i Troj na trenutak zaćuta, napola preneražen onim što je zshtevao od prijatelja. Onda grubo zatrese glavom i prisili se da nastavi.
<BR>&nbsp;&nbsp;&nbsp;&nbsp;&nbsp;"Kvane, ti imaš najgori zadatak u čitavom ovom prokletom poslu. Ti i oni krvni gardisti sa Kalindrilom. Ti moraš da učiniš da ovaj moj plan upali."
<BR>&nbsp;&nbsp;&nbsp;&nbsp;&nbsp;"Ukoliko je uopšte moguće, učinićemo to." Kvan je govorio čvrsto, gotovo olako, ali njegovo iskustvo u mračnim, očajničkim poduhvatima davalo je toj izjavi ubedljivost.
<BR>&nbsp;&nbsp;&nbsp;&nbsp;&nbsp;Troj žurno produži: "Moraš zadržati Kletnikovu vojsku u toj dolini. Čak i kada tamo budeš imao celokupne trupe, bićete brojčano slabiji u odnosu deset naprema jedan. Moraš zadržati Kletnika, a ipak zadržati i dovoljan deo snaga u životu da ih odvedeš do Usudovog Pribega."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Ne, ne razumeš. Najgore ti još nisam rekao. Moraš zadržavati Kletnika osam dana."
<BR>&nbsp;&nbsp;&nbsp;&nbsp;&nbsp;"Osam?" prasnu Verement. "Ti se šališ!"
<BR>&nbsp;&nbsp;&nbsp;&nbsp;&nbsp;Oštro se kontrolišući, Troj reče: "Izračunaj sam. Moramo da marširamo sve do Usudovog Pribega. Biće nam potrebno toliko vremena tek da stignemo. Osam dana jedva da će nam dati vremena da dospemo na mesto."
<BR>&nbsp;&nbsp;&nbsp;&nbsp;&nbsp;"Mnogo tražiš". reče Kvan lagano.
<BR>&nbsp;&nbsp;&nbsp;&nbsp;&nbsp;"Ti si čovek koji to može učiniti. A istina je da će te ratnici bolje slediti u takvoj situaciji nego što bi mene. Sa tobom će raditi dvojica poglavara, plus svi krvni gardisti koje je ostavio Kalindril. Niko te ne može zameniti."
<BR>&nbsp;&nbsp;&nbsp;&nbsp;&nbsp;Kvan je to saslušao u tišini. I pored toga što se isprsio, činilo se da okleva. Troj se naže prema njemu i napeto prošapta kroz huk Steg Vodopada: "Balčaklijo, ako uspeš da izvedeš to što tražim od tebe, kunem se da ću pobediti u ovom ratu."
<BR>&nbsp;&nbsp;&nbsp;&nbsp;&nbsp;"Kuneš se?" ponovo se umeša Verement. "Da li Opaki zna da ga vezuješ svojim zavetima?"
<BR>&nbsp;&nbsp;&nbsp;&nbsp;&nbsp;Troj nije obraćao pažnju na poglavara. "Ozbiljno mislim. Ukoliko mi zadobiješ tu priliku, neću je protraćiti."
<BR>&nbsp;&nbsp;&nbsp;&nbsp;&nbsp;Mrgodni, ratoborni smešak dirnu Kvanove usne. "Čujem te", reče on. "Osetio sam tvrdu ruku tvoje veštine kada si pridobio zapovedništvo nad ratovnijom ispred mene. Vrhovniče, dobićeš svojih osam dana ukoliko su uopšte u granicama ostvarljivosti ljudske volje i mišića."
<BR>&nbsp;&nbsp;&nbsp;&nbsp;&nbsp;"Dobro!" Kvanovo obećanje pruži Troju besmisleni osećaj olakšanja, kao da više nije sam na tanušnoj grani. "Dobro. Kada budeš zaposlio Kletnika u dolini Mithila, moraš ga potisnuti prema jugu. Poteraj ga u južne bregove - što dalje, to bolje. Drži dolinu zatvorenu sve dok ne bude imao dovoljno vojske u bregovima da te napadne sa te strane. Onda pojuri kao sam đavo pravo prema Usudovom Pribegu."
<BR>&nbsp;&nbsp;&nbsp;&nbsp;&nbsp;"To će mnogo koštati."
<BR>&nbsp;&nbsp;&nbsp;&nbsp;&nbsp;"Ne toliko koliko bi koštalo da pustimo tu vojsku da ide prema severu dok smo mi na jugu." Kvan mračno klimnu, a Troj produži: "I ne toliko koliko bi koštalo da Kletnik stigne do Pribega pre nas. Šta god da se desi, to moramo izbeći. Ukoliko ne možeš da ga zadržiš osam dana, moraš pronaći gde se nalazimo i povesti ga na nas umesto prema Usudovom Pribegu. Pokušaćemo da ga sami povučemo poslednji deo puta prema jugu."
<BR>&nbsp;&nbsp;&nbsp;&nbsp;&nbsp;Kvan ponovo klimnu, a crte lica mu se zategoše. Da bi ga opustio, Troj reče suvo: "Naravno, bilo bi bolje kada bi ga naprosto sam porazio i spasao nas neprilika."
<BR>&nbsp;&nbsp;&nbsp;&nbsp;&nbsp;Balčaklija zausti da odgovori, ali ga poglavar Verement prekide. "Ukoliko je to tvoja želja, treba da odabereš za svoj zadatak nekog drugog, a ne ostarelog ratnika i poglavara bez Ranihina."
<BR>&nbsp;&nbsp;&nbsp;&nbsp;&nbsp;Troj se upravo spremao da odgovori, kada začu kopita kako stižu prema njemu iz smera Veselkamena. Sada je sunce počelo da se diže - svetlost je igrala po plavoj vodi koja se slivala preko vrha Vodopada - i magle njegovog vida poče da nestaje. Kada se okrenuo, razaznao je krvnog gardistu Ruela kako jaše prema njemu.
<BR>&nbsp;&nbsp;&nbsp;&nbsp;&nbsp;Ruel zaustavi Ranihina dodirom ruke i reče bez silaženja: "Vrhovniče, ratovnija je spremna. Vrhovna poglavarka Elena te čeka."
<BR>&nbsp;&nbsp;&nbsp;&nbsp;&nbsp;"Stižem", odgovori Troj i ponovo se okrete Kvanu. Na trenutak, balčaklijin pogled čvrsto je odgovarao na njegov. Rastrzan između odanosti i rešenosti, on promrmlja: "Tako mi Boga, zaradiću ono što učiniš za mene." Vinuvši se na Merilova leđa, on krenu.
<BR>&nbsp;&nbsp;&nbsp;&nbsp;&nbsp;Pošao je tako naglo da samo što nije naleteo na grivenarku Jadinku. Stajala je u blizini i gledala Merila kao da očekuje da otkrije da je Troj povredio Ranihina. Nenamerno je poterao ata pravo na nju. Ali ona kroči u stranu čim je zaustavio Ranihina.
<BR>&nbsp;&nbsp;&nbsp;&nbsp;&nbsp;Njeno prisustvo ga iznenadi. Pozdravio ju je, a zatim je čekao da progovori. Osećao je da je zaslužila svu ljubaznost koju joj je mogao pružiti.
<BR>&nbsp;&nbsp;&nbsp;&nbsp;&nbsp;Dok je gladila Merilovu glavu rukama punim ljubavi, rekla je kao da nešto objašnjava: "Obavila sam svoj udeo u ovom ratu. Neću više ništa činiti. Stara sam i neophodno mi je da otpočinem. Ići ću tvojim splavovima do Andelejna, a odatle ću sama kući."
<BR>&nbsp;&nbsp;&nbsp;&nbsp;&nbsp;"Vrlo dobro." Nije mogao da joj ne da odobrenje da ide splavom, ali je osećao da je to samo priprema za ono što je imala da kaže.
<BR>&nbsp;&nbsp;&nbsp;&nbsp;&nbsp;Posle teške pauze, ona nastavi: "Ovo mi više neće biti potrebno." Žustrim pokretom istrgla je borbenu strunu iz kose, oklevala, a zatim je pružila Troju. Lagano je rekla: "Neka među nama bude mir."
<BR>&nbsp;&nbsp;&nbsp;&nbsp;&nbsp;Zbog toga što nije mogao da smisli prikladan odgovor, on prihvati strunu. Ali to ga žacnu, kao da je nije vredan. Gurnuo ju je za pojas, pa je, slobodnih ruku, uputio grivenarki svoje najbolje oponašanje ranjanskog naklona.
<BR>&nbsp;&nbsp;&nbsp;&nbsp;&nbsp;Naklonila mu se zauzvrat, pokazala mu pokretom da krene dalje. Ali kada je pošao, doviknula mu je: "Reci Kovenantu Prstenoši da mora poraziti Zubošu. Ranihini su se propeli njemu u čast. Oni ga traže. Ne sme dopustiti da padnu." Onda je nestala, izgubila se sa vidokruga u magli.
<BR>&nbsp;&nbsp;&nbsp;&nbsp;&nbsp;Pomisao na Kovenanta ostavi mu gorak ukus u ustima, ali ga on potisnu. On pusti Kvana da izvikuje naredbe sa Jadinkom kraj sebe i potera Merila u oštri kas uz stazu prema kapiji Veselkamena. Dok je išao, sunce poče da mu spaljuje poslednje zaostatke nejasnoće vida. Ogromni, isklesani zidovi Konaka postadoše vidljivi; blistali su u novom svetlu živom veličajnošću od koje se osećao istovremeno i mali i odlučan. U njemu je nazreo odsjaje prave dubine sopstvene spremnosti da se žrtvuje za Domaju. Sada je mogao samo da se nada da će ono što je imao da ponudi biti dovoljno.
<BR>&nbsp;&nbsp;&nbsp;&nbsp;&nbsp;Postojala je samo jedna stvar koju nije mogao da oprosti Kovenantu. Bilo je to Nevernikovo odbijanje da se bori.
<BR>&nbsp;&nbsp;&nbsp;&nbsp;&nbsp;Onda se uspeo uz poslednju padinu i otkrio da su se poglavari okupili pred kapijom, nad dugom, postrojenom masom ratovnije.
<BR>&nbsp;&nbsp;&nbsp;&nbsp;&nbsp;Pred prizorom ratovnije osetio je nalet ponosa. Ta vojska bila je njegova - alatka koju je on oblikovao, oružje koje je on oštrio i koje je umeo da nosi. Svaki ratnik stajao je na svom mestu u eovodu; svaki eovod držao je mesto oko lepršavog stega svoje eovojne; a trideset osam eovojni rasprostrlo se u podnožju Poglavarevog Konaka poput ljudskog prekrivača. Više od petnaest hiljada metalnih grudnih ploča odražavalo je vatru sunca.
<BR>&nbsp;&nbsp;&nbsp;&nbsp;&nbsp;Svi ratnici bili su na nogama osim stožernika i trećine bojnih stožernika. Ti oficiri jahali su da bi nosili stegove i marševske doboše i da bi prenosili poruke i zapovesti po ratovniji. Troj je bio oštro svestan da njegovoj vojski nedostaje neko sredstvo za trenutnu komunikaciju. Bez takve opreme osećao se ranjivije nego što je bio spreman da prizna. Da to popravi, razvio je mrežu jahača koji su se mogli tokom bitke prebacivati sa mesta na mesto. Osim toga, uvežbao je oficire da rade sa složenim kodovima signala, bakljama i zastavicama, da bi se poruke bar u nekim okolnostima mogle primati vidom. Ali nije bio zadovoljan. Hiljade i hiljade života bile su mu u šakama. Dok je prelazio pogledom podređene, grana drveta kao da se tresla na vetru.
<BR>&nbsp;&nbsp;&nbsp;&nbsp;&nbsp;Okrenuo se od ratovnije i prešao pogledom one koji su sedeli na atovima pred kapijom. Samo su Trevor i Loerija bili odsutni. Poglavari Mhoram i Amatin bili su tu, sa dvadeset krvnih gardista, šačicom žezlonoša i oblučara, svim znanstvozornicima koji su se zatekli u poseti i sa prvom stožernicom Amorin. Kovenant je sedeo na sedlu od prijanjka na leđima jednog veselkamenskog mustanga. A pored njega bila je vrhovna poglavarka, Mira, njena zlatna ranihinska kobila, doprinosila je da izgleda više nego ikada kao usredsređena junakinja, plemenita prilika poput one legendarne kraljice za koju je Berek vodio svoj veliki rat.
<BR>&nbsp;&nbsp;&nbsp;&nbsp;&nbsp;Bila je nagnuta prema Kovenantu, slušala ga sa zanimanjem - gotovo sa obožavanjem - u svakoj crti svoje prilike.
<BR>&nbsp;&nbsp;&nbsp;&nbsp;&nbsp;Taj prizor razgnevi Troja.
<BR>&nbsp;&nbsp;&nbsp;&nbsp;&nbsp;Njegova osećanja prema vrhovnoj poglavarki bila su smetena; nije ih mogao uklopiti ni u jednu jednostavnu vrstu. Ona je bila poglavarka koja ga je naučila značenju vida. A dok je učio da vidi, podučavala ga je Domaji, uvodila ga u nju sa takvom blagom radošću da je uvek mislio o Domaji i njoj zajedno, kao da ju je ona lično sabirala. Kada je uvideo opasnost koja je pretila Domaji - kada je počeo da traga za načinom da služi onome što je video - bila je jedna od onih koji su udahnuli život njegovim zamislima. Shvatila je potencijalnu vrednost njegove veštine u taktici, imala poverenja u nju; dala je njegovom glasu moć zapovesti. Zbog nje je sada izdavao izuzetno rizične zapovesti i vodio ratovniju zarad cilja za koga se ne bi stideo ni da umre.
<BR>&nbsp;&nbsp;&nbsp;&nbsp;&nbsp;Pa ipak je Kovenant delovao neosetljivo, imuno na nju. Odavao je utisak umorne gorčine. Brada mu je zatamnjivala čitavo lice, kao da hoće da potvrdi kako nema ni jotu verovanja u svom imenu. Izgledao je kao nevernik, jeretik. Činilo se da njegovo prisustvo ponižava vrhovnu poglavarku, da joj pomračuje domajsku lepotu.
<BR>&nbsp;&nbsp;&nbsp;&nbsp;&nbsp;Raznorazne mrgodne misli proletale su Trojevim umom, ali jedna je bila najbitnija. I dalje je postojalo nešto što je želeo da kaže Kovenantu - ne zbog toga što je Kovenant mogao da ima koristi ili što je to želeo, već zbog toga što on, Troj, nije hteo da ostavi ni senku sumnje u Kovenantovom umu.
<BR>&nbsp;&nbsp;&nbsp;&nbsp;&nbsp;Vrhovnik je čekao dok se Elena nije okrenula da progovori sa Mhoramom. Onda je zaustavio Merila kraj Kovenanta. Bez uvoda rekao je direktno: "Moram nešto da ti kažem pre nego što pođemo. Želim da znaš da sam govorio protiv tebe pred Većem. Rekao sam im šta si učinio Trelovoj kćerci."
<BR>&nbsp;&nbsp;&nbsp;&nbsp;&nbsp;Kovenant diže obrvu. Posle pauze, on reče: "A onda si otkrio da već znaju sve o tome."
<BR>&nbsp;&nbsp;&nbsp;&nbsp;&nbsp;"Da." Na trenutak se pitao kako Kovenant to zna. Onda produži: "Zato sam zahtevao da znam zbog čega se bakću sa tobom. Rekao sam im da ne mogu dopustiti sebi da traće vreme i snagu za rehabilitovanje ljudi nalik tebi kada treba da se brinu za Kletnika."
<BR>&nbsp;&nbsp;&nbsp;&nbsp;&nbsp;"I šta su uzvratili?"
<BR>&nbsp;&nbsp;&nbsp;&nbsp;&nbsp;"Izmišljali su opravdanja za tebe. Rekli su mi da zločini ne potiču samo od rđavih ljudi. Rekli su mi da dobar čovek ponekad čini zlo zbog bola u duši. Kao Trel. A Mhoram mi je rekao da oštrica tvoga neverovanja seče u oba smera."
<BR>&nbsp;&nbsp;&nbsp;&nbsp;&nbsp;"I to te iznenađuje?"
<BR>&nbsp;&nbsp;&nbsp;&nbsp;&nbsp;"Da! Rekao sam im..."
<BR>&nbsp;&nbsp;&nbsp;&nbsp;&nbsp;"Trebalo je to da očekuješ. Ili šta si mislio, zbog čega postoji taj zavet mira? To je posvećenje opraštanju gubavcima - Kevinu i Trelu. Kao da oproštaj nije jedina stvar od koje gubavac ili zločinac nikada ne može imati koristi."
<BR>&nbsp;&nbsp;&nbsp;&nbsp;&nbsp;Troj je piljio u Kovenantovo sivo, ispijeno lice. Kovenantov ton ga je zbunjivao. Činilo se da su mu reči gorke, čak cinične, ali iza njih se osećao titraj bola, nagoveštaj osude samoga sebe, kakav nije očekivao da čuje. Ponovo je bio rastrzan zbog ludila Nevernikove tvrdoglavosti i zapanjenosti pred silinom Kovenantovog bola. Nejasni stid natera ga da oseti kako bi trebalo da se izvini. Ali nije se mogao prisiliti da ode toliko daleko. Umesto toga umorno je uzdahnuo i rekao: "Mhoram je isto tako rekao da bi trebalo da budem strpljiv sa tobom. Strpljenje. Voleo bih kada bih ga imao. Ali činjenica je..."
<BR>&nbsp;&nbsp;&nbsp;&nbsp;&nbsp;"Znam", promrmlja Kovenant. "Činjenica je da si počeo da otkrivaš koliko je strašna sva ta odgovornost. Obavesti me kada budeš počeo da se osećaš promašeno. Zajedno ćemo patiti."
<BR>&nbsp;&nbsp;&nbsp;&nbsp;&nbsp;To je ujelo Troja. "Neću propasti!"
<BR>&nbsp;&nbsp;&nbsp;&nbsp;&nbsp;Kovenant dvosmisleno iskrivi lice. "Onda me obavesti kada budeš uspeo i ja ću ti čestitati."
<BR>&nbsp;&nbsp;&nbsp;&nbsp;&nbsp;Uz napor, troj proguta gnev. Nije bio raspoložen da bude popustljiv prema Kovenantu, ali zarad samoga sebe - i zbog Elene - pre nego zbog Nevernika, on reče: "Kovenante, stvarno ne shvatam u čemu je tvoj problem. Ali ako ikada budem mogao da učinim nešto za tebe, učiniću to."
<BR>&nbsp;&nbsp;&nbsp;&nbsp;&nbsp;Kovenant ga nije gledao u oči. Sarkastičan prema samom sebi, Nevernik promrmlja: "Verovatno će mi to biti potrebno."
<BR>&nbsp;&nbsp;&nbsp;&nbsp;&nbsp;Troj sleže ramenima, a zatim premesti težinu da bi poslao Merila prema prvoj stožernici Amorin. Ali onda vide srdočnika Torma kako žustro korača prema njima od dveri Konaka. On zadrža Merila i stade da čeka oblučara.
<BR>&nbsp;&nbsp;&nbsp;&nbsp;&nbsp;Kada je Torm kročio između njihovih atova, on pozdravi obojicu, a onda se okrete Kovenantu. Uobičajeno veselje njegovog izraza bilo je ogrnuto ozbiljnošću kada je rekao: "Prapoglavaru, mogu li da govorim?"
<BR>&nbsp;&nbsp;&nbsp;&nbsp;&nbsp;Kovenant se namrgodni na njega ispod obrva, ali nije odbio.
<BR>&nbsp;&nbsp;&nbsp;&nbsp;&nbsp;Posle kratke stanke Torm reče: "Uskoro ćeš napustiti Veselkamen i možda će proći još četrdeset godina pre nego što se ponovo vratiš. Možda ću ja i živeti još četrdeset godina - ali to nije sigurno. A i dalje sam tvoj dužnik. Prapoglavaru Kovenante, mogu li ti dati dar?"
<BR>&nbsp;&nbsp;&nbsp;&nbsp;&nbsp;On poseže u odoru i izvadi glatki, zaobljeni kamen ne veći od njegovog dlana. Izgled kamena zapanji vrhovnika. Delovao je kao da je proziran, ali nije mogao da vidi kroz njega; činilo se da se otvara u neslućene dubine poput rupe u vidljivom tkanju Tormove ruke, vazduha i tla.
<BR>&nbsp;&nbsp;&nbsp;&nbsp;&nbsp;Preneražen, Kovenant upita: "Šta je to?"
<BR>&nbsp;&nbsp;&nbsp;&nbsp;&nbsp;"To je orkrest, retki delić jedine stene koja je srce zemaljsko. Zemna moć silna je u njemu i može ti poslužiti na mnogo načina. Hoćeš li ga primiti?"
<BR>&nbsp;&nbsp;&nbsp;&nbsp;&nbsp;Kovenant je piljio u orkrest kao da ima nečeg surovog u Tormovoj ponudi. "Ne želim ga."
<BR>&nbsp;&nbsp;&nbsp;&nbsp;&nbsp;"Ne nudim ti ga zbog toga što ti nedostaje", reče Torm. "Imaš belo zlato i nisu ti potrebni moji darovi. Ne, nudim ti ga u znak poštovanja prema starom prijatelju Birinairu koga si oslobodio iz ognja što ga je gutao. Nudim ti ga iz zahvalnosti za hrabro delo."
<BR>&nbsp;&nbsp;&nbsp;&nbsp;&nbsp;"Hrabro?" promumla Kovenant hrapavo. "Nisam to učinio za njega. Zar ne znaš?"
<BR>&nbsp;&nbsp;&nbsp;&nbsp;&nbsp;"Delo je učinjeno tvojom rukom. Niko u Domaji ne bi mogao da izvede takav čin. Hoćeš li ga primiti?"
<BR>&nbsp;&nbsp;&nbsp;&nbsp;&nbsp;Kovenant lagano poseže i uze kamen. Kada mu se levica zatvorila oko njega, on promeni boju, poprimi srebrni sjaj njegove venčane burme. Kada je to video, on ga brzo ugura u džep pantalona. Onda pročisti grlo i reče: "Ukoliko ikada... ukoliko ikada budem imao priliku... vratiću ti ga."
<BR>&nbsp;&nbsp;&nbsp;&nbsp;&nbsp;Torm se nasmeši. "Zahvalnost je kao gutljaj sa planinskog potoka. Prapoglavaru, u dubini duše verujem da si iza grmljavine svojih obrva neobično uglađen čovek."
<BR>&nbsp;&nbsp;&nbsp;&nbsp;&nbsp;"Sada zbijaš šale sa mnom", odvrati Kovenant turobno.
<BR>&nbsp;&nbsp;&nbsp;&nbsp;&nbsp;Srdočnik se nasmeja na to kao da je reč o izvanrednoj šali. Gipkim korakom se udaljio da bi ponovo ušao u Konak.
<BR>&nbsp;&nbsp;&nbsp;&nbsp;&nbsp;Vrhovnik Troj se namršti. Činilo se da svi u Veselkamenu vide nešto što on sam ne može da opazi. Da izbegne tu misao, on potera Merila kasom od Kovenanta prema svojoj vojski.
<BR>&nbsp;&nbsp;&nbsp;&nbsp;&nbsp;Prva stožernica Amorin pridružila mu se nešto dalje niz breg, pa su zajedno proveli kratko vreme u razgovoru sa stožernicima-konjanicima opremljenim dobošima. Troj je odbrojavao ritam koraka koji je želeo da zadaju i proverio da su ga naučili napamet. Bio je brži od ritma kojem ih je naučio i nije želeo da mu vojska zaostaje. U pozadini uma besneo je zbog odugovlačenja koje je sprečavalo vojsku da pođe. Sunce je do tog trenutka dobrano izgrejalo; ratovnija je već propustila zoru.
<BR>&nbsp;&nbsp;&nbsp;&nbsp;&nbsp;Raspravljao je o terenu pred njima sa prvom stožernicom kada žamor prođe vojskom. Svi ratnici okrenuše se prema ogromnom Konaku. Poglavari Trevor i Loerija konačno su stigli.
<BR>&nbsp;&nbsp;&nbsp;&nbsp;&nbsp;Stajali su na kuli koja je branila kapije Veselkamena. Između sebe držali su svežanj plave tkanine.
<BR>&nbsp;&nbsp;&nbsp;&nbsp;&nbsp;Kada su poglavari zauzeli mesta, stanovnici Konaka počeše da se pojavljuju na južnom zidu. Stali su užurbano da se tiskaju po balkonima i bedemima, ispunili su prozore, nagurali se po ivici visoravni. Glasovi su im se valjali puni iščekivanja.
<BR>&nbsp;&nbsp;&nbsp;&nbsp;&nbsp;Vrhovnik Troj ostavi Amorin sa vojskom i pojaha nazad uz breg da zauzme mesto sa poglavarima dok su se Trevor i Loerija zaposili oko visokog jarbola za zastavu na vrhu kule. Krv mu se iznenada uzburka od oduševljenja i on oseti želju da podvrisne nekakav bojni poklič, da zavitla neki siloviti izazov u lice Opakom.
<BR>&nbsp;&nbsp;&nbsp;&nbsp;&nbsp;Kada su Trevor i Loerija bili spremni, oni mahnuše vrhovnoj poglavarki Eleni. Na njihov znak, ona obode petama Miru i odgalopira od svojih pratilaca u sedlima. Zaustavila se na kratkom rastojanju odatle, između zida Konaka i glavnog dela ratovnije. Poterala je Miru u uskom krugu sa Žezlom zakona dignutim visoko nad glavom i povikala ratnicima i stanovnicima Veselkamena: "Živeli!" Njen razgovetni poklič odjekivao je liticom poput fanfara i smesta mu je odgovorio zastrašujući povik bezbrojnih glasova:
<BR>&nbsp;&nbsp;&nbsp;&nbsp;&nbsp;"Živela!"
<BR>&nbsp;&nbsp;&nbsp;&nbsp;&nbsp;"Prijatelji moji, narode Domaje", povikala im je, "čas je kucnuo. Rat nam se primakao i marširamo mu u susret. Počujte me svi! Ja sam vrhovna poglavarka, nosilac Žezla zakona - zakleta i posvećena službi Domaji. Na moju zapovest, marširaćemo u bitku protiv Sivog Krvnika - da odmerimo snagu protiv njegove, zarad Zemlje. Počujte me! Ja, Elena, kćerka Lenina, kažem: nemojte se plašiti! Budite jakog srca i ponosite ruke. Ukoliko smo za to sposobni, pobedićemo!"
<BR>&nbsp;&nbsp;&nbsp;&nbsp;&nbsp;Kada je visoko digla Žezlo, uhvatila je rani sunčev zrak. Kosa zablista oko nje poput venca, a zlatna kobila Ranihina nosila ju je poput ponude širokome danu. Na trenutak delovalo je kao da se žrtvuje i Troj se gotovo zaguši od straha da je ne izgubi. Ali nije bilo ničeg žrtvenog u stamenom zvonu njenog glasa dok se obraćala ljudima Veselkamena.
<BR>&nbsp;&nbsp;&nbsp;&nbsp;&nbsp;"Nemojte pogrešiti. Opasnost je silna - najteža kob našega doba. Možda će biti izgubljeno sve što smo ikada videli, čuli ili osetili. Ukoliko treba da živimo - ukoliko Domaja treba da živi - moramo preoteti život Opakom. Taj je zadatak bio pretežak za drevne poglavare, koji behu pre nas.
<BR>&nbsp;&nbsp;&nbsp;&nbsp;&nbsp;Ali, kažem, nemojte se plašiti! Nadolazeća bitka naša je velika kušnja, mera naših duša. To nam je prilika da se u potpunosti iskupimo za obesvećenje koje uništava ono što voli. To nam je prilika da uobličimo hrabrost, službu i veru iz samog srca stene usuda. Čak i ako padnemo, nećemo očajavati.
<BR>&nbsp;&nbsp;&nbsp;&nbsp;&nbsp;Pa ipak, ne verujem da ćemo pasti." Uzela je Žezlo u jednu ruku i zamahnula njime pravo prema nebesima, a iz njegovog kraja izbi blistavi oganj. "Počujte me svi!" kliknu ona. "Poslušajte Posvetu dobu rata!" Onda otvori grlo i zapeva pesmu koja je pulsirala poput koraka doboša.
<BR>
<BR>&nbsp;&nbsp;&nbsp;&nbsp;&nbsp;Prijatelji! Drugovi!
<BR>&nbsp;&nbsp;&nbsp;&nbsp;&nbsp;Ponositi narode Domaje!
<BR>&nbsp;&nbsp;&nbsp;&nbsp;&nbsp;Rat nam se primakao;
<BR>&nbsp;&nbsp;&nbsp;&nbsp;&nbsp;Krv, bol i smrt nadomak su ruke.
<BR>&nbsp;&nbsp;&nbsp;&nbsp;&nbsp;Skupa ćemo se suprotstaviti smrtnoj kušnji.
<BR>
<BR>&nbsp;&nbsp;&nbsp;&nbsp;&nbsp;Prijatelji i drugovi,
<BR>&nbsp;&nbsp;&nbsp;&nbsp;&nbsp;setite se Mira!
<BR>&nbsp;&nbsp;&nbsp;&nbsp;&nbsp;Ponavljajte Zavet svakim dahom.
<BR>&nbsp;&nbsp;&nbsp;&nbsp;&nbsp;Sve do kraja i oprosta Vremena
<BR>&nbsp;&nbsp;&nbsp;&nbsp;&nbsp;nećemo doneti besa ni očaja,
<BR>&nbsp;&nbsp;&nbsp;&nbsp;&nbsp;neće biti strasti mržnje, opakosti, klanja,
<BR>&nbsp;&nbsp;&nbsp;&nbsp;&nbsp;niti Obesvećenja u službi Domaje.
<BR>&nbsp;&nbsp;&nbsp;&nbsp;&nbsp;Borimo se da izlečimo, prekalimo, popravimo...
<BR>&nbsp;&nbsp;&nbsp;&nbsp;&nbsp;da Zemlju od jada oslobodimo;
<BR>&nbsp;&nbsp;&nbsp;&nbsp;&nbsp;za zdravlje, dom, drvo i kamen,
<BR>&nbsp;&nbsp;&nbsp;&nbsp;&nbsp;za lomni cvet i sjaj lepote
<BR>&nbsp;&nbsp;&nbsp;&nbsp;&nbsp;i reka bistrih i krasnih
<BR>&nbsp;&nbsp;&nbsp;&nbsp;&nbsp;udaramo;
<BR>&nbsp;&nbsp;&nbsp;&nbsp;&nbsp;i nećemo posustati,
<BR>&nbsp;&nbsp;&nbsp;&nbsp;&nbsp;dati da glave u prah i pepeo odu
<BR>&nbsp;&nbsp;&nbsp;&nbsp;&nbsp;izgubiti veru, srce, nadu i smelost.
<BR>
<BR>&nbsp;&nbsp;&nbsp;&nbsp;&nbsp;Udaramo
<BR>&nbsp;&nbsp;&nbsp;&nbsp;&nbsp;dok Domaju ne oslobodimo zla i bola,
<BR>&nbsp;&nbsp;&nbsp;&nbsp;&nbsp;dok zavet ne ispunimo.
<BR>&nbsp;&nbsp;&nbsp;&nbsp;&nbsp;Neka silni talas zla ne dozove očaj!
<BR>&nbsp;&nbsp;&nbsp;&nbsp;&nbsp;Setite se Mira:
<BR>&nbsp;&nbsp;&nbsp;&nbsp;&nbsp;hrabra smrt!
<BR>&nbsp;&nbsp;&nbsp;&nbsp;&nbsp;Mi smo ponositi čuvari Domaje!
<BR>
<BR>&nbsp;&nbsp;&nbsp;&nbsp;&nbsp;Kada je dovršila, okrenula je Miru, stala licem prema stražarskoj kuli. Sa Žezla zakona poslala je prema nebu pucketavo, silno, razgranato stablo munje. Na taj znak, poglavarka Loerija baci zavežljaj u vazduh, a poglavar Trevor silovito poteže uže jarbola. Prkosna ratna zastava Veselkamena raskrili se i stade da šiba na planinskom vetru. Bio je to ogromni steg, dvaput viši od poglavara koji ga je dizao i bio je razgovetno plav, boje stega vrhovnog polgavara, sa jednom oštrom crnom linijom preko sredine. Dok je lepršao i udarao, silovit poklik diže se od ratovnije i ponovi se na krcatim zidovima Veselkamena.
<BR>&nbsp;&nbsp;&nbsp;&nbsp;&nbsp;Vrhovna poglavarka Elena na trenutak je održavala Žezlo u plamenu. Onda ućutka iskazivanje moći. Kada vika zamre, ona pogleda u grupu jahača i čvrsto viknu: "Vrhovniče Troje! Krenimo!"
<BR>&nbsp;&nbsp;&nbsp;&nbsp;&nbsp;Troj smesta natera Merila da đipi prema ratovniji. Kada je bio sam pred jahačima, on salutira svojoj prvoj podređenoj oficirki i reče tiho, da obuzda uzbuđenje: "Prva stožernice Amorin, možeš početi."
<BR>&nbsp;&nbsp;&nbsp;&nbsp;&nbsp;Ona mu uzvrati pozdrav i okrete ata prema vojsci.
<BR>&nbsp;&nbsp;&nbsp;&nbsp;&nbsp;"Ratovnijo!" povika. "Mir!"
<BR>&nbsp;&nbsp;&nbsp;&nbsp;&nbsp;U širokom naletu, ratnici stadoše mirno.
<BR>&nbsp;&nbsp;&nbsp;&nbsp;&nbsp;"Dobošari, pozor!"
<BR>&nbsp;&nbsp;&nbsp;&nbsp;&nbsp;Udarači ritma koraka digoše palice. Kada je digla pesnicu u vazduh, oni počeše da udaraju; skupa su lupali ritam kojem ih je Troj naučio.
<BR>&nbsp;&nbsp;&nbsp;&nbsp;&nbsp;"Ratnici, marš!"
<BR>&nbsp;&nbsp;&nbsp;&nbsp;&nbsp;Kada je izdala zapovest, ona spusti pesnicu. Blizu šesnaest hiljada ratnika krenu po ritmu doboša.
<BR>&nbsp;&nbsp;&nbsp;&nbsp;&nbsp;Troj je gledao njihovu preciznost sa knedlom ponosa u grlu. Pokraj Amorine, krenuo je sa svojom vojskom niz put prema reci.
<BR>&nbsp;&nbsp;&nbsp;&nbsp;&nbsp;Ostali jahači sledili su ga u blizini. Zajedno su održavali korak sa ratovnijom dok je marširala prema zapadu pod visokim južnim zidom Veselkamena.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
