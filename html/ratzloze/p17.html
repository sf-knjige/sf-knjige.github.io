<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. VESELDRVO
<P>&nbsp;&nbsp;&nbsp;&nbsp;&nbsp;Družina vrhovne poglavarke stiže u Znanstvigor u predveče šestog dana. Tokom poslednjih milja, put je lagano silazio u niziju Trotgarda; i upravo kada je sunce počelo da zalazi za Zapadnik planine, jahači zađoše u široku dolinu dve reke.
<BR>&nbsp;&nbsp;&nbsp;&nbsp;&nbsp;Tamo su se Ril i Luralin spajale u obliku širokog slova V, pridruživale se jedna drugoj u užem kraju doline, sa leve strane jahača. Reka Luralin, koja je tekla gotovo prema istoku ispod njih, izvirala je sa bistrih vrela visoko u živoj steni planina iza Čuvarevog Procepa i imala je takvu moć čistote da ju je činila neunakaženu sva krv, raskomadano meso i sažežena zemlja koji su upropastili Kuraš Plenetor. A sada, pokolenjima posle Obesvećenja, tekla je istom kristalnom neumrljanošću koja joj je i dala drevno ime - Luralin.
<BR>&nbsp;&nbsp;&nbsp;&nbsp;&nbsp;Sa druge strane doline bila je reka Ril, južna granica Trotgarda. Poput Maerl, dugi rad poglavara silno je popravio Ril i voda koja je tekla iz Doline dve reke više nije zasluživala naziv Sivka.
<BR>&nbsp;&nbsp;&nbsp;&nbsp;&nbsp;U središtu doline, unutar široke središnjice rečnog V, nalazilo se Veseldrvo, grad-drvo Znanstvigora.
<BR>&nbsp;&nbsp;&nbsp;&nbsp;&nbsp;Bio je to ogromni i široki banjan. Prizvan i ojačan novim znanjem iz drugog Kruga, kao i Žezlom zakona, porastao je do visine moćnog hrasta, ispustio korene debele poput užadi sa grana širokih poput prolaza - korene koji su obrazovali nova stabla sa novim granjem i novim korenovima - i širili se u dolinu sve dok središnje jezgro prvog drveta nije bilo okruženo sa šest drugih, isprepletanih, svako deo drugoga, a plod istog semena.
<BR>&nbsp;&nbsp;&nbsp;&nbsp;&nbsp;Jednom kada se tih sedam stabala diglo, oblikovatelji drveta sprečavali su da još visećih korenova dodirne zemlju, a umesto toga uplitali su debele svežnje u odaje i prostorije - domove i učionice učenika i učitelja Znanstvigora. Tri spoljašnja drveta bila su isprepletana na sličan način pre nego što im je korenje dodirnulo tlo, tako da su sada njihova stabla sadržavala šupljine dovoljno prostrane za dvorane za sastanke i biblioteke. Na zaštićenim jutrima tla ispod drveća bili su vrtovi i polja za vežbanje, prostor za trening proučavatelja kako žezla, tako i mača. A nad glavnim, masivnim granama drveća, manje grane bile su izmenjene i oblikovane u obitavališta lisnatih krovova i otvorene platforme.
<BR>&nbsp;&nbsp;&nbsp;&nbsp;&nbsp;Veseldrvo je bilo napredan grad: plodne nizije Trotgarda obilato su ga snabdevale; a Znanstvigor je sada bio zauzetiji nego ikada u istoriji. Znanstvozornici i učenici žezla i mača obavljali su sve poslove po gradu - kuvanje, obradu zemlje, stočarstvo, čišćenje - ali mu nisu bili jedini žitelji. Tu je živela i grupa lilianrila da bi se starala o samom drvetu. Posetioci su stizali iz svih krajeva Domaje. Naselja su slala izaslanike da tragaju za znanjem znanstvozornika; zubljonoše su dolazile da proučavaju drvo; oblučari su koristili Veseldrvo kao obitavalište iz koga će posetiti kamene vrtove. A poglavari su tu radili da bi ispunili svoj zavet Domaji.
<BR>&nbsp;&nbsp;&nbsp;&nbsp;&nbsp;Kada jahači spustiše pogled na njega, njegovo široko, sjajno lišće odrazi narandžasto-crvenu vatru sunca, tako da je izgledalo da ponosito plamti nad senkama koje su se širile dolinom. Družina uzvrati radosnim poklikom na taj prizor. Privukavši pete atovima, stadoše da galopiraju niz padinu prema gazu preko Luraline.
<BR>&nbsp;&nbsp;&nbsp;&nbsp;&nbsp;U vreme kada je Veseldrvo raslo, poglavari su vodili računa o njegovoj odbrani. Napravili su samo dva gaza prema dolini, po jedan preko svake reke. A gazovi su se nalazili pod vodom; bilo ih je potrebno podići pre nego što su se mogli upotrebiti. Čitava družina vrhovne poglavarke izuzev Kovenanta posedovala je neophodno znanje i veštinu i zato se Troj nejasno iznenadi kada se Elena zaustavi na obali i ozbiljnim glasom zamoli Trela da otvori gaz. Troj shvati da ukazuje počast oblučaru, ali nije znao zašto. Njen gest produbi tanstvenost koja je pratila Trela.
<BR>&nbsp;&nbsp;&nbsp;&nbsp;&nbsp;Ne gledajući je u oči, Trel sjaha i priđe obali Luraline. Najpre se činilo da ne zna tajnu gaza. Troj je naučio par brzih reči na nekom neobičnom jeziku i dva pokreta koji su dizali dno reke, ali Trel nije upotrebio ništa od toga. Stajao je na obali kao da se predstavlja dubokom toku i počeo da peva zvonku, tajanstvenu pesmu. Ostatak družine gledao ga je u zanemeloj tišini. Troj nije mogao da razume reči pesme, ali im je osećao dejstvo. Imale su starinski, podzemni, pećinski prizvuk, kao da ih peva temeljno stenje doline. Na trenutak požele da se zaplače od njih.
<BR>&nbsp;&nbsp;&nbsp;&nbsp;&nbsp;Ali uskoro se Trelova pesma zaustavi. U tišini, on diže ruke - a ravna stena gaza podiže se sa dna reke. Prekidala je vodu u delovima sa kanalima među njima, tako da nije pregrađivala tok. Do trenutka kada je bila spremna za prelaz, bila je suva kao da nikada nije bila potopljena.
<BR>&nbsp;&nbsp;&nbsp;&nbsp;&nbsp;Pognute glave, Trel se vrati do svog ata.
<BR>&nbsp;&nbsp;&nbsp;&nbsp;&nbsp;Kada je poslednji konj prešao reku i kada je čitava družina bila u dolini, gaz se zatvori sam od sebe, bez ijednog uobičajenog signala.
<BR>&nbsp;&nbsp;&nbsp;&nbsp;&nbsp;Troj je bio oduševljen. On se priseti Trelovog napada na Kovenanta i pomisli kako je Nevernik imao sreće što je živ. On poče da oseća kako bi bilo pametno da reši Trelovu zagonetku pre nego što napusti Trotgard.
<BR>&nbsp;&nbsp;&nbsp;&nbsp;&nbsp;Ali trenutno nije mogao da učini ništa. Poslednji sumrak curio je iz doline kao da rečne struje odnose svetlo i zato je morao da se usredsredi da bi održao dodir sa sopstvenim položajem. Znanstvozornici su upalili baklje, ali njihov plamen nije mogao da zameni sunce. Napeto usredsređen, jahao je između poglavara Mhorama i Ruela preko doline prema Veseldrvu.
<BR>&nbsp;&nbsp;&nbsp;&nbsp;&nbsp;Družinu vrhovne poglavarke srete na tlu pokraj drveta znanstvozornička grupa za dobrodošlicu. Oni pozdraviše poglavare uz svečano dostojanstvo i izgrliše se sa svojim drugovima koji su se vratili iz posete Poglavarevom Konaku. Vohovniku Troju, koga su dobro znali, uputiše posebni pozdrav dobrodošlice. Ali kada ugledaše Kovenanta, svi se okrenuše prema njemu. Isprsivši se kao da dočekuju nekakvu inspekciju, pozdraviše ga i rekoše u jedan glas: "Živeo, nosioče belog zlata! Ti koji si imenovam prapoglavarom Tomasom Kovenantom, Nevernikom i Prstenošom. Dobro došao u Veseldrvo! Ti si ključ i stožer našeg doba u Domaji - čuvar divlje magije što uništava mir. Počastvuj nas prihvatanjem našeg gostoprimstva."
<BR>&nbsp;&nbsp;&nbsp;&nbsp;&nbsp;Troj je očekivao neki neugodni sarkazam od Kovenanta. Ali Nevernik odvrati stegnutim, postiđenim glasom: "Vaše me gostoprimstvo počastvuje."
<BR>&nbsp;&nbsp;&nbsp;&nbsp;&nbsp;Znanstvozornici se nakloniše u znak odgovora, a njihov vođa kroči napred. Bio je to stari, naborani čovek sa upalim očima i pogrbljenim držanjem - posledica decenija pognutog proučavanja. "Ja sam Korimini", reče on. "Najstariji Znanstvigora. Govorim u ime svih tragača za znanstvom, kako žezla, tako i mača. Prihvatanje poklona počastvuje nudioca. Budi nam dobro došao." Dok je govorio, on ispruži ruku da pomogne Kovenantu da sjaše.
<BR>&nbsp;&nbsp;&nbsp;&nbsp;&nbsp;Ali Kovenant je ili pogrešno razumeo taj gest, ili je intuitivno pošao korak dalje. Umesto da skoči sa konja, on žustro skide burmu sa levice i spusti je u Koriminijev ispruženi dlan.
<BR>&nbsp;&nbsp;&nbsp;&nbsp;&nbsp;Najstarijem zastade dah; izraz zapanjenosti raširi mu oči. Gotovo smesta okrenuo se da pokaže prsten ostalim znanstvozornicima. Uz prigušeno, zapanjeno mrmljanje čini, nalik tihim odlomcima molitve, oni se okupiše oko Koriminija da gledaju belo zlato i da ga dodiruju drhtavim prstima.
<BR>&nbsp;&nbsp;&nbsp;&nbsp;&nbsp;Ali dodiri su im bili kratki. Ubrzo se Korimini vrati Kovenantu. Oči Najstarijeg bile su vlažne od osećanja, a ruka mu se tresla dok je pružao prsten nazad Neverniku. "Prapoglavaru Kovenante", reče on uz naglašeno drhtanje, "ti nas prevazilaziš. Biće nam potrebno mnogo pokolenja da uzvratimo ovu počast. Zapovedi nam da bismo mogli da te služimo."
<BR>&nbsp;&nbsp;&nbsp;&nbsp;&nbsp;"Ne treba mi služba", odvrati Kovenant mračno. "Treba mi alternativa. Nađite neki način da spasete Domaju bez mene."
<BR>&nbsp;&nbsp;&nbsp;&nbsp;&nbsp;"Ne razumem te u potpunosti", reče Korimini. "Čitava naša moć posvećena je očuvanju Domaje. Ukoliko ti i to može pomoći, bićemo zadovoljni." Okrenuvši se uopštenije poglavarskoj družini, on produži: "Hoćete li sada ući u Veseldrvo sa nama? Pripremili smo vam hranu i razonodu."
<BR>&nbsp;&nbsp;&nbsp;&nbsp;&nbsp;Vrhovna poglavarka Elena zahvalno prihvati i lako se vinu sa Mirinih leđa. Ostali jahači spremno sjahaše. Grupa učenika smesta istrča iz senki drveta da se pozabavi konjima. Onda je družina otpraćena kroz prsten stabala prema središnjem drvetu. Mnoge svetlosti pojavljivale su se po čitavom Veseldrvu i njihov udruženi sjaj oslabio je nejasnost Trojevog vida. Bio je u stanju da sa pouzdanjem korača uz poglavare i da ponosito diže pogled prema granama poznatog grada. Na neki način, osećao je da je ovde više kod kuće nego u Poglavarevom Konaku. U Veseldrvu je naučio da vidi.
<BR>&nbsp;&nbsp;&nbsp;&nbsp;&nbsp;Osetio je da Veseldrvo odgovara i vrhovnoj poglavarki. To dvoje bilo je za njega nerazdvojno povezano. Godilo mu je njeno pravedno dostojanstvo, sjaj blagog autoriteta i njena laka skladnost kada se vinula iz široke lestve središnjeg stabla. Pod njenim uticajem, našao je snage da uputi Kovenantu koju reč podstreka kada je Nevernik ustuknuo pred penjanjem uz drvo.
<BR>&nbsp;&nbsp;&nbsp;&nbsp;&nbsp;"Ne shvataš", odvrati Kovenant neodređeno. "Bojim se visine." Sa izrazom krutog nemira prisilio je ruke da uhvate prečke lestvi.
<BR>&nbsp;&nbsp;&nbsp;&nbsp;&nbsp;Banor zauze položaj odmah iza Kovenanta da bi on bio odgovoran za bezbednost prapoglavara. Ubrzo su se popeli u visinu prvih grana.
<BR>&nbsp;&nbsp;&nbsp;&nbsp;&nbsp;Troj se lako peo na drvo za njima. Od glatkog, snažnog drveta prečki činilo mu se da stisak ne može da mu popusti; gotovo se činilo da ga dižu, kao da ga je Veseldrvo željno. Posle nekoliko trenutaka našao se visoko na drvetu i zakoračio od lestvi prema jednoj od glavnih grana grada. Oblikovatelji Veseldrva tako su digli banjan da su mu gornje površine bile ravne, a nivo niz koga je Troj sada koračao bio je dovoljno širok da na njemu tri ili četiri čoveka mogu naporedo bezbedno stajati. Dok je išao, mahao je u znak pozdrava ljudima koje je poznavao - većini znanstvozornika mača i nekolicini učenika čije su porodice živele u Poglavarevom Konaku.
<BR>&nbsp;&nbsp;&nbsp;&nbsp;&nbsp;Procesija poglavara prešla je raskršće na kome se sastavljalo nekoliko grana i uputila se prema jednom od spoljašnjih stabala. U tom stablu bila je obrazovana prostrana dvorana, a kada Troj uđe u nju, otkri da je odaja nameštena za gozbu. Prostorija je bila blistava od lilianrilskih baklji; dugački stolovi između kojih je bila prostirka od mahovine pokrivali su pod; a učenici svih doba žurno su se kretali na sve strane, sa rukama punim poslužavnika sa vrčevima i zdelama iz kojih se pušilo.
<BR>&nbsp;&nbsp;&nbsp;&nbsp;&nbsp;Tamo se Troju pridruži Drinišok, Starac mačevnik znanstvozornika i vrhovnikov prvi borbeni učitelj. Osim kuštravih obrva, Drinišok nije izgledao kao ratnik; tanki, paučiji udovi i prsti nisu delovali dovoljno čvrsto da bi rukovali bilo mačem, bilo lukom. Ali tri poglavara i tri četvrtine Trojeve ratovnije vežbali su pod vremešnim Starcem mačevnikom; a preplanule podlaktice bile su mu izbrazdane mnogim belim borbenim ožiljcima. Troj toplo pozdravi svog mentora, a onda, pošto su najpre stajali zajedno u zahvalnici za hranu uobičajenoj u Domaji, oni prionuše na gozbu.
<BR>&nbsp;&nbsp;&nbsp;&nbsp;&nbsp;Hrana Veseldrva bila je jednostavna, ali izvrsna - izvanrednim ukusom nadoknađivala je ono što joj je nedostajalo u složenosti - i svi poglavari i znanstvozornici behu obilno posluženi mesom, pirinčem, sirom, hlebom, voćem i kladenicom. Zagrejana sjajem dobrodošlice Veseldrva, družina vrhovne poglavarke jela je sa oduševljenjem i pri tom je sve vreme razgovarala i šalila se sa domaćinima i užurbanim učenicima. A onda, kada je sa jelom bilo gotovo, vrhovna poglavarka Elena predsedavala je zabavom koju su pripremili učenici. Prvaci mača demonstrirali su gimnastiku i rukovanje noževima, a učenici žezla govorili su složenu pripovest izvučenu iz drevne priče džinova o Bagunu Nepodnošljivom i Telmi Dvopest koja ga je pripitomila. Troj je nikada pre nije čuo i vrlo mu se dopala.
<BR>&nbsp;&nbsp;&nbsp;&nbsp;&nbsp;Oklevao je da napusti to prijatno i zadovoljno raspoloženje i zato nije pratio poglavare kada su napustili dvoranu sa znanstvozornicima da porazgovaraju sa njima u vezi sa vestima koje je Runik doneo iz Sarangravske Ravnice. Umesto toga, prihvatio je Drinišokov poziv i pošao da provede noć u domu vremešnog Starca-mačevnika.
<BR>&nbsp;&nbsp;&nbsp;&nbsp;&nbsp;Visoko na jednom spoljašnjem deblu u odaji od isprepletanog lišća i grana, on i Drinišok dugo su sedeli, pili kladenicu i razgovarali o ratu. Drinišoka je uzbudila neminovnost bitke i zarekao se da ga samo potreba Veseldrva za snažnom odbranom sprečava da mu se pridruži u maršu sa ratovnijom. Kao i uvek, brzo je shvatao Trojeve zamisli i kada je vrhovnik najzad pošao u krevet jedina neposredna mrlja na njegovom ličnom zadovoljstvu bila je misterija Trela.
<BR>&nbsp;&nbsp;&nbsp;&nbsp;&nbsp;Povetarac u granama uljuljka ga u ugodan san i probudio se rano sledećeg jutra pun raspoloženja pred novim danom. Zabavilo ga je, ali ne i iznenadilo kada je otkrio da mu je domaćin ustao i otišao pre njega; poznavao je strogi vremenski raspored Znanstvigora. Oprao se i odenuo, navukao duboke čizme preko uvijača i pažljivo podesio čeonu traku i sunčane naočari. Posle brzog doručka proveo je nekoliko minuta u glačanju grudne ploče i blistavog abonosnog mača. Kada je bio valjano opremljen kao vrhovnik poglavarske ratovnije, on napusti Drinišokove odaje, ode do središnjeg debla i stade da se penje prema stražarskoj kuli Veseldrva.
<BR>&nbsp;&nbsp;&nbsp;&nbsp;&nbsp;Na maloj platformi na najvišim granama drveta on se pridruži dvojici učenika na stražarskoj dužnosti. Dok je izmenjivao šale sa njima, udisao je oštri jesenji vazduh i proučavao Dolinu dve reke nadugačko i naširoko. Na zapadu mogao je videti na planinama snežne kape. Nije bio oprezan, niti je tragao za opasnošću. Voleo je plodne bregove Trotgarda i želeo je da ih učvrsti u umu tako da ih nikada ne zaboravi. Ukoliko nešto treba da ga obori tokom predstojećeg rata, želeo je da bude siguran do samog kraja, smrti ili slepila, da je zaista video ovo mesto.
<BR>&nbsp;&nbsp;&nbsp;&nbsp;&nbsp;I dalje je bio na stražarnici kada je začuo signal za okupljanje Znanstvigora.
<BR>&nbsp;&nbsp;&nbsp;&nbsp;&nbsp;Smesta je napustio dvojicu učenika i pošao niz drvo. Ubrzo je stigao do široke udubine bez krova koja je predstavljala mesto za okupljanje. Visoko na drvetu, na okviru četiri teške bočne grane koje su izbijale na sve četiri strane iz središnjeg stabla, oblikovatelji Veseldrva ispleli su ogromnu mrežu korenova banjana i rasporedili ih oko središnjeg stabla. Ovi su obrazovali prostrano udubljenje koje su držale četiri bočne grane i koje su sami korenovi ukotvili za svako od šest spoljašnjih stabala. Ishod je bio viancome, mesto okupljanja dovoljno prostrano da primi polovinu grada. Ljudi su sedeli po korenovima i puštali noge da im vise kroz praznine u mreži.
<BR>&nbsp;&nbsp;&nbsp;&nbsp;&nbsp;Te praznine retko su kada bile veće od jedne kvadratne stope, ali su činile viancome neugodnim iskustvom za novake. Međutim, ljudi Veseldrva išli su i čak trčali po mreži. Vrhovnik Troj, sa opreznim, pažljivim stopama slepca, bio je u stanju da pouzdano korača na većoj daljini od središnjeg stabla da bi se pridružio Drinišoku i drugim znanstvozornicima mača tamo na pola puta uz jednu stranu udubljenja.
<BR>&nbsp;&nbsp;&nbsp;&nbsp;&nbsp;Poglavarka Amatin već je bila tu, napeto razgovarajući sa skupinom znanstvozornika žezla i naprednih studenata. Većina krvnih gardista bila je raspoređena po ivicama mreže, a pokraj njih ravnomerno su priticali stanovnici Veseldrva. Kada se Troj pridružio Drinišoku, on opazi kako poglavar Mhoram ide preko udubljenja prema Amatini. Ukoliko je viancome izazivao ikakvu uznemirenost u Mhoramu, ovaj to nije pokazivao; gordo je koračao od korena do korena sa žezlom u pregibu ruke.
<BR>&nbsp;&nbsp;&nbsp;&nbsp;&nbsp;Uskoro vrhovna poglavarka Elena stiže u pratnji Starca-žezlaša Asurake. Troj je bio u određenoj meri iznenađen; očekivao je da je prati Korimini, Najstariji Znanstvigora. Ali kada Korimini uđe u udubljenje, sa sobom je vodio prapoglavara Kovenanta. Troj vide šta se dogodilo. Znanstvigor je više poštovao Kovenanta nego Elenu i zbog toga je najviša počast gostoprimstva Veseldrva, poziv Najstarijeg, pripala Neverniku. To je jedilo Troja; nije mu se dopadalo da vidi kako ponižavaju vrhovnu poglavarku u korist Kovenanta. Ali utešio se posmatranjem bolesnog izraza uz koji je Kovenant gledao mrežu i ponor ispod nje.
<BR>&nbsp;&nbsp;&nbsp;&nbsp;&nbsp;Ubrzo potom svi znanstvozornici nađoše se na mestima. Strane viancoma i grane nad njima bile su krcate ljudima Veseldrva. Kovenant se priljubio za koren jedne noseće bočne grane, a Banor je zaštitnički čučao u njegovoj blizini. Poglavari i vrhovnik Troj sedeli su u raštrkanoj grupi sa Starcima znanstvozornicima, okrenuti prema jugu, a Korimini je stajao pred njima i gledao skup sa dostojanstvenim držanjem. Kada se svi umiriše i utišaše, puni iščekivanja, on započe sa ceremonijalom okupljanja.
<BR>&nbsp;&nbsp;&nbsp;&nbsp;&nbsp;On i vrhovna poglavarka izmeniše obredne pozdrave i otpevaše jedno drugom obredne pesme koje su smatrali odgovarajuće za namenu skupa. Njihovo stameno smenjivanje isplete nad viancomom osećanje iščekivanja puno poštovanja, obavi sve ljude zajedno kao da ih tka u mračnu i veličanstvenu istoriju Domaje. Pod utiskom ceremonije, Troj je gotovo bio u stanju da zaboravi da je pola od svega rečenog i otpevanog bilo usmereno da počastvuje nosioca belog zlata.
<BR>&nbsp;&nbsp;&nbsp;&nbsp;&nbsp;Ali Kovenant nije delovao kao da mu se ukazuje počast. Sedeo je nespretno ukočen, kao da mu je uz kičmu prislonjen šiljak noža.
<BR>&nbsp;&nbsp;&nbsp;&nbsp;&nbsp;Kada je okončana poslednja pesma, Korimini se ćutke zagleda u Kovenanta i pruži Neverniku priliku da progovori. Ali Najstariji se gotovo lecnu od sevanja očima kojim mu je Kovenant uzvratio. On se okrete i reče: "Vrhovna poglavarko Elena, poglavare Mhorame, poglavarko Amatin, vrhovniče Troju, budite dobro došli u viancome Veseldrva. Mi smo pripadnici Znanstvigora, tragači za Kevinovim znanstvom i njegove sluge. Okupili smo se da vam ukažemo počast - i da vam ponudimo pomoć u vidu sveg našeg znanja u ime nastupajućeg rata. Očuvanje Domaje i znanstva u vašim je rukama, kao što su tajanstvo Domaje i znanstva u našim. Ukoliko postoji ijedan način na koji bismo vam mogli pomoći, samo ga imenujte, a mi ćemo uložiti svu snagu da ga ostvarimo."
<BR>&nbsp;&nbsp;&nbsp;&nbsp;&nbsp;Uz dubok naklon, vrhovna poglavarka Elena formalno odvrati: "Okupljanje Znanstvigora počastvuje nas, a ja sam počastvovana što govorim pred narodom Veseldrva." Troj pomisli kako ju je retko kada video toliko blistavu. "Najstariji, Starci, znanstvozornici, proučavaoci mača i žezla, prijatelji Domaje - prijatelji moji, u ime svih poglavara, zahvaljujem vam. Nikada nećemo biti poraženi dok je takve vernosti u Domaji.
<BR>&nbsp;&nbsp;&nbsp;&nbsp;&nbsp;Prijatelji moji, postoje stvari o kojima bih želela da govorim. Nemam na umu opasnosti koje ovaj rat donosi Veseldrvu. Znanstvo mača neće zanemariti vašu odbranu. A poglavarka Amatin ostaće sa vama da učini sve što jedan poglavar može kako bi zaštila Dolinu dve reke."
<BR>&nbsp;&nbsp;&nbsp;&nbsp;&nbsp;Klicanje započe po ivicama udubine, ali ga ona zaustavi zapovedničkim pogledom i produži: "Dalje, ne govorim o kamendolcima i drvograđanima koji će biti uništeni u ratu - ili o ljudima koji će ostati bez krova nad glavom. Znam da će oni koje ovaj rat liši svega ovde naći svu udobnost, utehu i naknadu koju ljudsko srce može zatražiti ili pružiti. To je sigurno i ne zahteva molbu.
<BR>&nbsp;&nbsp;&nbsp;&nbsp;&nbsp;Još više, ne govorim o neophodnosti ovladavanja Kevinovim znanstvom. Uložili ste sve moći u to i mnogo postigli. Još ćete toga ulagati i postizati. Sve te stvari sigurne su u rukama vaše vernosti.
<BR>&nbsp;&nbsp;&nbsp;&nbsp;&nbsp;Ali postoje dva pitanja o kojima moram govoriti." Promena kadence njenog glasa pokazivala je da se približila srcu razloga koji ju je doveo u Veseldrvo. "Drugo se tiče stranca koji je posetio Poglavarev Konak. Ali prvo pitanje je ono koje vam je postavljeno pre godinu dana - na zahtev vrhovnika Haila Troja." Ona pruži Troju priliku da govori, ali on to odbi zavrtevši glavom i ona produži: "Nadamo se da je Znanstvigor pronašao način da govori i sluša poruke na velikom rastojanju. Vrhovnik veruje da bi takvo sredstvo bilo od silne vrednosti u ratu."
<BR>&nbsp;&nbsp;&nbsp;&nbsp;&nbsp;Koriminijev zadovoljni pogled otkri odgovor još pre nego što ga je izgovorio.
<BR>&nbsp;&nbsp;&nbsp;&nbsp;&nbsp;"Vrhovna poglavarko, otkrili smo način." Trojevo srce brže zakuca na tu vest i on dohvati balčak svog mača. Njegov borbeni plan iznenada je izgledao bez greške. Široko se smešio kada je Najstariji nastavio: "Nekoliko naših najboljih učenika i znanstvozornika posvetili su se toj potrebi. A njima su pomogli znanstvozornici lilianrila. Sa zubljonošama i dvojicom učenika, Starac-žezlaš Asuraka otkrio je da se poruke mogu govoriti i primati preko lomilialora, vrhovnog drveta lilianrila. Zadatak je težak i zahteva snagu - ali mu je dorastao svaki poglavar sviknut zemnoj moći." On klimnu Starcu-žezlašu i reče: "Asuraka će vas podučiti potrebnom znanju. Pripremili smo tri štapa lomilialora u tu svrhu. Nismo mogli učiniti više, jer vrhovno drvo veoma je retko."
<BR>&nbsp;&nbsp;&nbsp;&nbsp;&nbsp;Lomilialor. Troj je čuo za njega. Bio je to lilianril paralelan orkrestu - moćno belo drvo poreklom sa Jedinog Drveta od koga je Berek Troprst načinio Žezlo zakona. Zubljonoše su ga koristile - kao oblučari orkrest da izvedu probu istine. Za lomilialor govorilo se da predstavlja probu vernosti - ukoliko proveravani uveliko ne nadmašuje snagu probača. Neke stare priče o Kovenantovoj prvoj poseti Domaji govorile su da je Nevernik prošao probu istine zadatu na Vitom Drvogradu.
<BR>&nbsp;&nbsp;&nbsp;&nbsp;&nbsp;A Viti Drvograd je potom bio uništen.
<BR>&nbsp;&nbsp;&nbsp;&nbsp;&nbsp;Kada se Troj diže i pridruži Eleni u zahvaljivanju Znanstvigoru za ono što su postigli, on pogleda na drugu stranu da vidi kako je Kovenant primio Koriminijevu vest.
<BR>&nbsp;&nbsp;&nbsp;&nbsp;&nbsp;Iz nekog razloga, Nevernik je bio na nogama. Nesigurno se njišući, u strahu od pada, on promrmlja: "Lomilialor. Proba istine. Zar ćete tome verovati?"
<BR>&nbsp;&nbsp;&nbsp;&nbsp;&nbsp;Vreli odgovor skoči Troju u usta, ali nešto u vezi sa Kovenantovim izgledom ućutka ga. Troj zakloni vid rukom, podesi sunčane naočari i zatim ponovo pogleda. Neobičnost je i dalje bila tu.
<BR>&nbsp;&nbsp;&nbsp;&nbsp;&nbsp;Činilo se da se Kovenantova prsa talasaju poput uzburkane vode. Bio je čvrst, ali nešto mu je pomeralo središte grudi, činilo da titra poput priviđenja.
<BR>&nbsp;&nbsp;&nbsp;&nbsp;&nbsp;Troj je već jednom ranije video to dejstvo. Hitro se obazreo prema vrhovnoj poglavarki. Gledala ga je sa pitanjem na licu. Ništa je nije vitoperilo. Talasanje nije diralo nikoga drugog u viancomu. A činilo se da ga je čak i Kovenant nesvestan. Ali krvna garda oko udubljenja napeto je stajala, a sm Banor držao se Kovenantovog boka u položaju spremnom za skok koji mu je poricao ravnodušni izraz.
<BR>&nbsp;&nbsp;&nbsp;&nbsp;&nbsp;Onda Troj vide da se izvitoperena oblast odvaja od Kovenanta i lenjivo lebdi prema vrhovnoj poglavarki.
<BR>&nbsp;&nbsp;&nbsp;&nbsp;&nbsp;Onaj drugi pot kada ga je video, to se pojavilo na toliko kratko vreme, takvom nestalnošću, da ga je konačno odbacio kao varku vida, pogrešno razumevanje. Ali sada je znao o čemu je reč.
<BR>&nbsp;&nbsp;&nbsp;&nbsp;&nbsp;Odlučno je klimnuo Koriminiju. "Izvinite na upadici. Zaboravio sam šta sam hteo da kažem." Ne čekajući na odgovor, on se obrati Eleni. Nadao se da će ga shvatiti i pored pažljive nemarnosti tona. "Zašto ne nastaviš? Bilo je još nešto o čemu si želela da govoriš Znanstvigoru." Dok je govorio, napravio je nekoliko koraka prema njoj, kao da je posredi prirodno izražavanje popuštanja. Rubom pogleda pratio je kako priviđenje lebdi prema njoj.
<BR>&nbsp;&nbsp;&nbsp;&nbsp;&nbsp;Okrenuo se da mu priđe.
<BR>&nbsp;&nbsp;&nbsp;&nbsp;&nbsp;Pogledao je Kovenanta na način koji mu je dopuštao da napravi još dva koraka i primetio: "Znaš, moglo bi se ispostaviti da nam je to tvoje belo zlato ipak vredelo za nešto." Prizvuk uzbuđenja probi mu se u glas.
<BR>&nbsp;&nbsp;&nbsp;&nbsp;&nbsp;Sledećeg trenutka je skočio. Napravio je tri nagla koraka i bacio se na uskomešanu distorziju vazduha.
<BR>&nbsp;&nbsp;&nbsp;&nbsp;&nbsp;Ova pokuša da mu pobegne, ali on je uhvati baš na vreme. Naleteo je na nju razornim udarcem i oborio je na mrežu držeći je u rukama.
<BR>&nbsp;&nbsp;&nbsp;&nbsp;&nbsp;Borila se - osećao je nevidljive ruke i noge - ali je držao zahvat. Stegao je jače sve dok obličje ne prestade da se odupire i nepomično leže. Kada se digao na noge, lako je digao lagani, mlitavi teret u rukama.
<BR>&nbsp;&nbsp;&nbsp;&nbsp;&nbsp;"U redu, prijatelju moj", zaškripa on zubima. "Pokaži se. Ili da pozovem vrhovnu poglavarku da ti zagolica rebra Žezlom zakona?"
<BR>&nbsp;&nbsp;&nbsp;&nbsp;&nbsp;Kovenant je piljio u Troja kao da je vrhovnik izgubio razum. Ali poglavarka Amatin napeto ga je posmatrala, a vrhovna poglavarka pođe napred kao da hoće da mu podrži pretnju.
<BR>&nbsp;&nbsp;&nbsp;&nbsp;&nbsp;Zaori se nalet visokog, mladalačkog smeha. "Ah, vrlo dobro", reče bestelesni glas sav treptav od veselja. "Zarobljen sam. Imaš iznenađujući vid. Oslobodi me - neću pobeći."
<BR>&nbsp;&nbsp;&nbsp;&nbsp;&nbsp;Vazduh se iznenada uskomeša i Amok postade vidljiv u Trojevom zahvatu. Bio je to isti onaj protivurečni drevni mladić koji se pojavio pred Većem poglavara u Veselkamenu.
<BR>&nbsp;&nbsp;&nbsp;&nbsp;&nbsp;"Živela, vrhovna poglavarko!" reče on veselo. Kada ga je Troj pustio, on joj se raspoloženo nakloni, a zatim se okrete i ponovi naklon svom zarobljivaču. "Živeo, vrhovniče! Pronicljiv si - ali grub. Zar je to gostoprimstvo Veseldrva?" Veselje mu je ispunjavalo glas, brisalo svaku zamerku iz njegovih reči. "Snaga ti nije bila potrebna. Ovde sam."
<BR>&nbsp;&nbsp;&nbsp;&nbsp;&nbsp;"Pakla mu", promrmlja Kovenant. "Pakla mu."
<BR>&nbsp;&nbsp;&nbsp;&nbsp;&nbsp;"Zaista?" reče Amok sa dečačkim osmehom koji kao da mu je osvetljavao nasmejane kovrdže kose. "Pa, nije na meni da to kažem. Ali dobro sam načinjen. Ti nosiš belo zlato. Zarad tebe sam se vratio."
<BR>&nbsp;&nbsp;&nbsp;&nbsp;&nbsp;Svi ljudi Veseldrva digli su se na noge kada se Amok pojavio, a znanstvozornici su sada stajali u spremnom krugu oko vrhovnika i njegovog zarobljenika. I Korimini i Asuraka postavljali su zbunjena pitanja vrhovnoj poglavarki. Ali Elena se obrati poglavarki Amatin. Kročivši u krug, Amatin upita Amoka: "Kako to?"
<BR>&nbsp;&nbsp;&nbsp;&nbsp;&nbsp;Amok odvrati: "Poglavarko, belo zlato prevazilazi moju svrhu. Osetio sam znak spremnosti kada je oživeo kril Lorika. Otišao sam u Veselkamen. Tamo sam saznao da kril nisu probudili poglavari Kevinovog znanstva. Uplaših se da sam pogrešio. Ali sada sam proputovao Domaju i video opasnost. I saznao za belo zlato, koje je probudilo Lorikov kril. To pokazuje mudrost mog stvaranja. Iako uslovi mog života nisu ispunjeni, vidim potrebu i pojavljujem se."
<BR>&nbsp;&nbsp;&nbsp;&nbsp;&nbsp;"Jesi li se izmenio?" upita Amatin. "Hoćeš li nam sada dati svoje znanje?"
<BR>&nbsp;&nbsp;&nbsp;&nbsp;&nbsp;"Ja sam ono što jesam. Poštujem belo zlato, ali sam nepromenjen."
<BR>&nbsp;&nbsp;&nbsp;&nbsp;&nbsp;"Ko je to?" upita Korimini.
<BR>&nbsp;&nbsp;&nbsp;&nbsp;&nbsp;Odgovorom Starcima vrhovna poglavarka Elena dade Amatini trenutak da se pripremi. "To je Amok, nosilac znanja što čeka. Načinio ga je vrhovni poglavar Kevin da... da odgovara na određena pitanja. Kevin je smatrao da će oni koji dolaze za njim biti spremni za Amokovo znanje kada budu ovladali krilom. Ali mi nismo ovladali krilom. Ne znamo pitanja."
<BR>&nbsp;&nbsp;&nbsp;&nbsp;&nbsp;Na to, dah zapanjenosti prođe Znanstvigorom. Ali Troj vide da su znanstvozornici smesta shvatili situaciju bolje od njega. Oči su im blistale od mogućnosti koje on nije shvatao.
<BR>&nbsp;&nbsp;&nbsp;&nbsp;&nbsp;Na klimanje Koriminija, dvojica Staraca, Asuraka i Drinišok, zađoše u krug i stadoše sa obe strane poglavarke Amatin, stavivši svoje znanje u njenu službu. Ona im klimnu, a zatim diže zadubljeno lice prema Amoku i reče: "Stranče, ko si ti?"
<BR>&nbsp;&nbsp;&nbsp;&nbsp;&nbsp;"Poglavarko, ono sam što vidiš", odvrati Amok tajanstveno. "Onima koji me znaju nije potrebno moje ime."
<BR>&nbsp;&nbsp;&nbsp;&nbsp;&nbsp;"Ko te je stvorio?"
<BR>&nbsp;&nbsp;&nbsp;&nbsp;&nbsp;"Vrhovni poglavar Kevin, sin Lorika sina Damelona sina Bereka Srdomila, poglavara-rodioca."
<BR>&nbsp;&nbsp;&nbsp;&nbsp;&nbsp;"Zašto si stvoren?"
<BR>&nbsp;&nbsp;&nbsp;&nbsp;&nbsp;"Čekam. I odgovaram." Činilo se da dečakov otvoreni osmeh ismeva neispravnost Amatininog pitanja.
<BR>&nbsp;&nbsp;&nbsp;&nbsp;&nbsp;Iznerviran Amokovim postavljanjem zagonetki, Drinišok se umeša: "Dečače, nosiš li znanje koje pripada ratnom znanstvu?"
<BR>&nbsp;&nbsp;&nbsp;&nbsp;&nbsp;Amok se nasmeja. "Starče, bio sam star kada je pradeda pradede tvog pradede bio beba. Da li izgledam kao ratnik?"
<BR>&nbsp;&nbsp;&nbsp;&nbsp;&nbsp;"Nije me briga za starost", odreza Starac-mačevnik. "Ponašaš se kao dete."
<BR>&nbsp;&nbsp;&nbsp;&nbsp;&nbsp;"Ja sam ono što jesam. Ponašam se onako kako sam stvoren da se ponašam."
<BR>&nbsp;&nbsp;&nbsp;&nbsp;&nbsp;Kada je poglavarka Amatin ponovo progovorila, napeto je naglašavala reči: "Amoče, šta si ti?"
<BR>&nbsp;&nbsp;&nbsp;&nbsp;&nbsp;Bez oklevanja, Amok odvrati: "Ja sam sedmi Krug znanstva vrhovnog poglavara Kevina."
<BR>&nbsp;&nbsp;&nbsp;&nbsp;&nbsp;Odgovor baci zapanjenu tišinu po čitavom skupu. Oba Starca jeknuše, a Korimini je morao da se osloni o Elenino rame. Nalet divljih osećanja ošinu Eleninim licem. Mhoramove oči sevnuše iznenadnom vizionarskom vatrom. A Amatin je zinula, zaprepašćena ili zgrožena onim što je otkrila. Čak i Troj, koji nije posvetio čitav život tajanstvima Krugova, naglo oseti da je izgubio ravnotežu, kao da mu je nešto nepojmljivo izbilo nesigurni oslonac. A onda se neravnomerni uzvik veselja zaori među učenicima. Znanstvozornici se oduševljeno natisnuše napred, kao da žele da se dodirivanjem Amoka uvere u njegovo postojanje. Kroz žamor, Troj začu Elenu kako kliče: "Sedmice mu! Spaseni smo!"
<BR>&nbsp;&nbsp;&nbsp;&nbsp;&nbsp;I Kovenant ju je čuo. "Spaseni?" zareža on kroz graju. "Ne znate čak ni šta je sedmi Krug!"
<BR>&nbsp;&nbsp;&nbsp;&nbsp;&nbsp;Elena nije obraćala pažnju na njega. Nasmešila se u zahvalnoj čestitki poglavarki Amatin, a zatim digla ruke da umiri skup. Kada se red u određenom meri vratio u viancome, ona reče: "Amoče, zaista si dobro načinjen. Mudro si odabrao što nam se vraćaš. Sada nas Opaki ne nadmašuje onoliko koliko on misli."
<BR>&nbsp;&nbsp;&nbsp;&nbsp;&nbsp;Uz napor, Korimini se prisili da se priseti dugog iskustva sa nedostupnosti Krugova. Tankim, drhtavim glasom je rekao: "Ali i dalje ne znamo pitanja koja otkrivaju to znanje."
<BR>&nbsp;&nbsp;&nbsp;&nbsp;&nbsp;"Naći ćemo ih", odvrati Elena. Oštra odlučnost odzvanjala joj je u glasu.
<BR>&nbsp;&nbsp;&nbsp;&nbsp;&nbsp;Posle pauze da bi se pribrala, poglavarka Amatin vrati se propitivanju. "Amoče, Krugovi koje smo otkrili sadrže različita znanja o mnogim stvarima. Da li je tako i sa sedmim Krugom?"
<BR>&nbsp;&nbsp;&nbsp;&nbsp;&nbsp;Činilo se da Amok smatra da je to pronicljivo pitanje. Naklonio joj se koliko god mu je to dozvoljavao penušavi duh i rekao: "Poglavarko, sedmi Krug ima mnogo načina upotrebe, ali ja sam samo jedan odgovor."
<BR>&nbsp;&nbsp;&nbsp;&nbsp;&nbsp;"Kakav si odgovor."
<BR>&nbsp;&nbsp;&nbsp;&nbsp;&nbsp;"Ja sam put i vrata."
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"To je moj odgovor."
<BR>&nbsp;&nbsp;&nbsp;&nbsp;&nbsp;Poglavarka Amatin pogleda prema Eleni i Mhoramu radi predloga, a Troj iskoristi priliku da upita: "Put i vrata prema čemu?"
<BR>&nbsp;&nbsp;&nbsp;&nbsp;&nbsp;Uz kikot, Amok odvrati: "Onima koji me znaju moje ime nije potrebno."
<BR>&nbsp;&nbsp;&nbsp;&nbsp;&nbsp;"Da, sećam se", zareža Troj. "A među onima koji te ne poznaju, imenovan si Amokom. Zašto ne smisliš nešto drugo?"
<BR>&nbsp;&nbsp;&nbsp;&nbsp;&nbsp;"Smisli neko drugo pitanje", odvrati mladić veselo.
<BR>&nbsp;&nbsp;&nbsp;&nbsp;&nbsp;Troj se povuče, osujećen, a trenutak potom poglavarka Amatin bila je spremna da nastavi. "Amoče, znanje predstavlja put i vrata prema moći. Zemna moć odgovara onima koji joj znaju ime. Koliko je velika moć sedmog Kruga?"
<BR>&nbsp;&nbsp;&nbsp;&nbsp;&nbsp;"Ona je vrhunac Kevinovog znanstva", reče Amok lukavo, kao da pravi prefinjenu šalu.
<BR>&nbsp;&nbsp;&nbsp;&nbsp;&nbsp;"Može li se upotrebiti za savladavanje Opakog?"
<BR>&nbsp;&nbsp;&nbsp;&nbsp;&nbsp;"Moć je moć. Upotreba joj je u rukama korisnika."
<BR>&nbsp;&nbsp;&nbsp;&nbsp;&nbsp;"Amoče", reče Amatin, a zatim stade da okleva. Činilo se da se gotovo plaši sledećeg pitanja. Ali napregla je svoju rešenost i izgovorila ga: "Da li sedmi Krug sadrži znanje o obredu Obesvećenja?"
<BR>&nbsp;&nbsp;&nbsp;&nbsp;&nbsp;"Poglavarko, Obesvećenju nije neophodno znanje. Ono spremno dolazi u svaku ruku koja to želi."
<BR>&nbsp;&nbsp;&nbsp;&nbsp;&nbsp;Poglavari uzdahnuše, zatim se okrenuše Asuraki i upitaše Starca-žezlaša za savet. Asuraka prenese pitanje Drinišoku, ali ovaj je bio van svog elementa i nije joj mogao ponuditi ništa. Gonjena naglim porivom, ona se orkete Koriminiju. Njih dvoje razgovaralo je jedan trenutak prigušenim tonovima. Kada se Asuraka vrati Amoku, ona uz oklevanje reče: "Amoče, ostali Krugovi podučavaju znanju koje se tiče moći. Jesi li ti moć sedmog Kruga?"
<BR>&nbsp;&nbsp;&nbsp;&nbsp;&nbsp;"Ja sam put i vrata."
<BR>&nbsp;&nbsp;&nbsp;&nbsp;&nbsp;"Nosiš li samu moć u sebi?" bila je uporna ona.
<BR>&nbsp;&nbsp;&nbsp;&nbsp;&nbsp;Na trenutak, činilo se da Amok proučava ispravnost njenog pitanja. Onda prosto reče: "Ne."
<BR>&nbsp;&nbsp;&nbsp;&nbsp;&nbsp;"Jesi li učitelj?"
<BR>&nbsp;&nbsp;&nbsp;&nbsp;&nbsp;"Ja sam put i..."
<BR>&nbsp;&nbsp;&nbsp;&nbsp;&nbsp;Iznenada poglavarki Amatin pade na pamet nova ideja i ona prekide Amoka. "Ti si vodič."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Stvoren si da nas podučiš položaju nekog znanja ili moći?"
<BR>&nbsp;&nbsp;&nbsp;&nbsp;&nbsp;"Ah, može biti da se tako zgodi. Mnoge se stvari uče, ali retki nauče."
<BR>&nbsp;&nbsp;&nbsp;&nbsp;&nbsp;"Gde je ta moć?"
<BR>&nbsp;&nbsp;&nbsp;&nbsp;&nbsp;"Tamo gde sve takve moći treba da budu - skrivena."
<BR>&nbsp;&nbsp;&nbsp;&nbsp;&nbsp;"Šta je ta moć?"
<BR>&nbsp;&nbsp;&nbsp;&nbsp;&nbsp;Uz smeh, mladić odvrati: "Postoji vreme za sve stvari." Onda dodade: "Onima koji me znaju moje ime nije potrebno."
<BR>&nbsp;&nbsp;&nbsp;&nbsp;&nbsp;Amatin se poguri i okrete vrhovnoj poglavarki. Sitno lice imalo joj je izraz napetosti, kao da je priznala poraz. Oko nje, skup Znanstvigora uzdahnu dok su ljudi delili njeno razočaranje. Ali vrhovna poglavarka odgovori Amatini tako što je smireno kročila napred i ukopala Žezlo zakona ispred Amoka. Glasom mekim i samopouzdanim, ona reče: "Amoče, hoćeš li me voditi?"
<BR>&nbsp;&nbsp;&nbsp;&nbsp;&nbsp;Uz neočekivanu ozbiljnost, Amok se nakloni. "Vrhovna poglavarko, da. Ako belo zlato dopušta."
<BR>&nbsp;&nbsp;&nbsp;&nbsp;&nbsp;"Ne traži dopuštenje od mene", reče Kovenant brzo. Ali niko ga nije slušao. Vrhovna poglavarka nasmeši se i upita: "Kuda ćemo ići?"
<BR>&nbsp;&nbsp;&nbsp;&nbsp;&nbsp;Mladić ne progovori, ali klimnu u opštem pravcu Zapadnik planina.
<BR>&nbsp;&nbsp;&nbsp;&nbsp;&nbsp;"A kada ćemo ići?"
<BR>&nbsp;&nbsp;&nbsp;&nbsp;&nbsp;"Kada god vrhovna poglavarka poželi." On zabaci glavu i ponovo stade da se smeje kao da ispušta višak dobrog raspoloženja. "Pomisli na mene i pridružiću ti se."
<BR>&nbsp;&nbsp;&nbsp;&nbsp;&nbsp;Dok se smejao, pažljivo je raširio ruke i nestao.
<BR>&nbsp;&nbsp;&nbsp;&nbsp;&nbsp;Ili mu je moć bila jača nego pre, ili se hitrije kretao; Troj ne uspe da uhvati njegov poslednji titraj.
<BR>&nbsp;&nbsp;&nbsp;&nbsp;&nbsp;Vrhvnik otkri da neobično žali zbog Amokovog pojavljivanja.
<BR>&nbsp;&nbsp;&nbsp;&nbsp;&nbsp;Ubrzo potom, okupljanje Znanstvigora se prekide. Znanstvozornici i proučavaoci žezla pohitaše da počnu da analiziraju ono što se desilo, a Drinišok naredi svim učenicima i sadruzima učiteljima da pođu na polja za vežbanje. Elena, Mhoram i Amatin krenuše sa Koriminijem i Starcem-žezlašem Asurakom do njihove glavne biblioteke. Nekoliko trenutaka potom u udubljenju ostaše samo Troj, Kovenant i Banor.
<BR>&nbsp;&nbsp;&nbsp;&nbsp;&nbsp;Troj oseti da bi trebalo da porazgovara sa Kovenantom; bilo je stvari koje je morao razumeti. Ali plašio se da neće biti u stanju da obuzda raspoloženje i zbog toga je otišao i pustio Banora da pomaže Kovenantu da se ispetlja iz mreže. Želeo je da razgovara sa vrhovnom poglavarkom, da je pita zbog čega je učinila tako olaku ponudu Amoku. Ali nije upravljao svojim osećanjima. Ispentrao se iz viancoma i otišao jednom od glavnih grana prema Drinišokovim odajama.
<BR>&nbsp;&nbsp;&nbsp;&nbsp;&nbsp;U trpezariji Starca-mačevnika pojeo je malo hleba i mesa i ispio priličnu količinu kladenice u naporu da razbije mračni osećaj opasnosti koji je u njemu izazivao Amok. Zamisao da bi Elena mogla negde odlutati sa mladićem za skrivenom i verovatno beskorisnom moći kada je bila očajnički potrebna na drugom mestu terala ga je da besno škrguće zubima. Srce mu je ječalo od predosećaja da će je izgubiti. Domaja će je izgubiti. U potrazi za ravnotežom, ispio je veliku količinu kladenice. Ali ova ga nije primirila; mozak mu se vrteo kao da ga šibaju opaki vetrovi.
<BR>&nbsp;&nbsp;&nbsp;&nbsp;&nbsp;Rano popodne otišao je u potragu za poglavarima, ali jedan znanstvozornik uskoro mu reče da su se izolovali sa Asurakom i proučavali komunikacione štapove od lomilialora. Zato se spustio na zemlju, zviznuo Merilu i odjahao od Veseldrva sa Ruelom uz bok. Želeo je da poseti grob učenika koji ga je prizvao.
<BR>&nbsp;&nbsp;&nbsp;&nbsp;&nbsp;Kovenant je rekao: Nisi uopšte ti taj u koga imaju poverenja. Posredi je učenik koji te je pozvao. Troju je bilo potrebno da razmisli o tome. Nije to mogao tek tako odbaciti. Jedan od razloga zbog kojih nije verovao Kovenantu bilo je to što je Nevernika najpre prizvao Drul Stenotočac na zahtev poglavara Kletnika. Ima li priroda prizivača ikakve veze sa vrednošću prizvanoga?
<BR>&nbsp;&nbsp;&nbsp;&nbsp;&nbsp;Dalje, Kovenant je pominjao tog učenika na neobičan način, kao da zna nešto o mladiću što Troju nije bilo poznato.
<BR>&nbsp;&nbsp;&nbsp;&nbsp;&nbsp;Troj pođe na mesto prizivanja u nadi da će mu njegova fizička okolina, konkretni položaj u Trotgardu, olakšati nejasne strahove i predosećanja. Bilo mu je neophodno da povrati samouverenost. Znao je da neće izazvati Eleninu odluku da sledi Amoka ukoliko ne veruje u sebe.
<BR>&nbsp;&nbsp;&nbsp;&nbsp;&nbsp;Ali kada je stigao na mesto groba, tamo je zatekao Trela. Krupni oblučar klečao je pored travnate humke kao da se moli. Kada je začuo da se Troj približava, iznenada je digao glavu, a lice mu je bilo toliko nabreklo bolom da je Troj u trenutku zanemeo. Nije mu padao na pamet nijedan razlog zbog koga bi Trel trebalo da bude ovde i da žali.
<BR>&nbsp;&nbsp;&nbsp;&nbsp;&nbsp;Pre nego što je Troj mogao da sabere misli da bi zatražio objašnjenje, Trel skoči i pohita prema svome atu koga je privezao u blizini.
<BR>&nbsp;&nbsp;&nbsp;&nbsp;&nbsp;"Trele...!" zausti Troj da ga zove, ali Ruel se mirno umeša: "Vrhovniče, pusti ga."
<BR>&nbsp;&nbsp;&nbsp;&nbsp;&nbsp;Troj se iznenađeno okrete krvnom gardisti. Ruelovo lice bilo je smireno kao i uvek, ali nešto u načinu na koji su mu oči sledile Trela kao da je izražavalo neželjeno saosećanje. Troj pažljivo reče: "Zašto? Ne shvatam."
<BR>&nbsp;&nbsp;&nbsp;&nbsp;&nbsp;"To moraš pitati vrhovnu poglavarku", odvrati Ruel bez osećanja.
<BR>&nbsp;&nbsp;&nbsp;&nbsp;&nbsp;"Pitam tebe!" zareža vrhovnik pre nego što je mogao da suzdrži bes.
<BR>&nbsp;&nbsp;&nbsp;&nbsp;&nbsp;"Svejedno."
<BR>&nbsp;&nbsp;&nbsp;&nbsp;&nbsp;Uz napor, Troj ovlada sobom. Ruelovo držanje govorilo je jasno poput reči da dela prema uputstvu vrhovne poglavarke i da joj ne bi otkazao poslušnost u vezi sa tim ni zbog čega što joj ne ugrožava život. "U redu", reče Troj kruto. "Učiniću to." Okrenuvši Merila, on zakaska za Trelovim konjem koji je jurio u galopu nazad prema Veseldrvu.
<BR>&nbsp;&nbsp;&nbsp;&nbsp;&nbsp;Ali kada je ponovo ušao u Dolinu dve reke i prišao drvetu, otkrio je da ga Drinišok nestrpljivo čeka. Poglavari su izjavili da će napustiti Veseldrvo sledećeg jutra i Starac-mačevnik je želeo da Troj razgovara o odbrani grada sa svim znanstvozornicima i učenicima posvećenim maču. Bila je to odgovornost koju Troj nije mogao zanemariti i zbog toga se obratio okupljenim izučavaocima mača dok mu se lična magla pretvarala u suton, a potom u noćno slepilo. Nije ni pokušao da vidi ono o čemu je govorio; prešao je na strategiju Doline pravo iz sećanja.
<BR>&nbsp;&nbsp;&nbsp;&nbsp;&nbsp;Ali kada je završio, otkrio je da je izgubio priliku da porazgovara sa poglavarima. Činilo mu se da u tami nema ni hrabrosti kao što nema vid. Posle predavanja otišao je do Drinišokovog doma i podelio sa Starcem-mačevnikom obrok pun nesvarivih nakupina ćutanja. Onda je rano otišao u krevet; nije mogao više da trpi zamućeni poluvid baklji. Drinišok je poštovao to raspoloženje i ostavio ga na miru. U slepoj izdvojenosti beskorisno je piljio u tamu i pokušavao da povrati ravnotežu. Bio je ubeđen da će izgubiti Elenu.
<BR>&nbsp;&nbsp;&nbsp;&nbsp;&nbsp;Žudeo je da razgovara sa njom, da je razuveri, da je zadrži uz sebe. Ali sledećeg jutra, kada su se svi jahači odmah posle zore okupili sa konjima na južnoj strani Drveta, on otkri da ne može da suoči vrhovnu poglavarsku sa svojim strahovima. Dok je kraljevski sedela na Mirinim leđima, zračila je sa previše sabranosti, previše ličnog autoriteta. Nije mogao da joj se suprotstavlja niti da je izaziva. A dok je bila okružena sa toliko ljudi, nije joj mogao postavljati pitanja o Trelu. Bojazan mu je bila previše lična da bi je obznanio toliko javno. Upinjao se da zauzme misli drugim stvarima dok ne bude imao priliku da porazgovara sa nekim.
<BR>&nbsp;&nbsp;&nbsp;&nbsp;&nbsp;Odlučno je prelazio pogledom družinu jahača. Pored Ranihina iza poglavara stajala su dvadesetorica krvnih gardista - međnik Morin, Terel, Banor, Ruel, Rumnik i još petnaestorica. Korik će očigledno ostati sa poglavarkom Amatin u Veseldrvu. Osim njih, u grupi je bilo samo još njih petoro: vrhovna poglavarka Elena, poglavar Mhoram, Kovenant, Troj i Trel. Kada ugleda oblučara, Troj ponovo oseti želju da mu se obrati. Neprikriveni bol u Trelovom izrazu bio je napregnut od nemira, kao da očekuje neku Eleninu odluku sa stepenom agonije koji je iznenađivao Troja. Ali vrhovnik se uzdrža i pored sve veće uznemirenosti. Vrhovna poglavarka obrati se poglavarki Amatin i Najstarijem Koriminiju.
<BR>&nbsp;&nbsp;&nbsp;&nbsp;&nbsp;"Prijatelji moji", reče ona ozbiljnim glasom, "vama prepuštam staranje za Veseldrvo. Dobro ga čuvajte! Drvo i Znanstvigor dva su velika dostignuća novih poglavara - dva simbola naše službe. Ukoliko je to moguće izvesti, moraju biti sačuvani. Upamtite da treba da budete budni i nadgledajte Središnje Zaravni. Ako rat dođe do vas, ne smete ga dočekati nespremni. I upamtite da ukoliko Veseldrvo ne može biti spaseno, znanstvo svejedno mora biti očuvano, a Poglavarev Konak upozoren. Znanstvigor i Krugovi moraju u slučaju potrebe naći bezbednost u Veselkamenu.
<BR>&nbsp;&nbsp;&nbsp;&nbsp;&nbsp;Sestro Amatin, veliko je to breme. Ali polažem ga na tvoja pleća bez straha. Ono te ne nadilazi. A pomoć Koriminija, Najstarijeg, te Asurake i Drinišoka, Staraca, ima bezmernu vrednost. Ne verujem da će ratovnija pasti u ovom ratu. Ali morate biti pripremljeni za sve slučaje, pa i za najgori. Nećete doživeti neuspeh. Vi zaslužujete ovo poverenje."
<BR>&nbsp;&nbsp;&nbsp;&nbsp;&nbsp;Poglavarka Amatin na trenutak zatrepta da ukloni suze i nemo se nakloni vrhovnoj poglavarki. Onda Elena diže glavu prema Veseldrvu i progovori glasnije da bi je čuli na drvetu.
<BR>&nbsp;&nbsp;&nbsp;&nbsp;&nbsp;"Prijatelji! Drugovi! Ponositi narode Domaje! Rat nam se primakao. Zajedno ćemo se suprotstaviti kušnji smrti. Sada je vreme razdvajanja, kada svi branioci Domaje moraju krenuti na sopstvene, odvojene zadatke. Ne poželite da zamenite svoj tuđim. Sva vernost i služba jednaki su, podjednako vredni i opasni u ovom času kušnje. I ne žalite zbog rastanka. Na nama je najveća slava našeg doba - počastvovani smo prilikom da damo sve od sebe za Domaju. To je proba smrti, prilika da najzad pokažemo da zavređujemo ono što služimo.
<BR>&nbsp;&nbsp;&nbsp;&nbsp;&nbsp;Neka vam srce bude bodro. Ukoliko vam kušnje ovog rata prevazilaze snage, ne očajavajte. Uložite svu snagu, zadržite mir i ne očajavajte. Visoko držite hrabrost i veru! Bolje je pasti i umreti u miru nego ponovo obesvetiti Domaju.
<BR>&nbsp;&nbsp;&nbsp;&nbsp;&nbsp;Prijatelji moji, počastvovana sam što sam delila život sa vama."
<BR>&nbsp;&nbsp;&nbsp;&nbsp;&nbsp;Visoko u Veseldrvu prodorni glas povika: "Živela vrhovna poglavarka i Žezlo zakona!" A svi ljudi po drvetu i na zemlji odgovoriše: "Živela! Živela vrhovna poglavarka!"
<BR>&nbsp;&nbsp;&nbsp;&nbsp;&nbsp;Elena se duboko nakloni Veseldrvu i raširi ruke u tradicionalnom oproštajnom gestu. Onda je okrenula Miru prema jahačima i obratila se poglavaru Mhoramu.
<BR>&nbsp;&nbsp;&nbsp;&nbsp;&nbsp;"A sada, Mhorame, moj najverniji prijatelju, moraš poći. Ti i vrhovnik Hail Troj morate se pridružiti ratovniji da je povedete u rat. Odlučila sam. Sada ću vas napustiti i slediti Amoka do sedmog Kruga Kevinovog znanstva."
<BR>&nbsp;&nbsp;&nbsp;&nbsp;&nbsp;Nasuprot sebi samom, Troj zaječa i steže Merilovu grivu kao da hoće da se zadrži da ne padne. Ali vrhovna poglavarka nije obraćala pažnju na njega. Umesto toga, ona reče Mhoramu: "Znaš da to ne činim da izbegnem breme rata. Ali takođe znaš da si iskusniji i spremniji za bitku. A znaš i da nam ishod ovog rata možda neće pružiti mogućnost da otkrijemo taj Krug. A Krug nam opet može obezbediti pobedu koja bi nam na drugi način bila oduzeta. Ne mogu učiniti drugačije."
<BR>&nbsp;&nbsp;&nbsp;&nbsp;&nbsp;Jedno vreme poglavar Mhoram napeto ju je gledao. Kada je najzad progovorio, glas mu je bio hrapav od potisnutih protesta. "Čuvaj se, vrhovna poglavarko. Čak i sedmi Krug nije dovoljan."
<BR>&nbsp;&nbsp;&nbsp;&nbsp;&nbsp;Elena ga je gledala u oči, ali pogled joj je delovao neusredsređeno. Druga dimenzija njenog vida bila je tako izražena da se činilo da ga uopšte ne vidi. "Možda nije bio dovoljan za Kevina Zemljoguba", odvrati ona tiho, "ali biće dovoljan za mene."
<BR>&nbsp;&nbsp;&nbsp;&nbsp;&nbsp;"Ne!" pobuni se Mhoram. "Opasnost je prevelika. Ili ta sila uopšte nije mogla da pomogne Kevinu, ili je opasnost bila toliko velika da se plašio da je upotrebi. Nemoj rizikovati."
<BR>&nbsp;&nbsp;&nbsp;&nbsp;&nbsp;"Jesi li to video?" upita ona. "Govoriš li to na osnovu vizije?"
<BR>&nbsp;&nbsp;&nbsp;&nbsp;&nbsp;Uz napor, Mhoram prisili sebe da kaže: "Nisam video. Ali osećam to u srcu. Doći će do smrti zbog toga. Ljudi će ginuti."
<BR>&nbsp;&nbsp;&nbsp;&nbsp;&nbsp;"Prijatelju moj, previše si pažljiv prema svim rizicima izuzev prema sopstvenim. Kada bi ti držao Žezlo zakona umesto mene, sledio bi Amoka na kraj sveta. A ljudi bi ipak ginuli. Mhorame, pitaj svoje srce - da li zaista veruješ da se budućnost Domaje može izvojevati ratom? Za Kevina nije bilo tako. Ne smem propustiti priliku koja bi me mogla naučiti drugom načinu da pružim otpor Opakom."
<BR>&nbsp;&nbsp;&nbsp;&nbsp;&nbsp;Mhoram pognu glavu, previše dirnut da bi odgovorio. U tišini, oni stopiše misli i trenutak potom nestade mu napetosti sa lica. Kada je ponovo digao pogled, usmerio ga je pravo prema Kovenantu i Troju. Tiho je rekao: "Onda, ukoliko moraš ići, molim te, nemoj ići sama. Povedi nekoga sa sobom - nekoga ko ti može pomoći."
<BR>&nbsp;&nbsp;&nbsp;&nbsp;&nbsp;Tokom jednog divljeg trenutka Troj pomisli da će ga vrhovna poglavarka upitati hoće li da pođe sa njom. I pored odgovornosti u ratovniji, usne su mu već obrazovale odgovor - da - kada ona reče: "Evo moje želje. Prapoglavaru Kovenante, hoćeš li me pratiti? Želim da podelim ovaj pohod sa tobom."
<BR>&nbsp;&nbsp;&nbsp;&nbsp;&nbsp;Nespretno, kao da ga je njen zahtev postideo, Kovenant reče: "Da li zaista misliš da ću ti biti od koristi?"
<BR>&nbsp;&nbsp;&nbsp;&nbsp;&nbsp;Blagi osmeh dirnu Elenine usne. "Svejedno."
<BR>&nbsp;&nbsp;&nbsp;&nbsp;&nbsp;On se na trenutak zagleda u prostranstvo njenih očiju. Onda naglo skrenu pogled i sleže ramenima. "Da. Poći ću."
<BR>&nbsp;&nbsp;&nbsp;&nbsp;&nbsp;Troj jedva da je čuo stvari koje su potom izgovorene - poslednje formalne reči Elene i Koriminija, kratku znanstvigorsku pesmu ohrabrenja, razmenu oproštaja. Kada mu se vrhovna poglavarka poslednji put obrati, jedva da se prisilio da nakloni glavu u znak odgovora. Sa da i dalje smrznutim na usnama gledao je kraj ceremonije i video kako Elena i Kovenant zajedno jašu prema zapadu, a prate ih samo Banor i međnik Morin. Osećao je kao da je paralisan usred pada - vikao je: izgubiću te! Poglavar Mhoram mu priđe blizu i progovori. Ali on se nije ni pokrenuo sve dok, usred očaja, nije opazio da Trel nije pošao za Kovenantom i vrhovnom poglavarkom.
<BR>&nbsp;&nbsp;&nbsp;&nbsp;&nbsp;Iznenada mu se savlađivanje prekide. Žustro se okrenuo Trelu, upravo na vreme da vidi kako oblučar istrže teške pesnice iz kose, trza uzde konja i galopom polazi prema gazu preko Luralin, severno od Veseldrva.
<BR>&nbsp;&nbsp;&nbsp;&nbsp;&nbsp;Troj pođe za njim. Meril sevnu ispod drveta i stiže Trela po suncu iza grada. Troj naredi oblučaru da stane, ali Trel nije obraćao pažnju na njega. Vrhovnik smesta naredi Merilu da zaustavi Trelovog konja. Meril jednom kratko, zapovednički zanjišta, a konj stade tako oštro da Trel gotovo izlete iz sedla.
<BR>&nbsp;&nbsp;&nbsp;&nbsp;&nbsp;Kada oblučar prisili glavu da se digne i pogleda Troja, oči mu se ispuniše suzama i on zadahta kao da se lagano guši. Ali Troj nije više imao vremena za obazrivost. "Šta to radiš?" zareža on. "Kuda si pošao?"
<BR>&nbsp;&nbsp;&nbsp;&nbsp;&nbsp;"Veselkamen", zakreketa Trel. "Ovde nema ničega za mene."
<BR>&nbsp;&nbsp;&nbsp;&nbsp;&nbsp;"Pa? Pošli smo prema jugu - zar to ne znaš? Ti živiš u Južnim Zaravnima, zar ne? Zar ne želiš da pomogneš u odbrani sopstvenog doma?" Troj nije želeo to da pita, ali nije našao reči za pravo pitanje.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Zašto ne?"
<BR>&nbsp;&nbsp;&nbsp;&nbsp;&nbsp;"Ne mogu da se vratim. Ona je tamo - ne mogu to da podnesem. Posle ovoga!"
<BR>&nbsp;&nbsp;&nbsp;&nbsp;&nbsp;Kada Trel zaječa odgovor, poglavar Mhoram dojaha do njih. On smesta zausti da govori, ali ga Troj prekide divljačkim pokretom. "Ona?" upita vrhovnik. "Ko? Tvoja kćerka?" Kada Trel nemo klimnu, Troj reče: "Čekaj trenutak. Čekaj trenutak." Zbunjivale su ga stvari koje nije znao; morao je naći odgovor. "Ne shvatam. Zbog čega nećeš da se vratiš kući - svojoj kćerci? Bićeš joj potreban."
<BR>&nbsp;&nbsp;&nbsp;&nbsp;&nbsp;"Melenkurion!" jeknu Trel. "Ne mogu! Kako mogu da joj pogledam u oči - da joj odgovaram na pitanja - posle ovoga? Nemoj me mučiti!"
<BR>&nbsp;&nbsp;&nbsp;&nbsp;&nbsp;"Vrhovniče!" Mhoramov glas bio je oštar i opasan - upozorenje, gotovo pretnja. "Pusti ga. Neće ti pomoći ništa od onoga što ti može reći."
<BR>&nbsp;&nbsp;&nbsp;&nbsp;&nbsp;"Ne!" usprotivi se Troj. "Moram da znam. Trele, slušaj me. Moram da znam. Veruj mi, shvatam šta osećaš prema njemu."
<BR>&nbsp;&nbsp;&nbsp;&nbsp;&nbsp;Činilo se da Trel više ne čuje Troja. "Ona je odabrala!" dahtao je on, "odabrala!" Svaljivao je reči kroz stegnute zube kao da će prsnuti od njih. "Odabrala je njega - njega!"
<BR>&nbsp;&nbsp;&nbsp;&nbsp;&nbsp;"Trele, odgovori mi. Šta si radio tamo napolju juče? Na onom grobu? Trele!"
<BR>&nbsp;&nbsp;&nbsp;&nbsp;&nbsp;Reč grob probi se kroz Trelovu strast. On naglo obavi ruke oko grudi, pognu se napred. Kroz suze, šibao je Troja očima. "Ti si budala!" prosikta. "Slepac! Protraćila je život."
<BR>&nbsp;&nbsp;&nbsp;&nbsp;&nbsp;"Protraćila?" zinu Troj. "Protraćila?" Radi se o učeniku koji te je prizvao. Da li je Kovenant bio u pravu?
<BR>&nbsp;&nbsp;&nbsp;&nbsp;&nbsp;"Možda", reče Mhoram mračno. Ovoga puta ton mu privuče Trojevu pažnju. Troj se upilji u Mhorama pogledom otežalim od užasa. "Imao je obilate razloge da poseti taj grob", nastavi poglavar. "Tamo je sahranjena Atiaran, družbenica Trelova. Poginula je u činu koji te je prizvao u Domaju. Dala je život u pokušaju da vrati prapoglavara Kovenanta - ali nije uspela. Tvoje prisustvo na ovom mestu posledica je njenog bola zbog koga je napustila mir i njene gladi za osvetom."
<BR>&nbsp;&nbsp;&nbsp;&nbsp;&nbsp;Mhoramovo objašnjenje prevazišlo je granice Trelove izdržljivosti. Bol mu iskrivi crte. On obode konja silovitim udarcem peta i ovaj smesta skoči u prestravljeni galop prema gazu preko Luralin. Ali činilo se da Troj čak i ne vidi kako ide. Vrhovnik se oštro okrete i otkri da i dalje može da razazna Elenu, Kovenanta i dvojicu krvnih gardista kako jašu zapadno iz Doline. Amok je već bio među njima i veselo je koračao pokraj vrhovne poglavarke.
<BR>&nbsp;&nbsp;&nbsp;&nbsp;&nbsp;Atiaran, družbenica Trelova? Družbenica Trelova? Bila mu je žena? Znao je za Atiaran - previše je slušao o Kovenantu da bi znao da je to žena koja je vodila Kovenanta od kamendola Mithil prema Andelejnu i reci Opčarnici. Ali nije znao da joj je Trel muž. To je skrivano od njega.
<BR>&nbsp;&nbsp;&nbsp;&nbsp;&nbsp;Onda napravi korak dalje. Kovenant je silovao Trelovu kćerku - Atiaraninu kćerku - kćerku žene koja...!
<BR>&nbsp;&nbsp;&nbsp;&nbsp;&nbsp;"Kovenante! Kopilane jedan!" zaurla Troj. "Šta si učinio?" Ali znao je da ga jahači ne mogu čuti na tom rastojanju: zvuk dveju reka brisao je udaljene povike. Kruti nalet bespomoćnosti priguši mu pobunu, tako da mu se glas prelomi i utonu u tišinu.
<BR>&nbsp;&nbsp;&nbsp;&nbsp;&nbsp;Nije bilo nikakvo čudo da Trel nije mogao da se vrati kući i suoči se sa kćerkom. Kako je mogao da joj kaže da je vrhovna poglavarka odabrala prijateljstvo, a ne osvetu prema čoveku koji ju je silovao? Troj nije shvatao kako je mogla da učini tako nešto Trelu.
<BR>&nbsp;&nbsp;&nbsp;&nbsp;&nbsp;Još jedan trenutak prođe pre nego što je shvatio ostatak onoga što je Mhoram rekao. Poginula je u činu... Atiaran je bila njegov prizivač, a ne neki zaneseni ili neznalački učenik. I to je skrivano od njega. Bio je ishod i posledica njenog neodgovorivog bola.
<BR>&nbsp;&nbsp;&nbsp;&nbsp;&nbsp;Nisi ti... da li je Kovenant bio u pravu? Jesu li mu svi planovi bili samo posledica delovanja očaja, pokrenutog izuzetnošću Atiaranine smrti?
<BR>&nbsp;&nbsp;&nbsp;&nbsp;&nbsp;"Vrhovniče." Ton poglavara Mhorama bio je ozbiljan. "To nije valjano učinjeno. Trelov bol dovoljno je veliki."
<BR>&nbsp;&nbsp;&nbsp;&nbsp;&nbsp;"Znam", reče Troj kroz bol svoga srca. "Ali zašto mi niste rekli? Svi ste znali za ovo."
<BR>&nbsp;&nbsp;&nbsp;&nbsp;&nbsp;"Veće je zajednički odlučilo da ti se to znanje ne otkrije. Videli smo samo štetu u tome da se podeli sa tobom. Želeli smo da te poštedimo bola. I nadali smo se da ćeš naučiti da veruješ prapoglavaru Kovenantu."
<BR>&nbsp;&nbsp;&nbsp;&nbsp;&nbsp;"Sanjali ste", zaječa Troj. "Taj kopilan misli da je sve ovo samo neka vrsta mentalne igre. A to neverovanje samo je blef. Misli da može da se izvuče tek tako. Ne možete mu verovati." Mračno je doterao razmišljanje do zaključka. "A ne možete verovati ni meni - inače biste mi još ranije rekli sve ovo. Pokušavala je da prizove njega. Koliko je vama poznato, ja sam samo surogat." Pokušao je da zvuči razložno, ali glas mu je podrhtavao.
<BR>&nbsp;&nbsp;&nbsp;&nbsp;&nbsp;"Pogrešno si me razumeo", reče Mhoram pažljivo.
<BR>&nbsp;&nbsp;&nbsp;&nbsp;&nbsp;"Ne, nisam pogrešno razumeo." Mogao je da oseti smrtonosne sile na delu oko sebe - odabirale su, manipulisale, određivale. Morao je da se napne da bi izrekao: "Mhorame, desiće joj se nešto strašno."
<BR>&nbsp;&nbsp;&nbsp;&nbsp;&nbsp;Pogledao je poglavara, zatim se okrenuo na drugu stranu; nije mogao da podnese samilost u Mhoramovom pogledu. On potapša Merilov vrat i potera Ranihina kasom oko istočne strane Veseldrva. Izbegavao je znanstvozornike koji su čekali, izbegavao da im poželi zbogom. Grubo mahnuvši krvnim gardistima i poglavaru Mhoramu da ga slede, pojahao je pravo od Veseldrva prema južnom gazu.
<BR>&nbsp;&nbsp;&nbsp;&nbsp;&nbsp;Jedva je čekao taj rat. Želeo je da se žurno baci u njega.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
