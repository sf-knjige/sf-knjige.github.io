<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. "TUŽBALICA POGLAVARA KEVINA"
<P>&nbsp;&nbsp;&nbsp;&nbsp;&nbsp;Polazak pohoda - i susret sa vrhovnom poglavarkom Elenom od prethodne večeri - ostaviše Kovenanta u dubokom nespokoju. Činilo se da je izgubio ono malo nezavisnosti ili autentičnosti koju je posedovao. Umesto da sm odredi kakav će mu biti položaj i da potom dela prema tome, dozvolio je da ga pokolebaju, zavedu još suštinskije nego tokom prvog iskustva sa Domajom. Već je priznao Elenino pravo na njega i samo ga je to pravo sprečilo da isto prizna i džinovima.
<BR>&nbsp;&nbsp;&nbsp;&nbsp;&nbsp;Nije mogao nastaviti na taj način. Kada bi to činio, uskoro bi počeo da podseća na Haila Troja - čoveka toliko obuzetog sposobnošću vida da nije mogao da uvidi slepilo svoje želje da preuzme odgovornost za Domaju. To bi bilo samoubistvo za gubavca. Ako bi doživeo neuspeh, umro bi. A ako bi uspeo, više nikada ne bi bio u stanju da podnese obamrlost stvarnog života, gubavost. Znao je gubavce koji su umrli na taj način, ali za njih smrt nikada nije bila brza i čista. Kraj im je počivao iza smrdljive gadosti toliko ogavne da je osećao mučninu kad god bi se setio da takva trulež postoji.
<BR>&nbsp;&nbsp;&nbsp;&nbsp;&nbsp;A to mu nije bio jedini razlog. To zavođenje odgovornošću bilo je Kletnikovo maslo. Bio je to način na koji je poglavar Kletnik pokušavao da obezbedi uništenje Domaje. Kada se nesposobni ljudi late prevelikih bremena, posledice mogu jedino služiti Opačiji. Kovenant nije sumnjao u Trojevu nesposobnost. Nije li ga u Domaju prizvala Atiaran u očajanju? A što se njega lično tiče - on, Tomas Kovenant, bio je nesposoban za korišćenje moći u tolikoj meri kao da takva stvar uopšte ne postoji. Naprosto, nije bio kadar. Ukoliko bi se pretvarao da je drugačije, čitava Domaja postala bi samo još jedan gubavac u rukama poglavara Kletnika.
<BR>&nbsp;&nbsp;&nbsp;&nbsp;&nbsp;Do trenutka kada je stigao do svojih odaja, znao je da će morati da učini nešto, da preduzme nešto kako bi uspostavio uslove kojih će morati da se pridržava. Moraće da pronađe neku neusaglašenost, neki neoborivi dokaz da je Domaja samoobmana. Nije mogao da veruje svojim osećanjima; bila mu je neophodna logika, dokaz isto tako neizbežan kao i zakon gubavosti.
<BR>&nbsp;&nbsp;&nbsp;&nbsp;&nbsp;Izvesno vreme odmeravao je odaje koracima kao da pretražuje kameni pod u potrazi za odgovorom. A onda, gonjen naglim porivom, trgao je vrata i zagledao se u hodnik. Banor je bio tamo, čuvao je stražu smireno kao da je smisao života van svakog pitanja. Kovenant ga kruto pozva u dnevnu sobu.
<BR>&nbsp;&nbsp;&nbsp;&nbsp;&nbsp;Kada Banor stade ispred njega, Kovenant na brzinu ponovi u sebi ono što je znao o krvnoj gardi. Poticali su od rase Haručaija, koja je živela na visovima Zapadnik-planina iza Trotgarda i van Domaje. Bili su ratoboran i plodan narod, tako da je možda bilo neizbežno da u određenom trenutku svoje istorije pošalju vojsku ka istoku, prema Domaji. To su učinili tokom ranih godina Kevinovog vrhovnog poglavarstva. Peške i bez oružja - Haručai nisu koristili oružje, baš kao što nisu koristili znanstvo; u potpunosti su se oslanjali na sopstvenu fizičku sposobnost - domarširali su do Veselkamena i izazvali Veće poglavara.
<BR>&nbsp;&nbsp;&nbsp;&nbsp;&nbsp;Ali Kevin je odbio da se bori. Umesto toga, naveo je Haručaije na prijateljstvo.
<BR>&nbsp;&nbsp;&nbsp;&nbsp;&nbsp;Za uzvrat, uveliko su prevazišli njegove namere. Navodno su ih Ranihini, džinovi i sam Veselkamen - kao stanovnici planina, Haručai su izuzetno voleli kamen i velikodušnost - dirnuli dublje od ičega u njihovoj istoriji. Da odgovore na Kevinovo prijateljstvo, dali su zavet službe poglavarima; a nešto izuzetno u njihovom posvećivanju ili jeziku prizvalo je zemnu moć i vezalo ih za njihov zavet, prkoseći vremenu, smrti i mogućnosti izbora. Pet stotina pripadnika njihove vojske postalo je krvna garda. Ostali su se vratili kući.
<BR>&nbsp;&nbsp;&nbsp;&nbsp;&nbsp;Sada ih je i dalje bilo blizu pet stotina. Jer svaki krvni gardista koji pogine u bici bio je poslat na svom Ranihinu uz Čuvarev procep u Zapadnik-planine i drugi Haručai došao bi da zauzme njegovo mesto. Samo oni čija se tela nisu mogla povratiti, kao Tuvor, bivši međnik, nisu bili menjani.
<BR>&nbsp;&nbsp;&nbsp;&nbsp;&nbsp;Prema tome, veliki nedostatak istorije krvne garde bila je činjenica da su preživeli obred Obesvećenja nedirnuti, iako su Kevin, njegovo Veće i sva njegova dela uništeni. Verovali su mu. Kada im je naredio da odu u planine, ne objašnjavajući svoju nameru, poslužali su. Ali posle toga videli su razlog da posumnjaju da li im je služba u potpunosti verna. Dali su zavet; trebalo je da izginu sa Kevinom na Kiril Trendoru pod Planinom Groma - ili da ga spreče da se tamo u očajanju sretne sa poglavarom Kletnikom, da ga spreče da izgovori obred koji je doveo doba drevnih poglavara do uništenja. Bili su verni do krajnosti koja im je poricala smrtnost, pa ipak su doživeli neuspeh u zavetu da će zaštititi poglavare po svaku cenu.
<BR>&nbsp;&nbsp;&nbsp;&nbsp;&nbsp;Kovenant je želeo da pita Banora šta bi se desilo krvnoj gardi ako bi ikada poverovali da im je izuzetna vernost lažna, da su u svom zavetu izdali i Kevina i sebe. Ali nije mogao da uobliči takvo pitanje u reči. Banor je od njega zasluživao bolje postupke. A i Banor je izgubio ženu - mrtva je već dve hiljade godina.
<BR>&nbsp;&nbsp;&nbsp;&nbsp;&nbsp;Umesto toga, Kovenant se usredsredi na traganje za neusaglašenošću.
<BR>&nbsp;&nbsp;&nbsp;&nbsp;&nbsp;Ali ubrzo vide da je neće naći ispitivanjem Banora. Svojim ravnim, tuđinskim glasom, Banor je davao kratke odgovore koji su govorili Kovenantu ono što istovremeno i jeste želeo da čuje i nije u vezi sa preživelim pripadnicima pohoda za Žezlom zakona. Već je znao šta se desilo sa Penosledom i poglavarem Mhoramom. Sada mu je Banor rekao da se vrhovni poglavar Prothal, koji je vodio pohod, odrekao poglavarstva još pre nego što se njegova družina vratila u Veselkamen. Nije mogao da zaboravi da je stari srdočnik Birinair umro na njegovom mestu. A osetio je da je vraćanjem Žezla zakona ispunio svoju sudbinu, da je izveo sve što je sadržavao u sebi. Poverio je Žezlo i drugi Krug Mhoramovom staranju i odjahao svome domu u Visovima Severnika. Žitelji Poglavarevog Konaka više ga nikada nisu videli.
<BR>&nbsp;&nbsp;&nbsp;&nbsp;&nbsp;I tako je posle Mhoramovog povratka Ozondreja preuzela vrhovno poglavarstvo. Sve do smrti, koristila je moć da nanovo izgradi Veće, proširi ratovniju i sazda Veseldrvo, novi dom Znanstvigora.
<BR>&nbsp;&nbsp;&nbsp;&nbsp;&nbsp;Posle povratka u Veselkamen, Kvan - stožernik eovoda koji je pratio Prothala i Mhorama - takođe je pokušao da se povuče. Stideo se što je vratio žive samo polovinu svojih ratnika. Ali vrhovna poglavarka Ozondreja, znajući njegovu vrednost, odbila je da mu dozvoli da ode i on se ubrzo vratio svojim dužnostima. Sada je bio balčaklija ratovnije, prvi oficir Haila Troja. Iako mu je kosa bila seda i retka - iako se činilo da su mu starost i trošenje ublažili pogled - i dalje je bio snažni, iskreni čovek kakav je uvek bio. Poglavari su ga poštovali. U odsustvo Troja drage volje bi poverili Kvanu da vodi ratovniju.
<BR>&nbsp;&nbsp;&nbsp;&nbsp;&nbsp;Kovenant gorko uzdahnu i pusti Banora da ode. Takve informacije nisu mu zadovoljavale potrebe. Bilo je jasno da neće naći laka rešenja za svoju dilemu. Ukoliko je želeo dokaz da je posredi halucinacija, moraće da ga sm stvori.
<BR>&nbsp;&nbsp;&nbsp;&nbsp;&nbsp;Suočio se sa tom izvesnošću uz bojazan. Svemu što je mogao da učini bilo je potrebno dugo vreme da donese ploda. Ne bi postalo dokaz, čvrst i bez pukotina, dok se halucinacija ne okonča - dok se ne vrati u stvarni život. U međuvremenu, malo bi mu pomoglo da se održi. Ali nije imao izbora; nevolja mu je bila hitna.
<BR>&nbsp;&nbsp;&nbsp;&nbsp;&nbsp;Imao je na raspolaganju tri laka načina da stvori konačan prekid: mogao je da uništi odeću, da baci perorez - jedinu stvar koju je imao u džepovima - ili da pusti bradu. Onda, kada se probudi i otkrije da je i dalje odeven, sa nožem ili izbrijan, imaće dokaz.
<BR>&nbsp;&nbsp;&nbsp;&nbsp;&nbsp;Očiglednoj nesaglasnosti isceljenog čela nije verovao. Ranije iskustvo nateralo ga je da se plaši da će biti ponovo povređen neposredno pre kraja halucinacije. Ali nije se mogao prisiliti da učini nešto u pogledu prve dve mogućnosti. Pomisao da uništi čvrstu, dragu odeću terala ga je da se oseti previše ranjivo, a uništavanje ili bacanje peroreza bilo je previše nesigurno. Sve vreme psujući zbog toga što ga je muka naterala da se odrekne svih strogih navika od kojih mu je zavisio opstanak, odlučio je da se ostavi brijanja.
<BR>&nbsp;&nbsp;&nbsp;&nbsp;&nbsp;Kada je najzad prikupio hrabrosti da napusti odaje i ode do Konaka u potrazi za doručkom, opipao je čekinje na obrazima kao da predstavljaju izjavu prkosa.
<BR>&nbsp;&nbsp;&nbsp;&nbsp;&nbsp;Banor ga povede do jedne od velikih trpezarija Veselkamena, a zatim ga ostavi da sm jede. Ali pre nego što je završio, krvni gardista dođe hitrim korakom do stola. U poskocima Banorovim nogu očitavala se dodatna napetost - zategnutost koja je neobično delovala kao uzbuđenje. Ali kada se obratio Kovenantu, pljosnate, mrtve oči nisu mu izražavale ništa, a potisnuto pevuckanje glasa bilo mu je ravnodušno kao i uvek.
<BR>&nbsp;&nbsp;&nbsp;&nbsp;&nbsp;"Prapoglavaru, Veće traži da dođeš do Zabrana. Stranac je ušao u Veselkamen. Poglavari će se uskoro sresti sa njime."
<BR>&nbsp;&nbsp;&nbsp;&nbsp;&nbsp;Zbog Banorove povećane napetosti, Kovenant oprezno upita: "Koja vrsta stranca?"
<BR>&nbsp;&nbsp;&nbsp;&nbsp;&nbsp;"Prapoglavaru?"
<BR>&nbsp;&nbsp;&nbsp;&nbsp;&nbsp;"Da li je - da li je to neko kao ja? Ili Troj?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Zbunjen, Kovenant nije odmah opazio sigurnost Banorovog odgovora. Ali dok je sledio krvnog gardistu iz trpezarije i naniže kroz Veselkamen, poče da opaža još nešto u poricanju, nešto više od Banorove uobičajene samouverenosti. To Ne podsećalo je na Banorov žustri korak; bilo je na neki način napetije. Kovenant nije mogao da ga dokuči. Dok su se spuštali širokim, kružnim stepeništem kroz nekoliko nivoa Konaka, on prisili sebe da upita: "Šta je to toliko hitno u vezi sa tim strancem?"
<BR>&nbsp;&nbsp;&nbsp;&nbsp;&nbsp;Banor nije obratio pažnju na pitanje.
<BR>&nbsp;&nbsp;&nbsp;&nbsp;&nbsp;Kada su stigli do Zabrana, otkrili su da su ih vrhovna poglavarka Elena, poglavar Verement i još četiri poglavara prestigli. Vrhovna poglavarka bila je na svom mestu na čelu zakrivljenog stola, a Žezlo zakona ležalo je na kamenu pokraj nje. Sa njene desne strane sedela su dva muškarca, zatim dve žene. Verement joj je bio sa leve strane, iza dva prazna sedišta. Osam krvnih gardista sedelo je iza njih u prvom redu galerije, ali ostatak Zabrana bio je prazan. Samo su međnik Morin i srdočnici Torm i Borilar bili na mestima iza vrhovne poglavarke.
<BR>&nbsp;&nbsp;&nbsp;&nbsp;&nbsp;Tišina puna iščekivanja popade po odaji. Na trenutak, Kovenant je napola očekivao da Elena obznani početak rata.
<BR>&nbsp;&nbsp;&nbsp;&nbsp;&nbsp;Banor ga povede do sedišta za poglavarskim stolom jedno mesto niže od poglavara Verementa. Nevernik se posadi na kamenu stolicu, trljajući rukom četku nove brade kao da očekuje da će Veće znati šta to znači. Oči poglavara bile su na njemu, a od njihovog pogleda osećao se nelagodno. Osećao je čudni stid zbog činjenice da su mu vrhovi prstiju osetljivi na dodir dlačica.
<BR>&nbsp;&nbsp;&nbsp;&nbsp;&nbsp;"Prapoglavaru Kovenante", reče vrhovna poglavarka trenutak potom, "dok čekamo poglavara Mhorama i vrhovnika Troja, predstavićemo se. Napravili smo omašku u svojoj gostoljubivosti. Dopusti mi da predstavim pripadnike Veća koje ne poznaješ."
<BR>&nbsp;&nbsp;&nbsp;&nbsp;&nbsp;Kovenant klimnu, jer mu je bilo drago zbog svega što će skrenuti njene uznemirujuće oči od njega, a ona poče sleva. "Ovo je poglavar Verement, družbenik Šetrin, koga si video." Verement se mrgodio na svoje ruke i nije bacio ni pogled na Kovenanta.
<BR>&nbsp;&nbsp;&nbsp;&nbsp;&nbsp;Elena se okrete na desno. Čovek pokraj nje bio je visok i razvijen; imao je široko čelo, bistro lice uokvireno toplom plavom bradom i blagi izraz koji mu se slagao sa licem. "Ovo je poglavar Kalindril, družbenik Faerin. Faer, žena njegova, veliki je veštak u drevnoj veštini suru-pa-maerla." Poglavar Kalindril nasmeši se Kovenantu napola stidljivo i nakloni se.
<BR>&nbsp;&nbsp;&nbsp;&nbsp;&nbsp;"Pored njega", produži vrhovna poglavarka, "nalaze se poglavari Trevor i Loerija." Poglavar Trevor bio je mršav čovek koji je delovao nesigurno, kao da nije načisto da li pripada poglavarskom stolu; ali poglavarka Loerija, njegova žena, delovala je čvrsto i gospodstveno, svesna da sadrži moć. "Oni imaju tri kćeri koje vesele srca svih nas." Oba poglavara odgovoriše osmesima, ali dok je njegov bio istovremeno iznenađen i ponosan, njen je bio miran, samouveren.
<BR>&nbsp;&nbsp;&nbsp;&nbsp;&nbsp;Elena zaključi: "Iza njih je poglavarka Amatin, kćerka Matinina. Pre samo godinu dana prošla je provere Mača i Žezla u Znanstvigoru i stupila u Veće. Rad joj je sada posvećen školama u Veselkamenu - podučavanju dece." Poglavarka Amatin se sa svoje strane dostojanstveno naklonila. Bila je vitka, ozbiljna, bademastih očiju i gledala je Kovenanta kao da ga proučava.
<BR>&nbsp;&nbsp;&nbsp;&nbsp;&nbsp;Posle stanke, vrhovna poglavarka otpoče obredne ceremonije dobrodošlice Neverniku u Poglavarev Konak, ali ih prekinude čim je poglavar Mhoram ušao u Zabran. Stigao je kroz jedna od privatnih vrata iza poglavarskog stola. U koraku mu se video zamor, a u očima grozničava usredsređenost, kao da je proveo čitavu noć u rvanju protiv tame. Iznurenom, bilo mu je potrebno žezlo da bi se održao na nogama dok je zauzimao mesto sa Elenine leve strane.
<BR>&nbsp;&nbsp;&nbsp;&nbsp;&nbsp;Svi poglavari gledali su ga dok je sedao, plitko dišući, a iz njihovih umova u njegov poteče talas podrške. Njihova nema pomoć lagano ga je ojačavala. Vrelog odsjaja nestade mu iz pogleda i on poče da sagledava lica oko sebe.
<BR>&nbsp;&nbsp;&nbsp;&nbsp;&nbsp;"Jesi li uspeo?" upita Elena blago. "Možeš li da izvučeš kril?"
<BR>&nbsp;&nbsp;&nbsp;&nbsp;&nbsp;"Ne." Mhoramove usne obrazovaše reč, ali ne napraviše ni zvuka.
<BR>&nbsp;&nbsp;&nbsp;&nbsp;&nbsp;"Dragi Mhorame", uzdahnu ona, "trebalo bi bolje da se paziš. Opaki nastupa protiv nas. Potrebna nam je sva tvoja snaga za nadolazeći rat."
<BR>&nbsp;&nbsp;&nbsp;&nbsp;&nbsp;Kroz iznurenost, Mhoram se nasmeši iskrivljenim, čovečnim osmehom. Ali nije progovorio.
<BR>&nbsp;&nbsp;&nbsp;&nbsp;&nbsp;Pre nego što je Kovenant mogao prikupiti odlučnost da upita Mhorama šta se nadao da će postići krilom, glavna vrata Zabrana otvoriše se i vrhovnik Troj žustrim korakom siđe stepeništem do stola. Balčaklija Kvan stizao je za njim. Dok Troj ode da sedne naspram Kovenanta, Kvan se zaputi da se pridruži Morinu, Tormu i Borilaru. Troj i Kvan su očevidno upravo stigli iz ratovnije. Nisu stigli ni da otpašu mačeve i kanije su im turobno zveckale o pod dok su sedali.
<BR>&nbsp;&nbsp;&nbsp;&nbsp;&nbsp;Čim su se našli na mestima, vrhovna poglavarka Elena otpoče. Govorila je blago, ali jasni glas savršeno joj se prenosio kroz čitav Zabran. "Prikupili smo se na ovaj način bez najave zato što nam je stigao stranac. Krole, ti si zadužen za stranca. Reci nam o njemu."
<BR>&nbsp;&nbsp;&nbsp;&nbsp;&nbsp;Krol je bio krvni gardista. On se diže sa sedišta u blizini širokog stepeništa odaje i ravnodušno pogleda u oči vrhovnu poglavarku Elenu da bi podneo izveštaj. "Prošao je pokraj nas. Pre izvesnog vremena, pojavio se na dverima Veselkamena. Nijedan izviđač niti stražar nije video kako stiže. Pitao je da li su poglavari unutra. Kada mu je odgovoreno, odvratio je da bi vrhovna poglavarka želela da mu postavi pitanja. Nije kao drugi ljudi. Ali ne nosi oružje i ne namerava zlo. Odabrali smo da ga propustimo. Čeka vas."
<BR>&nbsp;&nbsp;&nbsp;&nbsp;&nbsp;Glasom oštrim poput kliktaja sokola, poglavar Verement upita: "Zbog čega izviđači i stražari nisu obavili dužnost?"
<BR>&nbsp;&nbsp;&nbsp;&nbsp;&nbsp;"Stranac nam beše skriven od očiju", odvrati Krol ravnim glasom. "Naša budnost nije popustila." Njegov nepromenljivi glas kao da je potvrđivao da budnost krvne garde ne dolazi u pitanje.
<BR>&nbsp;&nbsp;&nbsp;&nbsp;&nbsp;"Baš dobro", reče Verement. "Možda će nam se jednog dana čitava vojska Opakog pojaviti na dverima, a mi ćemo još spavati kada Veselkamen padne."
<BR>&nbsp;&nbsp;&nbsp;&nbsp;&nbsp;Nameravao je da kaže još nešto, ali Elena se umeša čvrstim glasom: "Uvedite stranca."
<BR>&nbsp;&nbsp;&nbsp;&nbsp;&nbsp;Kada krvni gardista na vrhu stepeništa širom otvori visoke drvene dveri, Amatin upita vrhovnu poglavarku: "Da li taj stranac dolazi na tvoj zahtev?"
<BR>&nbsp;&nbsp;&nbsp;&nbsp;&nbsp;"Ne. Ali sada zaista želim da ga ispitam."
<BR>&nbsp;&nbsp;&nbsp;&nbsp;&nbsp;Kovenant je gledao kako još dvojica krvnih gardista dolaze u Zabran sa strancem među sobom. Bio je vitak, prosto odeven u odoru krem boje, a pokreti su mu bili laki, tečni. Iako je bio visok gotovo kao Kovenant, činio se jedva dovoljno star za pun uzrast. Bilo je nagoveštaja dečačkog smeha u načinu na koji mu je kovrdžava kosa poskakivala dok je silazio stepeništem, kao da ga zabavljaju mere opreza preduzete protiv njega. Ali Kovenanta sve to nije zabavljalo. Novom dimenzijom svog vida video je zašto je Krol rekao da dečak 'nije kao drugi ljudi'. Unutar njegove mlade, sveže puti bile su kosti koje kao da su zračile starošću - ne godinama - nisu bile ni slabe, ni nepouzdane - već pre drevnošću. Kostur mu je nosio tu starost, tu auru vremena, kao da je samo posuda za nju. Više je postojao za to nego uprkos tome. Prizor unese pometnju u Kovenantova čula, oči su ga bolele od protivurečnih utisaka užasa i veličajnosti dok se naprezao da shvati.
<BR>&nbsp;&nbsp;&nbsp;&nbsp;&nbsp;Kada dečak stiže do dna Zabrana, on kroči u blizinu jame sa oblučkom i veselo se nakloni. Visokim, mladim glasom on uskliknu: "Živela, vrhovna poglavarko!"
<BR>&nbsp;&nbsp;&nbsp;&nbsp;&nbsp;Elena ustade i dostojanstveno reče: "Stranče, budi dobro došao u Domaju - budi dobro došao i budi što jesi. Mi smo poglavari Veselkamena, a ja sam Elena, kćerka Lenina, vrhovni poglavar po odluci Veća i nosilac Žezla zakona. Kako te možemo počastvovati?"
<BR>&nbsp;&nbsp;&nbsp;&nbsp;&nbsp;"Uljudnost je poput gutljaja sa planinskog potoka. Već sam počastvovan."
<BR>&nbsp;&nbsp;&nbsp;&nbsp;&nbsp;"Hoćeš li nas onda zauzvrat počastvovati svojim imenom?"
<BR>&nbsp;&nbsp;&nbsp;&nbsp;&nbsp;Uz pogled pun smeha, dečak odvrati: "Može se zbilja dogoditi da vam kažem ko sam."
<BR>&nbsp;&nbsp;&nbsp;&nbsp;&nbsp;"Ne igraj se sa nama", umeša se Verement. "Kako ti je ime?"
<BR>&nbsp;&nbsp;&nbsp;&nbsp;&nbsp;"Među onima koji me ne znaju, ime mi je Amok."
<BR>&nbsp;&nbsp;&nbsp;&nbsp;&nbsp;Elena obuzda Verementa hitrim pogledom, a zatim reče mladiću: "A kako si imenovan među onima koji te znaju?"
<BR>&nbsp;&nbsp;&nbsp;&nbsp;&nbsp;"Onima koji me znaju moje ime nije potrebno."
<BR>&nbsp;&nbsp;&nbsp;&nbsp;&nbsp;"Stranče, mi te ne znamo." Glas joj poprimi oštriji prizvuk. "Ovo su vremena velike opasnosti po Domaju i mi ti ne možemo posvetiti ni vreme ni uljudnost. Zahtevamo da znamo ko si."
<BR>&nbsp;&nbsp;&nbsp;&nbsp;&nbsp;"Ah, onda se plašim da vam ne mogu pomoći", odvrati Amok sa nepopustljivim veseljem u očima.
<BR>&nbsp;&nbsp;&nbsp;&nbsp;&nbsp;Na trenutak, poglavari su ga gledali u oči uz kruto ćutanje. Verementove usne su pobelele; Kalindril se zamišljeno mrštio; a Elena je bila okrenuta mladiću obraza rumenih od blagog gneva, iako joj oči nisu izgubile neobičnu, pomerenu žižu. Onda se poglavarka Amatin isprsi i reče: "Amoče, gde ti je dom? Ko su ti roditelji? Kakva ti je prošlost?"
<BR>&nbsp;&nbsp;&nbsp;&nbsp;&nbsp;Amok se lako okrete i neočekivano nakloni. "Dom mi je Veselkamen. Nemam roditelja. A prošlost mi je i široka i uska, jer lutao sam svuda i čekao."
<BR>&nbsp;&nbsp;&nbsp;&nbsp;&nbsp;Talas prože Veće, ali niko ne prekide Amatin. Proučavajući mladića, ona reče: "Dom ti je Veselkamen? Kako je to moguće? Mi te ne poznajemo."
<BR>&nbsp;&nbsp;&nbsp;&nbsp;&nbsp;"Poglavari, bio sam odsutan. Gostio sam se sa Elohimima, jahao peščane gorgone. Plesao sam sa Plesačima mora, zadirkivao hrabrog Kelenbhrabanala u njegovom grobu i trampio izreke sa Sivom pustinjom. Čekao sam."
<BR>&nbsp;&nbsp;&nbsp;&nbsp;&nbsp;Nekoliko poglavara se promeškolji, a u Loerijinim očima pojavi se blesak, kao da je prepoznala nešto moćno u Amokovim očima. Svi su ga pažljivo gledali kada Amatin reče: "Pa ipak, sve što živi ima pretke, srodnike sopstvene vrste. Amoče, ko su ti roditelji?"
<BR>&nbsp;&nbsp;&nbsp;&nbsp;&nbsp;"Živim li?"
<BR>&nbsp;&nbsp;&nbsp;&nbsp;&nbsp;"Izgleda da ne", zareža Verement. "Ništa smrtno ne bi nam tako iskušavalo strpljenje."
<BR>&nbsp;&nbsp;&nbsp;&nbsp;&nbsp;"Mir, Veremente", reče Loerija. "Ovo je od silne važnosti." Ne skidajući oči sa Amoka, ona upita: "Jesi li živ?"
<BR>&nbsp;&nbsp;&nbsp;&nbsp;&nbsp;"Možda. Dok imam svrhu, krećem se i govorim. Moje oči gledaju. Da li je to život?"
<BR>&nbsp;&nbsp;&nbsp;&nbsp;&nbsp;Njegov odgovor zbuni poglavarku Amatin. Onda, kao da joj nesigurnost zadaje bol, ona reče: "Amoče, ko te je stvorio?"
<BR>&nbsp;&nbsp;&nbsp;&nbsp;&nbsp;Bez oklevanja, Amok odvrati: "Vrhovni poglavar Kevin, sin Lorika, sina Damelonovog, sina Bereka Srdomila, poglavara-rodioca.
<BR>&nbsp;&nbsp;&nbsp;&nbsp;&nbsp;Nemi udar zaprepašćenja odjeknu Zabranom. Oko stola, poglavari preneraženo zinuše. Onda Verement pljesnu kamen dlanom i siknu: "Sedmice mu! To štene nam se ruga."
<BR>&nbsp;&nbsp;&nbsp;&nbsp;&nbsp;"Mislim da ne", odgovori Elena.
<BR>&nbsp;&nbsp;&nbsp;&nbsp;&nbsp;Poglavar Mhoram umorno klimnu i uzdahnu u znak slaganja. "Naše neznanje nam se ruga."
<BR>&nbsp;&nbsp;&nbsp;&nbsp;&nbsp;Trevor brzo upita: "Mhorame, znaš li Amoka? Jesi li ga video?"
<BR>&nbsp;&nbsp;&nbsp;&nbsp;&nbsp;I poglavarka Loerija podrža pitanje, ali pre nego što je Mhoram uspeo da prikupi snagu za odgovor, poglavar Kalindril se naže da upita: "Amoče, zašto si stvoren? Koja ti je svrha?"
<BR>&nbsp;&nbsp;&nbsp;&nbsp;&nbsp;"Čekam", reče dečak. "I odgovaram."
<BR>&nbsp;&nbsp;&nbsp;&nbsp;&nbsp;Kalindril to prihvati sa turobnim klimanjem glavom, kao da je reč o nesrećno odabranom zaključku i ne reče ništa više. Posle stanke vrhovna poglavarka reče Amoku: "Ti nosiš znanje i pružaš ga kao odgovor na ispravna pitanja. Jesam li te dobro shvatila?"
<BR>&nbsp;&nbsp;&nbsp;&nbsp;&nbsp;U znak odgovora, Amok se nakloni i zatrese glavom tako da mu vesela kosa zaplesa oko glave poput smeha.
<BR>&nbsp;&nbsp;&nbsp;&nbsp;&nbsp;"Kakvo je to znanje?" upita ona.
<BR>&nbsp;&nbsp;&nbsp;&nbsp;&nbsp;"Sve ono znanje za koje možeš pitati i dobiti odgovor."
<BR>&nbsp;&nbsp;&nbsp;&nbsp;&nbsp;Na to, Elena turobno baci pogled po stolu. "Pa, to svakako nije bilo ispravno pitanje", uzdahnu ona. "Mislim da će biti potrebno da upoznamo Amokovo znanje pre nego što budemo mogli da postavljamo ispravna pitanja."
<BR>&nbsp;&nbsp;&nbsp;&nbsp;&nbsp;Mhoram je pogleda i klimnu.
<BR>&nbsp;&nbsp;&nbsp;&nbsp;&nbsp;"Izvrsno!" Verementov odgovor bio je pun pritajene opasnosti. "Znači, neznanje uvećava neznanje, a znanje čini samo sebe nepotrebnim."
<BR>&nbsp;&nbsp;&nbsp;&nbsp;&nbsp;Kovenant oseti jačinu Verementovog sarkazma. Ali poglavarka Amatin nije obratila pažnju na to. Ona umesto toga upita mladića: "Zašto si nam sada došao?"
<BR>&nbsp;&nbsp;&nbsp;&nbsp;&nbsp;"Osetio sam znak spremnosti. Lorikov kril je oživeo. To je ključna reč. Odgovaram onako kako sam načinjen."
<BR>&nbsp;&nbsp;&nbsp;&nbsp;&nbsp;Kada je pomenuo kril, veličajnost i užas uljuljkani unutar Amoka kao da postadoše vidljiviji. Prizor lecnu Kovenanta. Da li je i ovo moja greška? - zaječa on. U šta sam se sada upetljao? Ali prizor je bio milosrdno kratak; Amokovo dečačko dobro raspoloženje uskoro ga ponovo zakloni.
<BR>&nbsp;&nbsp;&nbsp;&nbsp;&nbsp;Kada je to prošlo, Mhoram se lagano diže na noge, oslonjen o žezlo poput starca. Stajao je pored vrhovne poglavarke kao da se njoj obraća i rekao: "Onda imaš - Amoče, počuj me. Ja sam prorok i vidovnjak ovog Veća. Govorim rečima vizije. Nisam te video. Došao si prebrzo. Mi nismo oživeli kril. To nije naše delo. Nedostaje nam znanstvo za takvo delo."
<BR>&nbsp;&nbsp;&nbsp;&nbsp;&nbsp;Amokovo lice naglo se uozbilji, gotovo prestraši i prvi put pokaza nešto od drevnosti njegove lobanje. "Nedostaje vam znanstvo? Onda pogreših. Nisam ispunio svoju namenu. Moram krenuti; inače ću počiniti silno zlo."
<BR>&nbsp;&nbsp;&nbsp;&nbsp;&nbsp;Žustro se okrenuo, varljivom brzinom promakao između krvnih gardista i jurnuo uz stepenice.
<BR>&nbsp;&nbsp;&nbsp;&nbsp;&nbsp;Kada je bio na pola puta do vrata, svima u Zabranu izgubi se sa vidika. Nestao je kao da su na trenutak skinuli oči sa njega i dopustili mu da se sakrije. Poglavari zapanjeno skočiše na noge. Na stepeništu, krvni gardisti koji su se dali u poteru zastadoše, žustro se obazreše i odustaše od potrage.
<BR>&nbsp;&nbsp;&nbsp;&nbsp;&nbsp;"Hitro!" naredi Elena. "Tražite ga! Nađite ga!"
<BR>&nbsp;&nbsp;&nbsp;&nbsp;&nbsp;"Čemu briga?" odvrati Krol ravno. "Nema ga."
<BR>&nbsp;&nbsp;&nbsp;&nbsp;&nbsp;"Vidim i sama! Ali gde je nestao? Možda je još u Veselkamenu."
<BR>&nbsp;&nbsp;&nbsp;&nbsp;&nbsp;Ali Krol samo ponovi: "Nema ga." Nešto u njegovoj sigurnosti podseti Kovenanta na Banorovo prikriveno, neuobičajeno uzbuđenje. Jesu li zajedno upetljani u ovo? - upita se on. Svoju namenu? Reči su mu se nejasno ponavljale u umu. Svoju namenu?
<BR>&nbsp;&nbsp;&nbsp;&nbsp;&nbsp;Kroz zbunjenost, zamalo da prečuje Troja kako šapuće: "Učinilo mi se - na trenutak - učinilo mi se da ga vidim."
<BR>&nbsp;&nbsp;&nbsp;&nbsp;&nbsp;Vrhovna poglavarka Elena nije obraćala pažnju na vrhovnika. Držanje krvne garde kao da ju je zbunjivalo i ona sede da razmotri situaciju. Lagano raširi oko sebe stapanje Veća, dovodila je umove ostalih poglavara jedan po jedan u spoj sa svojim. Kalindril sklopi oči, pusti da mu se izraz smirenosti raširi licem, a Trevor i Loerija uhvatiše se za ruke. Verement zavrte glavom dva ili tri puta, a zatim se pokori kada ga Mhoram blago dirnu po ramenu.
<BR>&nbsp;&nbsp;&nbsp;&nbsp;&nbsp;Kada su bili isprepletani, vrhovna poglavarka reče: "Svak' među nama mora proučiti ovu stvar. Rat nam se primakao i ne smemo biti nespremni pred takvim tajanstvima. Ali tebi, poglavarko Amatin, dajem glavno proučavanje Amoka i njegovog tajnog znanja. Ukoliko se to može učiniti, moramo ga ispitati i otkriti njegove odgovore."
<BR>&nbsp;&nbsp;&nbsp;&nbsp;&nbsp;Poglavarka Amatin klimnu sa odlučnošću na sitnom licu.
<BR>&nbsp;&nbsp;&nbsp;&nbsp;&nbsp;A onda, poput razdvajanja mentalnih ruku, stapanje se okonča i napetost koju je Kovenant mogao da oseti, ali ne i da joj se pridruži, iščeze iz vazduha. U tišini, poglavari digoše žezla i počeše da se razilaze.
<BR>&nbsp;&nbsp;&nbsp;&nbsp;&nbsp;"Da li je to - to?" promrmlja iznenađeno Kovenant. "Da li je to sve što nameravate da učinite?"
<BR>&nbsp;&nbsp;&nbsp;&nbsp;&nbsp;"Pazi se, Kovenante", upozori ga Troj tiho.
<BR>&nbsp;&nbsp;&nbsp;&nbsp;&nbsp;Kovenant ošinu vrhovnika pogledom, ali činilo se da je ovaj neprobojan zbog crnih naočara. Kovenant se okrete vrhovnoj poglavarki. "Da li je to sve?" bio je uporan on. "Zar čak i ne želite da saznate šta se ovde dešava?"
<BR>&nbsp;&nbsp;&nbsp;&nbsp;&nbsp;Elena se okrete ravno prema njemu. "Da li ti znaš?"
<BR>&nbsp;&nbsp;&nbsp;&nbsp;&nbsp;"Ne. Razume se da ne." Želeo je da doda, da se pobuni: ali Banor zna. Ali to je bilo nešto što još nije mogao da kaže. Nije imao pravo da prebacuje odgovornost na krvnog gardistu.
<BR>&nbsp;&nbsp;&nbsp;&nbsp;&nbsp;"Onda nemoj toliko hitro donositi sud", odvrati Elena. "Ima ovde mnogo toga što zahteva objašnjenje, a mi moramo tragati za odgovorima na sopstveni način ako hoćemo da se nadamo da ćemo biti pripravni."
<BR>&nbsp;&nbsp;&nbsp;&nbsp;&nbsp;Pripravni za šta? - požele da upita. Ali nedostajalo mu je odlučnosti da izazove vrhovnu poglavarku; plašio se njenog pogleda. Da izbegne tu situaciju, on okrznu Banora i pohita iz Zabrana ispred poglavara i Troja.
<BR>&nbsp;&nbsp;&nbsp;&nbsp;&nbsp;Ali kada je ponovo obreo u svojim odajama, nije našao olakšanje za svoju osujećenost. A u danima koji su usledili, nije se događalo ništa što bi mo pružilo ma kakvo olakšanje. Elena, Mhoram i Troj bili su odsutni iz njegovog života kao da ga namerno izbegavaju. Banor mu je na beskorisna pitanja odgovarao uljudno, kratko, ali odgovori nisu pružali svetlosti. Brada mu je rasla dok nije postala gusta i puna, od nje je delovao poput neobuzdanog fanatika; ali to nije dokazivalo ništa, nije rešavalo ništa. Pun mesec dođe i prođe, ali rat nije počinjao; nije stizala nikakva poruka od izvidnika, nikakvi znaci, nikakva otkrića. Oko njega, Veselkamen je opipljivo podrhtavao da bi napregao svu spremnost; gde god da pođe, čuo je šapate napetosti, hitnje, užurbanosti, ali nisu se preduzimale nikakve akcije. Ništa. Lutao je miljama po Poglavarevom Konaku kao da gazi lavirintom. Pio je neumerene količine kladenice i spavao snom mrtvaca, kao da se nada da nikada neće biti vaskrsnut. Povremeno je čak spadao na to da stoji na severnim grudobranima grada i gleda kako Troj i Kvan uvežbavaju ratovniju. Ali ništa se nije dešavalo.
<BR>&nbsp;&nbsp;&nbsp;&nbsp;&nbsp;Jedinu oazu u toj statičnoj pustoši punoj osujećenosti pružali su mu poglavar Kalindril i njegova žena, Faer. Jednog dana, Kalindril povede Nevernika do ličnih odaja sa druge strane sale svetlećeg poda, a tamo mu Faer priredi gozbu od koje je gotovo zaboravio svoju muku. Bila je to čila kamendolka sa istinskim darom za gostoljubivost. Možda bi i bio u stanju da zaboravi - ali ona je proučavala staru veštinu suru-pa-maerla, kao što je to Lena činila, a to je u njemu budilo previše bolnih sećanja. Dugo se nije viđao sa Faer i njenim suprugom.
<BR>&nbsp;&nbsp;&nbsp;&nbsp;&nbsp;Pa ipak, pre nego što je otišao, Kalindril mu objasni nešto od posebnosti njegovog trenutnog položaja u Veselkamenu. Vrhovna poglavarka ga je pozvala, reče Kalindril, kada se Veće složilo da bi rat mogao da počne svakog trenutka, kada se svako odlaganje poziva moglo pokazati kobno. Ali ostvarivanje ratnih planova vrhovnika Troja nije se moglo započeti dok ovaj ne sazna kojim će od dva moguća puta napada krenuti Kletnikova vojska. Sve dok vrhovnik ne primi jasno obaveštenje od izviđača, neće moći da dozvoli izlaganje eovodova. Ukoliko rizikuje nagađanje i odabere pogrešno, doći će do katastrofe. I zato je Kovenant prizvan u hitnji - pa ipak je sada prepušten samom sebi, bez ikakvih zadataka.
<BR>&nbsp;&nbsp;&nbsp;&nbsp;&nbsp;Kao dodatak na to, nastavio je poglavar, postojao je još jedan razlog što je prizvan u trenutku koji se sada činio preran. Vrhovnik Troj zahtevao je svim silama da bude prizvan. To iznenadi Kovenanta, sve dok Kalindril nije objasnio Trojevo razmišljanje. Vrhovnik je verovao da poglavar Kletnik raspolaže načinom da opazi prizivanje. I tako se uz pomoć prizivanja Kovenanta Troj nadao da podvrgne Opakog pritisku, da ga prisili, zbog njegovog straha od divlje magije, da započne napad pre nego što je spreman. Vreme je radilo u korist poglavara Kletnika, zbog toga što su njegove ratne rezerve daleko prevazilazile ono čime je raspolagalo Veće i, ukoliko se dovoljno dugo priprema, lako je mogao priskrbiti vojsku koju nikakva ratovnija ne bi mogla da pobedi. Troj se nadao da će dosetka prizivanja Kovenanta naterati Opakog da prekine pripreme.
<BR>&nbsp;&nbsp;&nbsp;&nbsp;&nbsp;U stvari, objasni Kalindril blagim glasom, vrhovna poglavarka Elena i poglavar Mhoram izbegavali su Nevernika. Kovenant nije postavio to pitanje, ali činilo se da je Kalindril razotkrio neke razloge njegove osujećenosti. Elena i Mhoram, svako od njih na poseban način, osećali su se toliko umešani u Kovenantovu nedoumicu da su ga se klonili da mu ne bi otežavali nevolju. Osetili su, reče Kalindril, da njihove lične zahteve smatra bolnijim od svih drugih. Mogućnost da i on krene u Primorje uplašila je Elenu. A Mhoram je bio obuzet radom na krilu. Sve dok ih rat ne liši izbora, uzdržavali su se od toga da mu se nameću koliko god je to moguće.
<BR>&nbsp;&nbsp;&nbsp;&nbsp;&nbsp;Pa, Troj me je upozorio, promrmlja Kovenant u sebi kada je pošao od Kalindrila i Faere. Rekao je da imaju obzira. Trenutak potom on gorko dodade: bilo bi bolje kada bi svi ti ljudi prestali da mi čine usluge.
<BR>&nbsp;&nbsp;&nbsp;&nbsp;&nbsp;Pa ipak je bio zahvalan Faeri i njenom mužu. Njihovi drugarski gestovi pomogli su mu da prebrodi sledećih nekoliko dana, da drži vrtoglavu tminu na mestu koje joj sleduje. Osećao je da truli iznutra, ali nije ludeo.
<BR>&nbsp;&nbsp;&nbsp;&nbsp;&nbsp;Ali znao je da sve neće moći da podnese još dugo. Okolina Veselkamena bila je napeta poput vrpce koja samo što ne pukne. Pritisak se dizao u njemu, rastao prema očajanju. Kada mu jednog dana Banor pokuca na vrata, toliko se preplašio da je gotovo naglas kriknuo.
<BR>&nbsp;&nbsp;&nbsp;&nbsp;&nbsp;Međutim, Banor nije došao da obznani početak rata. Svojim ravnim glasom upitao je da li bi Nevernik hteo da posluša jednu pesmu.
<BR>&nbsp;&nbsp;&nbsp;&nbsp;&nbsp;Pesmu, ponovi on otupelo poput jeke. Na trenutak, bio je previše zbunjen da bi odgovorio. Nije očekivao takvo pitanje, a svakako ne od krvnog gardiste. Ali onda grčevito sleže ramenima. "Zašto da ne?" Nije zastao da upita šta je izazvalo Banorovu neuobičajenu ponudu. Namršten, sledio je Banora iz svojih odaja.
<BR>&nbsp;&nbsp;&nbsp;&nbsp;&nbsp;Banor ga je vodio naviše kroz nivoe Veselkamena sve dok se nisu našli više u planini nego ikada ranije. Onda široki prolaz koji su sledili zaokrenu za ugao i neočekivano izbi na otvoreno svetlo sunca. Zašli su u prostrani amfiteatar bez krova. Nizovi kamenih sedišta zaokretali su naniže da bi obrazovali udubinu oko ravne središnje pozornice; a iza najvišeg reda kameni zid se dizao nekih dvadeset ili trideset stopa i završavao ravninom platoa, tamo gde se planina sretala sa nebom. Popodnevno sunce obasjavalo je amfiteatar, preplavljalo beličasti kamen pozornice i sedišta toplinom i svetlošću.
<BR>&nbsp;&nbsp;&nbsp;&nbsp;&nbsp;Sedišta su počinjala da se popunjavaju kada stigoše Banor i Kovenant. Ljudi Konaka svih zanimanja, uključujući i ratare, kuvare i ratnike, kao i poglavari Trevor i Loerija sa svojim kćerkama, stigli su kroz nekoliko otvora u zidu da bi zauzeli mesta oko udubine. Ali krvna garda obrazovala je poslednju zasebnu grupu. Koevnant grubo proceni da ih ima stotinak na sedištima. To ga neodređeno iznenadi. Nikada ranije nije na jednom mestu video toliko Haručaija. Pošto se neko vreme obazirao, on upita Banora: "Kakva je to pesma?"
<BR>&nbsp;&nbsp;&nbsp;&nbsp;&nbsp;"Tužbalica poglavara Kevina", odvrati Banor bez osećanja.
<BR>&nbsp;&nbsp;&nbsp;&nbsp;&nbsp;Onda Kovenant oseti da je shvatio. Kevin, klimnu od sebi. Razume se da su krvni gardisti želeli da čuju tu pesmu. Kako bi i mogli da ne budu živo zainteresovani za sve što bi im moglo pomoći da shvate Kevina Zemljoguba?
<BR>&nbsp;&nbsp;&nbsp;&nbsp;&nbsp;Jer Kevin je bio taj koji je pozvao poglavara Kletnika do Kiril Trendora da izgovori obred Obesvećenja. Predanja su govorila da je Kevinovo srce pocrnelo od očajanja kada je video da ne može da porazi Opakog. Voleo je Domaju previše silno da bi dozvolio da padne u ruke poglavaru Kletniku. Pa ipak je doživeo neuspeh; nije mogao da je sačuva. Rastrzan nerazrešivom nedoumicom, bio je prisiljen da okuša obred. Znao je da će razuzdavanje te kobne sile uništiti poglavare i sva njihova dela i unakaziti Domaju s kraja na kraj, opustošiti je tokom pokolenja. Znao je da će on umreti. Ali nadao se da će i poglavar Kletnik umreti, da će život kada se najzad bude vratio u Domaju biti oslobođen Opačije. Odabrao je da radije iskuša taj rizik nego da dopusti pobedu poglavara Kletnika. I zbog toga je izazvao Opakog da mu se pridruži na Kiril Trendoru. On i poglavar Kletnik izgovorili su Obred i vrhovni poglavar Kevin Zemljogub uništio je Domaju koju je voleo.
<BR>&nbsp;&nbsp;&nbsp;&nbsp;&nbsp;A poglavar Kletnik nije umro. Izvesno vreme bio je potisnut, ali je preživeo, zaštićen zakonom vremena koji ga je držao zarobljenog na Zemlji - tako su govorila predanja. I tako su sada čitava Domaja i svi novi poglavari trpeli posledice Kevinovog očajanja.
<BR>&nbsp;&nbsp;&nbsp;&nbsp;&nbsp;Nije bilo iznenađujuće to što su krvni gardisti želeli da čuju tu pesmu - niti što je Banor pozvao Kovenanta da je i on čuje.
<BR>&nbsp;&nbsp;&nbsp;&nbsp;&nbsp;Dok je tako premišljao, Kovenant uhvati tračak plavila na suprotnoj strani amfiteatra. On diže pogled i ugleda vrhovnu poglavarku Elenu kako stoji u blizini jednog ulaza. I ona je želela da čuje pesmu.
<BR>&nbsp;&nbsp;&nbsp;&nbsp;&nbsp;Sa njom je bio vrhovnik Troj.
<BR>&nbsp;&nbsp;&nbsp;&nbsp;&nbsp;Kovenant oseti želju da im se pridruži, ali pre nego što je mogao da se odluči da krene, pevačica uđe u amfiteatar. Bila je visoka, bujna žena, jednostavno odevena u grimiznu odoru, sa zlatnom kosom koja joj je poput iskara tekla oko glave. Dok je silazila stepeništem na pozornicu, publika joj se diže na noge i tiho uputi pozdrav dobrodošlice. Nije ga uzvratila. Lice joj je nosilo izraz usredsređenosti, kao da već oseća pesmu.
<BR>&nbsp;&nbsp;&nbsp;&nbsp;&nbsp;Kada je stigla do pozornice, nije progovorila, ništa nije rekla kao uvod, objašnjenje ili predstavljanje pesme. Umesto toga, zauzela je mesto na središtu pozornice, pribrala se na trenutak dok joj je pesma dolazila, a onda digla lice suncu i otvorila grlo.
<BR>&nbsp;&nbsp;&nbsp;&nbsp;&nbsp;Melodija joj je najpre bila napregnuta, tegobna i uglasta - samo nagoveštaj zapretanih bolova i značenja.
<BR>
<BR>&nbsp;&nbsp;&nbsp;&nbsp;&nbsp;Stajah na vrhuncu Zemlje:
<BR>&nbsp;&nbsp;&nbsp;&nbsp;&nbsp;Planini Groma.
<BR>&nbsp;&nbsp;&nbsp;&nbsp;&nbsp;Lavovi njeni pune, plamteće grive
<BR>&nbsp;&nbsp;&nbsp;&nbsp;&nbsp;ne dizahu joj vrh preko
<BR>&nbsp;&nbsp;&nbsp;&nbsp;&nbsp;obzorja kojima pogled moj zapovedaše;
<BR>&nbsp;&nbsp;&nbsp;&nbsp;&nbsp;Ranihini,
<BR>&nbsp;&nbsp;&nbsp;&nbsp;&nbsp;kopita nesputanih otkako vreme započe,
<BR>&nbsp;&nbsp;&nbsp;&nbsp;&nbsp;galopirahu rado po želji mojoj;
<BR>&nbsp;&nbsp;&nbsp;&nbsp;&nbsp;džinovi žila od gvožđa
<BR>&nbsp;&nbsp;&nbsp;&nbsp;&nbsp;iza roda sunčevog u moru
<BR>&nbsp;&nbsp;&nbsp;&nbsp;&nbsp;dođoše mi u brodovlju, poput zamkova moćnom,
<BR>&nbsp;&nbsp;&nbsp;&nbsp;&nbsp;i uklesaše mi zamak
<BR>&nbsp;&nbsp;&nbsp;&nbsp;&nbsp;u živoj steni Zemlje
<BR>&nbsp;&nbsp;&nbsp;&nbsp;&nbsp;i dadoše ga iz čistog prijateljstva:
<BR>&nbsp;&nbsp;&nbsp;&nbsp;&nbsp;međaš vernosti i odanosti
<BR>&nbsp;&nbsp;&nbsp;&nbsp;&nbsp;u večnom kamenu vremena;
<BR>&nbsp;&nbsp;&nbsp;&nbsp;&nbsp;poglavari pod vidikovcem mojih delahu
<BR>&nbsp;&nbsp;&nbsp;&nbsp;&nbsp;da nađu i stvore proglas
<BR>&nbsp;&nbsp;&nbsp;&nbsp;&nbsp;istinske namere Tvorca Zemlje,
<BR>&nbsp;&nbsp;&nbsp;&nbsp;&nbsp;koga liši njegovoga dela sama
<BR>&nbsp;&nbsp;&nbsp;&nbsp;&nbsp;silina te namere...
<BR>&nbsp;&nbsp;&nbsp;&nbsp;&nbsp;silina uklesana u meso i kost Domaje
<BR>&nbsp;&nbsp;&nbsp;&nbsp;&nbsp;večnim zakonom njene tvorbe:
<BR>&nbsp;&nbsp;&nbsp;&nbsp;&nbsp;kako mogu stajati tako,
<BR>&nbsp;&nbsp;&nbsp;&nbsp;&nbsp;uz toliko lepote i sjaja pojmljenog
<BR>&nbsp;&nbsp;&nbsp;&nbsp;&nbsp;podno raširenih ruku...
<BR>&nbsp;&nbsp;&nbsp;&nbsp;&nbsp;stajati tako
<BR>&nbsp;&nbsp;&nbsp;&nbsp;&nbsp;oči u oči sa Opakim,
<BR>&nbsp;&nbsp;&nbsp;&nbsp;&nbsp;a ne osetiti užas?
<BR>
<BR>&nbsp;&nbsp;&nbsp;&nbsp;&nbsp;Ali onda se pesma izmeni, kao da je pevačica otvorila unutrašnje odaje da obdare jačim zvonom njen glas. U visokim, uzdignutim potezima pesme stala je da daje svoju trenodiju - prosvetljenu i podvučenu sa toliko podrazumevanih značenja, toliko nagoveštaja drugih, pratećih glasova, da se činilo da ima u sebi čitav hor koji koristi jedno grlo.
<BR>
<BR>&nbsp;&nbsp;&nbsp;&nbsp;&nbsp;Gde je sila očuvanja
<BR>&nbsp;&nbsp;&nbsp;&nbsp;&nbsp;lepote pred raspadom života?
<BR>&nbsp;&nbsp;&nbsp;&nbsp;&nbsp;Odbrane istine pred iskvarenošću?
<BR>&nbsp;&nbsp;&nbsp;&nbsp;&nbsp;Vernost što osigurava pred sporim kaljanjem haosa
<BR>&nbsp;&nbsp;&nbsp;&nbsp;&nbsp;što kvari sve?
<BR>&nbsp;&nbsp;&nbsp;&nbsp;&nbsp;Kako nas je Opačija učinila toliko sitnim?
<BR>&nbsp;&nbsp;&nbsp;&nbsp;&nbsp;Zbog čega samo stenje ne brizne u vazduh
<BR>&nbsp;&nbsp;&nbsp;&nbsp;&nbsp;zarad sopstvenog pročišćenja
<BR>&nbsp;&nbsp;&nbsp;&nbsp;&nbsp;ili se u prah raspe od stida?
<BR>&nbsp;&nbsp;&nbsp;&nbsp;&nbsp;Tvorče!
<BR>&nbsp;&nbsp;&nbsp;&nbsp;&nbsp;Kada si obesvetio ovaj hram
<BR>&nbsp;&nbsp;&nbsp;&nbsp;&nbsp;zla tog se otresao
<BR>&nbsp;&nbsp;&nbsp;&nbsp;&nbsp;bacivši ga na Zemlju,
<BR>&nbsp;&nbsp;&nbsp;&nbsp;&nbsp;jesi li smatrao
<BR>&nbsp;&nbsp;&nbsp;&nbsp;&nbsp;da ta lepota i istina treba da nestanu u potpunosti
<BR>&nbsp;&nbsp;&nbsp;&nbsp;&nbsp;sa lica Zemlje?
<BR>&nbsp;&nbsp;&nbsp;&nbsp;&nbsp;Jesi li mi oblikovao usud u Zakon življenja?
<BR>&nbsp;&nbsp;&nbsp;&nbsp;&nbsp;Jesam li bez delotvornosti ikakve?
<BR>&nbsp;&nbsp;&nbsp;&nbsp;&nbsp;Moram li nadgledati,
<BR>&nbsp;&nbsp;&nbsp;&nbsp;&nbsp;upravljati,
<BR>&nbsp;&nbsp;&nbsp;&nbsp;&nbsp;obznaniti gorkim likom izdajstva,
<BR>&nbsp;&nbsp;&nbsp;&nbsp;&nbsp;potvrditi
<BR>&nbsp;&nbsp;&nbsp;&nbsp;&nbsp;raspad sveta ovoga?
<BR>
<BR>&nbsp;&nbsp;&nbsp;&nbsp;&nbsp;Njena muzika tištala je vazduh poput ranjene pesme. A kada je završila, ljudi se žurno digoše na noge. Skupa su pevali u bezdana nebesa:
<BR>
<BR>&nbsp;&nbsp;&nbsp;&nbsp;&nbsp;Ah, Tvorče!
<BR>&nbsp;&nbsp;&nbsp;&nbsp;&nbsp;Gospodaru vremena i posedniče zemlje!
<BR>&nbsp;&nbsp;&nbsp;&nbsp;&nbsp;Jesi li smatrao
<BR>&nbsp;&nbsp;&nbsp;&nbsp;&nbsp;da ta lepota i istina treba da nestanu u potpunosti
<BR>&nbsp;&nbsp;&nbsp;&nbsp;&nbsp;sa lica Zemlje?
<BR>
<BR>&nbsp;&nbsp;&nbsp;&nbsp;&nbsp;Banor ustade, iako nije učestvovao u pesmi. Ali Kovenant ostade na mestu, osećajući se sitno i beskorisno u sjedinjenju Veselkamena. Njihova osećanja dostigla su vrhunac u refrenu, širila su oštri bol, a zatim ispunila amfiteatar talasom mira koji je pročišćavao i isceljivao očajanje pesme, kao da je ujedinjena snaga same pesme bila dovoljan odgovor na Kevinov krik. Ljudi su se suprotstavljali očajanju tako što su od njega pravili muziku. Ali Kovenant se osećao drugačije. Počinjao je da shvata opasnost koja je pretila Domaji.
<BR>&nbsp;&nbsp;&nbsp;&nbsp;&nbsp;I zato je i dalje sedeo, gladio bradu i prazno gledao ispred sebe, tamo gde su ljudi ispunjavali amfiteatar, ostavivši ga samog sa vrelim blistanjem sunca. Ostao je tamo, tiho mrmljajući za sebe, sve dok nije postao svestan da se Hail Troj popeo do njega.
<BR>&nbsp;&nbsp;&nbsp;&nbsp;&nbsp;Kada je digao pogled, vrhovnik reče: "Nisam očekivao da te zateknem ovde."
<BR>&nbsp;&nbsp;&nbsp;&nbsp;&nbsp;Kovenant mrgodno odvrati: "Ja nisam očekivaio da zateknem tebe." Ali tek je neodređeno razmišljao o Troju. Pokušavao je da se uhvati u koštac sa Kevinom.
<BR>&nbsp;&nbsp;&nbsp;&nbsp;&nbsp;Kao da može da čuje Kovenantove misli, vrhovnik reče: "Sve se vraća na Kevina. On je taj koji je stvorio sedam Krugova. On je nadahnuo krvnu gardu. On je izveo obred Obesvećenja. A to nije bilo potrebno - ili nije bilo neizbežno. Ne bi bio prisiljen da ide toliko daleko da nije već napravio svoju veliku grešku."
<BR>&nbsp;&nbsp;&nbsp;&nbsp;&nbsp;"Svoju veliku grešku", promrmlja Kovenant.
<BR>&nbsp;&nbsp;&nbsp;&nbsp;&nbsp;"Pustio je Kletnika u Veće, napravio od njega poglavara. Nije prozreo Kletnikovu masku. Posle toga bilo je prekasno. Do trenutka kada se Kletnik razotkrio i prešao u otvoreni rat, imao je toliko vremena za sitna izdajstva da je postao nepobediv.
<BR>&nbsp;&nbsp;&nbsp;&nbsp;&nbsp;U takvim situacijama, mislim da većina običnih ljudi izvrše samoubistvo. Ali Kevin nije bio običan čovek - imao je previše moći da bi bio to, iako je delovala beskorisno. Umesto toga, ubio je Domaju. Preživeli su samo ljudi koji su imali vremena da pobegnu u izgnanstvo.
<BR>&nbsp;&nbsp;&nbsp;&nbsp;&nbsp;Kažu da je Kevin shvatio šta je učinio - neposredno pre nego što je umro. Kletnik mu se smejao. Umro je urlajući.
<BR>&nbsp;&nbsp;&nbsp;&nbsp;&nbsp;Uglavnom, zbog toga je sada zavet mira toliko važan. Svi ga polažu - isto je toliko osnovan kao poglavarski zavet službovanju Domaji. Zajedno se svi kunu da će nekako istrpeti razorna osećanja - poput Kevinovog očajanja. Oni..."
<BR>&nbsp;&nbsp;&nbsp;&nbsp;&nbsp;"Znam", uzdahnu Kovenant. "Znam sve o tome." Setio se Trioka, čoveka koji je voleo Lenu u kamendolu Mithil pre četrdeset godina. Triok je želeo da ubije Kovenanta, ali Atiaran ga je sprečila silom zaveta mira. "Molim te, ne govori više. I ovako mi je već dovoljno teško."
<BR>&nbsp;&nbsp;&nbsp;&nbsp;&nbsp;"Kovenante", produži Troj kao da su i dalje na istoj temi, "ne shvatam zbog čega nisi oduševljen što si ovde. Kako 'stvarni' svet može da bude važniji od ovoga?"
<BR>&nbsp;&nbsp;&nbsp;&nbsp;&nbsp;"To je jedini svet koji postoji." Kovenant se teško diže na noge. "Hajdemo odavde. Od ove vrućine mi se vrti."
<BR>&nbsp;&nbsp;&nbsp;&nbsp;&nbsp;Lagano su napustili amfiteatar. Vazduh Veselkamena poželeo im je dobrodošao povratak svežom, sumračnom ugodnošću, a Kovenant ga je duboko udisao, pokušavajući da se pribere.
<BR>&nbsp;&nbsp;&nbsp;&nbsp;&nbsp;Želeo je da pobegne od Troja, da izbegne pitanja koja je znao da će mu Troj postaviti. Ali vrhovnik je delovao odlučno. Posle nekoliko trenutaka on reče: "Slušaj, Kovenante. Pokušavam da shvatim. Otkako smo poslednji put razgovarali, proveo sam pola vremena u tim nastojanjima. Neko mora da ima neku predstavu šta da očekuje od tebe. Ali ja to naprosto ne vidim. Tamo nazad, ti si gubav. Nije li ovo bolje?"
<BR>&nbsp;&nbsp;&nbsp;&nbsp;&nbsp;Mračno, odgovarajući što je kraće moguće, Kovenant reče: "Nije stvarno. Ne verujem u to." Napola za sebe, on dodade: "Gubavci koji obraćaju previše pažnje na sopstvene snove ili šta već ne žive dugo."
<BR>&nbsp;&nbsp;&nbsp;&nbsp;&nbsp;"Isuse", promrmlja Troj. "Iz tvojih usta to zvuči kao da je guba jedina stvar koja postoji." On razmisli na trenutak, a zatim htede da zna: "Kako možeš da budeš toliko siguran da nije stvarnost?"
<BR>&nbsp;&nbsp;&nbsp;&nbsp;&nbsp;"Zato što život nije ovakav. Gubavci ne ozdravljuju. Ljudi bez očiju ne progledaju iznenada. Takve stvari se ne dešavaju. Nekako smo izdati. Naše lične - naše lične potrebe za nečim što nemamo - zavode nas u ovo. To je ludo. Pogledaj se. Hajde - razmisli šta ti se desilo. Eno te, zarobljenog između devetospratnog ponora i vatre koja divlja - slep, bespomoćan i na pragu smrti. Da li je toliko čudno da pomisliš da si se slomio?
<BR>&nbsp;&nbsp;&nbsp;&nbsp;&nbsp;To jest", produži on mračno, "pod pretpostavkom da uopšte postojiš. Imam ideju u vezi sa tobom. Mora da sam te podsvesno izmislio da bih imao nekoga sa kim ću raspravljati. Nekoga ko će da mi govori da grešim."
<BR>&nbsp;&nbsp;&nbsp;&nbsp;&nbsp;"Prokletstvo!" viknu Troj. Uz žustar okret, on dograbi Kovenantovu desnicu i steže je u visini očiju između njih dvojice. Glave prkosno isturene napred, on napeto reče: "Pogledaj me. Oseti moj stisak. Ovde sam. To je činjenica. Stvarnost."
<BR>&nbsp;&nbsp;&nbsp;&nbsp;&nbsp;Na trenutak, Kovenant je gledao Trojevu ruku. Onda je rekao: "Osećam te. I vidim te. Čak te i čujem. Ali to samo dokazuje moje gledište. Ne verujem u sve to. A sada me pusti."
<BR>&nbsp;&nbsp;&nbsp;&nbsp;&nbsp;"Zašto?!"
<BR>&nbsp;&nbsp;&nbsp;&nbsp;&nbsp;Trojeve sunčane naočari mračno su se nadnosile nad njime, ali Kovenant je piljio u njih sve dok se ne okrenuše. Vrhovnik postepeno popusti pritisak svog zahvata. Kovenant istrže ruku i pođe drhtavog daha. Posle nekoliko dugih koraka, on reče: "Zbog toga što to mogu da osetim. A to ne smem da dopustim sebi. A sada me slušaj. Slušaj pažljivo. Pokušaću da objasnim tako da možeš da me shvatiš.
<BR>&nbsp;&nbsp;&nbsp;&nbsp;&nbsp;Naprosto zaboravi da znaš da nema mogućeg načina na koji si mogao da stigneš ovamo. Sve je to nemoguće - ali naprosto zaboravi na to na trenutak. Čuj. Ja sam gubavac. Gubavost nije neposredno kobna bolest, ali može da ubije posredno. Mogu samo... bilo koji gubavac može da ostane živ samo tako što će se usredsrediti sve vreme, svakog trenutka, da se ne povredi... i da vodi računa o povredama čim do njih dođe. Jedna stvar... slušaj me. Jedna stvar koju gubavac ne sme da dozvoli jeste puštanje uma da luta. Ako hoće da ostane živ. Čim prekine da se usredsređuje i počne da razmišlja kako će sebi da poboljša život, ili počne da razmišlja kakav mu je život bio pre nego što se razboleo, ili šta bi radio samo kada bi se izlečio, ili čak ako bi ljudi naprosto prestali da se gade gubavaca" - bacao je reči na Troja popud parčadi kamena - "onda mu se isto hvata kao da je već mrtav.
<BR>&nbsp;&nbsp;&nbsp;&nbsp;&nbsp;Ova... Domaja... predstavlja samoubistvo za mene. Ona je bekstvo, a ja ne smem da dopustim sebi čak ni da razmišljam o bekstvu, a još manje da upadnem u jedno. Možda slepac može da podnese taj rizik, ali gubavac ne može. Ukoliko se ovde predam, neću opstati ni mesec dana tamo gde se to stvarno računa. Zbog toga što se moram vratiti. Da li dospevam do tebe?"
<BR>&nbsp;&nbsp;&nbsp;&nbsp;&nbsp;"Da", reče Troj. "Da. Nisam budala. Ali razmisli na trenutak. Ukoliko bi se desilo... ukoliko bi nekako bilo istina da je Domaja stvarna... onda poričeš jedinu nadu. A to..."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"... to nije sve. Postoji još nešto što ne uzimaš u obzir. Jedna stvar koja se ne uklapa u tu tvoju teoriju o halucinaciji jeste moć - tvoja moć. Belo zlato. Divlja magija. Taj tvoj prokleti prsten sve menja. Ovde nisi žrtva. Ovo ti ne čine drugi. Ti si odgovoran."
<BR>&nbsp;&nbsp;&nbsp;&nbsp;&nbsp;"Ne", zaječa Kovenant.
<BR>&nbsp;&nbsp;&nbsp;&nbsp;&nbsp;"Čekaj trenutak. Ne možeš ovo tek tako da poričeš. Odgovoran si za svoje snove, Kovenante. Kao i svi drugi."
<BR>&nbsp;&nbsp;&nbsp;&nbsp;&nbsp;Ne! Niko ne može da upravlja snovima. Kovenant pokuša da ispuni sebe ledenom ubeđenošću, ali srce mu sledi sasvim druga vrsta hladnoće.
<BR>&nbsp;&nbsp;&nbsp;&nbsp;&nbsp;Troj navali sa dokazivanjem. "Ima mnogo dokaza da je belo zlato upravo ono šta poglavari kažu za njega. Kako su probijene odbrane drugog Kruga? Kako su prizvani ognjeni lavovi na Planini Groma da vas spasu? Belim zlatom, eto kako. Već si dobio ključ za čitavu stvar."
<BR>&nbsp;&nbsp;&nbsp;&nbsp;&nbsp;"Ne." Kovenant se upinjao da pruži nešto snage svom odbijanju. "Ne. Nije to tako. Ono što belo zlato čini u Domaji nema nikakve veze sa mnom. To nisam ja. Ne mogu da ga dirnem, da ga nateram da radi, utičem na njega. To je naprosto jedna od stvari koje mi se dešavaju. Nemam nikakve moći. Prema svemu što znam i što mogu da učinim u vezi s tim, ta divlja magija mogla bi sutra ili za pet sekundi da se uključi i da nas sve raznese. Mogla bi da kruniše Kletnika za kralja Vaseljene hteo ja to ili ne. Nema to nikakve veze sa mnom."
<BR>&nbsp;&nbsp;&nbsp;&nbsp;&nbsp;"Da li je to činjenica?" upita Troj gorko. "A pošto nemaš moći, niko ne može da te okrivljuje."
<BR>&nbsp;&nbsp;&nbsp;&nbsp;&nbsp;Trojev ton pruži Kovenantu nešto na šta će usredsrediti gnev. "Tako je!" planu on. "Da ti kažem nešto. Jedina osoba koja je u životu potpuno slobodna jeste nemoćna osoba. Kao ja. Ili šta misliš da predstavlja sloboda? Neograničene sposobnosti? Neobuzdane mogućnosti? Vatru mu paklenu! Nemoć je sloboda. Kada nisi sposoban ni za šta, niko od tebe ništa ne očekuje. Moć ima svoja ograničenja - čak i vrhovna moć. Samo su nemoćni slobodni.
<BR>&nbsp;&nbsp;&nbsp;&nbsp;&nbsp;Ne!" siknu on da prekine Trojevu pobunu. "Još ću ti nešto reći. Ti u stvari tražiš od mene da naučim kako da upotrebljavam divlju magiju da bih mogao da idem unaokolo i da kasapim ona jadna, bedna stvorenja iz Kletnikove vojske. E, neću to da radim. Ne nameravam više da ubijam - a svakako ne u ime nečega što nije čak ni stvarno!"
<BR>&nbsp;&nbsp;&nbsp;&nbsp;&nbsp;"Ura!" promumla Troj napregnutim sarkazmom. "Isuse slatki. Šta se desilo sa ljudima koji imaju običaj da veruju u stvari?"
<BR>&nbsp;&nbsp;&nbsp;&nbsp;&nbsp;"Ogubaveli su i umrli. Nisi li slušao onu pesmu?"
<BR>&nbsp;&nbsp;&nbsp;&nbsp;&nbsp;Pre nego što je Troj mogao da odgovori, oni zaobiđoše ugao i stigoše na raskrsnicu na kojoj se sastavljalo nekoliko hodnika. Banor je stajao na raskrsnici kao da ih čeka. Zatvorio je hodnik kojim je Kovenant nameravao da pođe. "Odaberi drugi put", reče on bezizrazno. "Skreni. Smesta."
<BR>&nbsp;&nbsp;&nbsp;&nbsp;&nbsp;Troj nije oklevao; pošao je udesno. Dok se kretao, hitro je upitao: "Zašto? Šta se dešava?"
<BR>&nbsp;&nbsp;&nbsp;&nbsp;&nbsp;Ali Kovenant ga nije sledio. Vrhunac besa, osujećenost duboka do kostiju, još su ga držali. Zastao je gde se zatekao i ošinuo krvnog gardistu pogledom.
<BR>&nbsp;&nbsp;&nbsp;&nbsp;&nbsp;"Skreni", ponovi Banor. "Vrhovna poglavarka ne želi da se sretnete."
<BR>&nbsp;&nbsp;&nbsp;&nbsp;&nbsp;Iz sledećeg hodnika, Troj pozva: "Kovenante! Hajde!"
<BR>&nbsp;&nbsp;&nbsp;&nbsp;&nbsp;Na trenutak, Kovenant je održavao prkosni stav. Ali Banorov nepopustljivi pogled ga izduva. Krvni gardista je delovao imun na uvrede ili sumnje poput kamenog zida. Beskorisno mumlajući u bradu, Kovenant se dade za Trojem.
<BR>&nbsp;&nbsp;&nbsp;&nbsp;&nbsp;Ali previše je odugovlačio. Pre nego što se skrio u sledećem hodniku, neki čovek stupi na raskrsnicu iz prolaza iza Banora. Bio je visok, nabijen i čvrst poput stuba; prostrane grudi lako su mu nosile široka, masivna ramena i preplanule ruke. Koračao je oborene glave, tako da mu je teška, riđe-seda brada počivala na grudima poput vremena; a lice mu je odavalo izgled životne snage iznenada ukvarene, zgrušane pod uticajem nekakve gorčine.
<BR>&nbsp;&nbsp;&nbsp;&nbsp;&nbsp;U naramenice smeđe kamendolske tunike bila mu je upletena šara u vidu belog lišća.
<BR>&nbsp;&nbsp;&nbsp;&nbsp;&nbsp;Kovenant se sledi; grč napetosti i straha dograbi mu utrobu. Prepoznao je kamendolca. U mirnom mestu u središtu grča on oseti žalost i saosećanje prema tom čoveku čiji je život uništio kao da je nesposoban za kajanje.
<BR>&nbsp;&nbsp;&nbsp;&nbsp;&nbsp;Grabeći nazad prema raskrsnici, Troj reče: "Ne shvatam. Zašto ne bi trebalo da se sretnemo sa ovim čovekom? To je rhadamaerl. Kovenante, ovo je..."
<BR>&nbsp;&nbsp;&nbsp;&nbsp;&nbsp;Kovenant preseče Troja. "Poznajem ga."
<BR>&nbsp;&nbsp;&nbsp;&nbsp;&nbsp;Trelove oči okrvavljeno uhvatiše Kovenanta, kao da su ih godine pritiska ispunile sa previše krvi. "A ja poznajem tebe, Tomase Kovenante." Glas mu je napeto izlazio; zvučao je zloupotrebljeno, grčevito, kao da ga je zadugo sputavao u strahu da će ga izdati. "Zar nisi zadovoljan? Jesi li došao da naneseš još zla?"
<BR>&nbsp;&nbsp;&nbsp;&nbsp;&nbsp;Kroz riku krvi koja mu je tukla u ušima, Kovenant začu sebe kako drugi put govori: "Žao mi je."
<BR>&nbsp;&nbsp;&nbsp;&nbsp;&nbsp;"Žao?" Trel se gotovo zaguši tom rečju. "Da li je to dovoljno? Da li to podiže mrtve?" Na trenutak je drhtao kao da će se raspasti. Dah mu je dopirao u dubokim, hrapavim dahtajima. A onda je, grčevito, zabacio snažne ruke poput čoveka što raskida vezove. Skočio je napred u zahvatio Kovenanta oko grudi, digao ga sa poda. Uz siloviti urlik obgrlio je Kovenanta, napeo se da mu polomi rebra.
<BR>&nbsp;&nbsp;&nbsp;&nbsp;&nbsp;Kovenant požele da krikne, da zaurla svojim bolom, ali nije mogao da ispusti ni zvuk. Stisak Trelovih ruku isterivao mu je vazduh iz pluća, zaustavljao srce. Osećao je kako se krši prema sopstvenoj unutrašnjosti, uništava se sopstvenim pritiskom.
<BR>&nbsp;&nbsp;&nbsp;&nbsp;&nbsp;Nejasno je video Banora za Trelovim leđima. Dvaput je Banor udario Trelova leđa. Ali oblučar je samo pojačavao stisak, divlje režeći.
<BR>&nbsp;&nbsp;&nbsp;&nbsp;&nbsp;Neko, Troj, povika: "Trele! Trele!"
<BR>&nbsp;&nbsp;&nbsp;&nbsp;&nbsp;Banor se okrete i povuče za jedan korak. U jednom paničnom trenutku Kovenant se uplaši da ga krvni gardista napušta. Ali Banoru je samo bilo potrebno prostora za sledeći napad. Skočio je visoko u vazduh, a kada se sručio na Trela, presekao je oblučara laktom po osnovici vrata. Trel se zatetura; stisak mu popusti. Nastavljajući isti pokret, Banor drugom rukom zakači Trela ispod brade. Oštri trzaj unazad izbaci Trela iz ravnoteže. Kada se srušio, popustio je stisak na Kovenantu.
<BR>&nbsp;&nbsp;&nbsp;&nbsp;&nbsp;Kovenant se teško sruči na bok, ropćući za vazduhom. Kroz ošamućeno dahtanje on začu Troja kako viče, začu opomenu u Trojevom glasu. Digao je pogled na vreme da vidi Trela kako se ponovo ustremljuje na njega. Ali Banor je bio brži. Kada se Trel bacio, Banor ga dočeka direktno, udari ga tolikom silinom da se ovaj okrete unazad, tresnu o zid i pade na ruke i kolena.
<BR>&nbsp;&nbsp;&nbsp;&nbsp;&nbsp;Udar ga je ošamutio. Masivna građa grčila se od bola, a prsti mu nevoljno zagrabiše kamen, kao da kopaju za dahom.
<BR>&nbsp;&nbsp;&nbsp;&nbsp;&nbsp;Stegli su se unutar poda kao da je posredi samo o kruta glina. U trenutku, obe pesnice behu mu stegnute usred kamena.
<BR>&nbsp;&nbsp;&nbsp;&nbsp;&nbsp;Onda uvuče dubok, drhtav dah i istrgnu ruke iz poda. Piljio je u rupe koje je napravio; zgrozio se što vidi da je oštetio kamen. Kada je digao glavu, silno je dahtao, tako da su mu široka prsa napinjala tkaninu tunike.
<BR>&nbsp;&nbsp;&nbsp;&nbsp;&nbsp;Banor i Troj stajali su između njega i Kovenanta. Vrhovnik je držao podignut mač. "Priseti se zaveta!" naredi on oštro. "Priseti se čemu si se zakleo! Ne izdaj sopstveni život."
<BR>&nbsp;&nbsp;&nbsp;&nbsp;&nbsp;Suze grunuše bez zvuka sa Trelovih očiju, dok je ovaj piljio iza vrhovnika u Kovenanta. "Moj zavet?" zabrekta on. "On me tera na ovo. Kakav je zavet on dao?" Uz nagli napor, digao se na noge. Banor kroči malo ispred Troja da se suprotstavi novom napadu, ali Trel nije ponovo pogledao Kovenanta. Dišući sa naporom, kao da za njega nema dovoljno vazduha u Konaku, on se okrete i odšepa niz jedan hodnik.
<BR>&nbsp;&nbsp;&nbsp;&nbsp;&nbsp;Obgrlivši nagnječene grudi, Kovenant se pokrenu da bi seo uza zid. Od bola je hrapavo kašljao. Troj je stajao u blizini, stegnutih usana i napet. Ali Banor je delovao u potpunosti neuznemireno; ništa nije moglo iznenaditi njegovu potpunu smirenost.
<BR>&nbsp;&nbsp;&nbsp;&nbsp;&nbsp;"Isuse! Kovenante", reče Troj najzad. "Šta taj ima protiv tebe?"
<BR>&nbsp;&nbsp;&nbsp;&nbsp;&nbsp;Kovenant je čekao dok nije našao prazan prostor među kašljanjem. Onda odgovori: "Silovao sam mu kćerku."
<BR>&nbsp;&nbsp;&nbsp;&nbsp;&nbsp;"Šališ se!"
<BR>&nbsp;&nbsp;&nbsp;&nbsp;&nbsp;"Ne." Držao je glavu pognutu, ali je pre izbegavao Banorove oči nego Trojeve.
<BR>&nbsp;&nbsp;&nbsp;&nbsp;&nbsp;"Nikakvo čudo da te zovu Nevernik." Troj je govorio tiho da bi održao kontrolu nad glasom. "Nikakvo čudo da se žena razvela od tebe. Mora da si bio nepodnošljiv."
<BR>&nbsp;&nbsp;&nbsp;&nbsp;&nbsp;Ne! - zadahta Kovenant. Nikada joj nisam bio neveran. Ali nije digao glavu, nije se potrudio da odgovori na nepravednost Trojeve optužbe.
<BR>&nbsp;&nbsp;&nbsp;&nbsp;&nbsp;"Proklet bio, Kovenante." Trojev glas bio je blag, usrdan. Zvučao je previše besno da bi vikao. Kao da više ne može da podnese da gleda Nevernika, on se okrete na peti i hitro ode odatle. Ali dok je išao, više nije mogao da uzdrži bes. "Bože blagi!" dreknuo je. "Ne shvatam zašto ga ne gurnete u neku tamnicu i bacite ključ! Ionako nam je dosta muka!" Uskoro se izgubio sa vidika niz jedan hodnik, ali glas je odjekivao za njim poput anateme.
<BR>&nbsp;&nbsp;&nbsp;&nbsp;&nbsp;Neko vreme potom Kovenant se diže na noge, obgrlivši bol u grudima. Glas mu je bio slabašan od napora da govori nasuprot bolu. "Banore."
<BR>&nbsp;&nbsp;&nbsp;&nbsp;&nbsp;"Prapoglavaru?"
<BR>&nbsp;&nbsp;&nbsp;&nbsp;&nbsp;"Ispričaj vrhovnoj poglavarki o ovome. Ispričaj joj sve - o Trelu i meni - i o Troju."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I, Banore..."
<BR>&nbsp;&nbsp;&nbsp;&nbsp;&nbsp;Krvni gardista je ravnodušno čekao.
<BR>&nbsp;&nbsp;&nbsp;&nbsp;&nbsp;"Ne bih to učinio opet - tako napao devojku. Povukao bih to što sam učinio, samo da mogu."
<BR>&nbsp;&nbsp;&nbsp;&nbsp;&nbsp;Ali Banor nije odavao znaka da shvata ili mari za ono što priča Nevernik.
<BR>&nbsp;&nbsp;&nbsp;&nbsp;&nbsp;Posle izvesnog vremena, Kovenant produži: "Banore, ti si ovde praktično jedina osoba koja nije bar pokušala da mi oprosti zbog nečega."
<BR>&nbsp;&nbsp;&nbsp;&nbsp;&nbsp;"Krvna garda ne prašta."
<BR>&nbsp;&nbsp;&nbsp;&nbsp;&nbsp;"Znam. Pamtim to. Zahvalan sam za to." Ruku obavijenih oko prsa da mu zadrže delove na okupu, on se vrati do svojih odaja.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
