<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ŽISKAR
<P>&nbsp;&nbsp;&nbsp;&nbsp;&nbsp;9.
<BR>&nbsp;&nbsp;&nbsp;&nbsp;&nbsp;Bejli se naglo okrenu prema Denilu. "Nije mi baš pravo, Denile, što sve vreme moram da ostanem ovde kao zatočenik, i to samo zato što posada ovog broda strahuje od mene kao mogućeg izvora zaraze... To je puka predrasuda! Uostalom, prošao sam kroz postupak čišćenja!"
<BR>&nbsp;&nbsp;&nbsp;&nbsp;&nbsp;"Ne zahteva se od tebe, partneru Elija, da zbog straha od zaraze ostaneš u kabini", odgovori Denil.
<BR>&nbsp;&nbsp;&nbsp;&nbsp;&nbsp;"Je li? A zbog čega, onda?"
<BR>&nbsp;&nbsp;&nbsp;&nbsp;&nbsp;"Možda se sećaš da si me, kada smo se prvi put sreli na ovom brodu, upitao zbog čega sam ti dodeljen kao pratnja. Odgovorio sam ti da je to zato da bi kraj sebe imao neko poznato lice na koje se možeš osloniti, ali i zbog mog zadovoljstva. Nameravao sam tom prilikom da ti saopštim i treći razlog, a onda je Žiskar ušao sa video-knjigama i čitačem - posle čega smo se upustili u raspravu o roboumorstvu."
<BR>&nbsp;&nbsp;&nbsp;&nbsp;&nbsp;"I tako mi nisi ni saopštio koji je bio taj treći razlog. Pa?"
<BR>&nbsp;&nbsp;&nbsp;&nbsp;&nbsp;"Eto, partneru Elija, da bih te mogao zaštititi."
<BR>&nbsp;&nbsp;&nbsp;&nbsp;&nbsp;"Od čega?"
<BR>&nbsp;&nbsp;&nbsp;&nbsp;&nbsp;"Događaj koji smo odlučili da nazivamo roboumorstvom uskovitlao je neočekivane strasti... Pozvan si na Auroru da dokažeš da je dr Fastolf nevin. A ona hipertalasna drama..."
<BR>&nbsp;&nbsp;&nbsp;&nbsp;&nbsp;"Jehosafata mu, Denile", prekide ga Bejli ljutito, "zar su je prikazali i na Aurori?"
<BR>&nbsp;&nbsp;&nbsp;&nbsp;&nbsp;"Partneru Elija, drama je bila prikazana na svim svetovima Svemiraca! Nadmašila je po popularnosti sve druge emisije i svima jasno stavila do znanja da si sasvim sigurno najsposobniji istražitelj."
<BR>&nbsp;&nbsp;&nbsp;&nbsp;&nbsp;"Tako da je, ko god stajao iza roboumorstva, sada možda na smrt uplašen da bih mogao obaviti i ovaj zadatak - te je, stoga, spreman sve da učini kako bi moj dolazak onemogućio, čak i po cenu da me ubije."
<BR>&nbsp;&nbsp;&nbsp;&nbsp;&nbsp;"Dr Fastolf je", odgovori Denil mirno, "savršeno ubeđen da niko ne stoji iza roboumorstva, budući da nijedno ljudsko biće izuzev njega samog ne bi moglo da ga izvede. Prema mišljenju dr Fastolfa, u pitanju je čista slučajnost. Ipak, postoje i oni koji iz toga nastoje da izvuku korist, i u njihovom bi interesu bilo da te spreče da dokažeš kako dr Fastolf nipošto nije kriv. I baš zbog toga moraš imati zaštitu!"
<BR>&nbsp;&nbsp;&nbsp;&nbsp;&nbsp;Bejli napravi nekoliko užurbanih koraka s jednog kraja prostorije na drugi, kao da i fizički želi da iskaže ubrzani tok svojih misli. Iz nekog razloga, nije mu polazilo za rukom da se oseti lično ugroženim.
<BR>&nbsp;&nbsp;&nbsp;&nbsp;&nbsp;"Denile", upita on najzad, "koliko, sve u svemu, ima humanoidnih robota na Aurori?"
<BR>&nbsp;&nbsp;&nbsp;&nbsp;&nbsp;"Misliš, otkako je Jander prestao da funkcioniše?"
<BR>&nbsp;&nbsp;&nbsp;&nbsp;&nbsp;"Da, sada, pošto je Jander mrtav."
<BR>&nbsp;&nbsp;&nbsp;&nbsp;&nbsp;"Samo jedan, partneru Elija."
<BR>&nbsp;&nbsp;&nbsp;&nbsp;&nbsp;Bejli se preneraženo zablenu u Denila, i on bezglasno pomerajući usne ponovi: samo jedan?
<BR>&nbsp;&nbsp;&nbsp;&nbsp;&nbsp;"Da se razumemo, Denile", pođe mu konačno za rukom da prozbori. "Ti si sada jedini humanoidni robot na Aurori?"
<BR>&nbsp;&nbsp;&nbsp;&nbsp;&nbsp;"Ili na bilo kom drugom svetu, partneru Elija. Mislio sam da ti je to poznato. Ja sam bio prototip, a onda je napravljen i Jander. Posle njega, dr Fastolf je odbijao da napravi još nekog, a niko drugi nije to umeo da učini."
<BR>&nbsp;&nbsp;&nbsp;&nbsp;&nbsp;"Ali u tom slučaju, budući da je jedan od dvojice humanoidnih robota ubijen, zar dr Fastolfu nije palo na um da bi i onaj drugi - ti, Denile - takođe mogao biti u opasnosti?"
<BR>&nbsp;&nbsp;&nbsp;&nbsp;&nbsp;"Razume se da je to shvatio, partneru Elija. Izgledi da se nešto tako krajnje neverovatno dogodi - mislim na još jedno 'mentalno isključenje' - zaista su veoma, veoma mali, i dr Fastolf ih, naprosto, ne uzima za ozbiljno. Uprkos tome, on ne odbacuje sasvim mogućnost da dođe do neke druge nevolje. I to je, verujem, razlog što je odlučio da me pošalje pred tebe. Na taj način biću odsutan s Aurore nedelju ili dve dana."
<BR>&nbsp;&nbsp;&nbsp;&nbsp;&nbsp;"I ti si sada, Denile, zatočenik bar isto onoliko koliko i ja, zar ne?"
<BR>&nbsp;&nbsp;&nbsp;&nbsp;&nbsp;"Ja sam zatočenik, partneru Elija", odgovori Denil ozbiljno, "jedino u tom smislu što se od mene ne očekuje da napustim ovu sobu."
<BR>&nbsp;&nbsp;&nbsp;&nbsp;&nbsp;"A u kom drugom smislu, uopšte, neko može biti zatočenik?"
<BR>&nbsp;&nbsp;&nbsp;&nbsp;&nbsp;"U tom smislu da osoba kojoj je kretanje ograničeno naprosto ne podnosi takvo ograničenje. Pravo zatočeništvo podrazumeva da su mu ograničenja nametnuta mimo njegove volje. Ja, međutim, u celosti shvatam zbog čega sam ovde, i u potpunosti prihvatam tu neophodnost."
<BR>&nbsp;&nbsp;&nbsp;&nbsp;&nbsp;"Možda ti prihvataš", progunđa Bejli, "ali ne i ja. Ja sam zatočenik u punom smislu te reči. Međutim, zašto bi trebalo da se ovde osećamo bezbednim?"
<BR>&nbsp;&nbsp;&nbsp;&nbsp;&nbsp;"Kao prvo, partneru Elija, Žiskar bdi nad nama tamo napolju."
<BR>&nbsp;&nbsp;&nbsp;&nbsp;&nbsp;"Je li on dovoljno inteligentan da bi mogao obavljati tu dužnost?"
<BR>&nbsp;&nbsp;&nbsp;&nbsp;&nbsp;"Žiskar u potpunosti shvata naloge koji su mu dati. Masivan je i snažan i potpuno razume važnost svog zadatka."
<BR>&nbsp;&nbsp;&nbsp;&nbsp;&nbsp;"Misliš, spreman je da dopusti da bude uništen da bi nas zaštitio?"
<BR>&nbsp;&nbsp;&nbsp;&nbsp;&nbsp;"Razume se, baš kao što sam i ja pripravan da budem uništen da bih zaštitio tebe."
<BR>&nbsp;&nbsp;&nbsp;&nbsp;&nbsp;Bejli oseti laku zbunjenost. "I ne smeta ti što si se našao u položaju da možda budeš primoran da se žrtvuješ zbog mene?"
<BR>&nbsp;&nbsp;&nbsp;&nbsp;&nbsp;"Tako sam programiran, partneru Elija", odgovori Denil glasom koji, odjednom, kao da postade topliji. "Međutim, imam utisak da bi, nezavisno od programiranosti, moje uništenje radi tvog spasa predstavljalo beznačajan gubitak."
<BR>&nbsp;&nbsp;&nbsp;&nbsp;&nbsp;Bejli više nije bio u stanju da izdrži; on ispruži ruku, i čvrsto stisnu Denilovu šaku. "Hvala ti, partneru Denile, ali, ipak, molim te, nemoj dopustiti da se to dogodi. Nipošto ne želim da te izgubim. To što bih se time ja spasao, ne izgleda mi kao odgovarajuća nadoknada."
<BR>&nbsp;&nbsp;&nbsp;&nbsp;&nbsp;Bejlija i samog zaprepasti do koje je mere bio iskren dok je izgovarao te reči. Jedva da se i užasnuo shvativši da bi bio spreman da žrtvuje život zarad jednog robota... Ali ne, ne zarad nekog robota. Već, zarad Denila.
<BR>
<BR>&nbsp;&nbsp;&nbsp;&nbsp;&nbsp;10.
<BR>&nbsp;&nbsp;&nbsp;&nbsp;&nbsp;Žiskar uđe ne najavivši se, ali Bejli je na to već bio navikao; uostalom, kao njegov čuvar, robot je imao pravo da ulazi i izlazi kad mu se svidi. A u Bejlijevim očima Žiskar i jeste bio samo robot, bez obzira na to koliko mogao biti 'on', kao i bez obzira na izostavljanje oznake 'R'. Ukoliko bi se Bejli počešao, protrljao nos ili izveo bilo koju od svojih bioloških funkcija, Žiskar bi, kako mu se činilo, ostao sasvim ravnodušan, na odstojanju, nesposoban za bilo kakvu reakciju - samo hladno pohranjujući svoja zapažanja u neku od unutrašnjih banaka podataka.
<BR>&nbsp;&nbsp;&nbsp;&nbsp;&nbsp;Žiskara je zbog toga naprosto smatrao delom nameštaja, i nije osećao nikakvu nelagodnost u njegovom prisustvu... Zaista, pomisli Bejli dokono, Žiskar mu još nijednom nije banuo u nekom nepogodnom trenutku.
<BR>&nbsp;&nbsp;&nbsp;&nbsp;&nbsp;Ovog puta, Žiskar je sa sobom doneo neku omanju kocku. "Gospodine, pretpostavljam da i dalje želite da osmotrite Auroru iz svemira."
<BR>&nbsp;&nbsp;&nbsp;&nbsp;&nbsp;Bejli zausti da nešto kaže. Denilu očigledno nije promakla Bejlijeva ljutnja i, pogodivši šta ju je izazvalo, postarao se da je na ovaj način ublaži. Prepustivši Žiskaru da to izvede kao da je u pitanju njegova prostodušna zamisao, Danil je pokazao koliko je obziran. Na taj način, Bejli nije morao da se zahvaljuje. Ili je, bar, Denil tako mislio.
<BR>&nbsp;&nbsp;&nbsp;&nbsp;&nbsp;U stvari, Bejli se više ljutio zbog toga što mu nije bilo omogućeno da posmatra približavanje Aurori, nego zbog same činjenice što su ga držali u nekoj vrsti pritvora. Uzrujavao se zbog propuštene prilike još čitava dva dana posle skoka... Zato se sada okrenu Denilu. "Hvala ti, prijatelju."
<BR>&nbsp;&nbsp;&nbsp;&nbsp;&nbsp;"Bila je to Žiskarova zamisao", odgovori Denil.
<BR>&nbsp;&nbsp;&nbsp;&nbsp;&nbsp;"Da, razume se", odgovori Bejli blago se nasmešivši. "Zahvaljujem i njemu... Žiskare, šta je to?"
<BR>&nbsp;&nbsp;&nbsp;&nbsp;&nbsp;"Astrosimulator, gospodine. Zasniva se na načelu trodimenzionalnog prijemnika i povezan je sa osmatračkom kulom. Ako mi dozvolite da kažem..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Prizor, gospodine, neće biti posebno uzbudljiv. Ne bih želeo da bez potrebe ostanete razočarani."
<BR>&nbsp;&nbsp;&nbsp;&nbsp;&nbsp;"Nastojaću, Žiskare, da ne očekujem previše. U svakom slučaju, čak i ukoliko doživim razočaranje, neću tebe za to smatrati odgovornim."
<BR>&nbsp;&nbsp;&nbsp;&nbsp;&nbsp;"Hvala vam, gospodine. Moram se sada vratiti na svoje mesto, ali će vam Denil pomoći u upravljanju ovom spravom - ukoliko vam ikakva pomoć bude potrebna."
<BR>&nbsp;&nbsp;&nbsp;&nbsp;&nbsp;Žiskar iziđe, i Bejli se okrenu Denilu s izrazom odobravanja. "Mislim da je Žiskar ovo veoma dobro izveo. Možda i jeste neusavršen model, ali ima stila."
<BR>&nbsp;&nbsp;&nbsp;&nbsp;&nbsp;"I on je, partneru Elija, proizvod dr Fastolfa... Taj astrosimulator je sasvim samostalna spravica, sa automatskim podešivačima. Budući da je već usmeren prema Aurori, dovoljno je samo dodirnuti kontrolnu pločicu. Odmah će početi da dejstvuje, i više neće biti potrebe da bilo šta učiniš. Hoćeš li sam da ga staviš u pogon?"
<BR>&nbsp;&nbsp;&nbsp;&nbsp;&nbsp;Bejli sleže ramenima. "Nije važno. Možeš i ti."
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;Denil postavi kocku na sto na kome je Bejli prethodno razgledao video- knjige.
<BR>&nbsp;&nbsp;&nbsp;&nbsp;&nbsp;"Ovo ovde je, partneru Elija, kontrolni uređaj", objasni Denil pokazujući pločicu koju je držao u ruci. "Potrebno je samo da je držiš u šaci i blago pritisneš kako bi se naprava pokrenula - a potom još jednom, kada poželiš da je isključiš."
<BR>&nbsp;&nbsp;&nbsp;&nbsp;&nbsp;Denil pritisnu pločicu, i Bejli prigušeno uzviknu.
<BR>&nbsp;&nbsp;&nbsp;&nbsp;&nbsp;Očekivao je, naime, da će se kocka osvetliti i da će se u njoj samoj ukazati holografska slika zvezdanog prostora. Ali to nije bilo ono što se dogodilo: umesto toga, Bejli kao da se sam našao u svemiru - da, u svemiru - sa svih strana okružen blistavim, netrepćućim zvezdama.
<BR>&nbsp;&nbsp;&nbsp;&nbsp;&nbsp;Potrajalo je to samo trenutak, a onda se sve vratilo u pređašnje stanje: ponovo je oko njega bila soba, a u njoj on, Bejli, Denil i kocka.
<BR>&nbsp;&nbsp;&nbsp;&nbsp;&nbsp;"Izvini, partneru Elija", reče Denil. "Isključio sam je čim sam primetio da ti ne prija. Nisam shvatio da nisi spreman na ono što će uslediti."
<BR>&nbsp;&nbsp;&nbsp;&nbsp;&nbsp;"Pripremi me. Šta se dogodilo?"
<BR>&nbsp;&nbsp;&nbsp;&nbsp;&nbsp;"Astrosimulator deluje neposredno na centar vida u ljudskom mozgu. Ne postoji mogućnost da se uoči razlika između utiska koji on proizvodi i trodimenzionalne stvarnosti. Reč je o srazmerno novoj spravi i do sada se koristila samo za astronomska osmatranja prizora koji ne obiluju pojedinostima."
<BR>&nbsp;&nbsp;&nbsp;&nbsp;&nbsp;"Da li i ti, Denile, vidiš sve te prizore?"
<BR>&nbsp;&nbsp;&nbsp;&nbsp;&nbsp;"Vidim, ali ne dovoljno pregledno, i samo u onoj meri u kojoj to proizlazi iz ljudskog iskustva. Mogu da vidim samo nejasne obrise datog prizora, naspram sasvim raspoznatljivog ambijenta ove prostorije; međutim, rečeno mi je da ljudska bića vide samo prikazani prizor. Ipak, verujem da kada umovi poput moga postanu još savršeniji i više prilagođeni..."
<BR>&nbsp;&nbsp;&nbsp;&nbsp;&nbsp;Bejli je u međuvremenu uspeo da se povrati. "Stvar i jeste u tome, Denile, što nisam bio svestan ničeg drugog. Nisam video ni svoje ruke, niti imao pojma šta je s njima. Osećao sam se poput bestelesnog bića, odnosno, ovaj, osećao sam se kao da sam mrtav ali da, ipak, zahvaljujući svojoj svesti i dalje postojim u nekoj vrsti nematerijalnog zagrobnog života."
<BR>&nbsp;&nbsp;&nbsp;&nbsp;&nbsp;"Shvatam, sada, zbog čega je to tako neprijatno delovalo na tebe."
<BR>&nbsp;&nbsp;&nbsp;&nbsp;&nbsp;"Uistinu je delovalo veoma neprijatno."
<BR>&nbsp;&nbsp;&nbsp;&nbsp;&nbsp;"Žao mi je, partneru Elija... Reći ću Žiskaru da odnese kocku."
<BR>&nbsp;&nbsp;&nbsp;&nbsp;&nbsp;"Nemoj. Sada sam spreman. Dodaj mi tu kocku... Ovaj, da li ću biti u stanju da je isključim, čak i ako ne budem svestan svojih ruku?"
<BR>&nbsp;&nbsp;&nbsp;&nbsp;&nbsp;"Ostaće ti kao slepljena za šaku, partneru Elija, tako da je nećeš moći ispustiti... Dr Fastolf koji je i sam prošao kroz slično iskustvo, objasnio mi je da do pritiska prstiju dolazi automatski, čim ljudsko biće poželi da se čitava stvar okonča. Reč je o automatskoj reakciji, zasnovanoj na nadražaju nerava, na istom načelu na temelju koga se stvara i sama slika. U svakom slučaju, naprava tako dejstvuje kada su Auroranci u pitanju, te mislim..."
<BR>&nbsp;&nbsp;&nbsp;&nbsp;&nbsp;"Da su, u fiziološkom smislu, Zemljani dovoljno slični Aurorancima da bi naprava dejstvovala na isti način... U redu, onda, dodaj mi tu kontrolnu pločicu, da i sam pokušam."
<BR>&nbsp;&nbsp;&nbsp;&nbsp;&nbsp;Uz blagi unutrašnji trzaj Bejli pritisnu kontrolnu pločicu i ponovo se nađe u svemiru. Ali ovoga je puta očekivao da se to dogodi, i, pošto je ustanovio da može slobodno da diše, i da ni na koji način ne oseća da se nalazi u bezvazdušnom prostoru, pođe mu za rukom da sve doživi kao neku optičku varku. Prilično bučno dišući (možda da sebe uveri da zaista diše), Bejli stade radoznalo da se obazire u svim pravcima.
<BR>&nbsp;&nbsp;&nbsp;&nbsp;&nbsp;Odjednom je postao svestan da mu vlastiti dah šumno izlazi iz grudi. "Denile, čuješ li me?" doviknu on.
<BR>&nbsp;&nbsp;&nbsp;&nbsp;&nbsp;Čuo je svoj sopstveni glas - pomalo kao iz daljine, i kao da nije njegov vlastiti - ali ga je ipak čuo.
<BR>&nbsp;&nbsp;&nbsp;&nbsp;&nbsp;A onda je čuo i Denilov glas, dovoljno različit da bi ga mogao razaznati.
<BR>&nbsp;&nbsp;&nbsp;&nbsp;&nbsp;"Da, čujem te", odgovori Denil. "Trebalo bi, partneru Elija, da i ti mene čuješ... Vizuelni i kinestetički osećaji međusobno se podupiru kako bi se stvorila potpunija iluzija stvarnosti, ali su zvučna zapažanja iz toga isključena. U svakom slučaju, najvećim delom."
<BR>&nbsp;&nbsp;&nbsp;&nbsp;&nbsp;"Vidim samo zvezde... to jest, obične zvezde. Vidim i Aurorino sunce. Čini se da smo već dovoljno blizu Aurore, tako da je njeno sunce primetno svetlije od ostalih zvezda."
<BR>&nbsp;&nbsp;&nbsp;&nbsp;&nbsp;"Čak dosta svetlije, partneru Elija. Delimično je zatamnjeno, jer bi u suprotnom došlo do povrede očnog živca."
<BR>&nbsp;&nbsp;&nbsp;&nbsp;&nbsp;"Ali gde je, onda, sama Aurora?"
<BR>&nbsp;&nbsp;&nbsp;&nbsp;&nbsp;"Vidiš li Orionovo sazvežđe?"
<BR>&nbsp;&nbsp;&nbsp;&nbsp;&nbsp;"Da, vidim... Hoćeš da kažeš da i dalje vidimo sazvežđa kao sa Zemlje, kao u planetarijumu u Gradu?"
<BR>&nbsp;&nbsp;&nbsp;&nbsp;&nbsp;"Otprilike tako. S obzirom na međuzvezdana rastojanja, baš i nismo tako daleko od Zemlje i Sunčevog sistema, tako da nebeski svod izgleda približno isto i sa Aurore i sa Zemlje. Na Zemlji je Aurorino sunce poznato kao zvezda Tau Ceti koja je udaljena samo 3.67 parseka... A sada, ako povučeš pravu liniju od Betelgeza prema srednjoj zvezdi u Orionovom pojasu, i dalje, za otprilike istu dužinu - možda tek malo više - srednjeblistava zvezda koju ćeš ugledati, zapravo je planeta Aurora. Tokom nekoliko narednih dana, s obzirom da joj se brzo približavamo, postajaće sve prepoznatljivija."
<BR>&nbsp;&nbsp;&nbsp;&nbsp;&nbsp;Bejli se ozbiljno zagleda u planetu. Predstavljala je tek svetlu tačkicu sličnu kakvoj zvezdi. Nije bilo nikakvog svetlećeg putokaza koji bi se palio i gasio, ukazujući na pravac prema njoj. Nije bilo nikakvog bleštavog luka, na kome bi stajalo ispisano njeno ime.
<BR>&nbsp;&nbsp;&nbsp;&nbsp;&nbsp;"A gde je sunce?" upita on. "Mislim, Zemljina matična zvezda."
<BR>&nbsp;&nbsp;&nbsp;&nbsp;&nbsp;"Gledajući s Aurore, nalazi se u sazvežđu Device. Reč je o zvezdi drugog reda veličine. Na žalost, astrosimulator kojim raspolažemo nije snabdeven odgovarajućim podacima, te mu baš ne bi bilo lako da ti ga prikaže. Mogao bi ga, u najboljem slučaju, videti samo kao običnu zvezdu, nimalo različitu od ostalih."
<BR>&nbsp;&nbsp;&nbsp;&nbsp;&nbsp;"Nije važno", odgovori Bejli. "Ionako ću sada isključiti spravu. Ukoliko nešto zapne - pomozi mi."
<BR>&nbsp;&nbsp;&nbsp;&nbsp;&nbsp;Nije bilo potrebe da mu pomogne. Svemirskih prostranstava nestade istog onog časa kada je pomislio da želi da ih napusti, i Bejli se ponovo nađe u sobi, iznenada zaslepljen njenim osvetljenjem.
<BR>&nbsp;&nbsp;&nbsp;&nbsp;&nbsp;I tek tada, kada su njegova čula ponovo normalno proradila, pade mu na um da mu se nekoliko prethodnih trenutaka činilo da je proveo u dubinama svemira, bez ikakvog zaštitnog zida, i da uprkos tome ni za časak nije osetio strah od otvorenog prostora, karakterističan za žitelje Zemlje. Osećao se savršeno lagodno, budući da je odlučio da se ne obazire na svoje tobožnje nepostojanje.
<BR>&nbsp;&nbsp;&nbsp;&nbsp;&nbsp;Ta ga je pomisao donekle zbunila, i za izvesno vreme odvojila od daljeg razgledanja video-knjiga.
<BR>&nbsp;&nbsp;&nbsp;&nbsp;&nbsp;Povremeno bi se, ipak, vraćao astrostimulatoru kako bi bacio još koji pogled na svemir koji je video kao sa nekog vidikovca neposredno izvan broda, dok njega (očigledno) nigde nije bilo. Činio je to ponekad samo na trenutak, naprosto da se uveri da boravak u beskonačnoj praznini ne izaziva u njemu osećaj nelagodnosti. Ponekad bi se osetio izgubljen u zvezdanom rasporedu, pa bi lenjo prebrojavao zvezde ili od njih stvarao vlastite geometrijske slike, koristeći priliku da se bavi nečim što na Zemlji nikako ne bi bio u stanju da čini, jer bi rastući osećaj agorafobije veoma brzo sve drugo nadvladao.
<BR>&nbsp;&nbsp;&nbsp;&nbsp;&nbsp;Konačno, više nije bilo sumnje da Aurora postaje sve blistavija. Uskoro se mogla lako razabrati među ostalim svetlosnim tačkicama, zatim nepogrešivo, i na kraju neizbežno. Najpre je delovala kao sičušna, srebrnasta čestica svetlosti, koja je zatim sve brže počela da se uvećava, tako da su se uskoro na njoj mogle uočiti i smene dana i noći.
<BR>&nbsp;&nbsp;&nbsp;&nbsp;&nbsp;Predstavljala je gotovo savršen polukrug kada je Bejli konačno postao svestan njenih mena.
<BR>&nbsp;&nbsp;&nbsp;&nbsp;&nbsp;Bejli se obrati Denilu za potpunije razjašnjenje. "Aurori se približavamo sa njene spoljašnje orbitalne ravni, objasni robot. "Južni pol planete nalazi se, manje ili više, u središtu njenog diska, delom na osvetljenoj površini. Na južnoj hemisferi sada je proleće."
<BR>&nbsp;&nbsp;&nbsp;&nbsp;&nbsp;"Na osnovu onoga što sam pročitao", primeti Bejli, "Aurorina osa nagnuta je pod uglom od šesnaest stepeni." Samo se nekoliko trenutaka zadržao na opisu fizičkih svojstava planete, nastojeći da, pre svega, sazna što više o njenim žiteljima, ali mu se taj podatak ipak urezao u pamćenje."
<BR>&nbsp;&nbsp;&nbsp;&nbsp;&nbsp;"Tako je, partneru Elija. Uskoro ćemo ući u Aurorinu orbitu i smene dana i noći postaće brže. Aurora se brže obrće oko svog sunca nego Zemlja..."
<BR>&nbsp;&nbsp;&nbsp;&nbsp;&nbsp;"Da, dan i noć traju na njoj dvadeset tri časa."
<BR>&nbsp;&nbsp;&nbsp;&nbsp;&nbsp;"Tačno dvadeset tri časa i dvadeset minuta. Dan na Aurori sastoji se od deset časova, a svaki čas izdeljen je na stotinu minuta, od kojih, opet, svaki ima stotinu sekundi. Svaki sekund na Aurori otprilike je za petinu kraći od onog na Zemlji."
<BR>&nbsp;&nbsp;&nbsp;&nbsp;&nbsp;"Da li se na to misli kada se u knjigama govori o metričkim časovima, metričkim minutima, i tako dalje?"
<BR>&nbsp;&nbsp;&nbsp;&nbsp;&nbsp;"Da. U početku je Aurorance bilo teško ubediti da napuste vremenske jedinice na koje su bili navikli, i tako su u upotrebi bila oba sistema - i standardni i metrički. Danas navodimo samo časove, minute i sekunde, pri čemu se decimalna verzija naprosto podrazumeva. Isti taj sistem usvojen je i na svim svetovima Svemiraca, premda na nekima od njih nije usklađen sa prirodnom rotacijom planete. Razume se, svaka pojedina planeta koristi svoj lokalni sistem."
<BR>&nbsp;&nbsp;&nbsp;&nbsp;&nbsp;"Kao, na primer, Zemlja."
<BR>&nbsp;&nbsp;&nbsp;&nbsp;&nbsp;"Tako je, partneru Elija, s tim što Zemlja koristi isključivo prvobitne, standardne vremenske jedinice. To ne odgovara svetovima Svemiraca, pogotovo kada je trgovina u pitanju, ali se, uprkos tome, ne protive da Zemlja zadrži svoj tradicionalni način merenja vremena."
<BR>&nbsp;&nbsp;&nbsp;&nbsp;&nbsp;"Ne iz puke obzirnosti, pretpostavljam. Sve mi se čini da je to samo jedan od načina na koji žele da istaknu Zemljinu različitost... A kako se decimalni sistem uklapa u godinu? Na kraju krajeva, i Aurora mora imati svoj prirodni tok obrtanja oko sunca, od koga zavise i njena godišnja doba... Kako se ona mere?"
<BR>&nbsp;&nbsp;&nbsp;&nbsp;&nbsp;"Aurora se oko svog sunca obrne za 373.5 auroranska dana, što iznosi 0.95 dužine zemaljske godine", odgovori Denil. "Međutim, to nema nikakvu praktičnu važnost. Na Aurori su usvojili da jedan mesec ima trideset dana, a deset meseci da čini jednu metričku godinu. Metrička godina iznosi četiri petine sezonske, odnosno, otprilike, četiri petine zemaljske godine. Taj se odnos, razume se, razlikuje od jednog sveta do drugog. Obično se uzima da deset dana čini jedan decimesec. Ovakav sistem u upotrebi je na svim Spoljnim svetovima."
<BR>&nbsp;&nbsp;&nbsp;&nbsp;&nbsp;"Ipak, mora postoja ti neki prihvatljiv način da se slede promene godišnjih doba."
<BR>&nbsp;&nbsp;&nbsp;&nbsp;&nbsp;"Na svakom svetu postoji i sezonska godina, ali se na nju malo ko obazire. Ukoliko je, iz bilo kog razloga, takvo obaveštenje nekome potrebno, uz pomoć kompjutera moguće je bilo kojem danu - u prošlosti ili u sadašnjosti - odrediti mesto u sezonskoj godini. To se može učiniti na svakom od svetova, pri čemu ni prebacivanje u lokalno vreme, ili lokalnog vremena u sezonsku godinu, ne predstavlja ni najmanju teškoću. Samo se po sebi razume, partneru Elija, da je svaki robot sposoban da to obavi, kada god su lokalno vreme ili sezonska godina od nekog značaja za ljudsku delatnost. Prednost metričkih jedinica je u tome što ljudima stavljaju na raspolaganje objedinjeni sistem merenja vremena, uz, dakako, tek manje promene u decimalnim vrednostima za pojedinačne svetove."
<BR>&nbsp;&nbsp;&nbsp;&nbsp;&nbsp;Bejlija je zbunjivala činjenica da u video-knjigama koje je pogledao o svemu tome nije bilo ni pomena. Međutim, zahvaljujući vlastitoj upućenosti u istoriju Zemlje, bilo mu je poznato da je - nekad davno - lunarni mesec na njoj predstavljao okosnicu kalendara, ali je potom došlo doba kada je, zarad lakšeg merenja vremena, lunarni mesec naprosto bio zanemaren i gotovo zaboravljen. Da su zemaljske knjige bile stavljene na uvid nekom strancu, on, vrlo verovatno, ne bi u njima našao ni pomena o lunarnom mesecu ili promenama koje su nastupile u kalendarima. Sadržale su samo datume, bez ikakvih dodatnih objašnjenja.
<BR>&nbsp;&nbsp;&nbsp;&nbsp;&nbsp;Do koje se mere, u tom slučaju, mogao osloniti na saznanja koja je dosad prikupio? Biće, očigledno, prinuđen neprestano da postavlja pitanja, i da ništa ne uzima kao samo po sebi razumljivo.
<BR>&nbsp;&nbsp;&nbsp;&nbsp;&nbsp;Biće toliko prilika da mu promakne i ono što je očigledno, toliko izgleda da nešto pogrešno razume, toliko načina da se zaputi pogrešnim tragom.
<BR>
<BR>&nbsp;&nbsp;&nbsp;&nbsp;&nbsp;11.
<BR>&nbsp;&nbsp;&nbsp;&nbsp;&nbsp;Sada je već Aurora, koja je po mnogo čemu ličila na Zemlju, ispunjavala gotovo čitav prizor kada bi koristio astrostimulator. (Bejli na taj način još nikada nije video Zemlju, ali je u knjigama iz astronomije bilo dosta fotografija kojih se i te kako nagledao).
<BR>&nbsp;&nbsp;&nbsp;&nbsp;&nbsp;Bejli je na Aurori ugledao iste one kovitlace oblaka, istovetne prizore pustinjskih oblasti, iste široke pruge dana i noći, iste spletove treperavih svetala na noćnoj polulopti planete, baš kao na fotografijama Zemlje.
<BR>&nbsp;&nbsp;&nbsp;&nbsp;&nbsp;Bejli je sve to zaneseno posmatrao, a onda pomisli: a šta ako su ga, iz nekog razloga, poveli u svemir, rekavši mu da ide na Auroru, a u stvari su ga zbog nečega vraćali na Zemlju - iz nekog tananog i ludačkog razloga? Kako bi, uopšte, pre nego što sleti, mogao da uoči razliku?
<BR>&nbsp;&nbsp;&nbsp;&nbsp;&nbsp;Ali da li je bilo razloga za podozrenje? Denil mu je strpljivo objasnio da sazvežđa na nebesima obe planete izgledaju isto, ali, nije li to i bilo prirodno za planete što kruže oko komšijskih sunaca? Posmatrane iz svemira, obe su planete, u celini gledano, bile gotovo istovetne; ali, nije li se to i moglo očekivati s obzirom na činjenicu da su obe bile naseljene i u visokoj meri prilagođene ljudskim potrebama?
<BR>&nbsp;&nbsp;&nbsp;&nbsp;&nbsp;Da li je imao i najmanjeg razloga da pretpostavi da se neko na tako neuverljiv način poigrao s njim? I čemu? A opet, zašto ne bi sve i predstavili tako da deluje neuverljivo i beskorisno? Ipak, ukoliko je postojao neki čvrst razlog za tako nešto, on bi ga, sigurno, smesta prozreo.
<BR>&nbsp;&nbsp;&nbsp;&nbsp;&nbsp;Da li bi i Denil bio deo jedne takve zavere? Sigurno ne bi, da je bio ljudsko biće. Međutim, on je bio samo robot; i, nije li postojala mogućnost da mu se naredi da se na odgovarajući način i ponaša?
<BR>&nbsp;&nbsp;&nbsp;&nbsp;&nbsp;Nije bilo načina da dođe do bilo kakvog razboritog zaključka. Bejli zateče sebe kako pokušava da nazre obrise kontinenata ne bi li ih prepoznao kao zemaljske ili zaključio da oni to nisu. To će biti štih-proba... ali ispala je neuspešna.
<BR>&nbsp;&nbsp;&nbsp;&nbsp;&nbsp;Prizori koji su se neodređeno smenjivali kroz oblake nisu mu bili ni od kakve koristi. On jednostavno nije bio dovoljno upućen u geografiju Zemlje. Ono što je na Zemlji najbolje poznavao, bili su njeni podzemni Gradovi, njene pećine od čelika.
<BR>&nbsp;&nbsp;&nbsp;&nbsp;&nbsp;Delići morske obale koje je video nisu mu delovali poznato - da li je to bila Aurora ili Zemlja, on to nije znao.
<BR>&nbsp;&nbsp;&nbsp;&nbsp;&nbsp;Ali čemu sve te nedoumice? Kada se uputio na Solariju, ni za časak nije posumnjao da ide ka pravom odredištu; ni za trenutak mu ni na pamet nije palo da ga, možda, vraćaju na Zemlju... Da, ali tada je pred sobom imao jasan zadatak, i postojali su razumni izgledi da ga uspešno okonča, dok je sada osećao da za tako nešto nema nikakve šanse.
<BR>&nbsp;&nbsp;&nbsp;&nbsp;&nbsp;A možda je, zapravo, želeo da se vrati na Zemlju, te je u svom umu iskovao lažnu zaveru, kako bi je samom sebi predstavio kao moguću.
<BR>&nbsp;&nbsp;&nbsp;&nbsp;&nbsp;Nedoumice u njegovom umu dostignuše takav stepen da su počele da žive vlastitim životom. Nije, naprosto, bio u stanju da ih se oslobodi. Video je sebe kako posmatra Auroru sa gotovo mahnitom napetošću, nesposoban da se vrati u stvarnost svoje kabine.
<BR>&nbsp;&nbsp;&nbsp;&nbsp;&nbsp;Aurora se kretala, lagano se obrćući...
<BR>&nbsp;&nbsp;&nbsp;&nbsp;&nbsp;Dovoljno ju je dugo posmatrao da bi to mogao uočiti. Dok je posmatrao svemir, sve mu se činilo nepomičnim, poput neke tamno obojene pozadine, sa tihim i kao zamrznutim tkanjem iskrica svetlosti, usred koga se, kasnije, pojavila i jedna polukružna tačkica. Da li mu je ta potpuna ukočenost pomogla da suzbije osećanje straha od beskrajnog, praznog prostora?
<BR>&nbsp;&nbsp;&nbsp;&nbsp;&nbsp;Ali sada je bio u stanju da vidi Auroru kako se kreće, i on shvati da brod spiralno ulazi u poslednju fazu leta pre sletanja. Oblaci su se naduvavali naviše...
<BR>&nbsp;&nbsp;&nbsp;&nbsp;&nbsp;Ne, ne oblaci; to se brod spiralno spuštao. Brod se kretao. On se kretao. Odjednom je postao svestan svog postojanja. Propadao je kroz oblake; padao je, bez zaštite, kroz prazninu pravo ka čvrstom tlu.
<BR>&nbsp;&nbsp;&nbsp;&nbsp;&nbsp;Grlo mu se steglo; jedva je disao.
<BR>&nbsp;&nbsp;&nbsp;&nbsp;&nbsp;Očajnički je govorio samom sebi: ututkan si sa svih strana. Brodski zidovi svuda su oko tebe.
<BR>&nbsp;&nbsp;&nbsp;&nbsp;&nbsp;Ali zidove nije bio u stanju da oseti.
<BR>&nbsp;&nbsp;&nbsp;&nbsp;&nbsp;Bez obzira na zidove, pomisli on, ipak si zatvoren sa svih strana. obmotan si kožom.
<BR>&nbsp;&nbsp;&nbsp;&nbsp;&nbsp;Međutim, ni vlastitu kožu nije bio u stanju da oseti.
<BR>&nbsp;&nbsp;&nbsp;&nbsp;&nbsp;Osećao se još gore nego da je bio sasvim nag - bio je ogoljena ličnost, potpuno razotkrivena suština identiteta, živa tačka, singularnost okružena otvorenim i beskrajnim svetom, a pri tom je i padao.
<BR>&nbsp;&nbsp;&nbsp;&nbsp;&nbsp;Želeo je da isključi tu viziju, da stegne šaku oko ivice kontrolne pločice - ali se ništa ne dogodi. Nervni završeci su mu se do te mere izobličili da ni uz silnu volju do automatskog pritiskanja nije došlo. Jednostavno, izgubio je volju. Oči nisu htele da mu se sklope, niti šaka da se stisne. Užas ga je obuzeo i hipnotisao, toliko ga uplašivši da se skamenio.
<BR>&nbsp;&nbsp;&nbsp;&nbsp;&nbsp;Sve što je osećao bili su oblaci pred njim, beli - ipak, ne sasvim beli - sa narandžasto-zlaćanim prelivom...
<BR>&nbsp;&nbsp;&nbsp;&nbsp;&nbsp;A onda je sve odjednom posivelo - i on poče da se davi. Nije bio u stanju da diše. Očajnički se trudio da pročisti začepljeno grlo, da pozove Denila u pomoć...
<BR>&nbsp;&nbsp;&nbsp;&nbsp;&nbsp;Ali nije bio u stanju ni glasa da pusti...
<BR>
<BR>&nbsp;&nbsp;&nbsp;&nbsp;&nbsp;12.
<BR>&nbsp;&nbsp;&nbsp;&nbsp;&nbsp;Bejli je disao kao da je upravo grudima prekinuo vrpcu posle duge i iscrpljujuće trke. Soba je bila nekako iskošena, i on pod levim laktom oseti nešto tvrdo.
<BR>&nbsp;&nbsp;&nbsp;&nbsp;&nbsp;Trenutak potom, shvati da leži na podu.
<BR>&nbsp;&nbsp;&nbsp;&nbsp;&nbsp;Žiskar je klečao pokraj njega, i robotova šaka (čvrsta, ali nekako hladna) stezala mu je doručje desne ruke. Vrata kabine, koja je mogao videti preko Žiskarovog ramena, bila su odškrinuta.
<BR>&nbsp;&nbsp;&nbsp;&nbsp;&nbsp;Bejli nije morao da pita šta se dogodilo, jer mu je odmah sve bilo jasno. Žiskar je ščepao njegovu nemoćnu šaku i pritisnuo mu prste na kontrolnu pločicu kako bi isključio astrosimulator. U suprotnom...
<BR>&nbsp;&nbsp;&nbsp;&nbsp;&nbsp;Denil je takođe bio tu, nadnesen nad Bejlijem; u njegovom pogledu naziralo se nešto što je bilo veoma nalik na bol.
<BR>&nbsp;&nbsp;&nbsp;&nbsp;&nbsp;"Nisi ništa rekao, partneru Elija", oglasi se Denil. "Da sam samo malo ranije postao svestan tvojih tegoba..."
<BR>&nbsp;&nbsp;&nbsp;&nbsp;&nbsp;Bejli pokuša da mu stavi do znanja da je shvatio, ali da više nije važno. Još nije bio u stanju da govori.
<BR>&nbsp;&nbsp;&nbsp;&nbsp;&nbsp;Dvojica robota sačekaše dok Bejli ne načini slabačak pokret u želji da ustane, a onda hitro podmetnuše ruke, pomogavši mu da se podigne. Pošto ga smestiše na sedište, Žiskar neosetno ukloni kotrolnu pločicu iz Bejlijeve šake.
<BR>&nbsp;&nbsp;&nbsp;&nbsp;&nbsp;"Uskoro ćemo se spustiti", obavesti ga Žiskar. "Pretpostavljam da vam astrosimulator više neće biti potreban."
<BR>&nbsp;&nbsp;&nbsp;&nbsp;&nbsp;"U svakom slučaju, najbolje bi bilo da ga uklonimo", dodade Denil ozbiljnim glasom.
<BR>&nbsp;&nbsp;&nbsp;&nbsp;&nbsp;"Čekajte!" uzviknu Bejli. Glas mu je bio nalik na promukli šapat, i još nije bio siguran može li iz sebe istisnuti ijednu reč. Stoga duboko udahnu, i pročisti grlo. "Čekajte!" ponovi on slabim glasom. "Žiskare!"
<BR>&nbsp;&nbsp;&nbsp;&nbsp;&nbsp;Žiskar se okrenu. "Da, gospodine?"
<BR>&nbsp;&nbsp;&nbsp;&nbsp;&nbsp;Bejli nije odmah progovorio. Sada, kada ga je pozvao, Žiskar će biti spreman da čeka, možda i beskonačno dugo. Bejli pokuša da se pribere. Bio u pitanju strah od praznine ili ne, i dalje nije bio načisto u pogledu njihovog odredišta. To je prvo počelo da ga muči i sasvim je moguće da je samo pojačalo njegovu teskobu pred prazninom.
<BR>&nbsp;&nbsp;&nbsp;&nbsp;&nbsp;Morao je to odmah da raščisti. Žiskar ga neće slagati. Robot nije u stanju da laže - osim ukoliko mu nije dat sasvim određen nalog u tom smislu. Ali zbog čega bi, uopšte, takav nalog bio izdat Žiskaru? Denil je bio njegov pratilac, i on je trebalo da sve vreme ostane s njim. Ukoliko je uopšte trebalo izreći neku laž, bio bi to Denilov zadatak. Žiskar je samo obavljao sitne poslove, kao što je na primer bilo stražarenje pred vratima. Zasigurno, ne bi on bio taj koga bi upleli u mrežu laži.
<BR>&nbsp;&nbsp;&nbsp;&nbsp;&nbsp;"Žiskare", pozva on ponovo robota, sada gotovo normalnim glasom.
<BR>&nbsp;&nbsp;&nbsp;&nbsp;&nbsp;"Da, gospodine?"
<BR>&nbsp;&nbsp;&nbsp;&nbsp;&nbsp;"Treba uskoro da sletimo, je li tako?"
<BR>&nbsp;&nbsp;&nbsp;&nbsp;&nbsp;"Kroz nešto manje od dva časa, gospodine."
<BR>&nbsp;&nbsp;&nbsp;&nbsp;&nbsp;To znači dva metrička sata, pomisli Bejli. Više od dva normalna sata? Ili manje? Nije važno. To je samo moglo uneti zbrku.
<BR>&nbsp;&nbsp;&nbsp;&nbsp;&nbsp;"Reci mi smesta ime planete na koju se spuštamo", zatraži Bejli što je mogao oštrijim glasom.
<BR>&nbsp;&nbsp;&nbsp;&nbsp;&nbsp;Ljudsko biće, ako bi uopšte odgovorilo, učinilo bi to posle pauze - a i onda bi to učinilo sa vidnim iznenađenjem.
<BR>&nbsp;&nbsp;&nbsp;&nbsp;&nbsp;Žiskar je, međutim, odgovorio istog časa, jasno i nedvosmisleno. "Aurora, gospodine."
<BR>&nbsp;&nbsp;&nbsp;&nbsp;&nbsp;"Otkud znaš."
<BR>&nbsp;&nbsp;&nbsp;&nbsp;&nbsp;"Aurora je naše odredište. Pored toga, to nikako ne bi mogla biti Zemlja, budući da masa Aurorinog sunca, Tau Ceti, iznosi samo devet desetina mase Zemljinog sunca. Iz toga sledi da je Tau Ceti nešto hladnija zvezda i njenu svetlost sveže i nenaviknute ljudske oči doživljavaju kao izrazito narandžastu. Moguće je da ste već u odbljescima na gornjim slojevima oblaka, uočili karakterističnu boju Aurorinog sunca. U svakom slučaju, primećivaćete je svuda oko sebe... dok vam se oči ne naviknu na nju."
<BR>&nbsp;&nbsp;&nbsp;&nbsp;&nbsp;Bejli skloni pogled sa Žiskarovog bezizražajnog lica. Tako je, već sam zapazio razliku u bojama, pomisli Bejli, samo što tome nisam pridavao nikakvu važnost. Glupa greška.
<BR>&nbsp;&nbsp;&nbsp;&nbsp;&nbsp;"Slobodan si, Žiskare."
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;Bejli se s gorčinom obrati Denilu. "Napravio sam budalu od sebe, Denile."
<BR>&nbsp;&nbsp;&nbsp;&nbsp;&nbsp;"Shvatio sam da se pitaš da li te možda ne obmanjujemo, partneru Elija, i vodimo na neko drugo mesto, a ne na Auroru... Da li si imao ikakvog razloga za tako nešto?"
<BR>&nbsp;&nbsp;&nbsp;&nbsp;&nbsp;"Nisam. Možda je za to bila kriva nelagodnost proistekla iz podsvesnog straha od praznog prostora. Zagledan u prividno nepomičan svemir nisam osećao nikakvu uočljivu tegobu, ali je osećaj tegobe mogao biti skriven negde duboko unutra, gde je izazivao sve veći nespokoj."
<BR>&nbsp;&nbsp;&nbsp;&nbsp;&nbsp;"Naša greška, partneru Elija. Budući da smo znali za tvoju odbojnost prema otvorenim prostorima, nismo smeli dopustiti da se prepustiš astrosimulatoru, odnosno, budući da si to već učinio, nismo te smeli ostaviti bez nadzora."
<BR>&nbsp;&nbsp;&nbsp;&nbsp;&nbsp;Bejli zbunjeno odmahnu glavom. "Nije to u pitanju, Denile. Dovoljno me dobro nadzirete. Pitanje koje mi se nameće jeste, zapravo, do koje ću mere biti pod nadzorom na samoj Aurori."
<BR>&nbsp;&nbsp;&nbsp;&nbsp;&nbsp;"Partneru Elija, čini mi se da će biti veoma teško omogućiti ti slobodan pristup svim mestima na Aurori, kao i samim Aurorancima."
<BR>&nbsp;&nbsp;&nbsp;&nbsp;&nbsp;"Uprkos svemu, baš mi to mora biti omogućeno. Ukoliko treba da rešim ovaj slučaj roboumorstva, mora mi biti omogućeno da potražim obaveštenja na licu mesta - i od osoba koje su u tome imale nekog udela."
<BR>&nbsp;&nbsp;&nbsp;&nbsp;&nbsp;Bejli se sada osećao već sasvim dobro, mada je bio iznuren. Zaista neobično, ali snažan doživljaj kroz koji je upravo prošao izazvao je u njemu silnu potrebu za lulom i duvanom, iako je u pitanju bila navika s kojom je, bar je tako verovao, raskrstio još pre godinu dana. Gotovo da je mogao osetiti ukus i miris duvanskog dima kako mu se provlače kroz usta i nos.
<BR>&nbsp;&nbsp;&nbsp;&nbsp;&nbsp;Znao je da će morati da se zadovolji pukim sećanjem na to. Na Aurori, pušenje ni po koju cenu nije bilo dozvoljeno. Duvana nije bilo ni na jednom od svetova Svemiraca, i, čak i da ga je poneo sa sobom, bio bi mu oduzet i uništen.
<BR>&nbsp;&nbsp;&nbsp;&nbsp;&nbsp;"Partneru Elija", prenu ga Denil iz misli, "o tome moramo porazgovarati sa dr Fastolfom čim se spustimo. Nisam ovlašćen da donosim slične odluke."
<BR>&nbsp;&nbsp;&nbsp;&nbsp;&nbsp;"Svestan sam toga, Denile, ali kako da razgovaram sa Fastolfom? Posredstvom nečega nalik na astrosimulator? Sa kontrolnom pločicom u rukama?"
<BR>&nbsp;&nbsp;&nbsp;&nbsp;&nbsp;"Ni u kom slučaju, partneru Elija. Razgovaraćeš s njim licem u lice... Namerava, naime, da te dočeka u svemirskoj luci."
<BR>
<BR>&nbsp;&nbsp;&nbsp;&nbsp;&nbsp;13.
<BR>&nbsp;&nbsp;&nbsp;&nbsp;&nbsp;Bejli je osluškivao neće li začuti zvuke koji je trebalo da prate sletanje. Nije mu, razume se, bilo poznato kakve bi prirode oni mogli biti. Nije poznavao mehanizam broda, nije znao koliko je ljudi i žena bilo na njemu, kakve su obaveze imali pri sletanju, niti u kom će se vidu zvuci objaviti.
<BR>&nbsp;&nbsp;&nbsp;&nbsp;&nbsp;U obliku povika? Hučanja? Ili, pak, tek nejasnog podrhtavanja?
<BR>&nbsp;&nbsp;&nbsp;&nbsp;&nbsp;Nije čuo baš ništa.
<BR>&nbsp;&nbsp;&nbsp;&nbsp;&nbsp;"Čini mi se, partneru Elija", primeti Denil, "da si još prenapet... Voleo bih da ne oklevaš da me upoznaš sa svakim osećanjem nelagodnosti koje bi se kod tebe moglo javiti... Moram ti smesta priteći u pomoć ukoliko, iz bilo kog razloga, osetiš nelagodnost."
<BR>&nbsp;&nbsp;&nbsp;&nbsp;&nbsp;U Denilovom glasu moglo se naslutiti blago naglašavanje reči 'moram'.
<BR>&nbsp;&nbsp;&nbsp;&nbsp;&nbsp;Bejli poluodsutno stade da razmišlja: Prvi zakon navodi ga na to. I on je, na svoj način, budući da nije predvideo nevolju koja me je snašla, sigurno propatio isto onoliko koliko i ja. Nedozvoljena neuravnoteženost pozitronskih kola za mene ne mora imati nikakvog značaja, ali kod njega može proizvesti istu onu vrstu neprijatnosti i istu reakciju kao i bol kod mene.
<BR>&nbsp;&nbsp;&nbsp;&nbsp;&nbsp;Razmišljao je i dalje: mogu li ja, uopšte, bolje znati šta se zbiva u veštačkom tkivu i veštačkoj svesti jednog robota, nego što Denil zna šta se događa u meni?
<BR>&nbsp;&nbsp;&nbsp;&nbsp;&nbsp;A onda, osetivši neku vrstu griže savesti što je o Denilu razmišljao kao o robotu, Bejli se zagleda u njegove blage oči (kada je o njegovom pogledu počeo razmišljati kao o blagom?)... "Smesta ću te obavestiti ako osetim i najmanju nelagodnost", složi se Bejli. "U ovom trenutku, sa mnom je sve u redu. Samo pokušavam, partneru Denile, da uočim bilo kakav zvuk koji bi mi nešto nagovestio o postupku sletanja."
<BR>&nbsp;&nbsp;&nbsp;&nbsp;&nbsp;"Hvala ti, partneru Elija", odgovori Denil ozbiljno i lako se nakloni. "Ne bi trebalo da osetiš nikakvu nelagodnost prilikom sletanja. Osetićeš ubrzanje, ali jedva primetno, jer će se, do izvesne mere, i sama ova prostorija tome prilagoditi. Moguće je da temperatura skoči, ali ne više od dva stepena celzijusa. Što se tiče zvučnih efekata, možda će se čuti blago šištanje prouzrokovano prolaskom kroz atmosferu. Da li će išta od toga izazvati kod tebe osećaj nelagodnosti?"
<BR>&nbsp;&nbsp;&nbsp;&nbsp;&nbsp;"Ne bi trebalo... Ono što mi smeta jeste što i sam, na neki način, ne učestvujem u sletanju. Voleo bih da o tome saznam nešto više. Ne dopada mi se što sedim ovde kao kakav zatočenik i što mi je to iskustvo uskraćeno."
<BR>&nbsp;&nbsp;&nbsp;&nbsp;&nbsp;"Ali partneru Elija, već si ustanovio da priroda takvih iskustava baš ne odgovara tvojim sklonostima."
<BR>&nbsp;&nbsp;&nbsp;&nbsp;&nbsp;"Ali Denile, kako da to onda prevaziđem?" upita Bejli žustro. "To ipak nije razlog da sedim ovde zatvoren."
<BR>&nbsp;&nbsp;&nbsp;&nbsp;&nbsp;"Partneru Elija, već sam ti objasnio da te držimo ovde zarad tvoje vlastite bezbednosti."
<BR>&nbsp;&nbsp;&nbsp;&nbsp;&nbsp;Bejli odmahnu glavom, jasno ispoljivši svoje neslaganje. "Razmislio sam o tome i smatram to čistom besmislicom. Imajući u vidu sva ograničenja koja su mi nametnuta, kao i teškoće s kojima ću se suočiti u pogledu razumevanja bilo čega u vezi s Aurorom, moji izgledi da raščistim svu tu zbrku tako su mali da mislim da nikome ko je pri zdravom razumu ni na pamet ne bi palo da traći vreme pokušavajući da me osujeti. A ukoliko bi to nekom ipak palo na pamet, zašto bi mene lično napadao? Što ne bi izvršio sabotažu na ovom brodu? Ukoliko pođemo od toga da smo suočeni sa ovejanim nitkovima, posmatrano sa njihovog stanovišta, uništenje ovog broda i njegove posade, Žiskara i tebe - i mene, razume se - predstavljao bi malu cenu koju bi valjalo platiti."
<BR>&nbsp;&nbsp;&nbsp;&nbsp;&nbsp;"I ta mogućnost uzeta je u obzir. Brod je pažljivo pregledan. I najmanji nagoveštaj neke sabotaže bio bi otkriven."
<BR>&nbsp;&nbsp;&nbsp;&nbsp;&nbsp;"Siguran si? Sto odsto siguran?"
<BR>&nbsp;&nbsp;&nbsp;&nbsp;&nbsp;"Razume se da ništa nije apsolutno izvesno kada je u pitanju jedna ovakva stvar. Žiskara i mene, međutim, teši pomisao da je postotak izvesnosti u ovom slučaju vrlo visok i da možemo nastaviti ne gubeći iz vida onaj minimalni postotak mogućnosti da dođe do katastrofe."
<BR>&nbsp;&nbsp;&nbsp;&nbsp;&nbsp;"A ako ipak grešite?"
<BR>&nbsp;&nbsp;&nbsp;&nbsp;&nbsp;Jedva primetni grč minu Denilovim licem, kao da se od njega tražilo da razmotri nešto što je bilo u očitoj suprotnosti sa nesmetanim radom pozitronskih spletova njegovog mozga. "Ali dosad nismo pogrešili."
<BR>&nbsp;&nbsp;&nbsp;&nbsp;&nbsp;"Ne možeš biti toliko siguran. Upravo nam predstoji sletanje, i to, sasvim sigurno, predstavlja trenutak povećane opasnosti. U stvari, u ovom trenutku ni nema potrebe za sabotažom na brodu. Sada sam u najvećoj opasnosti - upravo sada. Ne mogu ostati u ovoj prostoriji, s obzirom na to da treba da stupim na tle Aurore. Biće potrebno da prođem kroz brod, i tako ću biti nadohvat onih koji su na njemu. Je li sve preduzeto da se iskrcavanje bezbedno obavi? (Osećao je da postupa sitničavo - bespotrebno se istresajući na Denila, uznemiren usled dugog zatočeništva i osećajući se poniženim zbog svoje malopređašnje slabosti).
<BR>&nbsp;&nbsp;&nbsp;&nbsp;&nbsp;"Jeste, partneru Elija", odgovori Denil mirno. "Da ti kažem istinu, već smo sleteli. Ovog časa nalazimo se na Aurori."
<BR>&nbsp;&nbsp;&nbsp;&nbsp;&nbsp;Bejli se na trenutak zgranuo, a onda stade mahnito da se obazire oko sebe - ali razume se, iz zatvorene prostorije ništa se nije moglo videti. Niti je osetio niti čuo išta od onoga što mu je Denil maločas nagovestio. Ni ubrzanje, ni porast temperature, ni šištanje... Da nije Denil, ipak, ponovo, namerno potegao pitanje njegove lične bezbednosti, kako bi bio siguran da neće razmišljati o drugim, dakako manje važnim neprijatnim stvarima?
<BR>&nbsp;&nbsp;&nbsp;&nbsp;&nbsp;"Ipak, ostaje pitanje bezbednog izlaska iz broda", nastavi Bejli uporno. "Kako da se to izvede a da ne budem izložen napadu mogućih neprijatelja?"
<BR>&nbsp;&nbsp;&nbsp;&nbsp;&nbsp;Denil pristupi zidu i dodirnu neko mesto na njemu. Zid se istog časa razdvoji i njegova dva krila brzo kliznuše u stranu. Bejli ugleda pred sobom dugu cilindričnu prostoriju, nalik na tunel.
<BR>&nbsp;&nbsp;&nbsp;&nbsp;&nbsp;U tom trenutku na vratima se pojavi Žiskar. "Gospodine", obrati mu se on, "nas trojica izići ćemo kroz izlazni hodnik. Ostali će biti pod nadzorom spolja. Na kraju tunela čekaće nas dr Fastolf."
<BR>&nbsp;&nbsp;&nbsp;&nbsp;&nbsp;"Vidiš, preduzeli smo sve mere predostrožnosti", dodade Denil.
<BR>&nbsp;&nbsp;&nbsp;&nbsp;&nbsp;"Izvinjavam se Denile, Žiskare", promrmlja Bejli i smrknuto kroči u tunel. Sva ta nastojanja da ga uvere kako su preduzete sve mere predostrožnosti jasno su mu kazivala da su smatrali kako su one zaista bile neophodne.
<BR>&nbsp;&nbsp;&nbsp;&nbsp;&nbsp;Bejli je voleo da misli kako nije kukavica, ali sada se nalazio na tuđoj planeti, bez mogućnosti da razlikuje prijatelja od neprijatelja, bez mogućnosti da nađe utehu u bilo čemu prisnom (s izuzetkom, razume se, Denila). U ključnim trenucima, pomisli on dok ga je podilazila jeza, naći će se ogoljen, bez ičega što bi ga grejalo i pružalo mu osećaj olakšanja.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
