<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>BEJLI, JOŠ JEDNOM
<P>&nbsp;&nbsp;&nbsp;&nbsp;&nbsp;80.
<BR>&nbsp;&nbsp;&nbsp;&nbsp;&nbsp;Bejli ih je iz daljine posmatrao kako odlaze. Iako su Amadiro i predsednik došli zajedno, odlazili su odvojeno.
<BR>&nbsp;&nbsp;&nbsp;&nbsp;&nbsp;Pošto ih je ispratio, Fastolf se vrati unutra, pokušavši da prikrije koliko mu je laknulo.
<BR>&nbsp;&nbsp;&nbsp;&nbsp;&nbsp;"Hajde, gospodine Bejli", pozva on svog gosta, "ručaćemo zajedno, a potom, što pre to bude moguće, krenućete natrag na Zemlju."
<BR>&nbsp;&nbsp;&nbsp;&nbsp;&nbsp;Fastolfovi roboti već su se užurbano kretali unaokolo, kao da su unapred znali šta se od njih očekuje.
<BR>&nbsp;&nbsp;&nbsp;&nbsp;&nbsp;Bejli klimnu u znak saglasnosti. "Predsedniku je pošlo za rukom da mi se zahvali, ali kao da su mu reči zapinjale u grlu", primeti on ironično.
<BR>&nbsp;&nbsp;&nbsp;&nbsp;&nbsp;"Nemate pojma kakvu čast vam je time ukazao", odvrati Fastolf. "Veoma retko ikome upućuje reči zahvalnosti, mada, istini za volju, niko nikad ni predsednicima ni na čemu ne zahvaljuje. Po pravilu se to prepušta istoriji, a ovaj sadašnji je na ovom položaju već četrdesetak godina. U međuvremenu je postao džangrizav i zlovoljan, kao što je uvek slučaj sa predsednicima u poslednjim decenijama njihovog mandata.
<BR>&nbsp;&nbsp;&nbsp;&nbsp;&nbsp;Ipak, gospodine Bejli ja vam, još jednom, od sveg srca zahvaljujem, i preko mene, verujem da to čini i čitava Aurora. Siguran sam da ćete, bez obzira na svoju kratkovečnost, dovoljno dugo poživeti da dočekate dan kada će se Zemljani otisnuti u svemir; u svakom slučaju, naša tehnologija će vam stajati na raspolaganju.
<BR>&nbsp;&nbsp;&nbsp;&nbsp;&nbsp;A kako vam je, za samo dva i po dana - čak i manje - pošlo za rukom da razrešite ovu našu zavrzlamu, jednostavno mi ne ide u glavu. Zaista ste pravo čudo... Ali pođimo, sigurno želite da se umijete i osvežite. U najmanju ruku, bar je meni to potrebno."
<BR>&nbsp;&nbsp;&nbsp;&nbsp;&nbsp;Po prvi put otkako se sreo sa predsednikom tog jutra, Bejli je imao vremena da razmišlja i o nečem drugom, a ne samo o narednoj rečenici koju je trebalo da izgovori.
<BR>&nbsp;&nbsp;&nbsp;&nbsp;&nbsp;Još mu ni samom nije bilo jasno šta mu se to u magnovenju javilo tri puta; najpre neposredno pre zapadanja u san, a onda i u trenutku kada je, izložen oluji, počeo da gubi svest, i konačno, kada je bio potpuno opušten posle ljubavnog čina.
<BR>&nbsp;&nbsp;&nbsp;&nbsp;&nbsp;'On se tamo našao prvi!'
<BR>&nbsp;&nbsp;&nbsp;&nbsp;&nbsp;I dalje je imao utisak da su te reči lišene svakog smisla; ipak, iako nije zapravo shvatao o čemu je reč, uspeo je da ubedi predsednika i stvari istera na čistinu. Da li je, s obzirom na to, ta rečenica uopšte imala nekog smisla, da li je bila neki kamičak koji se, naprosto, nije uklapao u čitav mozaik, kao da nije ni bio neophodan? Da li je u pitanju bila čista besmislica?
<BR>&nbsp;&nbsp;&nbsp;&nbsp;&nbsp;Ipak, i dalje mu je tiho bubnjala negde u zabiti uma, tako da se Bejli pojavio na ručku kao pobednik koji jedva da je osećao slast pobede. Nije znao zašto, ali imao je utisak da je negde pogrešio.
<BR>&nbsp;&nbsp;&nbsp;&nbsp;&nbsp;Pre svega, da li će predsednik ostati pri svojoj odluci? Amadiro jeste izgubio bitku, ali nije uopšte ličio na osobu koja će se pod bilo kakvim okolnostima predati. Pretpostavimo da mu čovek poveruje i pođe od toga da je zaista mislio ono što je rekao - da ga nije pokretala taština, već, naprosto, njegovo shvatanje patriotizma. Ukoliko je to bio slučaj, moglo bi se dogoditi da ne odustane.
<BR>&nbsp;&nbsp;&nbsp;&nbsp;&nbsp;Bejli oseti potrebu da na to upozori Fastolfa.
<BR>&nbsp;&nbsp;&nbsp;&nbsp;&nbsp;"Dr Fastolfe", reče on, "bojim se da sve još nije okončano. Dr Amadiro će nastaviti da se bori da Zemlja bude isključena."
<BR>&nbsp;&nbsp;&nbsp;&nbsp;&nbsp;Fastolf potvrdno klimnu, dok su roboti posluživali obed. "Znam to i sam, i očekujem da će upravo tako postupiti. Međutim, strahovaću samo u slučaju da neko ponovo potegne pitanje Janderovog 'isključenja'. Bez te afere, siguran sam da ga uvek mogu nadigrati u vladi. Ne strahujte, gospodine Bejli, Zemlja će se naći na istom putu s nama. Ne treba da zazirete ni od opasnosti da vam se Amadiro lično osveti. Napustićete ovu planetu najkasnije do smiraja dana - i razume se, Denil će vas pratiti. Pored toga, izveštaj koji ćemo istovremeno poslati obezbediće vam, uveren sam, dolično unapređenje."
<BR>&nbsp;&nbsp;&nbsp;&nbsp;&nbsp;"I sam bih želeo da što pre pođem", odvrati Bejli, "ali se nadam da ću imati vremena za nekoliko oproštaja. Želeo bih da... još jednom vidim Gladiju, a takođe bih želeo i da se oprostim sa Žiskarom koji mi je prošle noći možda spasao život."
<BR>&nbsp;&nbsp;&nbsp;&nbsp;&nbsp;"To se samo po sebi razume, gospodine Bejli. Ali molim vas, okusite nešto!"
<BR>&nbsp;&nbsp;&nbsp;&nbsp;&nbsp;Bejli poče da jede, ali naprosto, nije mogao da uživa u jelu. Baš kao i suočavanje sa predsednikom, i pobeda koja je potom usledila, i hrana mu je, nekako, delovala bezukusno.
<BR>&nbsp;&nbsp;&nbsp;&nbsp;&nbsp;Nije trebalo da izvojuje pobedu. Predsednik je trebalo da ga prekine. Amadiro je, naprosto, trebalo sve da porekne. Njegova je reč, u svakom slučaju, trebalo da ima veću težinu od reči jednog Zemljanina.
<BR>&nbsp;&nbsp;&nbsp;&nbsp;&nbsp;Međutim, Fastolf je bio slavljenički raspoložen. "Gospodine Bejli, zaista sam se plašio najgoreg. Strahovao sam da susret sa predsednikom dolazi prerano, i da ništa što biste mogli reći neće biti dovoljno. Ipak, uspeli ste preko svake mere. Naprosto me je preplavilo oduševljenje dok sam vas slušao. Sve vreme sam očekivao da će Amadiro zatražiti da se njegovoj reči poveruje pre nego reči jednog Zemljanina koji se, povrh svega, nalazi u stanju stalne polupometenosti, kako usled boravka na jednoj tuđoj planeti, tako..."
<BR>&nbsp;&nbsp;&nbsp;&nbsp;&nbsp;"Uz svo dužno poštovanje, dr Fastolfe, moram reći da se uopšte nisam nalazio u stanju stalne polupometenosti", odvrati Bejli hladno. "Prošla noć bila je nešto posebno, ali to je bilo jedini put da sam izgubio kontrolu nad sobom. Što se tiče ostatka vremena koje sam proveo na Aurori, možda sam povremeno osečao blagu nelagodnost, ali sam, u celini uzev, uspevao da sačuvam punu prisebnost duha." Nešto od gneva koji je, plativši veoma veliku cenu, uspeo da potisne tokom susreta sa predsednikom, odjednom izbi na površinu. "Jedino tokom oluje, gospodine - izuzev, razume se", priseti se on, "na trenutak ili dva prilikom spuštanja vasionskog broda..."
<BR>&nbsp;&nbsp;&nbsp;&nbsp;&nbsp;Ni sam nije bio svestan načina na koji mu je ta misao - ili to sećanje, ili saznanje - došla, niti kojom brzinom. Trenutak pre toga nije je bilo, a onda mu se, odjednom, rascvetala u umu, kao da je sve vreme bila tamo, iščekujući da se pupoljak konačno otvori. "Jehosafata mu!" prošapta on, i sam zapanjen. A onda lupi pesnicom po stolu, da se sve posuđe zatreslo. "Jehosafata mu!"
<BR>&nbsp;&nbsp;&nbsp;&nbsp;&nbsp;Bejli se zagleda u Fastolfa, kao da je jedva čuo njegovo pitanje. "Ništa, dr Fastolfe", odgovori on, "samo sam pomislio na to koliko je paklena bila drskost dr Amadira da učini ono Janderu, i da potom krivicu svali na vas; kako nije prezao da me gotovo izludi na onoj oluji prošle noći i da, potom, to iskoristi da bi doveo u sumnju moje tvrdnje. Naprosto sam... za trenutak... pobesneo."
<BR>&nbsp;&nbsp;&nbsp;&nbsp;&nbsp;"Nemate više za to razloga, gospodine Bejli. Iskreno da vam kažem, Amadiro naprosto nije mogao da 'isključi' Jandera. Dogodilo se to čistom slučajnošću... Moguće je, razume se, da je Amadirovo petljanje po Janderu povećalo izglede da se to zaista i dogodi, ali se oko toga ne bih sporio."
<BR>&nbsp;&nbsp;&nbsp;&nbsp;&nbsp;Bejli jedva da je čuo ove njegove reči. Ono što je upravo rekao Fastolfu bila je čista izmišljotina, i ono što mu je Fastolf na to odgovorio nije imalo nikakvog značaja. Bilo je to (kako bi predsednik rekao) sasvim nevažno. U stvari, ništa od onoga što se dogodilo - kao ni Bejlijeva tumačenja onoga što se dogodilo - nije imalo nikakvog značaja. Ali zbog toga, nije bilo potrebe da se išta menja.
<BR>&nbsp;&nbsp;&nbsp;&nbsp;&nbsp;Osim jedne stvari - ali o tome malo kasnije.
<BR>&nbsp;&nbsp;&nbsp;&nbsp;&nbsp;Jehosafata mu! prošapta on bezglasno, samo u svom umu, i naglo skrenu misli na jelo, i stade da jede s uživanjem i s unutrašnjom ozarenošću.
<BR>
<BR>&nbsp;&nbsp;&nbsp;&nbsp;&nbsp;81.
<BR>&nbsp;&nbsp;&nbsp;&nbsp;&nbsp;Bejli još jednom pređe preko travnjaka koji je spajao Fastolfovo i Gladijino gazdinstvo. Trebalo je da se sa Gladijom sretne četvrti put tokom poslednja tri dana - i (on oseti kako mu se srce steže u grudima) ovom prilikom poslednji put.
<BR>&nbsp;&nbsp;&nbsp;&nbsp;&nbsp;Žiskar ga je pratio, ali na izvesnoj udaljenosti, ovog puta još brižljivije motreći na okolinu. Razume se, budući da je predsednik sad raspolagao svim činjenicama, bilo je razumno očekivati da popusti pažnja u pogledu Bejlijeve bezbednosti - ukoliko mu je, uistinu, ikad pretila opasnost; jer, opasnost je, zapravo, sve vreme pretila Denilu. Po svoj prilici, Žiskar još nije bio sasvim u toku.
<BR>&nbsp;&nbsp;&nbsp;&nbsp;&nbsp;Robot se samo jednom približi Bejliju, i to onda kad ga je ovaj pozvao. "Žiskare, gde je Denil?"
<BR>&nbsp;&nbsp;&nbsp;&nbsp;&nbsp;Žiskar hitro pređe razdaljinu koja ih je delila, kao da ne želi da ih iko čuje. "Denil je krenuo prema svemirskoj luci, gospodine, u pratnji nekolicine drugih robota dr Fastolfa, kako bi obavio sve pripreme za vaš povratak na Zemlju. Dočekaće vas tamo, kada stignete u luku, i biće s vama na brodu sve do vašeg konačnog prispeća na Zemlju."
<BR>&nbsp;&nbsp;&nbsp;&nbsp;&nbsp;"Baš mi je milo. Dragocen mi je svaki dan koji provedem u njegovom društvu... A šta je s tobom, Žiskare? Ideš li i ti s nama?"
<BR>&nbsp;&nbsp;&nbsp;&nbsp;&nbsp;"Ne, gospodine. Naloženo mi je da ostanem na Aurori. Međutim, Denil će vam se u svemu naći pri ruci, neću vam biti i ja potreban."
<BR>&nbsp;&nbsp;&nbsp;&nbsp;&nbsp;"Siguran sam da je tako, Žiskare, ali ipak, nedostajaćeš mi."
<BR>&nbsp;&nbsp;&nbsp;&nbsp;&nbsp;"Hvala vam, gospodine", odvrati Žiskar i povuče se isto tako brzo kao što se i približio. Bejli ga je nekoliko trenutaka zamišljeno posmatrao... Ne, mora da obavi sve po redu. Najpre da se vidi sa Gladijom.
<BR>
<BR>&nbsp;&nbsp;&nbsp;&nbsp;&nbsp;82.
<BR>&nbsp;&nbsp;&nbsp;&nbsp;&nbsp;Pošla mu je u susret da ga pozdravi - kako se svet izmenio za samo dva dana! Nije bila razdragana, nije igrala od sreće, nije kiptela od radosti; još su joj se na licu ocrtavali potresenost i bol zbog gubitka. Međutim, nestalo je zabrinutosti sa njega. Bilo je sada u njenom ponašanju vedrine, kao da je postala svesna da život, posle svega, ipak teče dalje i da bi joj, možda, mogao pružiti i trenutke tihe sreće.
<BR>&nbsp;&nbsp;&nbsp;&nbsp;&nbsp;Dok je koračala prema njemu, ispruženih ruku, lice joj je ozarivao topao i prijateljski osmeh.
<BR>&nbsp;&nbsp;&nbsp;&nbsp;&nbsp;"Oh, prihvati ih, prihvati ih, Elija", uzviknu ona, uočivši njegovo oklevanje. "Smešno je da se sada povlačiš i pretvaraš, posle onoga što se dogodilo prošle noći, da ne smeš da me dotakneš. Vidiš i sam, još se svega dobro sećam, i nimalo se ne kajem zbog toga. Naprotiv."
<BR>&nbsp;&nbsp;&nbsp;&nbsp;&nbsp;Bejli učini nešto što (za njega) nije bilo uobičajeno, uzvrati joj osmehom. "I ja se svega sećam, Gladija, i ni ja se ne kajem. Štaviše, želeo bih da se to može ponoviti... Ali na žalost, došao sam da se oprostim."
<BR>&nbsp;&nbsp;&nbsp;&nbsp;&nbsp;Tamna senka prekri joj lice. "Znači, vraćaš se na Zemlju. U izveštaju što je stigao preko robotske mreže koja uvek stoji otvorena između mog i Fastolfovog imanja, stoji da je sve prošlo kako treba. Znala sam da ne možeš zakazati."
<BR>&nbsp;&nbsp;&nbsp;&nbsp;&nbsp;"I nisam. Dr Fastolf je odneo punu pobedu. Sumnjam da će, posle svega, iko makar i nagovestiti da je on na bilo koji način povezan sa Janderovom smrću."
<BR>&nbsp;&nbsp;&nbsp;&nbsp;&nbsp;"Zahvaljujući, Elija, onome što si ti o tome imao da kažeš?"
<BR>&nbsp;&nbsp;&nbsp;&nbsp;&nbsp;"Nadam se da je tako."
<BR>&nbsp;&nbsp;&nbsp;&nbsp;&nbsp;"Znala sam", ponovi ona, sa prizvukom samozadovoljstva u glasu. "Znala sam da će tako biti, još otkako sam im predložila da te pozovu da preuzmeš slučaj... Ali zbog čega te onda šalju natrag?"
<BR>&nbsp;&nbsp;&nbsp;&nbsp;&nbsp;"Upravo zbog toga što sam slučaj uspešno razrešio... Ukoliko bih još ostao ovde, po svemu sudeći bih delovao kao razdražujući trn u ovdašnjem političkom organizmu."
<BR>&nbsp;&nbsp;&nbsp;&nbsp;&nbsp;Gladija se za trenutak sumnjičavo zagleda u njega. "Nisam sasvim sigurna da shvatam šta time hoćeš da kažeš. Zvuči mi kao neka zemaljska dosetka. Ali nije važno. Jesi li uspeo da otkriješ ko je ubio Jandera? To jeste važno."
<BR>&nbsp;&nbsp;&nbsp;&nbsp;&nbsp;Bejli se obazre oko sebe. U jednom udubljenju stajao je Žiskar, a u drugom jedan od Gladijinih robota.
<BR>&nbsp;&nbsp;&nbsp;&nbsp;&nbsp;Gladija bez poteškoća protumači njegov pogled. "Elija, vreme je da već jednom prestaneš da brineš zbog prisustva robota", reče ona. "Kao što, nadam se, ne brineš zbog stolica u sobi, ili zbog ovih zavesa, je li tako?"
<BR>&nbsp;&nbsp;&nbsp;&nbsp;&nbsp;Bejli potvrdno klimnu. "Da, izvini, Gladija... Užasno mi je žao - ovaj, što sam morao da im kažem da ti je Jander bio suprug."
<BR>&nbsp;&nbsp;&nbsp;&nbsp;&nbsp;Ona razrogači oči, i on pohita da nastavi. "Morao sam. Bilo je to od suštinske važnosti za čitav slučaj, ali obećavam ti da to ni na koji način neće uticati na tvoj položaj na Aurori." Što je sažetije mogao, Bejli joj potom prepriča kako je tekao razgovor sa predsednikom. "I tako, shvataš", zaključi on, "niko nije ubio Jandera. Do 'mentalnog isključenja' došlo je usled slučajnih promena u njegovim pozitronskim kolima, mada je sasvim moguće da je verovatnoća da se to dogodi bila povećana zbog onoga što se s njim događalo."
<BR>&nbsp;&nbsp;&nbsp;&nbsp;&nbsp;"A meni ni na kraj pameti nije bilo", potuži se ona. "Pojma nisam imala da sam, i ne znajući, bila saučesnik u tom podlom Amadirovom naumu... Smatram ga isto toliko odgovornim, kao da mu je baš on, lično, namerno, raspolutio glavu čekićem."
<BR>&nbsp;&nbsp;&nbsp;&nbsp;&nbsp;"Gladija", odvrati Bejli ozbiljno, "nema razloga da budeš toliko nemilosrdna. Nije imao nameru da učini išta nažao Janderu; sve što je činio bilo je, prema njegovom mišljenju, za dobro Aurore. S obzirom na ishod, može se smatrati da je dolično kažnjen. Izgubio je, planovi su mu se raspali u paramparčad, a dr Fastolf preuzeće punu nadležnost nad Robotičkim institutom. Ni sama ga ne bi mogla oštrije kazniti, ma koliko se trudila."
<BR>&nbsp;&nbsp;&nbsp;&nbsp;&nbsp;"Razmisliću još o tome", prihvati ona. "Ali šta će biti sa Santiriksom Gremionisom, tim zgodnim mladim udvoricom, čiji je zadatak bio da me namami u zamku? Nije nikakvo čudo što nije odustajao, uprkos svim mojim odbijanjima. Doći će on već ovamo, i biće mi zadovoljstvo da ga..."
<BR>&nbsp;&nbsp;&nbsp;&nbsp;&nbsp;Bejli žestoko odmahnu glavom. "Gladija, nemoj. Razgovarao sam s njim, i uveravam te da pojma nije imao šta se zbiva. Bio je obmanut koliko i ti sama. Zapravo, stvari stoje sasvim obrnuto. Nije toliko navaljivao zbog toga što mu je bilo važno da te namami u zamku. Upravo zbog te svoje 'upornosti' bio je od koristi Amadiru - a bio je uporan samo stoga što si mu iskreno draga. Iz ljubavi prema tebi, Gladija, ako te reči ovde imaju isto značenje kao na Zemlji."
<BR>&nbsp;&nbsp;&nbsp;&nbsp;&nbsp;"Na Aurori je to puka koreografija. Jander je bio robot, a ti si Zemljanin. S Aurorancima stvari stoje drugačije."
<BR>&nbsp;&nbsp;&nbsp;&nbsp;&nbsp;"Već si mi to objasnila. Ipak, Gladija, od Jandera si naučila da primaš; od mene, pak, iako to nisam tako zamišljao, da daješ. Ukoliko si nešto postigla učeći, ne bi li bilo pravo i pošteno da sada ti poučiš druge? Gremionis je dovoljno vezan za tebe, i uopšte ne sumnjam da bi bio spreman da uči. On je, uostalom, već zanemario mnoge auroranske običaje, jer se ne obazire na tvoja odbijanja. I neće se samo na tome zaustaviti. Možeš ga naučiti i da prima i da daje, a i sama ćeš, naizmenično ili istovremeno s njim, naučiti da to i dalje činiš."
<BR>&nbsp;&nbsp;&nbsp;&nbsp;&nbsp;Gladija mu se ispitivački zagleda u oči. "Elija, pokušavaš li ti to da me se otarasiš?"
<BR>&nbsp;&nbsp;&nbsp;&nbsp;&nbsp;Bejli lagano, potvrdno klimnu. "Tako je, Gladija, upravo to pokušavam. Tvoja je sreća ono do čega mi je u ovom času najviše stalo, mnogo više no što sam, ikad, išta, poželeo za sebe na Zemlji. Ja ti ne mogu pružiti tu sreću, ali ako je Gremionis to u stanju, i ja ću biti srećan - gotovo isto toliko srećan kao da sam ja taj koji te usrećuje.
<BR>&nbsp;&nbsp;&nbsp;&nbsp;&nbsp;Gladija, možda ćeš se i sama iznenaditi sa koliko će uživanja Gremionis odbaciti svu tu koreografiju - kada ga, jednom, naučiš pravim stvarima. I priče o tome počeće da se same od sebe šire, pa će i drugi početi da te opsedaju - dok će Gremionis, opet, možda biti voljan da podučava i druge žene. Gladija, sasvim je moguće da ćeš ti biti ta koja će suštinski izmeniti seksualni život na Aurori. Uostalom, imaš pred sobom čitavih tri stotine godina!"
<BR>&nbsp;&nbsp;&nbsp;&nbsp;&nbsp;Gladija se zagleda u njega, a onda prsnu u smeh. "Zadirkuješ me. Namerno se glupiraš. Nikad te još nisam videla takvog, Elija. Lice ti je uvek tako izduženo i ozbiljno. Jehosafata mu!" (Izgovarajući ove poslednje reči, ona se svojski potrudi da joj glas što više nalikuje na njegov pomalo promukli bariton.)
<BR>&nbsp;&nbsp;&nbsp;&nbsp;&nbsp;"Možda te pomalo i začikavam", odvrati Bejli, "ali u suštini sam ozbiljan. Obećaj mi da ćeš Gremionisu pružiti priliku."
<BR>&nbsp;&nbsp;&nbsp;&nbsp;&nbsp;Ona mu pristupi i stade tik uz njega, i on je, ovog puta bez imalo oklevanja, uze u naručje. Ona mu nežno stavi prste na usne, i on na njih spusti lagani poljubac. "Ipak, Elija, zar me ne bi radije zadržao za sebe?" upita ga ona nežno.
<BR>&nbsp;&nbsp;&nbsp;&nbsp;&nbsp;"Da, Gladija, i te kako bih to želeo", odvrati on isto tako nežno (iako i dalje veoma svestan prisutnosti robota). "Stid me je da kažem da ovog trenutka ne bih mario da i cela Zemlja nestane, ukoliko bi to značilo da te mogu sačuvati za sebe - ali ne mogu to da kažem. Kroz nekoliko časova biću već daleko od Aurore, i ne postoji nikakva mogućnost da ti pođeš sa mnom. Ne verujem, takođe, da ima ikakvih izgleda da ću ponovo doći na Auroru, baš kao što ne verujem ni da ćeš ti ikada kročiti na Zemlju.
<BR>&nbsp;&nbsp;&nbsp;&nbsp;&nbsp;Gladija, nikada te više neću videti, ali veruj mi, nikada te neću zaboraviti. Još nekoliko desetina godina i ja ću umreti, a kada se to desi ti ćeš još biti mlada i sveža kao ovog časa; stoga se moramo rastati sada, bez obzira na sve što zamišljamo da se moglo dogoditi."
<BR>&nbsp;&nbsp;&nbsp;&nbsp;&nbsp;Ona nasloni glavu na njegove grudi. "Oh, Elija, dva puta si ušao u moj život, i oba je puta to bilo samo na nekoliko časova. Oba si puta toliko učinio za mene, i oba si mi puta rekao zbogom. Prvi put, sve što sam se usudila da učinim bilo je da ti dotaknem lice - ali kakvu je to promenu u meni izazvalo! Nikad te neću zaboraviti, Elija, makar živela i više vekova no što ih možeš izbrojati."
<BR>&nbsp;&nbsp;&nbsp;&nbsp;&nbsp;"U tom slučaju, učinimo sve da to ne budu ružne uspomene zbog kojih ćeš biti nesrećna. Prihvati Gremionisa i usreći njega - i dopusti mu da i on usreći tebe. I ne zaboravi, ne postoji ništa što bi te moglo sprečiti da mi pišeš. Postoji, znaš, hiperpoštanski saobraćaj između Aurore i Zemlje."
<BR>&nbsp;&nbsp;&nbsp;&nbsp;&nbsp;"Pisaću ti, Elija. A hoćeš li i ti meni pisati?"
<BR>&nbsp;&nbsp;&nbsp;&nbsp;&nbsp;"Obećavam ti to, Gladija."
<BR>&nbsp;&nbsp;&nbsp;&nbsp;&nbsp;Potom zavlada nekoliko trenutaka tišine, i konačno, njih se dvoje ćutke razdvojiše. Gladija ostade da stoji nasred sobe; kada je stigao do vrata i okrenuo se još jednom prema njoj, još je tamo stajala, smešeći se. Njegove usne uobličiše reč: Zbogom... A onda bez ikakvog zvuka - naprosto, nije bio u stanju da iz sebe istisne bilo kakav zvuk - on dodade: ljubavi moja.
<BR>&nbsp;&nbsp;&nbsp;&nbsp;&nbsp;I njene se usne pokrenuše. Zbogom, najdraža moja ljubavi.
<BR>&nbsp;&nbsp;&nbsp;&nbsp;&nbsp;Okrenuo se i izišao, svestan da je nikad više neće u stvarnosti ugledati, da je više nikad neće dotaći.
<BR>
<BR>&nbsp;&nbsp;&nbsp;&nbsp;&nbsp;83.
<BR>&nbsp;&nbsp;&nbsp;&nbsp;&nbsp;Bejliju je bilo potrebno malo vremena da se pribere, kako bi mogao pristupiti zadatku koji je još morao obaviti. Ćutke je prešao, otprilike, polovinu rastojanja što ga je delilo do Fastolfovog gazdinstva, pre no što je zastao i podigao ruku.
<BR>&nbsp;&nbsp;&nbsp;&nbsp;&nbsp;Prilježni Žiskar odmah se našao kraj njega.
<BR>&nbsp;&nbsp;&nbsp;&nbsp;&nbsp;"Žiskare, koliko još vremena imam do polaska u svemirsku luku?" upita on.
<BR>&nbsp;&nbsp;&nbsp;&nbsp;&nbsp;"Tri sata i deset minuta, gospodine."
<BR>&nbsp;&nbsp;&nbsp;&nbsp;&nbsp;Bejli se za trenutak zamisli. "Želeo bih da odem do onog drveta tamo, i da provedem neko vreme ispod njega, leđima naslonjen na stablo, potpuno sam. S tobom, razume se, ali bez prisustva ijednog drugog ljudskog stvora."
<BR>&nbsp;&nbsp;&nbsp;&nbsp;&nbsp;"Na Otvorenom, gospodine?" Robotov glas nije bio u stanju da izrazi iznenađenje i uznemirenost, ali je Bejli, ipak, osetio da bi njegove reči, da je bio ljudsko biće, izražavale upravo takva osećanja.
<BR>&nbsp;&nbsp;&nbsp;&nbsp;&nbsp;"Da", odvrati Bejli. "Želim da malo razmislim, a ovaj, tih i miran dan - sunčan, bez oblačka, spokojan - za razliku od prošle noći, jedva da bi se mogao smatrati opasnim. Obećavam ti da ću se smesta vratiti čim osetim prve znake mučnine usled boravka na Otvorenom. Jesi li voljan da pođeš sa mnom?"
<BR>&nbsp;&nbsp;&nbsp;&nbsp;&nbsp;"Jesam, gospodine."
<BR>&nbsp;&nbsp;&nbsp;&nbsp;&nbsp;"Vrlo dobro." Bejli pođe ka drvetu. Pošto su stigli, Bejli oprezno opipa stablo i zagleda se u svoje prste: nije na njima bilo ni traga prljavštine. Uveren da se neće uprljati ukoliko se nasloni na drvo, on se obazre po tlu i sede, oslonivši se leđima na stablo.
<BR>&nbsp;&nbsp;&nbsp;&nbsp;&nbsp;Nije mu, svakako, bilo udobno kao u naslonjači, ali je zato bio neopisivo smiren (čudno, zaista) kakav, možda, ne bi bio ni da se nalazio u nekoj sobi.
<BR>&nbsp;&nbsp;&nbsp;&nbsp;&nbsp;Žiskar ostade da stoji pokraj njega. "Zar i ti nećeš da sedneš?" upita ga Bejli.
<BR>&nbsp;&nbsp;&nbsp;&nbsp;&nbsp;"Sasvim mi je dobro i kad stojim, gospodine."
<BR>&nbsp;&nbsp;&nbsp;&nbsp;&nbsp;"Znam, Žiskare, ali moći ću bolje da razmišljam ukoliko ne budem morao da gledam naviše u tebe."
<BR>&nbsp;&nbsp;&nbsp;&nbsp;&nbsp;"Ukoliko sednem, gospodine, neću moći dovoljno uspešno da bdim nad vama."
<BR>&nbsp;&nbsp;&nbsp;&nbsp;&nbsp;"I to mi je poznato, Žiskare, ali rekao bih da u ovom trenutku nema nikakve stvarne opasnosti. Moj posao ovde je okončan, slučaj je zaključen, položaj dr Fastolfa je učvršćen. Možeš, dakle, mirno sesti. Nalažem ti da tako učiniš."
<BR>&nbsp;&nbsp;&nbsp;&nbsp;&nbsp;Žiskar smesta sede, licem okrenut prema Bejliju, ali mu oči ne prestadoše da streljaju unaokolo; i dalje je bio na oprezu.
<BR>&nbsp;&nbsp;&nbsp;&nbsp;&nbsp;Bejli podiže pogled put neba, kroz lisnatu krošnju, to zelenilo na plavetnilu, osluškujući zujanje insekata i povremeno, iznenadno dozivanje ptica; ne promače mu ni blago talasanje trave u blizini, što je samo moglo značiti da je tuda upravo promakla neka životinjica, a onda ponovo pomisli kako ovde vlada neobičan spokoj i koliko se on razlikuje od stalne tutnjave Grada. Bio je to spokojan, ničim narušen, sasvim izdvojen mir.
<BR>&nbsp;&nbsp;&nbsp;&nbsp;&nbsp;Bejli tada po prvi put nasluti da bi život na Otvorenom bilo lako pretpostaviti životu u Gradu. Zateče, isto tako, sebe kako oseća zahvalnost zbog iskustva koje mu je Aurora podarila, pre svega oluja - bilo mu je sada jasno da bi bio u stanju da napusti Zemlju i suoči se sa prilikama na bilo kom novom svetu na kome bi se naselili on i Ben - a možda i Džesi.
<BR>&nbsp;&nbsp;&nbsp;&nbsp;&nbsp;"Prošle noći", reče on, "tokom oluje, okružen tminom, pitao sam se da li bih, da nije oblaka, mogao videti Aurorinog stalnog pratioca. Ukoliko se dobro sećam onoga što sam pročitao, i Aurora ima svoj Mesec, je li tako?"
<BR>&nbsp;&nbsp;&nbsp;&nbsp;&nbsp;"U stvari, gospodine, Aurora ima dva pratioca. Većem je ime Titonus, ali je, veoma daleko, tako da se prikazuje samo kao malo svetlija zvezda. Manjeg uopšte nije moguće videti golim okom, i jednostavno se naziva Titonus II, ukoliko se uopšte ikad pominje."
<BR>&nbsp;&nbsp;&nbsp;&nbsp;&nbsp;"Hvala ti... Žiskare, još jednom ti zahvaljujem što si me spasao prošle noći." On pogleda robota. "U stvari, ne znam kako da ti se na odgovarajući način zahvalim."
<BR>&nbsp;&nbsp;&nbsp;&nbsp;&nbsp;"Nema nikakve potrebe da mi se uopšte zahvaljujete. Naprosto sam samo sledio odredbe Prvog Zakona. Drugo nisam ni mogao."
<BR>&nbsp;&nbsp;&nbsp;&nbsp;&nbsp;"Bez obzira na to, možda ti dugujem i sam život, i važno mi je da znaš da to shvatam... A sada, Žiskare, šta bi trebalo da učinim?"
<BR>&nbsp;&nbsp;&nbsp;&nbsp;&nbsp;"U pogledu čega, gospodine?"
<BR>&nbsp;&nbsp;&nbsp;&nbsp;&nbsp;"Moj zadatak ovde je obavljen. Gledišta dr Fastolfa su prevladala. Budućnost Zemlje je, nadam se, osigurana. Čini se da nije preostalo ništa što bi valjalo učiniti, ali ipak, još ostaje nerazrešen Janderov slučaj."
<BR>&nbsp;&nbsp;&nbsp;&nbsp;&nbsp;"Ne razumem vas, gospodine."
<BR>&nbsp;&nbsp;&nbsp;&nbsp;&nbsp;"Čini se da je zaista nastradao usled slučajnog poremećaja u kolima njegovog pozitronskog mozga - mada dr Fastolf i dalje smatra da su izgledi da se tako nešto dogodi bili beskrajno mali. Čak i pored Amadirovog petljanja, izgledi da se tako nešto dogodi, ma koliko ozbiljno povećani, i dalje su bili beskrajno mali. U svakom slučaju, tako bar smatra dr Fastolf. Sledstveno tome, meni se i dalje čini da je Janderova smrt bila svesno roboumorstvo. Uprkos tome, ne usuđujem se da ponovo potegnem to pitanje. Ne želim da još jednom pokrećem pitanje koje je na tako zadovoljavajući način bilo razrešeno. Ne bih želeo Fastolfa ponovo da izložim opasnosti, a ne bih želeo ni Gladiju da rastužim. Ne znam kako da postupim. Ne mogu o ovome da razgovaram ni sa jednim ljudskim bićem, i stoga, Žiskare, odabrao sam tebe da ti se poverim."
<BR>&nbsp;&nbsp;&nbsp;&nbsp;&nbsp;"Razumem vas, gospodine."
<BR>&nbsp;&nbsp;&nbsp;&nbsp;&nbsp;"Mogu ti uvek naložiti da iz svog sećanja izbrišeš sve što sam ti rekao, i da o tome ne ostane nikakvog traga?"
<BR>&nbsp;&nbsp;&nbsp;&nbsp;&nbsp;"Tako je, gospodine."
<BR>&nbsp;&nbsp;&nbsp;&nbsp;&nbsp;"Po tvom mišljenju, šta bi trebalo da uradim?"
<BR>&nbsp;&nbsp;&nbsp;&nbsp;&nbsp;"Ukoliko je, gospodine", odgovori Žiskar, "zaista došlo do roboumorstva, u tom slučaju mora da postoji neko ko je bio u stanju da ga počini. Samo je dr Fastolf bio u stanju da to učini, ali on tvrdi da nije."
<BR>&nbsp;&nbsp;&nbsp;&nbsp;&nbsp;"Da, s tim se suočavamo od samog početka. Verujem dr Fastolfu i sasvim sam siguran da on to nije učinio."
<BR>&nbsp;&nbsp;&nbsp;&nbsp;&nbsp;"Ali gospodine, kako se u tom slučaju može govoriti o roboumorstvu?"
<BR>&nbsp;&nbsp;&nbsp;&nbsp;&nbsp;"Pretpostavimo, Žiskare, da postoji još neko ko o robotima zna koliko i sam dr Fastolf."
<BR>&nbsp;&nbsp;&nbsp;&nbsp;&nbsp;Bejli skupi noge i obgrli kolena. Nije više gledao u Žiskara, i izgledao je duboko utonuo u misli.
<BR>&nbsp;&nbsp;&nbsp;&nbsp;&nbsp;"A ko bi to mogao biti, gospodine?" upita Žiskar.
<BR>&nbsp;&nbsp;&nbsp;&nbsp;&nbsp;Konačno, Bejli stiže do ključne tačke.
<BR>&nbsp;&nbsp;&nbsp;&nbsp;&nbsp;"Ti, Žiskare", odgovori on.
<BR>
<BR>&nbsp;&nbsp;&nbsp;&nbsp;&nbsp;84.
<BR>&nbsp;&nbsp;&nbsp;&nbsp;&nbsp;Da je Žiskar bio ljudsko biće, možda bi se samo zagledao u Bejlija, nem i zaprepašćen; ili je mogao poludeti od besa; ili užasnuto ustuknuti; ili se poneti na desetinu drugih načina. Međutim, budući da je bio robot, on ne ispolji baš nikakvo osećanje. "Na osnovu čega to tvrdite, gospodine?" upita on jednostavno.
<BR>&nbsp;&nbsp;&nbsp;&nbsp;&nbsp;"Gotovo sam siguran, Žiskare", odgovori Bejli, "da ti je savršeno dobro poznato kako sam došao do tog zaključka. Ipak, učinićeš mi veliku uslugu ukoliko mi omogućiš da ti, na ovom spokojnom mestu i za ovo malo vremena koliko mi je još preostalo do odlaska, sve lepo objasnim - sebe radi. Naprosto, želim da slušam samog sebe dok o tome govorim. Takođe, voleo bih da me ispraviš, ukoliko u nečemu pogrešim."
<BR>&nbsp;&nbsp;&nbsp;&nbsp;&nbsp;"Svakako, gospodine."
<BR>&nbsp;&nbsp;&nbsp;&nbsp;&nbsp;"Rekao bih da se moja početna greška sastojala u tome što sam pretpostavio da si ti manje složen, i primitivniji robot nego Denil, naprosto stoga što manje ličiš na ljudsko biće. Ljudska bića uvek će poći od ubeđenja da je robot, što je sličniji čoveku, napredniji, složeniji i inteligentniji. Da se razumemo: robota poput tebe lako je napraviti, dok stvaranje robota kao što je Denil predstavlja veoma težak problem za ljude čak i Amadirovih mogućnosti, i samo je jedan robotičarski genije, kao Fastolf, bio u stanju to da izvede. Uprkos tome, osnovna teškoća u stvaranju Denila sastoji se, rekao bih, u potrebi da se otelotvori sve što je ljudsko - izraz lica, glas, gestovi i pokreti; sve je to veoma zapleteno, ali u stvarnosti, nema nikakve veze sa složenošću uma. Jesam li u pravu?"
<BR>&nbsp;&nbsp;&nbsp;&nbsp;&nbsp;"U potpunosti, gospodine."
<BR>&nbsp;&nbsp;&nbsp;&nbsp;&nbsp;"Tako sam te nesvesno potcenio, baš kao što je slučaj i sa svima drugima. Ipak, odao si se čak i pre no što smo stigli na Auroru. Sećaš se, sigurno, da me je pre spuštanja spopala silna teskoba, od straha pred otvorenim prostorom, i da sam, nakratko, bio u još gorem stanju nego sinoć za vreme oluje."
<BR>&nbsp;&nbsp;&nbsp;&nbsp;&nbsp;"Sećam se, gospodine."
<BR>&nbsp;&nbsp;&nbsp;&nbsp;&nbsp;"U tom trenutku Denil se nalazio u kabini sa mnom, dok si ti stajao ispred vrata. Zapao sam u neku vrstu obamrlosti; nisam davao od sebe ni glasa; kako, verovatno, Denil nije gledao u mom pravcu, nije ni bio svestan onoga što se događa sa mnom. Ti si, međutim, iako si se nalazio napolju, uleteo unutra i isključio prekidač. Prvi si se našao na licu mesta, pre Denila, iako mu, siguran sam, refleksi nisu ništa sporiji od tvojih - što je, uostalom, i dokazao sprečivši dr Fastolfa da me onomad udari."
<BR>&nbsp;&nbsp;&nbsp;&nbsp;&nbsp;"Sasvim je sigurno da dr Fastolf nije nameravao da vas udari."
<BR>&nbsp;&nbsp;&nbsp;&nbsp;&nbsp;"I nije. Samo je hteo da pokaže koliko su brzi Denilovi refleksi... Uprkos tome, kako rekoh, ti si onda u kabini prvi reagovao. Jedva da sam tada bio u stanju da to zapazim; ali budući da sam izvežban da uočavam stvari, ne može me sasvim izbaciti iz ravnoteže ni užasno osećanje usled izloženosti Otvorenom - što sam, uostalom, prošle noći i dokazao. Dakle, uočio sam da si ti prvi reagovao, premda sam, istovremeno, ispoljio sklonost da pređem preko toga. Za tvoj postupak, razume se, postoji samo jedno logično objašnjenje."
<BR>&nbsp;&nbsp;&nbsp;&nbsp;&nbsp;Bejli zastade, kao da očekuje da se Žiskar složi s njim, ali robot ne reče ništa.
<BR>&nbsp;&nbsp;&nbsp;&nbsp;&nbsp;(Tokom potonjih godina, Bejli bi sebi uvek prvo dočarao ove trenutke, kada bi razmišljao o svom boravku na Aurori. Ne oluju. Čak ne ni Gladiju. Bili su to upravo ovaj spokojni trenutak pod drvetom, sa zelenilom lišća naspram nebesnog plavetnila, blagi povetarac, pitomi zvuci skrivenih životinjica i Žiskar, kako sedi kraj njega, bledosvetlucavih očiju.)
<BR>&nbsp;&nbsp;&nbsp;&nbsp;&nbsp;"Činilo se da si ti", nastavi Bejli, "na neki način bio u stanju da uočiš moje duševno stanje, čak i kroz zatvorena vrata, i da shvatiš da sam zapao u neku vrstu obamrlosti. Ili da se izrazim kratko i možda pomalo uprošćeno, da si bio u stanju da mi čitaš misli."
<BR>&nbsp;&nbsp;&nbsp;&nbsp;&nbsp;"U pravu ste, gospodine", priznade Žiskar tihim glasom.
<BR>&nbsp;&nbsp;&nbsp;&nbsp;&nbsp;"Rekao bih, takođe, da si u stanju i da utičeš na tuđe umove. Verujem da si primetio da sam to zapazio i potrudio si se da to nekako potisneš što dublje u moj um, kako se ne bih toga više setio ili, bar, shvatio važnost svog otkrića - ukoliko bih se, nekim slučajem, svega ipak prisetio. Ipak, nisi u tome sasvim uspeo, možda i stoga što su ti moći ograničene..."
<BR>&nbsp;&nbsp;&nbsp;&nbsp;&nbsp;"Gospodine", prekide ga Žiskar, "Prvi Zakon stoji iznad svega. Morao sam da vam priteknem u pomoć, iako sam bio sasvim svestan da ću se time odati. S druge strane, morao sam da tek ovlaš dotaknem vaš um, kako ga ne bih ni na koji način oštetio."
<BR>&nbsp;&nbsp;&nbsp;&nbsp;&nbsp;Bejli potvrdno klimnu. "Shvatam da si se suočio s ozbiljnim teškoćama. Samo si malo zatamnio moj um - tako da sam se svega setio kada se on, ponovo, dovoljno opustio i kada sam mogao da razmišljam služeći se slobodnim asocijcijama. Sinoć, tokom oluje, pre no što sam izgubio svest, znao sam da ćeš do mene stići prvi, baš kao i onda na svemirskom brodu. Možda si me pronašao zahvaljujući infracrvenom zračenju, ali svaki sisar i svaka toplokrvna životinja odaju istu vrstu zračenja, tako da je moglo doći do zabune; ali ti si, isto tako, mogao otkriti i delovanje mog uma, čak i ako sam bio u nesvesti, i to ti je pomoglo da me pronađeš."
<BR>&nbsp;&nbsp;&nbsp;&nbsp;&nbsp;"Svakako, pomoglo mi je", priznade Žiskar.
<BR>&nbsp;&nbsp;&nbsp;&nbsp;&nbsp;"Ipak, kada god bih se toga prisetio, bilo na rubu sna ili gubitka svesti, ponovo bih sve zaboravio čim bih pokušao da razbistrim misli. Prošle noći, setio sam se toga i treći put, ali tada nisam bio sam. Gladija je bila sa mnom, i bila je u stanju da ponovi šta sam rekao u polusnenom stanju. Rekao sam: 'On se tamo našao prvi'. Čak ni tada, međutim, nisam mogao da dokučim smisao tih reči - dogodilo se to tek kada je jedna usputna primedba dr Fastolfa pokrenula u meni nezadrživ tok misli, što je, konačno, imalo za posledicu da sve ispliva na površinu. A onda, kada mi je konačno svanulo pred očima, počeo sam da se prisećam i drugih stvari. Na primer, kada sam se ono upitao da li smo se stvarno spustili na Auroru, počeo si me uveravati da smo na Aurori pre no što sam i dospeo da naglas postavim to pitanje... Pretpostavljam da nisi spreman da ikome dozvoliš da sazna kako si u stanju da čitaš tuđe misli?"
<BR>&nbsp;&nbsp;&nbsp;&nbsp;&nbsp;"Ne, nisam, gospodine."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Moja sposobnost da čitam tuđe misli, gospodine, pruža mi jedinstvenu mogućnost da sledim Prvi Zakon, i stoga to svoje svojstvo visoko cenim. Na taj način, u stanju sam da se neuporedivo uspešnije staram o dobrobiti ljudskih bića. Pri svemu tome, čini mi se da nijedno ljudsko biće - čak ni sam dr Fastolf - ne bi moglo podneti robota sa takvim moćima; to i jeste razlog što to držim u tajnosti. Dr Fastolfe, kao što i sami znate, voli da navodi ono predanje, po kome je Suzana Kalvin uništila svog robota, ustanovivši da je u stanju da čita tuđe misli - i ja ne bih želeo da dr Fastolf postupi poput svoje čuvene prethodnice."
<BR>&nbsp;&nbsp;&nbsp;&nbsp;&nbsp;"Da, upoznao me je s tim predanjem. Ipak, rekao bih da on, možda samo podsvesno, ipak podozreva da si u stanju da čitaš tuđe misli, jer, inače, ne bi bilo razloga da se stalno vraća na to predanje. Čak mislim da je opasno što to čini kada si ti u pitanju. Nema sumnje da je i to doprinelo da počnem o tome da razmišljam."
<BR>&nbsp;&nbsp;&nbsp;&nbsp;&nbsp;"Činim sve što je u mojoj moći da tu opasnost smanjim, a da pri tom, svojim petljanjem, ne oštetim um dr Fastolfa. Na primer, kada god tu priču pominje, dr Fastolf neizostavno navodi da je reč o pukom predanju i da, naprosto, nije moguće da se to dogodi."
<BR>&nbsp;&nbsp;&nbsp;&nbsp;&nbsp;"Tako je, i toga se sećam. Međutim, ukoliko dr Fastolfu nije poznato da si u stanju da čitaš tuđe misli, onda to znači da nisi posedovao takva svojstva kada su te prvobitno zamislili i oblikovali. Kako je, onda, došlo do toga da ih stekneš? Ne, nemoj mi reći, Žiskare. Dopusti mi da malo nagađam... Gospođica Vasilija je, kao još sasvim mlada devojka, i pre no što je i sama postala robotičar, bila naprosto opsednuta tobom. Sama mi je rekla da je često nešto menjala na tebi, uz tek usputni nadzor dr Fastolfa, unoseći u tebe neke svoje programe. Da li je moguće da je, u nekom trenutku, čistom igrom slučaja, učinila nešto što ti je dalo takve moći? Jesam li u pravu?"
<BR>&nbsp;&nbsp;&nbsp;&nbsp;&nbsp;"U potpunosti, gospodine."
<BR>&nbsp;&nbsp;&nbsp;&nbsp;&nbsp;"A da li je tebi poznato o čemu je reč?"
<BR>&nbsp;&nbsp;&nbsp;&nbsp;&nbsp;"Jeste, gospodine."
<BR>&nbsp;&nbsp;&nbsp;&nbsp;&nbsp;"Jesi li, u tom slučaju, jedini robot koji raspolaže takvom moći?"
<BR>&nbsp;&nbsp;&nbsp;&nbsp;&nbsp;"Za sada jesam, gospodine. Ali biće i drugih."
<BR>&nbsp;&nbsp;&nbsp;&nbsp;&nbsp;"Ukoliko bih zatražio od tebe da mi kažeš šta je to dr Vasilija učinila da stekneš takvu moć - ili ukoliko bi to dr Fastolf od tebe zatražio - da li bi te Drugi Zakon obavezivao da to učiniš?"
<BR>&nbsp;&nbsp;&nbsp;&nbsp;&nbsp;"Ne bi, gospodine, budući da bih na osnovu svog shvatanja Drugog Zakona zaključio da bi takvo saznanje imalo rđave posledice po vas, i moje odbijanje da vam to kažem imalo bi, u skladu sa Prvim Zakonom, prednost. Problem, međutim, uopšte ne može da iskrsne, budući da bih unapred znao ako bi neko želeo da mi postavi to pitanje, i kada bi imao nameru da mi naredi da mu odgovorim; i ja bih takvu nameru unapred osujetio, tako da pitanje ne bi ni bilo postavljeno."
<BR>&nbsp;&nbsp;&nbsp;&nbsp;&nbsp;"Tako je", složi se Bejli. "Preksinoć, dok smo se vraćali od Gladije na Fastolfovo imanje, upitao sam Denila da li se ikad sreo sa Janderom dok je ovaj živeo u njenom domaćinstvu, i on mi je jednostavno odgovorio da nije. Okrenuo sam se potom tebi, da ti postavim isto pitanje, ali iz nekog razloga, nisam to učinio. Pretpostavljam da si me ti sprečio da to učinim."
<BR>&nbsp;&nbsp;&nbsp;&nbsp;&nbsp;"U pravu ste, gospodine."
<BR>&nbsp;&nbsp;&nbsp;&nbsp;&nbsp;"Zato što bi mi, da sam te to upitao, morao odgovoriti da si ga u to vreme često sretao - a nisi bio spreman da me sa tom činjenicom upoznaš."
<BR>&nbsp;&nbsp;&nbsp;&nbsp;&nbsp;"Ne, nisam, gospodine."
<BR>&nbsp;&nbsp;&nbsp;&nbsp;&nbsp;"Ipak, tokom tih susreta sa Janderom postao si svestan činjenice da dr Amadiro pokušava da dokuči tajnu njegove izrade - pretpostavljam tako što si i njemu čitao misli ili si bio u stanju da pronikneš u njegova pozitronska kola..."
<BR>&nbsp;&nbsp;&nbsp;&nbsp;&nbsp;"U pravu ste, gospodine, i ljudski i robotski mozak delju na isti način. Samo, robote je neuporedivo lakše razumeti."
<BR>&nbsp;&nbsp;&nbsp;&nbsp;&nbsp;"Nisi odobravao ono što je dr Amadiro činio, naprosto zato što se slažeš sa dr Fastolfom po pitanju daljeg naseljavanja Galaksije?"
<BR>&nbsp;&nbsp;&nbsp;&nbsp;&nbsp;"Tako je, gospodine."
<BR>&nbsp;&nbsp;&nbsp;&nbsp;&nbsp;"Zbog čega, u tom slučaju, naprosto nisi zaustavio Amadira? Zbog čega nisi iz njegovog uma uklonio samu nameru da ispita Jandera?"
<BR>&nbsp;&nbsp;&nbsp;&nbsp;&nbsp;"Gospodine", odvrati Žiskar, "nisam baš voljan da tako lako zalazim u ljudske umove. Odlučnost dr Amadira da to učini bila je tako duboka i snažna, da bih, u cilju da je obuzdam, morao da izvršim izvesne korenite izmene - a njegov je um toliko britak i važan, da se, naprosto, nisam usuđivao da mu nanesem makar i najmanje oštećenje. Pustio sam da stvari neko vreme idu svojim tokom, pitajući se šta mi valja činiti kako bih na najbolji način zadovoljio odredbe Prvog Zakona. Konačno, opredelio sam se za, prema mom mišljenju, najbolji način da razrešim čitavu situaciju, i tu odluku nisam nimalo lako doneo."
<BR>&nbsp;&nbsp;&nbsp;&nbsp;&nbsp;"Opredelio si se za Janderovo 'mentalno isključenje', pre no što dr Amadiru pođe za rukom da pronikne u tajnu izrade pravog čovekolikog robota. Znao si kako to treba učiniti, zahvaljujući tome što si se, tokom godina, čitajući Fastolfov um, savršeno dobro upoznao sa njegovim teorijama. Jesam li u pravu?"
<BR>&nbsp;&nbsp;&nbsp;&nbsp;&nbsp;"U potpunosti, gospodine."
<BR>&nbsp;&nbsp;&nbsp;&nbsp;&nbsp;"Znači, dr Fastolf ipak nije jedini koji je bio u stanju da 'isključi' Jandera."
<BR>&nbsp;&nbsp;&nbsp;&nbsp;&nbsp;"U izvesnom smislu jeste, gospodine. Moja sposobnost da to učinim samo je puki odraz, ili instrument, njegovih sposobnosti."
<BR>&nbsp;&nbsp;&nbsp;&nbsp;&nbsp;"Očigledno je i to bilo dovoljno. Međutim, nije li ti palo na pamet da bi to 'isključenje' moglo Fastolfa izložiti najvećoj mogućoj opasnosti? Da bi, sasvim prirodno, najpre na njega posumnjali? Da li si, možda, pomišljao na to da priznaš da si ti to učinio, i na taj način da obelodaniš moći kojima raspolažeš, kako bi njega spasao ako to bude neophodno?"
<BR>&nbsp;&nbsp;&nbsp;&nbsp;&nbsp;"Znao sam da će se dr Fastolf naći u očajnom položaju", odgovori Žiskar, "ipak, nisam bio spreman da priznam da sam ja vinovnik svega toga. Nadao sam se da ću sve to moći da iskoristim da vas dovučem ovamo, na Auroru."
<BR>&nbsp;&nbsp;&nbsp;&nbsp;&nbsp;"Da mene dovučeš ovamo? Bila je to tvoja zamisao?" Bejli je bio više nego zapanjen.
<BR>&nbsp;&nbsp;&nbsp;&nbsp;&nbsp;"Tako je, gospodine. Ukoliko mi dozvolite, rado bih vam to objasnio."
<BR>&nbsp;&nbsp;&nbsp;&nbsp;&nbsp;"Kako da ne... Izvoli", saglasi se Bejli žurno.
<BR>&nbsp;&nbsp;&nbsp;&nbsp;&nbsp;"Saznao sam za vas od gospođe Gladije i dr Fastolfa, i to ne samo na osnovu onoga što su o vama govorili, već i na temelju onoga što su držali u svojim mislima. Shvatio sam i u kakvom je položaju Zemlja. Bilo mi je jasno da Zemljani žive okruženi zidovima koje im je veoma teško da uklone; ali isto tako, bilo mi je jasno da i Auroranci imaju svoje zidove.
<BR>&nbsp;&nbsp;&nbsp;&nbsp;&nbsp;Auroranci žive iza zidova od svojih robota koji ih štite od svih životnih zala i koji bi trebalo, prema Amadirovom planu, da izgrade zaštićene zajednice i tako ograde i Aurorance koji će naseliti nove svetove. Auroranci, takođe, žive i iza zidova od svojih dugovečnih života, što ih nagoni da precenjuju vrednost individualizma i sprečava da ujedine svoje naučne snage. Isto tako, ne dozvoljavaju da dođe do žustrih rasprava, već, preko svog predsednika, nastoje da pronađu prečice u rešavanju svih nedoumica, tražeći da se sve razreši pre no što problemi budu i obelodanjeni. Naprosto, nisu zainteresovani za najbolja rešenja - zanimaju ih samo tiha razrešenja.
<BR>&nbsp;&nbsp;&nbsp;&nbsp;&nbsp;Zidovi Zemljana su grubi i opipljivi, tako da je njihovo postojanje vidljivo i upadljivo - i uvek se nađe neko ko će poželeti da im izmakne. Auroranski zidovi su nestvarni i čak se ni ne vide kao zidovi, tako da nikome čak ni na pamet ne pada da ih ukloni. Stoga mi se čini da Zemljani, a ne Auroranci, ili bilo koji drugi Svemirci, moraju pristupiti naseljavanju Galaksije i izgraditi ono iz čega će, jednom, izrasti Galaktičko carstvo.
<BR>&nbsp;&nbsp;&nbsp;&nbsp;&nbsp;Na takav je način razmišljao dr Fastolf, i u tome se sa njim u potpunosti slažem. Dr Fastolf se, međutim, zadovoljavao samo razmišljanjem, ali ja, obdaren dotičnim moćima, nisam mogao na tome da ostanem. Morao sam dobiti priliku da se neposredno upoznam sa umom makar samo jednog Zemljanina, i vi ste bili taj Zemljanin koga sam naumio da dovedem na Auroru. Janderovo 'isključenje' poslužilo je, istovremeno, i da se Amadiro zaustavi, i da vama pružim priliku da dođete ovamo. Malo sam podstakao gospođu Gladiju da predloži dr Fastolfu da vas pozove; njega sam, opet, tek ovlaš podstakao da to isto predloži predsedniku; i najzad, malkice sam podstakao i predsednika da taj predlog prihvati. Pošto ste prispeli ovamo, pažljivo sam vas proučavao, i više sam nego zadovoljan onim što sam ustanovio."
<BR>&nbsp;&nbsp;&nbsp;&nbsp;&nbsp;Žiskar zastade i ponovo postade slika i prilika robota koji ne odaje nikakva osećanja.
<BR>&nbsp;&nbsp;&nbsp;&nbsp;&nbsp;Bejli se namršti: "Znači, ono što sam ovde postigao uopšte nije moja zasluga. Mora da si se postarao da na kraju i ja dođem do istine."
<BR>&nbsp;&nbsp;&nbsp;&nbsp;&nbsp;"Nije tako, gospodine. Upravo je suprotno. Trudio sam se da ometem vašu istragu - svakako, u razumnoj meri. Nisam bio spreman da vam dozvolim da shvatite kakvim moćima raspolažem, uprkos tome što sam u jednom trenutku bio prinuđen da se odam. Postarao sam se, čak, da se povremeno osetite obeshrabrenim i na rubu očajanja. Ohrabrivao sam vas da prevladate strah od Otvorenog, kako bih, u takvim okolnostima, mogao lakše proučavati vaše ponašanje. Uprkos svemu, uspeli ste da pronađete put i prebrodite sve prepreke i ja sam, zaista, više nego zadovoljan.
<BR>&nbsp;&nbsp;&nbsp;&nbsp;&nbsp;Nije mi promaklo da čeznete za okriljem zidova Grada, ali i da ste shvatili da morate istrajati i bez njih. Ustanovio sam da vas je obuzeo silan strah pri pogledu na Auroru iz svemira, kao i to da ste grdno propatili tokom oluje; ali ni jedno ni drugo nije vas pokolebalo, niti vam oduzelo sposobnost da zrelo rasuđujete. Utvrdio sam i to da ste spremni da se suočite sa svojim nedostacima, kao i da ne jadikujete zbog kratkoće svog života - i ne izbegavate žestoka sučeljavanja."
<BR>&nbsp;&nbsp;&nbsp;&nbsp;&nbsp;"Kako možeš biti siguran da predstavljam reprezentativni uzorak svih Zemljana?"
<BR>&nbsp;&nbsp;&nbsp;&nbsp;&nbsp;"Znam da to niste. Ali na temelju onoga što sam pronašao u vašem umu, poznato mi je da postoje i drugi poput vas, i sa njima ćemo graditi dalje. Lično ću se za to postarati - i sada, pošto mi je dobro poznata staza kojom se mora krenuti, pripremiću i druge robote, slične sebi; i oni će se, takođe, za to postarati."
<BR>&nbsp;&nbsp;&nbsp;&nbsp;&nbsp;"Hoćeš da kažeš da će ti roboti, sa sposobnošću da čitaju umove, doći i na Zemlju?" upita naglo Bejli.
<BR>&nbsp;&nbsp;&nbsp;&nbsp;&nbsp;"Ne, ne mislim. I u pravu ste što vas takva mogućnost brine. Neposredno uplitanje robota značilo bi stvaranje istih onakvih zidova koji su Auroru i druge svetove Svemiraca osudili na potpunu paralizu. Zemljani će morati da nasele Galaksiju bez ikakve pomoći od strane robota. Doneće to nebrojene teškoće, opasnosti i bezmerne jade - što bi sve roboti mogli sprečiti, da su tamo - ali na kraju, ljudska bića će se osećati bolje što su sve sama postigla. I možda jednog dana - nekog dalekog dana u budućnosti - možda će roboti ponovo stupiti na scenu. Ko to može znati?"
<BR>&nbsp;&nbsp;&nbsp;&nbsp;&nbsp;"Možeš li da predskažeš tu budućnost?" upita Bejli radoznalo.
<BR>&nbsp;&nbsp;&nbsp;&nbsp;&nbsp;"Ne, gospodine, ali na osnovu proučavanja umova, mogu tek neodređeno da nagovestim da postoje zakoni koji upravljaju ljudskim ponašanjem, baš kao što i Tri Zakona Robotike određuju ponašanje robota. Možda će uz njihovu pomoć budućnost, jednog dana, biti sazdana po pravoj meri. Ljudski zakoni znatno su složeniji nego Zakoni Robotike, i ni samom mi nije jasno u čemu bi se oni sastojali. Mogli bi predstavljati neku vrstu statistike, tako da bi do izražaja mogli doći kada je reč o velikim ljudskim skupinama. Možda bi, s druge strane, mogli biti veoma neodređeni, i na taj način lišeni svakog smisla, ukoliko te velike skupine nisu svesne njihovog delovanja."
<BR>&nbsp;&nbsp;&nbsp;&nbsp;&nbsp;"Reci mi, Žiskare, je li to ono što dr Fastolf pominje kao nauku budućnosti - nazivajući je 'psihoistorijom'?"
<BR>&nbsp;&nbsp;&nbsp;&nbsp;&nbsp;"Jeste, gospodine. Veoma tanano, usadio sam to u njegov um, kako bi započeo proces njenog nastanka. Biće neophodna jednog dana - pošto se postojanje Spoljnih svetova kao dugovečne robotizovane kulture bliži svom kraju, i počinje novi talas ljudskog širenja, uz pomoć kratkovečnih Zemljana i bez robota.
<BR>&nbsp;&nbsp;&nbsp;&nbsp;&nbsp;Mislim, gospodine" - Žiskar pri tom lagano ustade - "da je vreme da krenemo natrag na imanje dr Fastolfa i pripremimo se za vaš odlazak. Sve ovo što smo ovde rekli, razume se, ostaće među nama."
<BR>&nbsp;&nbsp;&nbsp;&nbsp;&nbsp;"Uveravam te da ću sve ovo o čemu smo razgovarali smatrati najstrožom tajnom", odgovori Bejli.
<BR>&nbsp;&nbsp;&nbsp;&nbsp;&nbsp;"Tako i treba da bude", zaključi Žiskar mirno. "Međutim, ne treba da strahujete od odgovornosti zbog toga što ćete sve to morati da zadržite za sebe. Omogućiću vam da se svega sećate, ali nikad nećete osetiti želju - ni najmanju - da išta od toga ikada ikome pomenete."
<BR>&nbsp;&nbsp;&nbsp;&nbsp;&nbsp;Bejli izvi obrve, nemo prihvativši takvu robotovu odluku. "Imam još nešto da te zamolim, Žiskare, pre no što sasvim stegneš klješta oko mene. Hoćeš li se, molim te, postarati da Gladija ne doživi ništa mučno na ovoj planeti, da ne postupaju grubo s njom samo zato što je Solarijanka i što je odabrala jednog robota sebi za muža, i... i da iziđe u susret Gremionisovom udvaranju?"
<BR>&nbsp;&nbsp;&nbsp;&nbsp;&nbsp;"Čuo sam, gospodine, vaš poslednji razgovor sa gospođom Gladijom, i sve sam razumeo. Za sve ću se pobrinuti. A sada, gospodine, mogu li se oprostiti od vas, dok nema nikog u blizini?" Žiskar ispruži ruku, i to je bio najljudskiji pokret koji je Bejli video da je ikada napravio.
<BR>&nbsp;&nbsp;&nbsp;&nbsp;&nbsp;Bejli prihvati robotovu ruku. Prsti su mu, na dodir, bili tvrdi i hladni. "Zbogom... prijatelju Žiskare."
<BR>&nbsp;&nbsp;&nbsp;&nbsp;&nbsp;"Zbogom, prijatelju Elija", odvrati Žiskar, "i ne zaboravi da je - mada ljudi taj izraz koriste kada je u pitanju Aurora - od ovog časa Zemlja pravi Svet Svitanja."
</P></TD></TR></TABLE>
</CENTER>
</BODY>
</HTML>
