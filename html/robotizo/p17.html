<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PREDSEDNIK
<P>&nbsp;&nbsp;&nbsp;&nbsp;&nbsp;70.
<BR>&nbsp;&nbsp;&nbsp;&nbsp;&nbsp;Kada je Bejli otvorio oči sunce je već blistalo kroz prozore; iako je još bio pospan, uopšte ga nije iznenadilo što mu se obradovao.
<BR>&nbsp;&nbsp;&nbsp;&nbsp;&nbsp;To je značilo da je oluja prošla - u stvari, kao da je nikad nije ni bilo. Sunčeva se svetlost - kada se doživljavala samo kao suprotnost blagoj, prigušenoj, toploj i razlivenoj svetlosti unutar Gradova - zaista mogla činiti i nepredvidljivom i grubom. Ali u poređenju s olujom, delovala je kao obećanje spokoja. Pod datim okolnostima sve može izgledati drugačije, pomisli Bejli, svestan da sunčevu svetlost više nikad neće doživljavati kao nešto samo po sebi rđavo.
<BR>&nbsp;&nbsp;&nbsp;&nbsp;&nbsp;"Partneru Elija?" Denil je stajao pored njegove postelje. Malo pozadi, nalazio se i Žiskar.
<BR>&nbsp;&nbsp;&nbsp;&nbsp;&nbsp;Bejlijevim izduženim licem razli se osmeh čistog uživanja. On ispruži ruke prema obojici. "Jehosafata mu, ljudi" - bio je u tom trenutku savršeno nesvestan neprikladnosti upotrebljene reči - "kad sam vas poslednji put video zajedno, gotovo da se nisam nadao da ću ikad ponovo ugledati bilo kog od vas."
<BR>&nbsp;&nbsp;&nbsp;&nbsp;&nbsp;"Ipak", odvrati Denil blago, "sasvim je sigurno da se, ni pod kakvim okolnostima, nijednom od nas ništa loše nije moglo dogoditi."
<BR>&nbsp;&nbsp;&nbsp;&nbsp;&nbsp;"Sada se, pod sjajem ovog jutarnjeg sunca, i meni tako čini", složi se Bejli. "Ipak, prošle sam se noći osećao kao da će me oluja dokrajčiti; pored toga, Denile, bio sam siguran da ti preti smrtna opasnost. Čak sam mislio da bi se i Žiskaru moglo dogoditi nešto loše, dok je nastojao da me zaštiti pred tolikim nepoznanicama. Možda ti, priznajem, ovo zvuči melodramatično, ali, znaš, nisam bio sasvim pri sebi."
<BR>&nbsp;&nbsp;&nbsp;&nbsp;&nbsp;"Bili smo, gospodine, potpuno svesni toga", primeti Žiskar. "Zato nam je bilo toliko teško da vas tamo ostavimo, uprkos vašem izričitom naređenju. Nadamo se da vam ta činjenica više ne smeta."
<BR>&nbsp;&nbsp;&nbsp;&nbsp;&nbsp;"Ni najmanje, Žiskare."
<BR>&nbsp;&nbsp;&nbsp;&nbsp;&nbsp;"Pored toga", dodade Denil, "sada nam je poznato da si, otkako smo se rastali, bio u dobrim rukama."
<BR>&nbsp;&nbsp;&nbsp;&nbsp;&nbsp;I tek tog časa Bejli se priseti šta se dogodilo protekle noći.
<BR>&nbsp;&nbsp;&nbsp;&nbsp;&nbsp;Gladija!
<BR>&nbsp;&nbsp;&nbsp;&nbsp;&nbsp;On se naglo, sav pometen, obazre oko sebe. Nije bila u sobi. Da li se sve zbilo samo u njegovoj uobrazilji...
<BR>&nbsp;&nbsp;&nbsp;&nbsp;&nbsp;Ne, razume se, da nije. Bilo bi to, naprosto, nemoguće.
<BR>&nbsp;&nbsp;&nbsp;&nbsp;&nbsp;A onda se namršteno zagleda u Denila, podozrevajući da je u njegovoj napomeni bilo i nagoveštaja onoga što se zbilo prošle noći.
<BR>&nbsp;&nbsp;&nbsp;&nbsp;&nbsp;Ali ne to bi bilo nemoguće. Ma koliko imao ljudski lik, jedan robot ne bi bio u stanju da uživa u takvim skarednim mislima.
<BR>&nbsp;&nbsp;&nbsp;&nbsp;&nbsp;"Da, u veoma dobrim rukama", odvrati Bejli. "Ali ono što mi je ovog časa najpotrebnije, jeste da me uputite kako ću stići do ličnih prostorija."
<BR>&nbsp;&nbsp;&nbsp;&nbsp;&nbsp;"Ovde i jesmo zato, gospodine", odvrati Žiskar, "da vam se ovog jutra nađemo pri ruci. Gospođa Gladija je smatrala da ćete se osećati lagodnije s nama nego sa nekim članom njene posluge, i posebno nam je naložila da učinimo sve kako bi se osećali što ugodnije, da se ničega pri tom ne libimo."
<BR>&nbsp;&nbsp;&nbsp;&nbsp;&nbsp;Bejli ga sumnjičavo pogleda. "Koliko daleko vam je, pri tom, naložila da idete? Osećam se sasvim dobro, tako da niko ne mora da me okupa i osuši. Mogu sam za sebe da se pobrinem. Nadam se da to i ona shvata."
<BR>&nbsp;&nbsp;&nbsp;&nbsp;&nbsp;"Ne treba da se zbog toga osećaš nelagodno, partneru Elija", primeti Denil sa jedva primetnim smeškom (tako se, bar, Bejliju učini) koji mu se obično javljao na licu u trenucima kada bi se kod ljudi verovatno javilo osećanje tople naklonosti. "Ovde smo samo zato da se postaramo da ti bude što ugodnije. Ukoliko bi se, iz bilo kog razloga, osećao bolje da si sam, sačekaćemo te napolju."
<BR>&nbsp;&nbsp;&nbsp;&nbsp;&nbsp;"U tom slučaju, Denile, sve je u redu." Bejli se lagano izvuče iz postelje, sa zadovoljstvom ustanovivši da ga noge ponovo čvrsto drže. Noćni počinak i nega koju su mu pružili pošto su ga doveli ovamo (ma šta da je bilo posredi) postigli su pravo čudo... Razume se, za to je bila zaslužna i Gladija.
<BR>
<BR>&nbsp;&nbsp;&nbsp;&nbsp;&nbsp;71.
<BR>&nbsp;&nbsp;&nbsp;&nbsp;&nbsp;Još nag i dovoljno mokar posle tuširanja usled čega se osećao sasvim osvežen, Bejli je, dok se češljao, kritički odmeravao učinak. Izgledalo je sasvim prirodno da doručkuje sa Gladijom; nije, međutim, bio sasvim siguran kako će ga ona dočekati. Možda bi bilo najbolje da se pretvara kao da se prošle noći ništa nije dogodilo. A potom još pomisli, ni sam ne znajući zbog čega, da bi bilo sasvim prikladno da ostavi utisak kao da se veoma dobro oseća - pod uslovom da pri tom deluje sasvim prirodno. Posmatrajući se u ogledalu, Bejli se nezadovoljno iskezi.
<BR>&nbsp;&nbsp;&nbsp;&nbsp;&nbsp;"Denile!" pozva on.
<BR>&nbsp;&nbsp;&nbsp;&nbsp;&nbsp;"Da, partneru Elija?"
<BR>&nbsp;&nbsp;&nbsp;&nbsp;&nbsp;"Učinilo mi se da na sebi imaš novu odeću", primeti Bejli, ustiju punih pene od paste za zube.
<BR>&nbsp;&nbsp;&nbsp;&nbsp;&nbsp;"Nije baš moja, partneru Elija. Pripadala je prijatelju Janderu."
<BR>&nbsp;&nbsp;&nbsp;&nbsp;&nbsp;Bejli nabra obrve. "Dozvolila ti je da uzmeš Janderovu odeću?"
<BR>&nbsp;&nbsp;&nbsp;&nbsp;&nbsp;"Gospođa Gladija nije želela da budem bez odeće, dok smo čekali da se moja, koju sam uprljao tokom oluje, opere i osuši. Sada je već u redu, ali mi je gospođa Gladija rekla da mogu zadržati i ovu."
<BR>&nbsp;&nbsp;&nbsp;&nbsp;&nbsp;"Kada ti je to rekla?"
<BR>&nbsp;&nbsp;&nbsp;&nbsp;&nbsp;"Jutros, partneru Elija."
<BR>&nbsp;&nbsp;&nbsp;&nbsp;&nbsp;"Znači da je već ustala?"
<BR>&nbsp;&nbsp;&nbsp;&nbsp;&nbsp;"Jeste... Treba da joj se pridružiš za doručkom, kada budeš spreman."
<BR>&nbsp;&nbsp;&nbsp;&nbsp;&nbsp;Bejli stisnu usne. Bilo je čudno što, u ovom času, više razmišlja o tome da treba da se suoči sa Gladijom, nego, malo kasnije, sa predsednikom vlade. Na kraju krajeva, to sa predsednikom vlade bilo je u najvećoj meri u rukama Sudbine. On je već razradio plan, i samo je još preostalo da se vidi da li će stvari krenuti kako valja. Što se, pak, Gladije tiče - nije imao nikakav plan.
<BR>&nbsp;&nbsp;&nbsp;&nbsp;&nbsp;U svakom slučaju, moraće da se suoči s njom.
<BR>&nbsp;&nbsp;&nbsp;&nbsp;&nbsp;Potrudio se da što ravnodušnijim glasom upita: "Kako je gospođa Gladija od jutros?"
<BR>&nbsp;&nbsp;&nbsp;&nbsp;&nbsp;"Izgleda da je dobro", odgovori Denil.
<BR>&nbsp;&nbsp;&nbsp;&nbsp;&nbsp;"Razdragana? Potištena?"
<BR>&nbsp;&nbsp;&nbsp;&nbsp;&nbsp;Denil je za trenutak oklevao. "Teško je procenjivati unutrašnje stanje nekog ljudskog bića. Međutim, u njenom ponašanju nema ničeg što bi ukazivalo na to da se u njoj nešto posebno zbiva."
<BR>&nbsp;&nbsp;&nbsp;&nbsp;&nbsp;Bejli baci brz pogled prema Denilu, ponovo se upitavši ne nagoveštava li robot nešto u vezi sa proteklom noći... I još jednom, odbaci takvu pomisao kao potpuno nemoguću.
<BR>&nbsp;&nbsp;&nbsp;&nbsp;&nbsp;Uostalom, nije imalo nikakve svrhe proučavati Denilovo lice. Nije imalo nikakvog smisla blenuti u lice nekog robota u nastojanju da se na osnovu njegovog izraza dokuči šta misli - budući da nije ni bilo nikakvih misli, bar u ljudskom značenju te reči.
<BR>&nbsp;&nbsp;&nbsp;&nbsp;&nbsp;Bejli iziđe iz spavaće sobe i obazre se za odećom koja ga je već čekala; posmatrao ju je zamišljeno, pitajući se da li će biti u stanju da je kako valja navuče, bez pomoći robota. Oluja i noć su prošli, i želeo je da ponovo deluje kao zrela, odrasla osoba, sposobna da se sama o sebi brine.
<BR>&nbsp;&nbsp;&nbsp;&nbsp;&nbsp;"Šta je ovo?" upita on. U rukama je držao dugačku ešarpu, opervaženu složenim bojenim arabeskama.
<BR>&nbsp;&nbsp;&nbsp;&nbsp;&nbsp;"Ešarpa", odgovori Denil. "Služi isključivo kao ukras. Stavlja se preko levog ramena i podvezuje na desnom boku. Običaj je da se nosi za doručkom na pojedinim svetovima Svemiraca, ali na Aurori baš nije naročito omiljena."
<BR>&nbsp;&nbsp;&nbsp;&nbsp;&nbsp;"Zbog čega bih je onda stavljao?"
<BR>&nbsp;&nbsp;&nbsp;&nbsp;&nbsp;"Gospođa Gladija je mislila da će ti dobro pristajati, partneru Elija. Budući, međutim, da se podvezuje na prilično složen način, biće mi drago da ti pomognem."
<BR>&nbsp;&nbsp;&nbsp;&nbsp;&nbsp;Jehosafata mu, pomisli žalosno Bejli, ona želi da lepo izgledam... Šta li je naumila?
<BR>&nbsp;&nbsp;&nbsp;&nbsp;&nbsp;Oh, ne misli na to!
<BR>&nbsp;&nbsp;&nbsp;&nbsp;&nbsp;"Nije važno", reče on naglas. "Snaći ću se i sam - s običnim čvorom... Ali čuj, Denile, trebalo bi da posle doručka odem preko do Fastolfa, da se vidim s njim, Amadirom i predsednikom vlade. Ne znam, međutim, da li će još neko biti prisutan."
<BR>&nbsp;&nbsp;&nbsp;&nbsp;&nbsp;"Da, partneru Elija, poznato mi je da imaš taj sastanak. Međutim, ni samom mi nije znano da li će tamo biti još neko."
<BR>&nbsp;&nbsp;&nbsp;&nbsp;&nbsp;"Onda, u redu", zaključi Bejli, oblačeći donje rublje i čineći to veoma sporo, kako ni u čemu ne bi pogrešio. Pokaza se, međutim, da nije bilo nikakve potrebe da mu roboti pomognu. "Denile, reci mi nešto o tom predsedniku. Iz video-knjiga sam saznao da je on, ovde na Aurori, neka vrsta najvišeg izvršnog činovnika, ali sam isto tako stekao utisak da je reč o čisto počasnom položaju. Rekao bih, naime, da ne raspolaže nikakvom posebnom vlašću."
<BR>&nbsp;&nbsp;&nbsp;&nbsp;&nbsp;"Plašim se, partneru Elija..." započe Denil.
<BR>&nbsp;&nbsp;&nbsp;&nbsp;&nbsp;Žiskar se umeša. "Gospodine, ako mi dozvolite da kažem, ja sam mnogo bolje upoznat sa političkom situacijom na Aurori nego prijatelj Denil. Napravljen sam mnogo pre njega. Želite li da ja odgovorim da vaša pitanja?"
<BR>&nbsp;&nbsp;&nbsp;&nbsp;&nbsp;"Razume se, Žiskare. Samo napred."
<BR>&nbsp;&nbsp;&nbsp;&nbsp;&nbsp;"Kada je, gospodine, na Aurori ustanovljena prva vlada", započe Žiskar pomalo poučnim glasom koji je delovao kao da je negde unutar njega odjednom počela da se odmotava neka traka, "namera je bila da najviši izvršni činovnik obavlja samo ceremonijalne dužnosti. Trebalo je da prima zvaničnike sa drugih svetova, da otvara sve sednice vlade i njima predsedava, ali da glasa samo ukoliko su glasovi ravnomerno podeljeni, bez izgleda na razrešenje. Međutim, posle Rečnog spora..."
<BR>&nbsp;&nbsp;&nbsp;&nbsp;&nbsp;"Da, čitao sam o tome", prekide ga Bejli. Bio je to izrazito mutan događaj u istoriji Aurore. Nerazmrsiva svađa oko podele hidroelektrične energije dovela je planetu do samog ruba građanskog rata. "Nema potrebe da zalaziš u pojedinosti."
<BR>&nbsp;&nbsp;&nbsp;&nbsp;&nbsp;"U redu, gospodine", složi se Žiskar. "U svakom slučaju, posle Rečnog spora svi su bili jednodušni u uverenju da više nikada ne sme doći do spora koji bi mogao ugroziti same temelje auroranskog društva. Posle toga postao je običaj da se sve nesuglasice razrešavaju privatno i bez buke, da se ne iznose pred organe državne uprave. I kada bi, posle toga, stvar bila izneta pred vladu na glasanje, sve bi već unapred bilo dogovoreno, tako da je jedna strana uvek dobijala veliku većinu.
<BR>&nbsp;&nbsp;&nbsp;&nbsp;&nbsp;Ključnu ulogu u svemu tome imao je predsednik vlade. Smatralo se da on treba da stoji iznad spora, i njegova moć - koja je, u načelu, gotovo ništavna, ali u stvarnosti veoma velika - imala je pravu snagu samo u meri u kojoj se on držao tog pravila. Sledstveno tome, svaki predsednik gotovo ljubomorno drži do svoje nepristrasnosti, i sve dotle dok mu to polazi za rukom, on je u osnovi taj koji obično donosi odluke što razrešavaju spor u jednom ili drugom smeru."
<BR>&nbsp;&nbsp;&nbsp;&nbsp;&nbsp;"Hoćeš da kažeš", prekide ga Bejli, "da će predsednik vlade najpre saslušati mene, Fastolfa i Amadira, i tek potom doneti odluku?"
<BR>&nbsp;&nbsp;&nbsp;&nbsp;&nbsp;"Najverovatnije. S druge strane, gospodine, moguće je da ostane neodlučan i da zatraži još dokaza, da predloži da se stvari još jednom razmotre - ili i jedno i drugo."
<BR>&nbsp;&nbsp;&nbsp;&nbsp;&nbsp;"A ako predsednik vlade ipak donese odluku, i ona bude nepovoljna po Amadira, da li će se on takvoj odluci prikloniti - odnosno, da li će joj se i Fastolf prikloniti, ukoliko bude nepovoljna po njega?"
<BR>&nbsp;&nbsp;&nbsp;&nbsp;&nbsp;"Ne mora biti. Uvek se javi neko ko ne prihvata odluku predsednika vlade, a obojica, i dr Fastolf i dr Amadiro, sudeći prema njihovim postupcima, uporne su i tvrdoglave osobe. Bez obzira na sve to, većina članova vlade po pravilu prihvata predsednikove odluke, kakve god one bile. Sledstveno tome, i dr Fastolf i dr Amadiro - po bilo kog od njih da predsednikova odluka bude nepovoljna - naći će se, prilikom glasanja u vladi, u osetnoj manjini."
<BR>&nbsp;&nbsp;&nbsp;&nbsp;&nbsp;"Koliko je to sigurno, Žiskare?"
<BR>&nbsp;&nbsp;&nbsp;&nbsp;&nbsp;"Skoro sasvim sigurno. Predsednik vlade bira se na taj položaj, po pravilu, na trideset godina, sa mogućnošću još jednog izbora, na daljnjih trideset godina. Ukoliko, međutim, tokom glasanja predsednikova preporuka ne bi bila prihvaćena, on bi bio prinuđen da istog časa podnese ostavku; time bi se, međutim, stvorila ozbiljna kriza, i vlada bi bila dovedena u situaciju da traži novog predsednika u uslovima ozbiljnih razmimoilaženja. Veoma je malo članova vlade spremno da se upusti u takav rizik, i stoga su izgledi da se većina izjasni protiv predsednika, imajući u vidu rečene posledice, gotovo ništavni."
<BR>&nbsp;&nbsp;&nbsp;&nbsp;&nbsp;"U tom slučaju", primeti Bejli žalosno, "izgleda da sve zavisi od predstojećeg sastanka."
<BR>&nbsp;&nbsp;&nbsp;&nbsp;&nbsp;"Vrlo verovatno."
<BR>&nbsp;&nbsp;&nbsp;&nbsp;&nbsp;"Hvala ti, Žiskare."
<BR>&nbsp;&nbsp;&nbsp;&nbsp;&nbsp;Pomalo utučen, Bejli pokuša da sredi misli. Činilo mu se da nije bio bez izgleda, a opet, pojma nije imao šta bi Amadiro mogao reći, niti kako bi se predsednik vlade mogao poneti. Amadiro je bio taj koji je zatražio ovaj sastanak, i mora da je siguran u sebe.
<BR>&nbsp;&nbsp;&nbsp;&nbsp;&nbsp;Istog časa Bejli se priseti da je ponovo, tonući u san, sa Gladijom u naručju, shvatio - ili je mislio da je shvatio - ili je zamišljao da je shvatio - značenje svega što se zbilo na Aurori. Sve mu se učinilo jasnim - očiglednim - izvesnim. I još jednom, sve se ponovo rasplinulo, kao da se nikad nije ni javilo.
<BR>&nbsp;&nbsp;&nbsp;&nbsp;&nbsp;Sa tom mišlju i njegove nade kao da se potpuno izjaloviše.
<BR>
<BR>&nbsp;&nbsp;&nbsp;&nbsp;&nbsp;72.
<BR>&nbsp;&nbsp;&nbsp;&nbsp;&nbsp;Denil povede Bejlija u prostoriju u kojoj je bio poslužen doručak - delovala je upadljivo intimnije nego uobičajena obedovaonica. Soba je bila mala i jednostavna, bez ikakvog nameštaja osim jednog stočića i dve polunaslonjače, i Denil se nije povukao ni u kakvo udubljenje. U stvari, u sobi nije ni bilo nikakvog udubljenja i tokom nekoliko minuta Bejli ostade sam, potpuno sam.
<BR>&nbsp;&nbsp;&nbsp;&nbsp;&nbsp;Potpuno sam, razume se, nije bio, u to je bio ubeđen. Roboti bi se smesta pojavili, na najmanji njegov znak. Uprkos tome, bila je to prostorija za dvoje - u kojoj robotima nije bilo mesta - soba za (Bejli za časak oklevaše da to i sam sebi prizna) ljubavnike.
<BR>&nbsp;&nbsp;&nbsp;&nbsp;&nbsp;Na stočiću su se nalazile dve gomile nečega nalik na palačinke; nisu mirisale na palačinke, ali im je miris bio veoma prijatan. Dve posudice sa nečim nalik na otopljeni maslac (mada, možda, uopšte nije bila reč o maslacu) stajale su pored palačinki. Bilo je tu i jedno lonče sa toplim pićem, zamenom za kafu, koje je Bejli već probao i za koje je ustanovio da mu se ne dopada.
<BR>&nbsp;&nbsp;&nbsp;&nbsp;&nbsp;Gladija uđe, krajnje brižljivo odevena; kosa joj je blistala kao da je tek stigla od frizera. Za trenutak je zastala, bledo se nasmešivši. "Elija?"
<BR>&nbsp;&nbsp;&nbsp;&nbsp;&nbsp;Pomalo zatečen njenom naglom pojavom, Bejli skoči na noge. "Kako si, Gladija?" promuca on.
<BR>&nbsp;&nbsp;&nbsp;&nbsp;&nbsp;Gladija se ni ne osvrnu na njegovu smetenost. Delovala je opušteno, čak razdragano. "Nemoj brinuti što Denil nije ovde, s nama", reče ona. Potpuno je bezbedan. A što se nas tiče..." Ona mu se sasvim približi i blago ga dodirnu šakom po obrazu - baš kao što je, jednom, davno, to učinila na Solariji.
<BR>&nbsp;&nbsp;&nbsp;&nbsp;&nbsp;Veselo se nasmejala. "Bilo je to sve, Elija, što sam onda učinila. Sećaš li se?"
<BR>&nbsp;&nbsp;&nbsp;&nbsp;&nbsp;Bejli, bez reči, potvrdno klimnu.
<BR>&nbsp;&nbsp;&nbsp;&nbsp;&nbsp;"Jesi li dobro spavao? Sedi, dragi."
<BR>&nbsp;&nbsp;&nbsp;&nbsp;&nbsp;Bejli ponovo sede. "Veoma dobro... Hvala ti, Gladija." Trenutak je oklevao, a onda odluči da joj ne uzvrati nežnošću.
<BR>&nbsp;&nbsp;&nbsp;&nbsp;&nbsp;"Ne zahvaljuj meni. Spavala sam bolje nego nedeljama unazad, ali to sigurno ne bi bio slučaj da se nisam izvukla iz tvoje postelje, pošto sam se uverila da si čvrsto zaspao. Da sam ostala - kao što sam želela - ponovo bih te tokom noći pozvala, a onda bi sigurno ti ostao bez potrebnog odmora."
<BR>&nbsp;&nbsp;&nbsp;&nbsp;&nbsp;Bejli oseti potrebu da joj uzvrati nečim galantnim. "Postoje stvari koje su važnije od od... odmora", reče on, ali sa takvom krutošću da je to nagna u smeh.
<BR>&nbsp;&nbsp;&nbsp;&nbsp;&nbsp;"Jadni Elija", reče ona. "Sav si se pomeo."
<BR>&nbsp;&nbsp;&nbsp;&nbsp;&nbsp;Činjenica da je Gladija uočila njegovu pometenost još ga više zbuni. Pripremio se na kajanje, zgađenost, stid, glumljenu ravnodušnost, suze... na sve, osim na ovakvo njeno neusiljeno ispoljavanje erotske otvorenosti.
<BR>&nbsp;&nbsp;&nbsp;&nbsp;&nbsp;"Ne očajavaj. Sigurno si gladan. Sinoć jedva da si nešto pojeo. Unesi u sebe nešto kalorija, i odmah ćeš se osećati bodrije."
<BR>&nbsp;&nbsp;&nbsp;&nbsp;&nbsp;Bejli se sumnjičavo zagleda u palačinke koje i nisu bile palačinke.
<BR>&nbsp;&nbsp;&nbsp;&nbsp;&nbsp;"Oh!" uzviknu Gladija. "Sigurno ništa slično još nisi video, ali veruj mi, u pitanju je solarijanska poslastica. Pačinke! Da bi umeo da ih pripravi kako valja, morala sam da reprogramiram svog glavnog kuvara. Pre svega, morala sam da nabavim pravo solarijansko brašno, budući da mi sa auroranskim vrstama ništa ne bi uspelo. Pačinke su, znaš, nadevene. U stvari, postoji na hiljade nadeva koji se mogu staviti u njih, ali ovo što sam stavila smatram najboljim i sigurna sam da će se i tebi dopasti. Neću ti reći o čemu je reč, osim da ima i malo kesten-pirea i meda... Ali probaj, pa mi reci šta misliš. Možeš jesti i prstima, ali pripazi kako uzimaš zalogaje."
<BR>&nbsp;&nbsp;&nbsp;&nbsp;&nbsp;Ona uze jednu pačinku, ovlaš je držeći palčevima i srednjim prstima obeju šaku, a onda lagano odgrize komadić, oblizavši jezikom polužitki nadev koji stade da curi.
<BR>&nbsp;&nbsp;&nbsp;&nbsp;&nbsp;Bejli ju je oponašao. Pačinka je bila čvrsta na dodir, i ne previše topla da je ne bi mogao držati. On oprezno stavi jedan njen kraj u usta, ali istog časa ustanovi da mora snažnije da zagrize. Čvrsta pokorica se slomi i Bejli oseti kako mu se nadev razliva po šakama.
<BR>&nbsp;&nbsp;&nbsp;&nbsp;&nbsp;"Previše si snažno zagrizao, i uzeo preveliko parče", objasni mu Gladija i žurno mu dodade ubrus. "Poliži to sada. U stvari, pačinke se i ne mogu jesti a da se čovek sav ne umaže. Po pravilu, čovek ih jede nag, pa se potom istušira."
<BR>&nbsp;&nbsp;&nbsp;&nbsp;&nbsp;Pomalo oklevajući, Bejli oliza nadev i na licu mu se istog časa javi rečit izraz.
<BR>&nbsp;&nbsp;&nbsp;&nbsp;&nbsp;"Dopada ti se, je li?" upita ga Gladija.
<BR>&nbsp;&nbsp;&nbsp;&nbsp;&nbsp;"Izvrsno je", složi se Bejli i nastavi da lagano otkida male zalogaje. Pačinke nisu bile suviše slatke, i činilo se da se naprosto rastapaju pri dodiru s nepcima. Gotovo da nije ni bilo potrebno gutati zalogaje.
<BR>&nbsp;&nbsp;&nbsp;&nbsp;&nbsp;Pojeo je tri pačinke, i jedino ga stid spreći da ne zatraži još. Lagano je oblizivao prste, izbegavajući da se koristi ubrusom, kako ni najmanji delić ne bi protraćio.
<BR>&nbsp;&nbsp;&nbsp;&nbsp;&nbsp;"Stavi prste i šake u ispirač, Elija", reče Gladija i pokaza mu kako da to uradi. Posude s 'istopljenim maslacem', očigledno su imale potpuno drugačiju namenu.
<BR>&nbsp;&nbsp;&nbsp;&nbsp;&nbsp;Bejli postupi kako mu je rečeno, a potom osuši šake. Prinevši ih potom pod nos, ustanovio je da na njima nema ni traga ikakvom mirisu.
<BR>&nbsp;&nbsp;&nbsp;&nbsp;&nbsp;"Osećaš li se nelagodno, Elija, zbog onoga što se dogodilo prošle noći?" upita ga ona. "Je li to sve što osećaš?"
<BR>&nbsp;&nbsp;&nbsp;&nbsp;&nbsp;Šta čovek da na to kaže? pomisli Bejli.
<BR>&nbsp;&nbsp;&nbsp;&nbsp;&nbsp;Ipak, na kraju, on potvrdno klimnu. "Bojim se da je tako, Gladija. Razume se, to ni izdaleka nije sve što osećam, ali jesam pometen. Razmisli i sama. Ja sam Zemljanin i ti to dobro znaš; međutim, privremeno si tu činjenicu potisnula, i 'Zemljanin' je za tebe u ovom času samo trosložna imenica lišena svakog značenja. Prošle noći osetila si sažaljenje prema meni zbog tegoba koje sam imao s olujom, i ispoljila si prema meni osećanja kakva bi ispoljila prema nekom detetu, i - ispoljavajući prema meni toplinu koja je, možda, bila pojačana i gubitkom koji si doživela - došla mi u postelju. Ali to će te proći - iznenađuje me da se to već nije dogodilo - i tada ćeš se prisetiti da sam samo Zemljanin, i osetićeš stid, poniženje, osetićeš se uprljanom. Zamrzećeš me zbog onoga što sam ti učinio - a ja ne želim da me mrziš... Ne želim da me mrziš, Gladija." (Ukoliko je izgledao nesrećan onoliko koliko se osećao, mora da je zaista izgledao nesrećno.)
<BR>&nbsp;&nbsp;&nbsp;&nbsp;&nbsp;Mora da je baš tako bilo, jer Gladija ispruži šaku i čvrsto steže njegovu. "Neću te mrzeti, Elija. Zbog čega bih te mrzela? Nisi mi učinio ništa što bih ti mogla zameriti. Zapravo, ja sam nešto učinila tebi, i do kraja života biću srećna što sam tako postupila. Pre dve godine, Elija, oslobodio si me jednim pukim dodirom, i prošle noći ponovo si to učinio. Pre dve godine mi je bilo potrebno da shvatim da mogu osetiti želju - a prošle noći, Elija, bilo mi je važno da shvatim da, posle Jandera, mogu ponovo osetiti tu želju... Elija, ostani sa mnom. Bilo bi to..."
<BR>&nbsp;&nbsp;&nbsp;&nbsp;&nbsp;On je prekinu, krajnje ozbiljna lica. "Ali Gladija, kako? Moram se vratiti na svoj svet. Tamo me čekaju dužnosti i obaveze, a ti ne možeš poći sa mnom. Ne bi, naprosto, mogla živeti životom kakvim se živi na Zemlji. Umrla bi od zemaljskih boleština - ukoliko te, prethodno, ne bi dokrajčili gužve i boravak u zatvorenom prostoru. To ti je sigurno jasno."
<BR>&nbsp;&nbsp;&nbsp;&nbsp;&nbsp;"Razume se, Elija, da mi je jasno", odvrati Gladija uzdahnuvši. "Ipak, sigurna sam da ne moraš odmah da pođeš natrag."
<BR>&nbsp;&nbsp;&nbsp;&nbsp;&nbsp;"Možda će mi predsednik vlade, pre isteka jutra, naložiti da napustim Auroru."
<BR>&nbsp;&nbsp;&nbsp;&nbsp;&nbsp;"Ne, neće se to dogoditi", usprotivi se Gladija žustro. "Nećeš mu to dopustiti... A ukoliko, ipak, do toga dođe, možemo da odemo na neki drugi svet Svemiraca. Ima ih na desetine, i možemo da biramo. Znači li ti Zemlja toliko, da ne bi bio u stanju da živiš na nekom od svetova Svemiraca?"
<BR>&nbsp;&nbsp;&nbsp;&nbsp;&nbsp;"Mogao bih okolišiti, Gladija, i uveravati te da mi ni na jednom od svetova Svemiraca ne bi dozvolili da na njemu sagradim svoj stalni dom - a ti i sama znaš da je tako. Prava istina je, međutim, da mi Zemlja toliko mnogo znači da bih se, čak i kada bi mi neki od svetova Svemiraca dozvolio da se na njemu nastanim, ipak na nju vratio... Čak i po cenu da te moram napustiti."
<BR>&nbsp;&nbsp;&nbsp;&nbsp;&nbsp;"I nikad nećeš ponovo doći na Auroru? Nikad se više nećemo videti?"
<BR>&nbsp;&nbsp;&nbsp;&nbsp;&nbsp;"Ukoliko bude prilike, sigurno ću doći", odgovori Bejli, iskreno želeći da tako bude. "I ne samo jednom, već bezbroj puta, veruj mi. Ali kakvog bi imalo smisla da ti to obećam? I samoj ti je jasno da je malo verovatno da će me ponovo pozvati ovamo. A jasno ti je i da ne mogu ponovo doći bez poziva."
<BR>&nbsp;&nbsp;&nbsp;&nbsp;&nbsp;"Ne želim da poverujem u to, Elija", odvrati Gladija tihim glasom.
<BR>&nbsp;&nbsp;&nbsp;&nbsp;&nbsp;"Gladija, nemoj biti nesrećna", reče Bejli. "Dogodilo nam se nešto divno, ali postoji još divnih stvari koje stoje pred tobom - mnoštvo, čitavo bogatstvo divnih stvari, iako ne i ono isto što se nama dvoma dogodilo. Živi u iščekivanju tih drugih divnih stvari."
<BR>&nbsp;&nbsp;&nbsp;&nbsp;&nbsp;Gladija je ćutala.
<BR>&nbsp;&nbsp;&nbsp;&nbsp;&nbsp;"Gladija", upita je Bejli sa prizvukom žurbe u glasu, "da li iko zna šta se među nama dogodilo?"
<BR>&nbsp;&nbsp;&nbsp;&nbsp;&nbsp;Ona ga pogleda, i izraz povređenoti minu joj licem. "Zar se toliko stidiš?"
<BR>&nbsp;&nbsp;&nbsp;&nbsp;&nbsp;"Razume se da se ne stidim onoga što se dogodilo. Ali to bi moglo imati neugodne posledice po oboje. O tome bi se počelo govorkati. Zahvaljujući onoj blesavoj hipertalasnoj drami, u kojoj je na iskrivljen način prikazan naš odnos, nas dvoje i dalje predstavljamo ljude pogodne da se nađu u televestima... Jedan Zemljanin i jedna Solarijanka! Ukoliko postoji i najmanji nagoveštaj da se među nama... rodila ljubav, vest o tome dopreće do Zemlje brzinom svetlosti."
<BR>&nbsp;&nbsp;&nbsp;&nbsp;&nbsp;Gladija izvi obrve, i lice joj poprimi gospodstven izraz. "A na Zemlji će smatrati da si se ponizio? Jer si se upustio u polni odnos s nekim ispod svog položaja?"
<BR>&nbsp;&nbsp;&nbsp;&nbsp;&nbsp;"Ne, svakako da ne", odgovori Bejli s prizvukom nelagodnosti, dobro znajući da će baš takvo biti gledište milijardi žitelja Zemlje. "Da li ti je palo na pamet da bi i moja žena mogla za to saznati? Znaš, oženjen sam."
<BR>&nbsp;&nbsp;&nbsp;&nbsp;&nbsp;"Šta ako sazna? Šta onda?"
<BR>&nbsp;&nbsp;&nbsp;&nbsp;&nbsp;Bejli duboko udahnu vazduh. "Ne shvataš. Zemljani se razlikuju od Svemiraca. Bilo je razdoblja u našoj istoriji kada su pojmovi o seksu bili prilično rastegljivi - bar na nekim mestima i u nekim društvenim slojevima. Ali ovo sadašnje nije jedno od takvih vremena. Zemljani danas žive u zbijenim skupinama, i pod takvim okolnostima neophodna je prava puritanska etika da bi porodični sistem uopšte mogao opstati."
<BR>&nbsp;&nbsp;&nbsp;&nbsp;&nbsp;"Hoćeš da kažeš da svako ima samo po jednog životnog saputnika, i nikog više?"
<BR>&nbsp;&nbsp;&nbsp;&nbsp;&nbsp;"Ne..." odgovori Bejli. "Da budem iskren, nije baš sasvim tako. Ali itekako se vodi računa o tome da se odstupanja od toga previše ne razglašavaju, tako da svako može... može..."
<BR>&nbsp;&nbsp;&nbsp;&nbsp;&nbsp;"Da se, naprosto, pretvara da mu ništa o tome nije poznato?"
<BR>&nbsp;&nbsp;&nbsp;&nbsp;&nbsp;"Tako je, ali u našem slučaju..."
<BR>&nbsp;&nbsp;&nbsp;&nbsp;&nbsp;"Sve će postati do te mere javna stvar, da se više niko neće moći pretvarati da o tome ništa ne zna - i tvoja će se žena razgneviti i napustiti te."
<BR>&nbsp;&nbsp;&nbsp;&nbsp;&nbsp;"Ne, neće me napustiti, ali će biti povređena, što je još gore. A ja ću se stideti, kao i moj sin. Moj društveni položaj će usled toga trpeti, i... Gladija, ukoliko to ne shvataš, onda, jednostavno ne shvataš. Ipak, obećaj mi da o nama dvoma nećeš otvoreno govoriti, onako kako se to čini ovde na Aurori." Bejli je i te kako bio svestan da je ono što je govorio moralo zvučati više nego bedno.
<BR>&nbsp;&nbsp;&nbsp;&nbsp;&nbsp;"Ne misliš valjda, Elija, da se poigravam tobom", odgovori Gladija zamišljeno. "Bio si dobar prema meni, i ja ne želim da se loše ponesem prema tebi. Ipak" - ona, pri tom, nemoćno raširi ruke - "vaši mi se običaji zaista čine besmisleni."
<BR>&nbsp;&nbsp;&nbsp;&nbsp;&nbsp;"Izvan svake sumnje je tako. Ipak, moram im se prikloniti - baš kao što je i s tobom bio slučaj na Solariji."
<BR>&nbsp;&nbsp;&nbsp;&nbsp;&nbsp;"Da..." Lice joj se smrknu pri navali uspomena. "Oprosti mi, Elija", dodade ona. "Izvinjavam ti se, stvarno i iskreno. Želela sam nešto što ne mogu imati, i sada se praznim na tebi."
<BR>&nbsp;&nbsp;&nbsp;&nbsp;&nbsp;"U redu je, Gladija."
<BR>&nbsp;&nbsp;&nbsp;&nbsp;&nbsp;"Ne, nije u redu. Molim te, Elija, moram ti nešto objasniti. Čini mi se da ne shvataš sasvim šta se dogodilo prošle noći. Hoće li te još više zbuniti ako ti kažem da ja shvatam?"
<BR>&nbsp;&nbsp;&nbsp;&nbsp;&nbsp;Bejli se na trenutak upita kako bi se Džesi osećala i šta bi učinila da je mogla čuti ovaj razgovor. Bilo mu je, razume se, sasvim jasno da je ovog časa njegov um trebalo da bude zabavljen susretom sa predsednikom vlade koji mu je neposredno predstojao, a ne vlastitim bračnim dilemama. Trebalo je da razmišlja o opasnosti koja se nadnela nad Zemlju, a ne o svojoj ženi, ali kako su stvari stajale, ipak je mislio o Džesi.
<BR>&nbsp;&nbsp;&nbsp;&nbsp;&nbsp;"Po svoj će prilici biti tako", odgovori on. "Ipak, reci šta si htela."
<BR>&nbsp;&nbsp;&nbsp;&nbsp;&nbsp;Gladija pomeri stolicu, ne smatrajući potrebnim da pozove nekog od svojih robota da to učini umesto nje. Bejli je nervozno iščekivao da počne, ne ponudivši se da joj pomogne.
<BR>&nbsp;&nbsp;&nbsp;&nbsp;&nbsp;Gladija postavi stolicu bliže njemu, sučelice, tako da ga je, kada je sela, mogla gledati pravo u lice. Potom ispruži svoju tanušnu ruku i stavi šaku u njegovu, i oseti kako je njegova šaka steže.
<BR>&nbsp;&nbsp;&nbsp;&nbsp;&nbsp;"Vidiš i sam", započe ona, "da više uopšte ne zazirem od dodira. Veoma sam daleko od onih dana kada sam se, pa i to samo na trenutak, usudila da te dodirnem po obrazu."
<BR>&nbsp;&nbsp;&nbsp;&nbsp;&nbsp;"Tačno, Gladija, ali ovo sada - je li tako? - nema toliko značaja kao onaj ovlašni dodir?"
<BR>&nbsp;&nbsp;&nbsp;&nbsp;&nbsp;Ona potvrdno klimnu. "Ne, nema onoliki značaj, ali mi se ipak dopada. Mislim, zapravo, da je to veliki napredak za mene. To što se tada sve u meni preokrenulo, zahvaljujući samo jednom ovlašnom dodiru, veoma dobro pokazuje koliko sam, i koliko dugo, nenormalno živela. Sada stvari stoje mnogo bolje. Dozvoljavaš li mi da ti kažem kako to? Ovo što sam rekla samo je uvod."
<BR>&nbsp;&nbsp;&nbsp;&nbsp;&nbsp;"Reci mi."
<BR>&nbsp;&nbsp;&nbsp;&nbsp;&nbsp;"Želela bih da smo u krevetu i da nas obavija tama. Čini mi se da bih onda mogla mnogo slobodnije da govorim."
<BR>&nbsp;&nbsp;&nbsp;&nbsp;&nbsp;"Ali mi sedimo ovde, Gladija, i dan je. Ipak, nastavi."
<BR>&nbsp;&nbsp;&nbsp;&nbsp;&nbsp;"Da... Na Solariji, Elija, kao što ti je poznato, o stvarima seksa nije se govorilo."
<BR>&nbsp;&nbsp;&nbsp;&nbsp;&nbsp;"Da, poznato mi je."
<BR>&nbsp;&nbsp;&nbsp;&nbsp;&nbsp;"Nisam nikad doživela seksualno uzbuđenje, u pravom smislu te reči. U nekoliko navrata - samo u nekoliko - muž mi je prišao, ali samo iz osećanja dužnosti. Ne bih mogla da ti opišem na šta je to ličilo, ali sam sigurna da ćeš mi poverovati ako ti kažem da je, kada se samo setim, bilo gore nego da nismo imali nikakav odnos."
<BR>&nbsp;&nbsp;&nbsp;&nbsp;&nbsp;"Verujem ti."
<BR>&nbsp;&nbsp;&nbsp;&nbsp;&nbsp;"Ali znala sam šta je pravi seksualni odnos. Čitala sam o tome. Ponekad sam o tome razgovarala sa drugim ženama, i sve su se one pretvarale da je reč o odvratnoj dužnosti koju Solarijanci moraju ispunjavati. One koje su, zahvaljujući pravu koje im je pripadalo, imale mogućnost da dobiju dete, bile su naprosto oduševljene što su zauvek sa sebe skinule obavezu seksualnog odnosa."
<BR>&nbsp;&nbsp;&nbsp;&nbsp;&nbsp;"Jesi li im poverovala?"
<BR>&nbsp;&nbsp;&nbsp;&nbsp;&nbsp;"Razume se da jesam. Nikad ništa drugo nisam ni čula od njih, a ono nekoliko nesolarijanskih izveštaja o tome koje sam imala priliku da pročitam bili su prokazani kao gruba izvitoperenost. I u to sam poverovala. Moj suprug našao je jednom prilikom kod mene neke knjige - nazovimo ih, uslovno, pornografskim - i smesta je naredio da se unište. Kao što ti je i samom poznato, ljude možeš navesti da u svašta poveruju. Stoga mislim da su Solarijanke odista verovale u ono što su govorile i da su odista mrzele seksualne odnose. U svakom slučaju, zvučale su iskreno, i ubedile su me da sa mnom sigurno nešto užasno nije u redu, samo zato što sam ispoljavala radoznalost za te stvari - neko čudno osećanje koje ni sama nisam umela da odgonetnem."
<BR>&nbsp;&nbsp;&nbsp;&nbsp;&nbsp;"U to vreme nisi koristila robote da, u tom smislu, sebi pomogneš?"
<BR>&nbsp;&nbsp;&nbsp;&nbsp;&nbsp;"Ne, to mi ni na pamet nije palo. Uostalom, kao ni bilo kakvu pogodnu spravicu. Povremeno bi do mene doprla šaputanja o takvim stvarima, ali sa takvim užasavanjem - ili bar, glumljenim užasavanjem - da ni u snu nisam pomišljala da nešto slično probam. Razume se, imala sam erotske snove i povremeno mi se događalo nešto za šta danas, kada se toga prisetim, mislim da je bio nagoveštaj orgazma, i to bi me uvek budilo. Razume se, nikada to nisam razumela, niti sam se usuđivala da o tome govorim. U stvari, stidela sam se. Što je još gore, plašila sam se užitaka koje su mi takvi snovi donosili. A onda, kao što znaš, došla sam na Auroru."
<BR>&nbsp;&nbsp;&nbsp;&nbsp;&nbsp;"Već si mi to rekla. Polni odnosi s Aurorancima nisu te zadovoljili."
<BR>&nbsp;&nbsp;&nbsp;&nbsp;&nbsp;"Tako je. Čak sam počela da mislim da su, na kraju krajeva, Solarijanci ipak bili u pravu. Ti polni odnosi nisu bili ni nalik na moje snove. Sve do Jandera ništa nisam shvatala. Nije polni odnos to što imaju ovde na Aurori; pre bi se moglo reći da je posredi neka vrsta... koreografije. Svaki korak podređen je pravilima - od pristupa, do razdvajanja. Nema tu ničeg neočekivanog, ničeg nepredvidljivog. Na Solariji, budući da seksa nije ni bilo, ništa se nije ni davalo, ni primalo. Na Aurori, pak, seksualni odnos bio je do te mere uhodana stvar, da se, na kraju, takođe ništa nije ni davalo, ni primalo. Shvataš li?"
<BR>&nbsp;&nbsp;&nbsp;&nbsp;&nbsp;"Nisam baš siguran da shvatam, budući da nikad nisam imao polni odnos sa nekom Aurorankom, odnosno, kad smo već kod toga, da nikad nisam bio u koži nekog Auroranca. Ipak, nema potrebe da zalaziš u pojedinosti. Imam, iako samo maglovitu, predstavu o tome šta želiš da kažeš."
<BR>&nbsp;&nbsp;&nbsp;&nbsp;&nbsp;"Sve ovo te veoma zbunjuje, je li tako?"
<BR>&nbsp;&nbsp;&nbsp;&nbsp;&nbsp;"Ne toliko da ne bih bio u stanju da te pratim."
<BR>&nbsp;&nbsp;&nbsp;&nbsp;&nbsp;"A onda sam dobila Jandera i naučila kako da se njime koristim. On nije bio poput auroranskih muškaraca. Njegov jedini cilj, njegov jedini mogući cilj, bio je da mi pruži užitak. Davao je i primao, i po prvi put, seksualni odnos doživljavala sam onako kako ga jedino valja doživljavati. Da li to shvataš? Možeš li zamisliti šta je značilo iznenada shvatiti da nisi lud, ili izopačen ili posuvraćen, ili naprosto, da ne grešiš - shvatiti, konačno, da si žena i da u seksualnom odnosu imaš odgovarajućeg partnera?"
<BR>&nbsp;&nbsp;&nbsp;&nbsp;&nbsp;"Čini mi se da sam u stanju da to zamislim."
<BR>&nbsp;&nbsp;&nbsp;&nbsp;&nbsp;"A onda, odjednom, posle samo kratkog vremena, sve to izgubiti? Mislila sam... pomišljala sam... da je svemu kraj. Kao da sam bila osuđena na lagano umiranje. Sve je išlo u prilog tome da, tokom brojnih narednih decenija, više nikad, ni sa kim, neću uspostaviti zadovoljavajuću seksualnu vezu. Ali uspostaviti je uprkos svim izgledima, a onda ponovo sve izgubiti i vratiti se u ništavilo - to je ono što mi se čini nepodnošljivim... Shvataš li, sada, koliko mi je važna bila protekla noć s tobom?"
<BR>&nbsp;&nbsp;&nbsp;&nbsp;&nbsp;"Ali Gladija, zbog čega baš ja? Zbog čega ne neko drugi?"
<BR>&nbsp;&nbsp;&nbsp;&nbsp;&nbsp;"Ne, Elija, morao si to biti ti. Došli smo po tebe i našli te, Žiskar i ja, potpuno bespomoćnog. Istinski bespomoćnog. Nisi bio bez svesti, ali nisi bio ni u stanju da vladaš svojim telom. Morali smo te podići, poneti i smestiti u vozilo. Bila sam prisutna kada smo te zagrejali i povratili, okupali i osušili - sasvim bespomoćnog. Roboti su sve to obavili sa zadivljujućom pomnošću, brinuli su o tebi i nastojali da ti se ništa ne desi - ali bez ikakvih stvarnih osećanja. S druge strane, ja sam sve to posmatrala i osećala."
<BR>&nbsp;&nbsp;&nbsp;&nbsp;&nbsp;Bejli pognu glavu, grickajući usne pri pomisli na takvo javno izlaganje svoje bespomoćnosti. Uživao je u svemu tome, tada; ali ovog časa nije mu bio nimalo prijatan osećaj da je pod takvim okolnostima bio izložen tuđim pogledima.
<BR>&nbsp;&nbsp;&nbsp;&nbsp;&nbsp;"Želela sam da sve to sama obavim", nastavi Gladija. "Mrzela sam robote što su za sebe zadržali pravo da nežno postupaju s tobom - i da daju. I razmišljajući o tome kako bih volela da sve to sama obavim, osetila sam kako seksualna žudnja raste u meni - bilo je to nešto što nisam osetila još od Janderove smrti... A onda mi je sinulo da je, u mom jedinom uspešnom seksualnom odnosu, ono što sam pružala trebalo da bude i prihvaćeno. Jander mi je pružao sve što god bih poželela, ali nikad ništa, za uzvrat, nije uzimao. Nije ni bio sposoban za tako nešto, budući da mu je jedino zadovoljstvo bilo da meni pruži užitak. Opet, s druge strane, nikad mi nije palo na pamet da dajem, budući da sam odrasla među robotima i znala da oni ne mogu ništa primiti.
<BR>&nbsp;&nbsp;&nbsp;&nbsp;&nbsp;I dok sam te posmatrala, shvatila sam da sam upoznala samo jednu stranu seksualnog odnosa, i stoga sam očajnički poželela da upoznam i njegovu drugu stranu. Posle toga, tokom večeri, za stolom, dok si jeo supu, stekla sam utisak da si se oporavio; ponovo si delovao snažno. Dovoljno snažno da iziđeš u susret mojoj žudnji. I budući da sam iskusila pomenuto osećanje prema tebi dok su se starali o tebi, nisam se više bojala što si sa Zemlje; bila sam spremna da se prepustim tvojim zagrljajima. Želela sam to, iz sve snage. Ipak, čak i dok sam ono stajala u tvom naručju, osetila sam se ponovo kao gubitnik. Jer sam ponovo uzimala ne dajući ništa zauzvrat.
<BR>&nbsp;&nbsp;&nbsp;&nbsp;&nbsp;A onda si mi rekao: 'Gladija, molim te, moram da sednem.' Oh, Elija, bila je to možda najlepša stvar koju si mi ikad rekao!"
<BR>&nbsp;&nbsp;&nbsp;&nbsp;&nbsp;Bejli oseti kako ga obliva rumenilo. "Tada sam se zbog toga osećao krajnje neprijatno. Mislim, zbog priznanja vlastite slabosti."
<BR>&nbsp;&nbsp;&nbsp;&nbsp;&nbsp;"Bilo je to, međutim, baš ono što mi je bilo potrebno. Gotovo sam pomahnitala od žudnje. Naterala sam te da odeš u krevet, a onda ti se pridružila, i po prvi put u životu, ja sam bila ta koja daje. Nisam ništa uzimala. Tako sam se oslobodila Janderovih čini; shvatila sam da, zapravo, ni on nije bio rešenje za mene. Treba i pružati i uzimati, oboje... Elija, ostani sa mnom."
<BR>&nbsp;&nbsp;&nbsp;&nbsp;&nbsp;Bejli odmahnu glavom. "Gladija, čak i kada bih rascepio svoje srce nadvoje, to ne bi bilo moguće. Ne mogu da ostanem na Aurori. Moram se vratiti na Zemlju. A ti, opet, ne možeš poći sa mnom."
<BR>&nbsp;&nbsp;&nbsp;&nbsp;&nbsp;"Elija, a šta ako ipak mogu s tobom na Zemlju?"
<BR>&nbsp;&nbsp;&nbsp;&nbsp;&nbsp;"Zbog čega, uopšte, govoriš takve luckaste stvari? Čak i kada bi pošla, ja bih brzo ostario i uskoro ti postao beskoristan. Kroz dvadeset, najviše trideset godina, ja ću biti starac, možda već i pokojnik, dok se ti još decenijama nećeš ni za dlaku izmeniti."
<BR>&nbsp;&nbsp;&nbsp;&nbsp;&nbsp;"Ali Elija, upravo sam na to i mislila. Na Zemlji bi me zakačila neka od vaših bolesti, i ubrzo bih i ja ostarila."
<BR>&nbsp;&nbsp;&nbsp;&nbsp;&nbsp;"Nemoguće je da to stvarno želiš! Pored toga, starost nije nikakva zaraza. Naprosto, veoma bi se brzo razbolela, i umrla. Gladija, treba da nađeš nekog drugog."
<BR>&nbsp;&nbsp;&nbsp;&nbsp;&nbsp;"Nekog Auroranca?" Gladija prezrivo šmrknu.
<BR>&nbsp;&nbsp;&nbsp;&nbsp;&nbsp;"Možeš ga podučiti. Sada, kada znaš kako se i daje i prima, nauči i njega kako da to čini."
<BR>&nbsp;&nbsp;&nbsp;&nbsp;&nbsp;"Ako bih pokušala da ga podučim, da li bi mogao da nauči?"
<BR>&nbsp;&nbsp;&nbsp;&nbsp;&nbsp;"Neki među Aurorancima bi to bili u stanju. Siguran sam da bi bili u stanju. Imaš toliko vremena na raspolaganju, i siguran sam da ćeš nekog pronaći. Eto..." (Ne, pomisli on, ne bi bilo uputno pominjati sada Gremionisa; ipak, ukoliko joj pristupi... manje poslovno i sa više odlučnosti...)
<BR>&nbsp;&nbsp;&nbsp;&nbsp;&nbsp;Gladija kao da se zamislila. "Misliš li, stvarno, da bi to bilo moguće?" Potom ga ponovo pogleda svojim sivoplavim, zamagljenim očima. "Oh, Elija, sećaš li se ičega što se dogodilo prošle noći?"
<BR>&nbsp;&nbsp;&nbsp;&nbsp;&nbsp;"Moram priznati", odvrati Bejli pomalo žalosno, "da se ponečeg sećam tek kao kroz izmaglicu."
<BR>&nbsp;&nbsp;&nbsp;&nbsp;&nbsp;"Da se zaista sećaš, ne bi želeo da me ostaviš."
<BR>&nbsp;&nbsp;&nbsp;&nbsp;&nbsp;"Ne želim da te ostavim tek tako, Gladija, bez ikakvog razloga. Naprosto, moram to učiniti."
<BR>&nbsp;&nbsp;&nbsp;&nbsp;&nbsp;"Posle svega", primeti Gladija, "delovao si tako spokojno, tako smireno. Ležala sam sklupčana kraj tebe i slušala kako ti srce udara, najpre brzo a onda sve sporije i sporije, osim kada si se ono naglo uspravio. Sećaš li se toga?"
<BR>&nbsp;&nbsp;&nbsp;&nbsp;&nbsp;Bejli se pomeri, udaljivši se malo od nje, a onda se žustro zagleda u nju. "Ne, ne sećam se. Šta time hoćeš da kažeš? Šta sam to učinio?"
<BR>&nbsp;&nbsp;&nbsp;&nbsp;&nbsp;"Rekla sam ti. Odjednom si se uspravio."
<BR>&nbsp;&nbsp;&nbsp;&nbsp;&nbsp;"Da, ali šta još?" Srce je počelo žestoko da mu otkucava, mahnito kao onog trenutka prošle noći, pre no što mu je došla u postelju. Tri puta mu se javilo nešto nalik na nepobitnu istinu, i dva puta mu se to dogodilo kada je bio sasvim sam. Treći put, međutim, prošle noći, Gladija je bila pokraj njega. Imao je, dakle, svedoka.
<BR>&nbsp;&nbsp;&nbsp;&nbsp;&nbsp;"Ništa više, odista", odgovori Gladija. Ja sam te samo upitala: 'Šta ti je, Elija?', ali ti nisi obratio pažnju na moje reči. Samo si rekao: 'Najzad! Tu smo!' Nisi baš govorio razgovetno, i oči su ti bludele. Delovao si pomalo zastrašujuće."
<BR>&nbsp;&nbsp;&nbsp;&nbsp;&nbsp;"Je li to sve što sam rekao, Gladija? Jesam li rekao još nešto?"
<BR>&nbsp;&nbsp;&nbsp;&nbsp;&nbsp;Gladija se namršti. "Ne sećam se. Ali malo potom si ponovo legao i rekao: 'Ne plaši se, Elija. Ne plaši se. Sada si na čvrstom tlu'. I ja sam te onda blago lupnula, ti si se promeškoljio i usnuo - i zahrkao... Nikada još nikoga nisam čula da hrče, ali na osnovu opisa, sudim da je baš to bilo u pitanju." Očito ju je zabavljalo sećanje na to.
<BR>&nbsp;&nbsp;&nbsp;&nbsp;&nbsp;"Slušaj me, Gladija. Šta sam rekao? 'Najzad! Tu smo!' Ali jesam li rekao o čemu je reč?"
<BR>&nbsp;&nbsp;&nbsp;&nbsp;&nbsp;Gladija se ponovo namršti. "Ne... Ne sećam se... Ali čekaj... Rekao si još nešto, ali veoma tihim glasom. Rekao si: 'On se tamo našao prvi'."
<BR>&nbsp;&nbsp;&nbsp;&nbsp;&nbsp;"'On se tamo našao prvi'... To sam rekao?"
<BR>&nbsp;&nbsp;&nbsp;&nbsp;&nbsp;"Da. Pretpostavila sam da misliš na to kako je Žiskar stigao do tebe pre onih robota; da pokušavaš da odagnaš strah da te ne odvuku - da, naprosto, ponovo proživljavaš ono što se tokom oluje dešavalo s tobom. Tako je! Zato sam te i lupnula i nekoliko ti puta rekla: 'Ne plaši se, Elija. Sada si bezbedan'! Govorila sam ti to sve dok se nisi smirio."
<BR>&nbsp;&nbsp;&nbsp;&nbsp;&nbsp;"'On se tamo našao prvi... Stigao je prvi...' Neću to ovog puta zaboraviti. Gladija, hvala ti za proteklu noć. I hvala ti za ovaj jutrošnji razgovor."
<BR>&nbsp;&nbsp;&nbsp;&nbsp;&nbsp;"Ne shvatam zbog čega je sada toliko važno spominjati da se Žiskar tamo prvi našao", primeti Gladija. "Tako se, naprosto, dogodilo. Znaš to dobro i sam."
<BR>&nbsp;&nbsp;&nbsp;&nbsp;&nbsp;"Ne verujem da je reč o tome. Mora biti u pitanju nešto što mi ni samom još nije jasno, ali što mi se javlja u stanju potpune umne opuštenosti."
<BR>&nbsp;&nbsp;&nbsp;&nbsp;&nbsp;"Ali u tom slučaju, od kakvog je to značaja?"
<BR>&nbsp;&nbsp;&nbsp;&nbsp;&nbsp;"Ni sam nisam siguran, ali ako sam to rekao, mora biti od nekakvog značaja. Preostao mi je još samo jedan sat da dokučim šta je u pitanju." On ustade. "Moraću da krenem."
<BR>&nbsp;&nbsp;&nbsp;&nbsp;&nbsp;Bejli načini nekoliko koraka prema vratima, ali Gladija pohita za njim i obesi mu se oko vrata. "Sačekaj, Elija."
<BR>&nbsp;&nbsp;&nbsp;&nbsp;&nbsp;Bejli je časak oklevao, a onda pognu glavu i poljubi je u usta. Nekoliko dugih trenutaka, ostali su tako čvrsto zagrljeni.
<BR>&nbsp;&nbsp;&nbsp;&nbsp;&nbsp;"Hoću li te ponovo videti, Elija?"
<BR>&nbsp;&nbsp;&nbsp;&nbsp;&nbsp;"Ne bih mogao da ti to obećam", odgovori Bejli žalosno. "Ipak, nadam se."
<BR>&nbsp;&nbsp;&nbsp;&nbsp;&nbsp;On se okrenu i iziđe da potraži Denila i Žiskara, kako bi obavio poslednje pripreme za predstojeće suočavanje.
<BR>
<BR>&nbsp;&nbsp;&nbsp;&nbsp;&nbsp;73.
<BR>&nbsp;&nbsp;&nbsp;&nbsp;&nbsp;Tužno raspoloženje nije napuštalo Bejlija dok je lagano koračao preko travnjaka prema Fastolfovoj kući.
<BR>&nbsp;&nbsp;&nbsp;&nbsp;&nbsp;Roboti su koračali pored njega. Denil je delovao opušteno, ali je Žiskar koji je i dalje bio pod pritiskom izdatih naloga o koje nije mogao da se ogluši, nastavljao budno da motri okolinu.
<BR>&nbsp;&nbsp;&nbsp;&nbsp;&nbsp;"Denile", upita Bejli, "kako se zove taj predsednik vlade?"
<BR>&nbsp;&nbsp;&nbsp;&nbsp;&nbsp;"Ne bih znao da ti kažem, partneru Elija. Povremeno, kada su ga pominjali u mom prisustvu, nazivali su ga isključivo 'predsednik'. Treba ga oslovljavati sa 'Gospodine predsedniče'."
<BR>&nbsp;&nbsp;&nbsp;&nbsp;&nbsp;"Zove se Rutilan Horder, gospodine", umeša se Žiskar, "ali mu se ime nikad ne pominje u zvaničnim prilikama. Koristi se samo titula, sa ciljem da se naglasi kontinuitet vlasti. Ljudi koji drže taj položaj drže ga, pojedinačno, samo na određeno vreme, ali izraz 'predsednik' nikada se ne menja."
<BR>&nbsp;&nbsp;&nbsp;&nbsp;&nbsp;"Što se sadašnjeg predsednika tiče - koliko mu je godina?"
<BR>&nbsp;&nbsp;&nbsp;&nbsp;&nbsp;"Već je dosta star, gospodine. Sada mu je tri stotine trideset prva", odgovori Žiskar, kao da iznosi neki statistički podatak.
<BR>&nbsp;&nbsp;&nbsp;&nbsp;&nbsp;"Da li ga zdravlje služi?"
<BR>&nbsp;&nbsp;&nbsp;&nbsp;&nbsp;"Nije mi poznato ništa, gospodine, što bi govorilo suprotno."
<BR>&nbsp;&nbsp;&nbsp;&nbsp;&nbsp;"Ima li neku posebnu, ličnu karakteristiku, sa kojom bi trebalo da budem upoznat, radi boljeg snalaženja?"
<BR>&nbsp;&nbsp;&nbsp;&nbsp;&nbsp;To pitanje kao da natera Žiskara da zastane. "Teško mi je da vam na to odgovorim, gospodine", reče on posle kraćeg premišljanja. "Ovo mu je drugi izborni rok. Smatraju ga vrlo efikasnim predsednikom, koji se mnogo trudi i postiže veoma dobre rezultate."
<BR>&nbsp;&nbsp;&nbsp;&nbsp;&nbsp;"Je li plahovit? Odmeren? Voli li da se prsi? Je li strpljiv?"
<BR>&nbsp;&nbsp;&nbsp;&nbsp;&nbsp;"Moraćete to sami da procenite, gospodine", odgovori Žiskar.
<BR>&nbsp;&nbsp;&nbsp;&nbsp;&nbsp;"Partneru Elija", umeša se Denil, "predsednik se postavlja iznad svih stranaka. Položaj koji zauzima, prema definiciji, zahteva od njega da bude prema svima obziran i pravedan."
<BR>&nbsp;&nbsp;&nbsp;&nbsp;&nbsp;"Siguran sam da je tako", promrmlja Bejli, "ali definicije su puka apstrakcija, baš kao i reč 'predsednik', dok su pojedinačni predsednici - ljudi sa imenom i prezimenom - stvarni, sa mozgovima i osećanjima s kojima se valja nositi."
<BR>&nbsp;&nbsp;&nbsp;&nbsp;&nbsp;Bejli odmahnu glavom. Njegov vlastiti um, mogao bi se u to zakleti, bio je isto tako i te kako stvaran. Pošto se tri puta našao nadomak nečega, i pošto mu je to 'nešto' već tri puta izmaklo, sada se nalazio suočen sa vlastitim rečima, što ih je izgovorio u času kada mu je misao o tome minula umom. Ipak, to mu još nije bilo od pomoći.
<BR>&nbsp;&nbsp;&nbsp;&nbsp;&nbsp;'Našao se tamo prvi'.
<BR>&nbsp;&nbsp;&nbsp;&nbsp;&nbsp;Ko se to našao prvi, na licu mesta? I kada?
<BR>&nbsp;&nbsp;&nbsp;&nbsp;&nbsp;Bejli na to nije imao odgovor.
<BR>
<BR>&nbsp;&nbsp;&nbsp;&nbsp;&nbsp;74.
<BR>&nbsp;&nbsp;&nbsp;&nbsp;&nbsp;Fastolf je sačekao Bejlija na vratima svoje kuće. Iza njega je stajao robot koji je delovao krajnje nerobotski uznemiren, kao da nije bio u stanju da valjano pozdravi posetioca što ga je duboko uznemiravalo.
<BR>&nbsp;&nbsp;&nbsp;&nbsp;&nbsp;(Čovek naprosto nije mogao odoleti da u ponašanju robota ne traži obrasce ljudskog ponašanja. Verovatno nije bila u pitanju nikakva uznemirenost - niti osećanje - već samo neznatno komešanje u pozitronskim kolima proisteklo iz činjenice da mu je naloženo da pozdravi i pregleda sve posetioce, a nije mogao da obavi tu dužnost ako prethodno ne odgurne u stranu Fastolfa, što takođe nije mogao da učini, osim u slučaju preke potrebe. Kretnje su mu, stoga, od samog početka bile pogrešne, što je njegovom ponašanju davalo privid uznemirenosti.)
<BR>&nbsp;&nbsp;&nbsp;&nbsp;&nbsp;Bejli zateče sebe kako odsutno posmatra robota, i kako uz velike poteškoće skreće pogled ka Fastolfu. (Stalno je mislio je na robote, ni sam ne znajući zbog čega.)
<BR>&nbsp;&nbsp;&nbsp;&nbsp;&nbsp;"Milo mi je što vas ponovo vidim, dr Fastolfe", reče on i ispruži ruku. Posle susreta sa Gladijom, bilo mu je teško da drži na umu da Svemirci nisu baš voljni da stupaju u fizički dodir sa jednim Zemljaninom.
<BR>&nbsp;&nbsp;&nbsp;&nbsp;&nbsp;Fastolf je trenutak oklevao, a onda, pošto je uglađenost ipak prevladala nad opreznošću, prihvati Bejlijevu ispruženu šaku, zadrža je ovlaš i nakratko u svojoj, a onda je pusti. "Meni je još milije što vas vidim, gospodine Bejli. Veoma me je uznemirilo ono što vam se dogodilo prošle večeri. Nije to bila neka naročito snažna oluja, ali prihvatam da se jednom Zemljaninu morala učiniti poražavajućom."
<BR>&nbsp;&nbsp;&nbsp;&nbsp;&nbsp;"Znači, poznato vam je šta se dogodilo?"
<BR>&nbsp;&nbsp;&nbsp;&nbsp;&nbsp;"Denil i Žiskar podneli su mi iscrpan izveštaj, sa svim pojedinostima. Istina, mnogo bih se bolje osećao da su vas doveli ovamo, ali se njihova odluka temeljila na činjenici da je do kvara na vozilu došlo na mestu bližem Gladijinom imanju, da ste im dali izričito naređenje, kao i da ste Denilovu bezbednost pretpostavili svojoj vlastitoj bezbednosti. Nadam se da me nisu pogrešno obavestili?"
<BR>&nbsp;&nbsp;&nbsp;&nbsp;&nbsp;"Ne, nisu. Prinudio sam ih da me tamo ostave."
<BR>&nbsp;&nbsp;&nbsp;&nbsp;&nbsp;"Da li je to baš bilo mudro?" Fastolf povede Bejlija unutra i pokaza mu na jednu naslonjaču.
<BR>&nbsp;&nbsp;&nbsp;&nbsp;&nbsp;Bejli sede. "Činilo mi se najrazumnijim da tako postupim. Bili su nam za petama."
<BR>&nbsp;&nbsp;&nbsp;&nbsp;&nbsp;"To mi je i Žiskar rekao. Saopštio mi je, takođe..."
<BR>&nbsp;&nbsp;&nbsp;&nbsp;&nbsp;Bejli ga prekide. "Molim vas, dr Fastolfe. Imam veoma malo vremena i moram vam postaviti neka pitanja."
<BR>&nbsp;&nbsp;&nbsp;&nbsp;&nbsp;"Samo napred, izvolite", smesta se složi Fastolf svojom neizbežnom, uobičajenom uglađenošću.
<BR>&nbsp;&nbsp;&nbsp;&nbsp;&nbsp;"Priča se da svoj rad na istraživanju delovanja mozga pretpostavljate svemu drugom, i da ste..."
<BR>&nbsp;&nbsp;&nbsp;&nbsp;&nbsp;"Molim vas, gospodine Bejli, dozvolite mi da sam završim... Dakle, da neću dozvoliti da mi se pri tom išta ispreči, da sam više nego bezobziran, da sasvim prenebregavam pitanje moralnosti ili zla, da me ništa neće zaustaviti, da ću pribeći svakom izgovoru - i sve to u ime svog rada."
<BR>&nbsp;&nbsp;&nbsp;&nbsp;&nbsp;"Baš tako."
<BR>&nbsp;&nbsp;&nbsp;&nbsp;&nbsp;"Ko vam je sve to rekao, gopodine Bejli?" upita Fastolf.
<BR>&nbsp;&nbsp;&nbsp;&nbsp;&nbsp;"Ima li to ikakvog značaja?"
<BR>&nbsp;&nbsp;&nbsp;&nbsp;&nbsp;"Možda i nema. Mada nije teško pogoditi. Moja kćerka Vasilija. Siguran sam u to."
<BR>&nbsp;&nbsp;&nbsp;&nbsp;&nbsp;"Možda", lagano odvrati Bejli. "Međutim, ono što mene zanima jeste da li je takva procena vašeg karaktera ispravna."
<BR>&nbsp;&nbsp;&nbsp;&nbsp;&nbsp;Fastolf se žalosno nasmeši. "Očekujete li od mene iskren odgovor na pitanje o mom karakteru? Optužbe kojima me zasipaju nisu sasvim neistinite. Zaista svoj rad smatram važnijim od svega drugog, i nesumnjivo sam sklon da zarad njega sve drugo žrtvujem. Nema, takođe, nikakve sumnje da se ne bih ni osvrnuo na uobičajeno shvatanje morala ili zla, ukoliko bi mi se ono isprečilo na putu... Stvar je, međutim, u tome što to ne činim. Naprosto, nisam u stanju da sebe nagnam na to. A naročito odlučno opovrgavam optužbu, ako ju je iko izneo, da sam Jandera ubio zato što bi to moglo, na bilo koji način, dovesti do napretka u mojim istraživanjima. To, naprosto, nije istina. Nisam ubio Jandera."
<BR>&nbsp;&nbsp;&nbsp;&nbsp;&nbsp;"Predložili ste mi da se podvrgnem psihičkoj sondi", primeti Bejli, "kako biste od mene dobili neka obaveštenja koja, inače, na drugi način nisam u stanju da izvučem iz svog uma. Nije li vam, ipak, palo na pamet da biste, podvrgavajući sebe psihičkoj sondi, mogli veoma lako dokazati svoju nevinost?"
<BR>&nbsp;&nbsp;&nbsp;&nbsp;&nbsp;Fastolf zamišljeno klimnu. "Pretpostavljam da vam je Vasilija rekla da moje odbijanje da se tome podvrgnem predstavlja nedvosmislen dokaz moje krivice. Ipak, nije tako. Podvrgavanje psihičkoj sondi nije bezopasno, ništa manje ne zazirem od toga od vas. Ipak bih, uprkos svim svojim strahovima, pristao da se podvrgnem ispitivanju putem sonde, kada ne bih znao da moji protivnici upravo to najviše priželjkuju. Sporili bi i dalje da sam nevin, budući da psihička sonda nije baš do te mere pouzdan uređaj, da može da pruži dokaze koji bi se morali smatrati bespogovornim. Međutim, ono što bi sigurno dobili kada bi se ja podvrgao psihičkoj sondi, jesu obaveštenja o teoriji i načinu izrade čovekolikih robota. To je ono čega oni nastoje da se domognu, i to je, upravo, ono što ne nameravam da im dam."
<BR>&nbsp;&nbsp;&nbsp;&nbsp;&nbsp;"Vrlo dobro", reče Bejli. Hvala vam, dr Fastolfe."
<BR>&nbsp;&nbsp;&nbsp;&nbsp;&nbsp;"Nema na čemu", odvrati Fastolf. "A sada, ako mi dozvolite vratio bih se na naš malopređašnji razgovor. Žiskar me je obavestio da su vas, pošto ste ostali sami, spopali neki neobični roboti. Bar ste pominjali, prilično nepovezano, neke čudne robote pošto su vas našli bez svesti u oluji."
<BR>&nbsp;&nbsp;&nbsp;&nbsp;&nbsp;"Tačno, dr Fastolfe, neki čudni roboti zaista su me spopali. Međutim, pošlo mi je za rukom da ih obmanem i da ih uputim natrag, ali sam, isto tako, smatrao uputnim da se udaljim od vozila, radije nego da tamo sačekam njihov povratak. Moguće je, međutim, da mi misli baš nisu bile sasvim bistre kada sam se na to odlučio. Žiskar smatra da je upravo to bio slučaj."
<BR>&nbsp;&nbsp;&nbsp;&nbsp;&nbsp;Fastolf se nasmeši. "Žiskarova gledišta često su veoma uprošćena. Imate li ikakvu predstavu o tome čiji su to roboti mogli biti?"
<BR>&nbsp;&nbsp;&nbsp;&nbsp;&nbsp;Bejli se nelagodno promeškolji, ali činilo se da mu nikako ne uspeva da pronađe najugodniji položaj. "Da li je predsednik već stigao?" upita on.
<BR>&nbsp;&nbsp;&nbsp;&nbsp;&nbsp;"Ne, nije, ali biće ovde kroz nekoliko trenutaka. Takođe i Amadiro, šef Instituta, s kojim ste se, kako mi roboti rekoše, juče sreli. Nisam baš siguran da vam je to bilo pametno. Očigledno ste ga naljutili."
<BR>&nbsp;&nbsp;&nbsp;&nbsp;&nbsp;"Morao sam da ga vidim, dr Fastolfe. Međutim, nisam stekao utisak da se naljutio."
<BR>&nbsp;&nbsp;&nbsp;&nbsp;&nbsp;"To ništa ne znači kada je Amadiro u pitanju. Zbog, kako reče, vaših kleveta i neprihvatljivog blaćenja njegovog profesionalnog ugleda, prinudio je predsednika da se umeša."
<BR>&nbsp;&nbsp;&nbsp;&nbsp;&nbsp;"U kom smislu?"
<BR>&nbsp;&nbsp;&nbsp;&nbsp;&nbsp;"Dužnost predsednika je da upriliči sastanak zavađenih strana i da pokuša da iznađe kompromisno rešenje. Ukoliko bi Amadiro izrazio želju da se sretne sa mnom, predsednik mu, po prirodi stvari, to ne bi mogao odbiti, a još manje zabraniti. Morao je, dakle, upriličiti traženi sastanak, i ukoliko Amadiro bude u stanju da podnese dovoljno dokaza protiv vas - a nije nimalo teško naći dokaze protiv nekog Zemljanina - to bi onda moglo značiti kraj istrage."
<BR>&nbsp;&nbsp;&nbsp;&nbsp;&nbsp;"Možda, dr Fastolfe, imajući u vidu koliko smo ranjivi, nije ni trebalo da pozivate u pomoć jednog Zemljanina."
<BR>&nbsp;&nbsp;&nbsp;&nbsp;&nbsp;"Možda, gospodine Bejli, ali eto, nisam bio u stanju da smislim ništa bolje. Ni sada mi ništa drugo ne preostaje, te vam moram prepustiti da predsednika ubedite u ispravnost našeg stanovišta - razume se, ukoliko to budete u stanju."
<BR>&nbsp;&nbsp;&nbsp;&nbsp;&nbsp;"Znači, sva odgovornost pada na mene?" upita Bejli smrknuto.
<BR>&nbsp;&nbsp;&nbsp;&nbsp;&nbsp;"Isključivo na vas", odvrati Fastolf ljubazno.
<BR>&nbsp;&nbsp;&nbsp;&nbsp;&nbsp;"Bićemo prisutni samo nas četvorica?"
<BR>&nbsp;&nbsp;&nbsp;&nbsp;&nbsp;"U stvari", odgovori Fastolf, "samo trojica: predsednik, Amadiro i ja. Amadiro i ja smo učesnici u sporu, i da tako kažem, na nama je da pronađemo kompromisno rešenje. Vi ćete, gospodine Bejli, imati ulogu četvrte strane, a i to je iznuđeno. Predsednik vam može u bilo kom trenutku naložiti da napustite sastanak, te se, shodno tome, mogu samo nadati da ga ničim nećete izazvati."
<BR>&nbsp;&nbsp;&nbsp;&nbsp;&nbsp;"Nastojaću, dr Fastolfe."
<BR>&nbsp;&nbsp;&nbsp;&nbsp;&nbsp;"Na primer, gospodine Bejli, nemojte mu pružati ruku radi rukovanja... Nadam se da mi opraštate zbog ovakve neotesanosti."
<BR>&nbsp;&nbsp;&nbsp;&nbsp;&nbsp;Prisetivši se svog malopređašnjeg postupka, Bejli oseti kako mu odjednom postaje vrućina i kako ga, iako sa zakašnjenjem, obuzima osećanje pometenosti. "Ne brinite, neću."
<BR>&nbsp;&nbsp;&nbsp;&nbsp;&nbsp;"I nastojte da budete što učtiviji. Nemojte izricati nikakve gnevne optužbe. Ne iznosite nikakve tvrdnje za koje nemate dokaze..."
<BR>&nbsp;&nbsp;&nbsp;&nbsp;&nbsp;"Hoćete da kažete da nikoga ne priterujem uza zid, kako se ne bi izlanuo. Amadira, na primer."
<BR>&nbsp;&nbsp;&nbsp;&nbsp;&nbsp;"Da, nemojte to činiti. Smatraće vas za klevetnika, a to nam samo može otežati stvar. Prema tome, budite obazrivi. Međutim, ukoliko učtivošću zamaskirate napad, oko toga se nećemo sporiti. I posebno pazite, nemojte govoriti dok se to od vas ne zatraži."
<BR>&nbsp;&nbsp;&nbsp;&nbsp;&nbsp;"Otkud to, dr Fastolfe", upita Bejli, "da ste sada tako puni obzirnih saveta, dok ranije niste našli za shodno da me upozorite na opasnost da me proglase klevetnikom?"
<BR>&nbsp;&nbsp;&nbsp;&nbsp;&nbsp;"To je, zaista, moja greška", složi se Fastolf. "Činilo mi se to samo po sebi razumljivim, tako da mi ni na pamet nije palo da bi bilo potrebno da vam na to ukažem."
<BR>&nbsp;&nbsp;&nbsp;&nbsp;&nbsp;"Da, po svemu sudeći ste u pravu", progunđa Bejli.
<BR>&nbsp;&nbsp;&nbsp;&nbsp;&nbsp;Fastolf odjednom podiže glavu. "Čujem neko vozilo napolju. Šta više, čujem i korake jednog od svojih robota na ulaznim vratima. Pretpostavljam da su predsednik i Amadiro stigli."
<BR>&nbsp;&nbsp;&nbsp;&nbsp;&nbsp;"Zajedno?" upita Bejli.
<BR>&nbsp;&nbsp;&nbsp;&nbsp;&nbsp;"Bez sumnje. Amadiro je predložio da se nađemo kod mene, prepuštajući mi tako prednost domaćeg terena. Na taj je način sebi omogućio da, izgovarajući se čistom učtivošću, pozove predsednika i dobaci ga ovamo. Konačno, ionako je trebalo da se ovde nađu. Ali Amadiru je to pružilo priliku da nekoliko minuta provede nasamo sa njim i izloži mu svoje stanovište."
<BR>&nbsp;&nbsp;&nbsp;&nbsp;&nbsp;"To mi baš ne deluje pošteno", primeti Bejli. "Niste li ga mogli sprečiti u tome?"
<BR>&nbsp;&nbsp;&nbsp;&nbsp;&nbsp;"Nisam ni želeo. Amadiro preuzima na sebe sračunat rizik. Može se, naime, desiti da kaže i nešto što se predsedniku neće baš dopasti."
<BR>&nbsp;&nbsp;&nbsp;&nbsp;&nbsp;"Je li predsednik po prirodi lako razdražljiva osoba?"
<BR>&nbsp;&nbsp;&nbsp;&nbsp;&nbsp;"Ne, nije. Ne više nego bilo koji predsednik u petoj deceniji na visokom položaju. Pri svemu tome, potreba da se dosledno pridržava pravila, neophodnost da nikad ne staje ni na čiju stranu, kao i stvarna moć da presuđuje u sporu - sve to gotovo neizbežno čoveka čini razdražljivim. A ni Amadiro baš nije uvek prepametan. Njegovo preterano osmehivanje, blistavi zubi i glumljena dobrodušnost mogu i te kako ići na živce ukoliko onaj kome su upućeni, iz bilo kog razloga, nije u najboljem raspoloženju... Ali gospodine Bejli, moram krenuti da ih dočekam, i da predsednika zalijem, nadam se, sa nešto više istinskog šarma. Molim vas, ostanite ovde i ne ustajte iz te naslonjače."
<BR>&nbsp;&nbsp;&nbsp;&nbsp;&nbsp;Bejliju nije preostalo ništa drugo do da čeka, pomislivši, pri tom, bez ikakvog naročitog povoda, da se na Aurori nalazi tek nešto manje od pedeset standardnih časova.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
