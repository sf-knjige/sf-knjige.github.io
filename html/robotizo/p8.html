<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>FASTOLF I VASILIJA
<P>&nbsp;&nbsp;&nbsp;&nbsp;&nbsp;31.
<BR>&nbsp;&nbsp;&nbsp;&nbsp;&nbsp;Bejli se iznenada trže iza sna i sumnjičavo udahnu vazduh. Osećao se nekakav slabašan i neraspoznatljiv miris koji se, međutim, rasplinu pri drugom udisaju.
<BR>&nbsp;&nbsp;&nbsp;&nbsp;&nbsp;Denil je ozbiljna lica stajao kraj njegove postelje. "Nadam se, partneru Elija, da si dobro spavao."
<BR>&nbsp;&nbsp;&nbsp;&nbsp;&nbsp;Bejli se obazre oko sebe. Zavese su još bile spuštene, mada je očigledno već svanulo. Žiskar mu je spremao odeću, sasvim različitu, od obuće do jakne, od one koju je Bejli imao na sebi prethodnog dana.
<BR>&nbsp;&nbsp;&nbsp;&nbsp;&nbsp;"Sasvim dobro", odgovori on. "Reci mi, Denile, je li me to nešto probudilo?"
<BR>&nbsp;&nbsp;&nbsp;&nbsp;&nbsp;"Raspršili smo, partneru Elija, po sobi malo antisomnina koji izaziva brže buđenje. Stavili smo nešto manju količinu od uobičajene, budući da nismo bili sigurni kako će na tebe delovati. Možda je trebalo da upotrebimo još manju dozu."
<BR>&nbsp;&nbsp;&nbsp;&nbsp;&nbsp;"Meni se učinilo kao da me je neko otpozadi mlatnuo močugom", primeti Bejli. "Koliko je sati?"
<BR>&nbsp;&nbsp;&nbsp;&nbsp;&nbsp;"Sedam i pet minuta, po auroranskom vremenu", odgovori Denil. "Fiziološku potrebu za doručkom osetićeš kroz pola časa." Rekao je to bez i tračka humora, mada bi, možda, neko ljudsko biće osetilo potrebu da te reči proprati osmehom.
<BR>&nbsp;&nbsp;&nbsp;&nbsp;&nbsp;Javi se potom i Žiskar, glasom koji je bio krući i za nijansu manje vedar od Denilovog. "Gospodine, prijatelju Denilu i meni nije dozvoljeno da zalazimo u lične prostorije. Ali ukoliko bi vam tamo bilo išta potrebno, samo nas pozovite i smesta ćemo vam to dobaviti."
<BR>&nbsp;&nbsp;&nbsp;&nbsp;&nbsp;"Da, da, razume se." Bejli se pridiže, malo se promeškolji, a onda ustade iz kreveta.
<BR>&nbsp;&nbsp;&nbsp;&nbsp;&nbsp;Žiskar istog časa stade da posprema postelju. "Gospodine, mogu li dobiti vašu pidžamu?"
<BR>&nbsp;&nbsp;&nbsp;&nbsp;&nbsp;Bejli je trenutak oklevao. Ipak, u pitanju je bio samo robot. On se svuče i dodade pidžamu Žiskaru koji je uze, lako, gotovo neprimetno klimnuvši.
<BR>&nbsp;&nbsp;&nbsp;&nbsp;&nbsp;Bejli žalosno osmotri svoje telo. Odjednom postade svestan svog sredovečnog tela koje je, po svemu sudeći, bilo u daleko lošijem stanju od Fastolfovog, mada je ovaj bio tri puta stariji od njega.
<BR>&nbsp;&nbsp;&nbsp;&nbsp;&nbsp;Ni ne razmišljajući, Bejli se osvrte za papučama; međutim, nije ih bilo. Po svoj prilici, nisu mu ni bile potrebne. Pod je delovao toplo i meko pod njegovim stopalima.
<BR>&nbsp;&nbsp;&nbsp;&nbsp;&nbsp;Bejli kroči u lične prostorije, i odmah zatraži objašnjenja. S druge strane tobožnjeg zida, Žiskar mu ozbiljna lica objasni kako da koristi aparat za brijanje, gde se nalazi pasta za zube, kako da ispere klozetsku šolju, i kako da podesi mlaz vode iz tuša na željenu temperaturu.
<BR>&nbsp;&nbsp;&nbsp;&nbsp;&nbsp;Sve je tu bilo na višem i razrađenijem nivou od bilo čega što je Zemlja mogla ponuditi; nije bilo tankih pregradnih zidova kroz koje su se mogle čuti kretnje drugih korisnika ličnih prostorija i spontani zvuci koje su ispuštali - što je morao naučiti da ne primećuje, ukoliko je želeo da očuva osećaj privatnosti.
<BR>&nbsp;&nbsp;&nbsp;&nbsp;&nbsp;Sve je to bilo prekomerno, pomisli Bejli natmureno dok je obavljao raskošni jutarnji obred; međutim, bila je to prekomernost - već mu je to bilo sasvim jasno - na koju bi se mogao lako navići. Ukoliko bi duže ostao ovde na Aurori, kulturni šok po povratku na Zemlju mogao bi biti prilično bolan - naročito kada je bila reč o ličnim prostorijama. Nadao se, ipak, da ponovno prilagođavanje neće dugo potrajati; ali isto tako, nadao se da se oni Zemljani koji budu naselili druge svetove neće uporno držati navike da imaju zajedničke lične prostorije.
<BR>&nbsp;&nbsp;&nbsp;&nbsp;&nbsp;Možda je upravo tako, pomisli Bejli, trebalo opisati 'prekomernost': kao nešto na šta se čovek veoma lako mogao navići.
<BR>&nbsp;&nbsp;&nbsp;&nbsp;&nbsp;Bejli iziđe, obavivši sve jutarnje potrebe, istuširavši se i osušivši, sveže izbrijan i blistavih zuba. "Žiskare, gde bih mogao da nađem dezodorans?" upita on.
<BR>&nbsp;&nbsp;&nbsp;&nbsp;&nbsp;"Ne razumem vas, gospodine", odgovori robot.
<BR>&nbsp;&nbsp;&nbsp;&nbsp;&nbsp;Denil se brzo umeša. "Kada si, partneru Elija, pokrenuo mehanizam za sapunjanje, proizveo si i dezodorirajući efekat. Izvinjavam ti se što prijatelj Žiskar nije razumeo tvoje pitanje. Nedostaje mu moje iskustvo sa Zemlje."
<BR>&nbsp;&nbsp;&nbsp;&nbsp;&nbsp;Bejli upitno podiže obrve i uz Žiskarovu pomoć poče da se oblači.
<BR>&nbsp;&nbsp;&nbsp;&nbsp;&nbsp;"Vidim da se Žiskar i ti i dalje ni za korak ne odmičete od mene", reče on. "Jeste li dosad uočili bilo kakav nagoveštaj da bi neko želeo da me ukloni s puta?"
<BR>&nbsp;&nbsp;&nbsp;&nbsp;&nbsp;"Do sada nikakav, partneru Elija", odgovori Denil. "Uprkos tome, bilo bi mudro, ukoliko je to ikako moguće, da prijatelj Žiskar i ja budemo sve vreme uz tebe."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Iz dva razloga, partneru Elija. Kao prvo, možemo ti biti od pomoći ako se nađeš u nedoumici oko bilo kog vida auroranskih shvatanja ili načina života sa kojima nisi upoznat. I kao drugo, moj prijatelj Žiskar, posebno, u stanju je da snimi i potom reprodukuje svaku reč svakog razgovora koji bi ti mogao voditi. To bi ti moglo itekako koristiti. Sećaš se da je bilo trenutaka, dok si razgovarao sa dr Fastolfom i gospođom Gladijom, da smo prijatelj Žiskar i ja bili ili daleko ili smo se nalazili u drugoj prostoriji..."
<BR>&nbsp;&nbsp;&nbsp;&nbsp;&nbsp;"Znači, te razgovore Žiskar nije snimio?"
<BR>&nbsp;&nbsp;&nbsp;&nbsp;&nbsp;"U stvari, jeste, partneru Elija, ali ne baš najbolje - možda pojedini delovi neće biti onoliko jasni koliko bismo to želeli. Bilo bi dobro da sve vreme budemo onoliko blizu tebe koliko je to uopšte moguće."
<BR>&nbsp;&nbsp;&nbsp;&nbsp;&nbsp;"Denile", odgovori Bejli, "da li zaista smatraš da ću se osećati opuštenije ukoliko u vama budem video vodiče i aparate za snimanje, a ne čuvare? Zar nije jednostavnije zaključiti da ste mi, kao čuvari, savršeno nepotrebni. Budući da do sada nije bilo čak ni nagoveštaja da me neko ugrožava, ne bi li bilo ispravno zaključiti da do nečeg sličnog neće ni ubuduće doći?"
<BR>&nbsp;&nbsp;&nbsp;&nbsp;&nbsp;"Ne, partneru Elija, takvo bi ponašanje bilo krajnje neoprezno. Dr Fastolf misli da njegovi neprijatelji imaju krajnje visoko mišljenje o tebi. Čak su pokušali da ubede predsednika da ne izda dozvolu dr Fastolfu da te pozove da dođeš ovamo, i sigurno je da neće odustati od nastojanja da ga ubede da te što hitnije vrati na Zemlju."
<BR>&nbsp;&nbsp;&nbsp;&nbsp;&nbsp;"Ipak, nemam utisak da takva miroljubiva nastojanja zahtevaju da imam telohranitelje."
<BR>&nbsp;&nbsp;&nbsp;&nbsp;&nbsp;"Ne zahtevaju, zaista, ali ako imaju povoda da strahuju da bi ti mogao dr Fastolfa osloboditi krivice, možda će, u tom slučaju, doći do zaključka da moraju preduzeti krajnje mere. Na kraju krajeva, ti nisi Auroranac, i sve kočnice koje na našem svetu sprečavaju nasilnička ponašanja mogle bi se u tvom slučaju pokazati nedovoljne."
<BR>&nbsp;&nbsp;&nbsp;&nbsp;&nbsp;Bejli se natmuri. "Činjenica da sam ovde proveo već čitav jedan dan i da se pri tom ništa nije dogodilo trebalo bi da ih smiri, i u velikoj meri smanji moguću pretnju nasiljem."
<BR>&nbsp;&nbsp;&nbsp;&nbsp;&nbsp;"Zaista izgleda tako", odgovori Denil, ni na koji način ne pokazavši da je uočio ironiju u Bejlijevom glasu.
<BR>&nbsp;&nbsp;&nbsp;&nbsp;&nbsp;"S druge, pak, strane", nastavi Bejli, "ukoliko bi se pokazalo da napredujem u istrazi, to bi smesta povećalo obim opasnosti."
<BR>&nbsp;&nbsp;&nbsp;&nbsp;&nbsp;Denil je razmišljao nekoliko trenutaka. "Nesumnjivo, bila bi to logična posledica", složi se on.
<BR>&nbsp;&nbsp;&nbsp;&nbsp;&nbsp;"Zbog toga ćete", dodade Bejli, "Žiskar i ti biti uz mene kuda god da krenem - za svaki slučaj, ukoliko mi pođe za rukom da pokrenem istragu sa mrtve tačke."
<BR>&nbsp;&nbsp;&nbsp;&nbsp;&nbsp;Denil se ponovo zamisli. "Način na koji posmatraš stvari pomalo me zbunjuje, ali ipak, čini mi se da si sasvim u pravu."
<BR>&nbsp;&nbsp;&nbsp;&nbsp;&nbsp;"U tom slučaju", zaključi Bejli, "spreman sam za doručak... mada mom apetitu neće ići u prilog saznanje da će alternativu za neuspeh predstavljati nasrtaj na moj život!"
<BR>
<BR>&nbsp;&nbsp;&nbsp;&nbsp;&nbsp;32.
<BR>&nbsp;&nbsp;&nbsp;&nbsp;&nbsp;Fastolf se široko osmehnu Bejliju preko stola postavljenog za doručak. "Jeste li dobro spavali, gospodine Bejli?"
<BR>&nbsp;&nbsp;&nbsp;&nbsp;&nbsp;Bejli je kao zanesen posmatrao režnjeve šunke. Mora da su bili sečeni nožem; jednim rubom protezala se tanušna traka masnoće. Nije bila prerađena, tako da je ukus, moglo bi se reći, bio još 'šunkovitiji'.
<BR>&nbsp;&nbsp;&nbsp;&nbsp;&nbsp;Bila su tu, takođe, jaja 'na oko', sa žumancima u obliku spljoštenih polulopti, oivičnim belancetom, veoma nalik belim radama koje mu je Ben, jednom, tamo na Zemlji, pokazao na livadi. Znao je, razume se, kako jaje izgleda pre no što se pripremi, da sadrži žumance i belance, ali ih još nikada nije video razdvojene pošto su spravljeni za jelo. Na brodu, dok je dolazio ovamo, čak i na Solariji, jaja su uvek bila posluživana u obliku omleta.
<BR>&nbsp;&nbsp;&nbsp;&nbsp;&nbsp;Bejli podiže pogled prema Fastolfu. "Oprostite - rekoste nešto?"
<BR>&nbsp;&nbsp;&nbsp;&nbsp;&nbsp;"Pitao sam vas da li ste dobro spavali", ponovi Fastolf strpljivo.
<BR>&nbsp;&nbsp;&nbsp;&nbsp;&nbsp;"Jesam. Čak, prilično dobro. Možda bih još spavao da nije bilo onog antisomnina."
<BR>&nbsp;&nbsp;&nbsp;&nbsp;&nbsp;"Oh, da. Ne izgleda baš mnogo gostoljubivo kada su gosti u pitanju, ali pomislio sam da biste možda želeli ranije da ustanete."
<BR>&nbsp;&nbsp;&nbsp;&nbsp;&nbsp;"Bili ste u pravu. A ja vam baš i nisam pravi gost."
<BR>&nbsp;&nbsp;&nbsp;&nbsp;&nbsp;Fastolf je ćutke jeo nekoliko trenutaka. Pošto je otpio nekoliko gutljaja napitka iz svoje šolje, on se ponovo obrati Bejliju. "Da li vam je nešto palo na um tokom noći? Da li ste se, na primer, probudili sa nekom novom idejom, da niste na neki novi način sagledali stvari?"
<BR>&nbsp;&nbsp;&nbsp;&nbsp;&nbsp;Bejli se sumnjičavo zagleda u svog domaćina, ali na Fastolfovom licu nije bilo ni tračka sarkazma. Bejli i sam podiže šolju. "Ne, bojim se da nisam. I sada sam tamo gde sam bio prošle večeri." On otpi gutljaj, a onda i nehotice iskrivi lice.
<BR>&nbsp;&nbsp;&nbsp;&nbsp;&nbsp;"Žao mi je..." reče Fastolf. "Kao da vam se napitak ne dopada?"
<BR>&nbsp;&nbsp;&nbsp;&nbsp;&nbsp;Bejli nešto progunđa i ponovo, oprezno, otpi još jedan gutljaj.
<BR>&nbsp;&nbsp;&nbsp;&nbsp;&nbsp;"Obična kafa, znate", reče Fastolf. "Bez kofeina."
<BR>&nbsp;&nbsp;&nbsp;&nbsp;&nbsp;Bejli se namršti. "Nema baš ukus kafe, i... Oprostite, dr Fastolfe, ne bih želeo da zvučim sumanuto, ali Denil i ja smo maločas, pomalo u šali, popričali o mogućem nasrtaju na mene, u svakom slučaju, ja sam se šalio, ali ne i Denil - i tako, palo mi je na pamet kako bi možda mogli..."
<BR>&nbsp;&nbsp;&nbsp;&nbsp;&nbsp;Glas mu zamre.
<BR>&nbsp;&nbsp;&nbsp;&nbsp;&nbsp;Fastolf izvi obrve, a onda, promrmljavši nešto u znak izvinjenja, uze Bejlijevu šolju i omirisa je. Potom nali nekoliko kapi u svoju kašičicu i okuša je. "Bez greške je, gospodine Bejli", reče on. "Nije zatrovana."
<BR>&nbsp;&nbsp;&nbsp;&nbsp;&nbsp;"Izvinite što se ponašam ovako luckasto", odvrati Bejli. "Znam da su je pripravili vaši roboti - ali, da li ste sasvim sigurni?"
<BR>&nbsp;&nbsp;&nbsp;&nbsp;&nbsp;Fastolf se nasmeši. "Nekada su znali i robote da obmanu... Ali ovog puta to nije slučaj. Stvar je naprosto u tome što kafa, mada veoma omiljena kao napitak na svim svetovima, potiče od različitih vrsta zrna. Dobro je poznato da ljudima najviše prija vrsta kafe koja se pije na njihovom svetu. Žao mi je, gospodine Bejli, ali nemam ovde zemaljsku vrstu kafe da vas poslužim. Da li biste radije uzeli mleka? Mleko je, znate, manje više isto na svim svetovima. Ili neki voćni sok? Smatra se da je auroranski sok od grožđa najbolji. Neki, čak, musle da mu dopuštamo da malo prevri, ali to, razume se, nije istina. Vode?"
<BR>&nbsp;&nbsp;&nbsp;&nbsp;&nbsp;"Probaću sok od grožđa." Bejli ponovo sumnjičavo pogleda šolju s kafom. "Pretpostavljam da ću morati da se naviknem na nju."
<BR>&nbsp;&nbsp;&nbsp;&nbsp;&nbsp;"Taman posla!" odvrati Fastolf. "Zbog čega bi se čovek, bez prave potrebe, navikavao na nešto što mu ne prija? I tako..." Osmeh kao da mu postade pomalo nategnut dok se vraćao na svoju prethodnu misao. "I tako, znači, noć i krepak san nisu vam pomogli da dođete ni do čega upotrebljivog?"
<BR>&nbsp;&nbsp;&nbsp;&nbsp;&nbsp;"Žao mi je", odgovori Bejli. A onda, prisetivši se nečega, odjednom se namršti. "Mada..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Imam utisak da sam se, neposredno pre no što sam zapao u san, dok sam lebdeo u praznom prostoru između sna i jave, odjednom našao na tragu nečega..."
<BR>&nbsp;&nbsp;&nbsp;&nbsp;&nbsp;"Zaista? A šta je to bilo?"
<BR>&nbsp;&nbsp;&nbsp;&nbsp;&nbsp;"Ne znam ni sam. Ta me je misao naterala da se na trenutak rasanim, ali kada sam se probudio nje više nije bilo. Ili me je, možda, prenuo samo neki umišljeni zvuk. Ne sećam se. Pokušao sam da je zadržim, ali bez uspeha. Nestala je. Rekao bih da te stvari i nisu tako retke."
<BR>&nbsp;&nbsp;&nbsp;&nbsp;&nbsp;Fastolf ga je zamišljeno posmatrao. "Jeste li sigurni da vam se to uopšte desilo?"
<BR>&nbsp;&nbsp;&nbsp;&nbsp;&nbsp;"U stvari, nisam. Misao mi se tako brzo rasplinula, da čak nisam siguran ni da mi se uopšte javila. A ako i jeste, možda mi se učinila vrednom samo stoga što sam već bio napola usnuo. Kada bi se sada, usred bela dana, ponovo pojavila, možda bi se ispostavilo da nema baš nikakvog smisla."
<BR>&nbsp;&nbsp;&nbsp;&nbsp;&nbsp;"Ipak, ma šta ona bila, i ma koliko neraspoznatljiva, mora da je, ipak, ostavila neki trag."
<BR>&nbsp;&nbsp;&nbsp;&nbsp;&nbsp;"Sasvim je moguće, dr Fastolfe. U tom slučaju, javiće mi se ponovo. Ubeđen sam u to."
<BR>&nbsp;&nbsp;&nbsp;&nbsp;&nbsp;"Treba li, onda, da sedimo i čekamo?"
<BR>&nbsp;&nbsp;&nbsp;&nbsp;&nbsp;"A šta bismo drugo mogli učiniti?"
<BR>&nbsp;&nbsp;&nbsp;&nbsp;&nbsp;"Znate, postoje psihičke sonde..."
<BR>&nbsp;&nbsp;&nbsp;&nbsp;&nbsp;Bejli se zavali u sedište i za trenutak se netremice zagleda u Fastolfa. "Čuo sam za njih", odgovori on, "ali se policija na Zemlji njima ne služi."
<BR>&nbsp;&nbsp;&nbsp;&nbsp;&nbsp;"Gospodine Bejli, nismo na Zemlji", primeti Fastolf blago.
<BR>&nbsp;&nbsp;&nbsp;&nbsp;&nbsp;"Sonda može da ošteti mozak... Nije li tako?"
<BR>&nbsp;&nbsp;&nbsp;&nbsp;&nbsp;"Malo je verovatno da bi do toga moglo doći, ako se sondom rukuje kako valja."
<BR>&nbsp;&nbsp;&nbsp;&nbsp;&nbsp;"Ali nije nemoguće, čak i ako se njome rukuje kako valja", odvrati Bejli. "Koliko mi je poznato, psihička sonda se i na Aurori može koristiti isključivo pod precizno utvrđenim uslovima. Onima, na kojima se koristi, mora biti dokazana krivica za neki težak zločin, ili mora..."
<BR>&nbsp;&nbsp;&nbsp;&nbsp;&nbsp;"Tako je, gospodine Bejli, ali to se odnosi na Aurorance. Vi, međutim, niste Auroranac."
<BR>&nbsp;&nbsp;&nbsp;&nbsp;&nbsp;"Mislite da se, samo zato što sam Zemljanin, prema meni može postupati nehumano?"
<BR>&nbsp;&nbsp;&nbsp;&nbsp;&nbsp;Fastolf se nasmeši i raširi ruke. "Ma haj'te, gospodine Bejli. Ništa loše nisam mislio. Sinoć ste bili toliko očajni, da vam je, čak, u nameri da razrešimo naš problem, palo na um da Gladiju dovedemo u užasan i tragičan položaj. Jednostavno sam se zapitao da li ste dovoljno očajni da i samog sebe izložite riziku?"
<BR>&nbsp;&nbsp;&nbsp;&nbsp;&nbsp;Bejli protrlja oči i trenutak ili dva, ne reče ništa. "Da, priznajem, sinoć sam pogrešio", reče on izmenjenim glasom. "Ipak, što se ovoga sada tiče, nemamo nikakvog dokaza da je pomisao koja mi se javila u polubudnom stanju, od ikakvog značaja za naš problem. Možda je reč o pukoj fantaziji - čistoj besmislici. A možda nije ni bilo nikakve misli. Ničega. Smatrate li, onda, pošto je mogućnost dobitka tako mala, da bi bilo mudro izložiti moj mozak mogućem oštećenju, imajući pri tom u vidu, kako sami rekoste, da upravo od njega zavisi razrešenje našeg problema"
<BR>&nbsp;&nbsp;&nbsp;&nbsp;&nbsp;Fastolf klimnu. "Veoma uspešno branite svoj stav; ali ponavljam, nisam ni mislio ozbiljno."
<BR>&nbsp;&nbsp;&nbsp;&nbsp;&nbsp;"Hvala vam, dr Fastolfe."
<BR>&nbsp;&nbsp;&nbsp;&nbsp;&nbsp;"Šta ćemo dalje?"
<BR>&nbsp;&nbsp;&nbsp;&nbsp;&nbsp;"Pre svega, želeo bih da još jednom porazgovaram sa Gladijom. Potrebna su mi izvesna objašnjenja."
<BR>&nbsp;&nbsp;&nbsp;&nbsp;&nbsp;"Trebalo je da to sinoć obavite."
<BR>&nbsp;&nbsp;&nbsp;&nbsp;&nbsp;"Slažem se, ali bilo je toliko toga što sam sinoć morao da svarim, tako da su mi neke stvari naprosto promakle. Ja sam istraživač, a ne bezgrešni kompjuter."
<BR>&nbsp;&nbsp;&nbsp;&nbsp;&nbsp;"Nemojte misliti da vam zbog bilo čega zameram... Naprosto, teško mi pada da Gladiju uznemiravam bez stvarne potrebe. U svetlosti onoga što ste mi sinoć rekli, logično je pomisliti da je veoma uznemirena."
<BR>&nbsp;&nbsp;&nbsp;&nbsp;&nbsp;"Izvan svake sumnje. Ali isto tako, gotovo očajnički želi da ustanovi šta se zapravo dogodilo - ko je, ukoliko je uopšte reč o bilo kome, ubio onoga koga je smatrala svojim suprugom. I to je sasvim razumljivo. Siguran sam da će biti spremna da mi pomogne... Ali pored toga, želeo bih da porazgovaram sa još jednom osobom."
<BR>&nbsp;&nbsp;&nbsp;&nbsp;&nbsp;"S kim?"
<BR>&nbsp;&nbsp;&nbsp;&nbsp;&nbsp;"Sa vašom kćerkom, Vasilijom."
<BR>&nbsp;&nbsp;&nbsp;&nbsp;&nbsp;"Sa Vasilijom? Ali zbog čega? Čemu bi to moglo poslužiti?"
<BR>&nbsp;&nbsp;&nbsp;&nbsp;&nbsp;"Ona je robotičar. Želeo bih da, pored vas, porazgovaram sa još jednim stručnjakom za robotiku."
<BR>&nbsp;&nbsp;&nbsp;&nbsp;&nbsp;"Ne bih to voleo, gospodine Bejli."
<BR>&nbsp;&nbsp;&nbsp;&nbsp;&nbsp;Završili su sa doručkom, i Bejli ustade. "Dr Fastolfe, moram vas još jednom podsetiti da sam ovde na vaš zahtev. Nemam nikakvih formalnih ovlašćenja za policijsku istragu. Ne znam nikoga iz auroranske vlade. Jedini način da do kraja prodrem u ovu žalosnu zbrku jeste da se nadam da će ljudi dobrovoljno sarađivati sa mnom i odgovarati na moja pitanja.
<BR>&nbsp;&nbsp;&nbsp;&nbsp;&nbsp;Ukoliko, pak, pokušate da me u tome ometete, u tom se slučaju očigledno neću pomeriti s tačke na kojoj sam sada - a to je nigde. Biće to izuzetno loše po vas - pa, prema tome, i za Zemlju - te vas stoga molim da mi ne stajete na put. Ukoliko mi omogućite da porazgovaram s kime god poželim - ili, makar, samo pokušate da mi to omogućite - ljudi ovde na Aurori sigurno će umeti to da ocene kao izraz vaše uverenosti u vlastitu nevinost. Ukoliko, pak, s druge strane, budete ometali moju istragu, do kakvog bi drugog zaključka mogli doći osim da ste krivi i da strahujete da budete razobličeni?"
<BR>&nbsp;&nbsp;&nbsp;&nbsp;&nbsp;"Razumem vas, gospodine Bejli", odgovori Fastolf. "Ali zbog čega baš Vasilija? Postoje i drugi robotičari."
<BR>&nbsp;&nbsp;&nbsp;&nbsp;&nbsp;"Vasilija je vaša kćer. Poznaje vas, i vrlo verovatno ima sasvim određen stav u pogledu toga da li ste vi mogli da uništite robota. Pored toga, budući da je član Robotičkog instituta i da je na strani vaših političkih neprijatelja, svako pozitivno mišljenje koje bi ona dala delovalo bi veoma uverljivo."
<BR>&nbsp;&nbsp;&nbsp;&nbsp;&nbsp;"A ako bude svedočila protiv mene?"
<BR>&nbsp;&nbsp;&nbsp;&nbsp;&nbsp;"S tim ćemo se suočiti kada do toga dođe. Da li biste bili dobri da stupite u vezu s njom i zamolite je da me primi?"
<BR>&nbsp;&nbsp;&nbsp;&nbsp;&nbsp;"Poslušaću vas", reče Fastolf pomirljivo, "ali grešite ako mislite da će mi to lako poći za rukom. Možda je prezauzeta - a možda će samo tvrditi da jeste. Možda se uopšte ne nalazi na Aurori. Možda ne želi da u sve ovo bude umešana. Pokušao sam sinoć da vam objasnim da ima razloga - da ima razloga da misli da ima razloga - da se neprijateljski odnosi prema meni. Možda je baš moj zahtev da vas primi navede na odbijanje - naprosto da bi pokazala koliko je mnome nezadovoljna."
<BR>&nbsp;&nbsp;&nbsp;&nbsp;&nbsp;"Hoćete li bar pokušati, dr Fastolfe?"
<BR>&nbsp;&nbsp;&nbsp;&nbsp;&nbsp;Fastolf uzdahnu. "Pokušaću, dok vi budete razgovarali sa Gladijom... Pretpostavljam da biste želeli da ponovo odete do nje? Znate, stvar biste mogli isto tako dobro obaviti i pomoću trodimenzionalnog ekrana. Slika je tako kvalitetna, da ne biste ni uočili razliku u odnosu na lični kontakt."
<BR>&nbsp;&nbsp;&nbsp;&nbsp;&nbsp;"Svestan sam toga, dr Fastolfe, ali Gladija je Solarijanka i ima vrlo neprijatna iskustva sa trodimenzionalnim kontaktima. Pored toga, nepopravljivo sam sklon mišljenju da postoje znatne dodatne prednosti u neposrednom kontaktu. Trenutna situacija toliko je osetljiva i teškoće suviše velike da bih tek tako odustao od tih dodatnih prednosti."
<BR>&nbsp;&nbsp;&nbsp;&nbsp;&nbsp;"U redu, onda, javiću Gladiji..." On se okrenu, za trenutak zastade, a onda se ponovo zagleda u svog gosta. "Ali gospodine Bejli..."
<BR>&nbsp;&nbsp;&nbsp;&nbsp;&nbsp;"Da, dr Fastolfe?"
<BR>&nbsp;&nbsp;&nbsp;&nbsp;&nbsp;"Sinoć ste mi pomenuli da se nalazite u veoma ozbiljnoj situaciji i da biste čak bili spremni da zanemarite sve nezgodne posledice s kojima bi se Gladija mogla suočiti. Kako rekoste, na kocki su mnogo važnije stvari."
<BR>&nbsp;&nbsp;&nbsp;&nbsp;&nbsp;"Tako je, ali se možete osloniti na mene da ću nastojati da to izbegnem ukoliko ikako budem mogao."
<BR>&nbsp;&nbsp;&nbsp;&nbsp;&nbsp;"Ne mislim sada na Gladiju. Želeo bih samo da vam skrenem pažnju na to da bi se takvo vaše ispravno gledište moralo protegnuti i na mene. Ne očekujem, naime, da vodite računa o mom osećanju nelagodnosti, ili mom ponosu, ukoliko vam se pruži prilika da porazgovarate sa Vasilijom. Ne očekujem od vašeg razgovora ništa posebno; ali ako budete s njom razgovarali, moraću da prihvatim sve što iz toga proistekne, i stoga me ne smete štedeti. Razumete li me?"
<BR>&nbsp;&nbsp;&nbsp;&nbsp;&nbsp;"Da vam iskreno priznam, dr Fastolfe, nijednog trenutka nisam ni pomislio da vas štedim. Ukoliko bi trebalo da odvagnem između vašeg osećanja neprijatnosti i posramljenosti s jedne, i koristi po vašu politiku i dobrobiti mog sveta s druge strane, ne bih ni trenutka oklevao..."
<BR>&nbsp;&nbsp;&nbsp;&nbsp;&nbsp;"Odlično... Vaš stav morali bismo, takođe, protegnuti i na vas lično. Ni ono što vama odgovara ne bi smelo da nam stoji na putu."
<BR>&nbsp;&nbsp;&nbsp;&nbsp;&nbsp;"Bilo je to razrešeno onog trenutka kada ste, ništa me ne pitajući, odlučili da me dovedete ovamo."
<BR>&nbsp;&nbsp;&nbsp;&nbsp;&nbsp;"Ipak, imam još nešto u vidu. Ukoliko, posle nekog razumnog razdoblja - ne dugog, već razumnog - ne krenete s mrtve tačke, moraćemo, ipak, da razmotrimo i mogućnost primene psihičke sonde. Možda nam je poslednje pribežište da ustanovimo šta to vaš um zna, a čega vi niste svesni."
<BR>&nbsp;&nbsp;&nbsp;&nbsp;&nbsp;"Moguće je, dr Fastolfe, da ne zna ništa."
<BR>&nbsp;&nbsp;&nbsp;&nbsp;&nbsp;Fastolf snuždeno pogleda Bejlija. "Slažem se. Ali kao što sami rekoste kada smo govorili o mogućnosti da Vasilija svedoči protiv mene - suočićemo se s tim kada vreme za to dođe."
<BR>&nbsp;&nbsp;&nbsp;&nbsp;&nbsp;On se ponovo okrenu i iziđe iz sobe.
<BR>&nbsp;&nbsp;&nbsp;&nbsp;&nbsp;Bejli je zamišljeno gledao za njim. Činilo mu se sada sasvim mogućim da se, u slučaju napretka u istrazi, suoči sa nekom nepoznatom, ali ozbiljnom pretnjom. S druge strane, ukoliko napredak izostane, naći će se pred psihičkom sondom - što jedva da bi moglo biti išta bolje.
<BR>&nbsp;&nbsp;&nbsp;&nbsp;&nbsp;"Jehosafata mu!" jeknu on.
<BR>
<BR>&nbsp;&nbsp;&nbsp;&nbsp;&nbsp;33.
<BR>&nbsp;&nbsp;&nbsp;&nbsp;&nbsp;Put do Gladijine kuće učinio se Bejliju kraći nego prethodnog dana. Dan je bio sunčan i veoma prijatan, ali krajolik je delovao nekako drugačije. Sunce je sada, razume se, sijalo sa suprotne strane neba, i boje su bile delimično drugačije.
<BR>&nbsp;&nbsp;&nbsp;&nbsp;&nbsp;Sasvim je moguće da je biljni svet drugačije izgledao izjutra nego uveče - možda je, čak, i mirisao drugačije. Sećao se sasvim dobro da je, povremeno, na isti način razmišljao i o zemaljskom biljnom svetu.
<BR>&nbsp;&nbsp;&nbsp;&nbsp;&nbsp;Denil i Žiskar i ovog puta bili su u njegovoj pratnji, ali su išli uporedo s njim i delovali opuštenije.
<BR>&nbsp;&nbsp;&nbsp;&nbsp;&nbsp;"Da li su svi dani ovde sunčani", upita Bejli, tek razgovora radi.
<BR>&nbsp;&nbsp;&nbsp;&nbsp;&nbsp;"Nisu, partneru Elija", odgovori Denil. "Da je tako, bilo bi to pogubno za biljni svet, i shodno tome, i za žitelje Aurore. U stvari, vremenska prognoza kaže da nam kasnije tokom dana predstoji naoblačenje."
<BR>&nbsp;&nbsp;&nbsp;&nbsp;&nbsp;"Šta je ono?" upita Bejli iznenađeno. Neka sivomrka životinjica protezala je noge na travnjaku. Ugledavši ih, ona pomalo lenjo poskoči.
<BR>&nbsp;&nbsp;&nbsp;&nbsp;&nbsp;"Zečić, gospodine", odgovori Žiskar.
<BR>&nbsp;&nbsp;&nbsp;&nbsp;&nbsp;Bejli se opusti. Viđao ih je i na zemaljskim poljima.
<BR>&nbsp;&nbsp;&nbsp;&nbsp;&nbsp;Gladija ih ovog puta nije čekala na dovratku, ali je bilo jasno da ih iščekuje. Gladija ne ustade kada ih jedan robot uvede u kuću, i obrati im se glasom u kome su se mešali umor i mrzovolja. "Dr Fastolf me je obavestio da ponovo želiš da me vidiš. Šta je sad u pitanju?"
<BR>&nbsp;&nbsp;&nbsp;&nbsp;&nbsp;Na sebi je imala haljinu tesno pripijenu uz telo; bilo je očigledno da ispod nje nema ništa. Kosa joj je bila začešljana unazad, a lice dosta bledo. Delovala je iznurenije nego prethodnog dana, i bilo je očito da je malo spavala.
<BR>&nbsp;&nbsp;&nbsp;&nbsp;&nbsp;Denil, sećajući se šta se dogodilo prethodnog dana, nije ni ušao u sobu. Žiskar je međutim ušao, i pošto se pomno obazreo na sve strane, smestio se u udubljenje u zidu. Jedan od Gladijinih robota stajao je u drugom udubljenju.
<BR>&nbsp;&nbsp;&nbsp;&nbsp;&nbsp;"Strašno mi je žao, Gladija, što sam morao ponovo da te uznemirim..." započe Bejli.
<BR>&nbsp;&nbsp;&nbsp;&nbsp;&nbsp;"Zaboravila sam juče da ti kažem", prekide ga ona, "da će Janderovi ostaci, pošto bude spaljen, biti poslati natrag u fabriku, na dalju preradu. Pretpostavljam da će neobično delovati saznanje da je svaki novi robot koga ugledam sazdan od nemalog broja Janderovih atoma."
<BR>&nbsp;&nbsp;&nbsp;&nbsp;&nbsp;"I nas", primeti Bejli, "kada umremo podvrgavaju reciklaži; i ko zna koliko je i čijih atoma ovog trenutka u nama dvoma, i u kome će se jednog dana naći naši atomi."
<BR>&nbsp;&nbsp;&nbsp;&nbsp;&nbsp;"U pravu si, Elija. Podsetio si me, još jednom, kako je lako filosofirati o nevoljama drugih."
<BR>&nbsp;&nbsp;&nbsp;&nbsp;&nbsp;"U pravu si i ti, Gladija, ali nisam došao ovamo da bih 'filosofirao'."
<BR>&nbsp;&nbsp;&nbsp;&nbsp;&nbsp;"Obavi onda ono zbog čega si došao."
<BR>&nbsp;&nbsp;&nbsp;&nbsp;&nbsp;"Moram ti postaviti još neka pitanja."
<BR>&nbsp;&nbsp;&nbsp;&nbsp;&nbsp;"Zar ona jučerašnja nisu bila dovoljna? Jesi li proteklu noć proveo u smišljanju novih?"
<BR>&nbsp;&nbsp;&nbsp;&nbsp;&nbsp;"Delimično da, Gladija... Juče si mi rekla da su ti se i tokom tvoje veze sa Janderom - veze muža i žene - izvesni ljudi nudili, i da si ih ti redom sve odbila. Moraš mi reći nešto pobliže o tome."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;Bejli ne obrati pažnju na njeno pitanje. "Reci mi", nastavi on, "koliko ti se ljudi ponudilo dok si bila u braku sa Janderom?"
<BR>&nbsp;&nbsp;&nbsp;&nbsp;&nbsp;"Ne vodim beleške o tome, Elija. Trojica ili četvorica."
<BR>&nbsp;&nbsp;&nbsp;&nbsp;&nbsp;"Da li je iko od njih bio naročito uporan? Da li ti se iko ponudio više nego jednom?"
<BR>&nbsp;&nbsp;&nbsp;&nbsp;&nbsp;Gladija koja je dotad izbegavala njegov pogled, ovoga ga puta pogleda pravo u oči. "Jesi li razgovarao s nekim o tome?" upita ga ona.
<BR>&nbsp;&nbsp;&nbsp;&nbsp;&nbsp;Bejli odmahnu glavom. "O tim stvarima razgovarao sam samo sa tobom. Međutim, na osnovu tvojih odgovora čini mi se da mogu zaključiti da je bar jedan od njih bio uporniji od drugih."
<BR>&nbsp;&nbsp;&nbsp;&nbsp;&nbsp;"Da, jedan - Santiriks Gremionis." Ona uzdahnu. "Auroranci imaju tako čudna imena, i on je zaista bio čudan - za jednog Auroranca. Niko se drugi tako uporno, kao on, nije vraćao na tu temu. Uvek je delovao uglađeno, svaki je put sa smeškom i lakim naklonom prihvatao moje odbijanje, a onda bi opet, sledeće nedelje ili, čak, sledećeg dana, pokušao ponovo. Samo to navaljivanje delovalo je pomalo nepristojno. Svaki pristojan Auroranac prihvatio bi odbijanje kao trajno, osim, razume se, ako mu mogući partner ne bi veoma jasno dao do znanja da je promenio mišljenje."
<BR>&nbsp;&nbsp;&nbsp;&nbsp;&nbsp;"Reci mi još jednom... Da li su oni koji su ti se nudili znali za tvoju vezu sa Janderom?"
<BR>&nbsp;&nbsp;&nbsp;&nbsp;&nbsp;"Nije to bilo nešto što bih pominjala u usputnim razgovorima."
<BR>&nbsp;&nbsp;&nbsp;&nbsp;&nbsp;"Hajde, onda, da se usredsredimo na tog Gremionisa. Da li je on znao da ti je Jander suprug?"
<BR>&nbsp;&nbsp;&nbsp;&nbsp;&nbsp;"Nikada mu to nisam ni pomenula."
<BR>&nbsp;&nbsp;&nbsp;&nbsp;&nbsp;"Ne odbacuj to tek tako, Gladija. Nije suština u tome da li si mu rekla. Za razliku od drugih, nudio ti se više puta. Usput: koliko puta, ukoliko se sećaš? Tri? Četiri puta? Koliko?"
<BR>&nbsp;&nbsp;&nbsp;&nbsp;&nbsp;"Nisam brojala", odgovori Gladija umorno. "Desetak puta, možda i više. Da, sve u svemu, nije bio prijatna osoba, htela sam da naredim robotima da ga više ne puštaju na moje imanje."
<BR>&nbsp;&nbsp;&nbsp;&nbsp;&nbsp;"Da, ali ipak nisi. Da bi ti se ponudio toliko puta potrebno je vreme. Navraćao je da te vidi. Sretao se s tobom. Imao je dovoljno vremena da uoči Janderovu prisutnost, i kako si se odnosila prema njemu. Zar nije mogao da pogodi u kakvom ste odnosu?"
<BR>&nbsp;&nbsp;&nbsp;&nbsp;&nbsp;Gladija odmahnu glavom. "Ne verujem. Jander se nikad nije pojavljivao kada sam imala goste."
<BR>&nbsp;&nbsp;&nbsp;&nbsp;&nbsp;"Da li si mu ti naložila da se ne pojavljuje? Pretpostavljam da jesi."
<BR>&nbsp;&nbsp;&nbsp;&nbsp;&nbsp;"Jesam. Ali pre nego što nagovestiš da je to bilo stoga što sam se stidela naše veze, reći ću ti da je, naprosto, u pitanju bila želja da izbegnem neprijatne komplikacije. Nisam se sasvim oslobodila solarijanske potrebe za privatnošću kada je seks u pitanju - to je nešto za šta Auroranci već odavno ne znaju."
<BR>&nbsp;&nbsp;&nbsp;&nbsp;&nbsp;"Razmisli još malo. Nije li, ipak, mogao nešto da nasluti? Eto, tu je, pred tobom, zaljubljen čovek..."
<BR>&nbsp;&nbsp;&nbsp;&nbsp;&nbsp;"Zaljubljen!" Zvuk koji beše ispustila ličio je na frktaj. "Šta Auroranci znaju o ljubavi?"
<BR>&nbsp;&nbsp;&nbsp;&nbsp;&nbsp;"Verovao je da je zaljubljen u tebe, ali mu ti nisi uzvraćala istom merom. Imajući u vidu osetljivost i sumnjičavost zaljubljenog kome nije uzvraćeno istom merom, nije li, ipak, mogao da nasluti šta je bilo u pitanju? Razmisli malo! Da li je ikad, onako izokola, pomenuo Jandera? Da li je rekao bilo šta što bi moglo pobuditi makar najmanju sumnju..."
<BR>&nbsp;&nbsp;&nbsp;&nbsp;&nbsp;"Nije! Nije! Naprosto je nezamislivo da bilo koji Auroranac stavlja neprijatne primedbe na račun seksualnih sklonosti ili navika drugih ljudi."
<BR>&nbsp;&nbsp;&nbsp;&nbsp;&nbsp;"Nisu to morale biti grube primedbe. Možda, samo poneka šaljiva opaska. Bilo šta što bi moglo nagovestiti da mu je bio poznat tvoj i Janderov odnos."
<BR>&nbsp;&nbsp;&nbsp;&nbsp;&nbsp;"Ne! Da je mladi Gremionis makar samo jednu reč izustio u tom smislu, nikada više ne bi ni kročio u moju kuću; postarala bih se, čak, da se više s njim ne susretnem... Ali ne bi on uradio ništa slično. Bio je pun obzira prema meni."
<BR>&nbsp;&nbsp;&nbsp;&nbsp;&nbsp;"Rekla si maločas 'mlad'... Koliko je godina tom Gremionisu?"
<BR>&nbsp;&nbsp;&nbsp;&nbsp;&nbsp;"Otprilike je mojih godina... Trideset pet. Možda je čak godinu ili dve mlađi."
<BR>&nbsp;&nbsp;&nbsp;&nbsp;&nbsp;"Pravo dete", primeti Bejli snuždeno. "Mlađi je i od mene. Ali u tim godinama... Pretpostavimo da je ipak naslutio kakav je odnos između tebe i Jandera, ali da nije ništa rekao... baš ništa. Nije li, uprkos tome, mogao biti ljubomoran?"
<BR>&nbsp;&nbsp;&nbsp;&nbsp;&nbsp;"Ljubomoran?"
<BR>&nbsp;&nbsp;&nbsp;&nbsp;&nbsp;Bejliju se iznenada učini da ta reč možda nema nikakvog značenja ni na Aurori, ni na Solariji. "Ljut što si mu pretpostavila nekog drugog."
<BR>&nbsp;&nbsp;&nbsp;&nbsp;&nbsp;"Poznato mi je šta znači reč 'ljubomoran'", odvrati Gladija oštrim glasom. "Ponovila sam je samo zato što me je iznenadilo da možeš i pomisliti da bi bilo koji Auroranac mogao osetiti ljubomoru. Na Aurori, kada su polni odnosi u pitanju, nema ljubomore. Možda, kada su druge stvari u pitanju, ali ne i kada je reč o seksu." Izraz na njenom licu bio je dovoljno rečit. "Čak i da je bio ljubomoran, od kakvog bi to značaja bilo? Šta je, na kraju krajeva, u vezi s tim mogao učiniti?"
<BR>&nbsp;&nbsp;&nbsp;&nbsp;&nbsp;"Mogao je reći Janderu da bi odnos sa jednim robotom mogao ugroziti tvoj položaj na Aurori..."
<BR>&nbsp;&nbsp;&nbsp;&nbsp;&nbsp;"Ali to bi bila laž!"
<BR>&nbsp;&nbsp;&nbsp;&nbsp;&nbsp;"Ipak, ukoiko mu je tako bilo rečeno, Jander je u to mogao poverovati - poverovati da te ugrožava, da ti može naneti zlo. Ne bi li to mogao biti razlog njegovog 'mentalnog isključivanja'"
<BR>&nbsp;&nbsp;&nbsp;&nbsp;&nbsp;"Jander u to ne bi nikad poverovao. Svaki dan koji sam provodila s njim činio me je srećnom - i to sam mu i rekla."
<BR>&nbsp;&nbsp;&nbsp;&nbsp;&nbsp;Bejli ostade miran. Očigledno, nije shvatala suštinu pitanja, i stoga je, naprosto, morao da joj ga sasvim pojasni. "Siguran sam da ti je poverovao; ali nije li, isto tako, mogao biti nagnan da poveruje i u reči neke druge osobe koja mu je govorila suprotno. I ukoliko se, u tom slučaju, našao usred nepodnošljive dileme prouzrokovane Prvim zakonom..."
<BR>&nbsp;&nbsp;&nbsp;&nbsp;&nbsp;Gladijino lice se iskrivi. "To je šašavo!" kriknu ona. "Ponavljaš mi onu staru priču o Suzani Kalvin i robotu koji je bio u stanju da čita misli drugih osoba. Niko iznad deset godina ne bi nikad poverovao u to!"
<BR>&nbsp;&nbsp;&nbsp;&nbsp;&nbsp;"Ipak, nije li moguće da..."
<BR>&nbsp;&nbsp;&nbsp;&nbsp;&nbsp;"Ne, nije. Potičem sa Solarije i znam dovoljno o robotima da mi bude jasno da je to, naprosto, nemoguće. U svakom slučaju, bio bi neophodan izvanredan stručnjak da tako nešto izazove kod nekog robota. Dr Fastolf bi to možda bio u stanju da izvede, ali ne i Santiriks Gremionis. Gremionis je modni kreator, i radi sa ljudima: oblikuje frizure i pravi nacrte za odeću. Ja radim to isto, ali sa robotima. Gremionis u životu nije dotakao nekog robota. Ne zna ništa o njima; jedino što ume jeste da im naredi da zatvore prozor, ili urade nešto slično tome. Ali pokušavaš li ti to da mi nagovestiš da je odnos između Jandera i mene... da sam ja..." Ona snažno pritisnu prstom grudi, i obline njenih malenih dojki jasno se ocrtaše ispod tkanine. "... Da sam ja prouzrokovala Janderovu smrt?"
<BR>&nbsp;&nbsp;&nbsp;&nbsp;&nbsp;"Ništa ti nisi svesno učinila", odgovori Bejli, želeći i sam da se zauzda, ali, nekako, ne uspevajući da prestane s ispitivanjem. "A šta ako je Gremionis saznao od dr Fastolfa kako da..."
<BR>&nbsp;&nbsp;&nbsp;&nbsp;&nbsp;"Gremionis nije poznavao Fastolfa; uostalom, ne bi ni bio u stanju da shvati išta od onoga što bi mu on mogao reći."
<BR>&nbsp;&nbsp;&nbsp;&nbsp;&nbsp;"Ne možeš biti potpuno sigurna šta je Gremionis mogao shvatiti, a šta nije; što se, pak, tiče toga da li je poznavao dr Fastolfa - ukoliko je toliko oko tebe obletao, morao je često boraviti na tvom imanju, i tako..."
<BR>&nbsp;&nbsp;&nbsp;&nbsp;&nbsp;"Dr Fastolf gotovo nikad nije boravio na mom imanju. Juče, kada te je doveo ovamo, tek je drugi put prekoračio moj prag. Strahovao je da bi me njegovo nastojanje da bude u mojoj blizini moglo udaljiti od njega - sam mi je to jednom rekao. Mislio je da je na taj način izgubio svoju kćer - prilično šašavo... Shvataš li, Elija, da kada živiš nekoliko stotina godina, imaš više nego dovoljno vremena da izgubiš na hiljade stvari. Budi zah-zahvalan, Elija, što ćeš kratko živeti." Nesuspregnuti jecaji potresali su joj čitavo telo.
<BR>&nbsp;&nbsp;&nbsp;&nbsp;&nbsp;Bejli je pogleda i oseti se bespomoćan. "Žao mi je, Gladija. Nemam više pitanja. Da pozovem nekog robota? Da li ti je potrebna pomoć?"
<BR>&nbsp;&nbsp;&nbsp;&nbsp;&nbsp;Ona zatrese glavom i samo odmahnu rukom. "Idi, sada, samo idi", reče ona slomljenim glasom. "Molim te, odlazi."
<BR>&nbsp;&nbsp;&nbsp;&nbsp;&nbsp;Bejli je za trenutak oklevao, a onda krenu preko sobe, bacivši još jedan, brižan pogled put Gladije dok je zamicao kroz vrata. Žiskar je išao za njim, a izvan kuće mu se pridruži i Denil. Bejli jedva da ih je primećivao; samo je, na časak i odsutno pomislio kako se sve više navikava na njihovu prisutnost, kao na vlastitu senku ili odeću, i kako će uskoro, možda, doći trenutak kada će se bez njih osećati gotovo obnažen.
<BR>&nbsp;&nbsp;&nbsp;&nbsp;&nbsp;Koračao je žurno prema Fastolfovoj kući, dok mu se u glavi sve mutilo. Vasiliju je u početku želeo da sretne iz čistog očaja, ne, čak, ni iz puke radoznalosti. U međuvremenu, međutim, stvari su se promenile. Postojali su, ma koliko mali bili, svi izgledi da se spotakao o nešto zaista važno.
<BR>
<BR>&nbsp;&nbsp;&nbsp;&nbsp;&nbsp;34.
<BR>&nbsp;&nbsp;&nbsp;&nbsp;&nbsp;Kada se Bejli vratio, na prijatnom Fastolfovom licu videle su se duboke bore.
<BR>&nbsp;&nbsp;&nbsp;&nbsp;&nbsp;"Ima li ikakvog napretka?, upita ga on.
<BR>&nbsp;&nbsp;&nbsp;&nbsp;&nbsp;"Otklonio sam bar jedan deo mogućnosti... možda."
<BR>&nbsp;&nbsp;&nbsp;&nbsp;&nbsp;"Jedan deo mogućnosti? A kako mislite da otklonite i drugi deo? Ili, još bolje: kako mislite da ustanovite pravu mogućnost?"
<BR>&nbsp;&nbsp;&nbsp;&nbsp;&nbsp;"Kada neka mogućnost ne može da se otkloni, počinju da se naziru prave mogućnosti."
<BR>&nbsp;&nbsp;&nbsp;&nbsp;&nbsp;"A ako se ispostavi da je nemoguće otkloniti taj drugi deo mogućnosti koji tako zagonetno pominjete?"
<BR>&nbsp;&nbsp;&nbsp;&nbsp;&nbsp;Bejli sleže ramenima. "Pre no što počnemo da traćimo vreme na to, voleo bih da se vidim sa vašom kćerkom."
<BR>&nbsp;&nbsp;&nbsp;&nbsp;&nbsp;Fastolf je delovao razočarano. "Gospodine Bejli, učinio sam onako kako ste zahtevali i pokušao da s njom stupim u vezu. Morao sam je, čak, probuditi."
<BR>&nbsp;&nbsp;&nbsp;&nbsp;&nbsp;"Hoćete da kažete da živi na delu planete gde je sada noć? Nije mi to palo na pamet..." Bejli se smrknu. "Bojim se da se ponašam luckasto, zaboravljajući da više nisam na Zemlji. U podzemnim Gradovima dan i noć izgubili su svaki smisao; doba dana po pravilu je svuda isto."
<BR>&nbsp;&nbsp;&nbsp;&nbsp;&nbsp;"Nije baš tako rđavo. Eos je robotičarski centar Aurore, i malo robotičara živi izvan njega. Naprosto, još je spavala, i činjenica da sam je probudio nije, po svemu sudeći, naročito doprinela njenom raspoloženju. Nije htela da razgovara sa mnom."
<BR>&nbsp;&nbsp;&nbsp;&nbsp;&nbsp;"Pozovite je ponovo", zatraži Bejli žurno.
<BR>&nbsp;&nbsp;&nbsp;&nbsp;&nbsp;"Razgovarao sam sa njenim sekretarom-robotom, i prošlo je nekoliko neprijatnih trenutaka dok su poruke bile razmenjivane. Sasvim mi je jasno dala na znanje da ni na koji način ne želi da razgovara sa mnom. Što se vas tiče, bila je nešto umerenija. Robot mi je saopštio da je spremna da vam posveti pet minuta na svom privatnom kanalu..." Fastolf pogleda na merač vremena na zidu. "...ukoliko je pozovete kroz pola sata. Ali ni pod kakvim okolnostima ne želi da se vidi sa vama lično."
<BR>&nbsp;&nbsp;&nbsp;&nbsp;&nbsp;"Njeni mi uslovi ne odgovaraju, baš kao ni vreme. Moram je lično videti, i provesti s njom onoliko vremena koliko mi bude potrebno. Da li ste joj, dr Fastolfe, objasnili od kolike je to važnosti?"
<BR>&nbsp;&nbsp;&nbsp;&nbsp;&nbsp;"Pokušao sam. Nije je zanimalo."
<BR>&nbsp;&nbsp;&nbsp;&nbsp;&nbsp;"Otac ste joj. Sigurno..."
<BR>&nbsp;&nbsp;&nbsp;&nbsp;&nbsp;"Neuporedivo je manje sklona da popusti mene radi, nego da je u pitanju neka strana osoba. Znao sam to, pa sam se poslužio Žiskarom."
<BR>&nbsp;&nbsp;&nbsp;&nbsp;&nbsp;"Žiskarom?"
<BR>&nbsp;&nbsp;&nbsp;&nbsp;&nbsp;"Da, njime. Žiskar joj je, znate, velika slabost. Dok je studirala robotiku na univerzitetu, uzela je sebi slobodu da izvrši neke manje prepravke u njegovom programu - ništa vas više od tog neće zbližiti s nekim robotom, osim, razume se, Gladijinog načina. Bilo je to skoro kao da je Žiskar bio Endru Martin."
<BR>&nbsp;&nbsp;&nbsp;&nbsp;&nbsp;"Ko je Endru Martin?"
<BR>&nbsp;&nbsp;&nbsp;&nbsp;&nbsp;"Ko je bio - ne ko jeste", odvrati Fastolf. "Nikad niste čuli za njega?"
<BR>&nbsp;&nbsp;&nbsp;&nbsp;&nbsp;"Ne, nisam."
<BR>&nbsp;&nbsp;&nbsp;&nbsp;&nbsp;"Čudno! Sva naša drevna predanja potiču sa Zemlje, a opet, na Zemlji kao da ne znaju za njih... Endru Martin je bio robot koji je postepeno, korak po korak, poprimio ljudsko obličje. Da se razumemo: i pre Denila je bilo humanoidnih robota, ali su svi oni bili poput igračaka, jedva nešto više od automata. Ipak, bez obzira na to, čudesne su se priče ispredale o sposobnostima Endrua Martina - pouzdan znak da su priče o njemu bile puke fantazije. Deo tih predanja bila je i jedna žena, poznata kao Mala Gospoj'ca. Njihov odnos bio je odveć složen da bih vam ga sada podrobnije objašnjavao; u svakom slučaju, gotovo da ne postoji devojčica na Aurori koja ne sanjari o tome da bude Mala Gospoj'ca i ima Endrua Martina za robota. Vasilija je u tom pogledu bila srećnija - Žiskar je bio njen Endru Martin."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Napomenuo sam njenom robotu da biste došli u pratnji Žiskara. Godinama ga već nije videla, pa sam pomislio da bi je to moglo navesti da pristane da se vidi sa vama."
<BR>&nbsp;&nbsp;&nbsp;&nbsp;&nbsp;"Po svemu sudeći, nije vam uspelo."
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;"Onda moramo smisliti nešto drugo. Mora postojati način da je privolimo da se vidi sa mnom."
<BR>&nbsp;&nbsp;&nbsp;&nbsp;&nbsp;"Možda ćete nešto smisliti", složi se Fastolf. "Kroz nekoliko trenutaka pojaviće se na ekranu, i na raspolaganju ćete imati pet minuta da je ubedite da je neophodno da se lično susretnete."
<BR>&nbsp;&nbsp;&nbsp;&nbsp;&nbsp;"Pet minuta! Šta mogu da učinim za pet minuta?"
<BR>&nbsp;&nbsp;&nbsp;&nbsp;&nbsp;"Ne znam. Ipak, i to je bolje nego ništa."
<BR>
<BR>&nbsp;&nbsp;&nbsp;&nbsp;&nbsp;35.
<BR>&nbsp;&nbsp;&nbsp;&nbsp;&nbsp;Petnaest minuta kasnije, Bejli se smesti pred trodimenzionalni ekran, spreman da se susretne sa Vasilijom Fastolf.
<BR>&nbsp;&nbsp;&nbsp;&nbsp;&nbsp;Dr Fastolf se sklonio, objasnivši, suvo se smešeći, da bi njegova prisutnost samo mogla doprineti da mu kćer bude manje popustljiva. Ni Denila nije bilo. Samo je Žiskar bio u sobi da mu pravi društvo.
<BR>&nbsp;&nbsp;&nbsp;&nbsp;&nbsp;"Trodimenzionalni kanal dr Vasilije je otvoren za prijem", oglasi se Žiskar. "Jeste li spremni, gospodine?"
<BR>&nbsp;&nbsp;&nbsp;&nbsp;&nbsp;"Onoliko koliko to uopšte mogu biti", odvrati Bejli namršteno. Nije želeo da sedne, smatrajući da će u stojećem položaju delovati ubedljivije. (Ali koliko je, uopšte, neki Zemljanin mogao biti ubedljiv?)
<BR>&nbsp;&nbsp;&nbsp;&nbsp;&nbsp;Ekran se osvetli dok se, istovremeno, ostali delovi prostorije zamračiše, i uskoro se pred Bejlijem ukaza jedna žena čiji su obrisi u početku bili nejasni. Stajala je sučelice prema njemu, oslonivši se desnom rukom na laboratorijski stočić pretrpan raznim dijagramima. (Nema sumnje, i ona je nameravala da ostavi utisak).
<BR>&nbsp;&nbsp;&nbsp;&nbsp;&nbsp;Dok se slika izoštravala, rubovi ekrana kao da su počeli da se rasplinjuju i Vasilijina prilika (ukoliko je to bila ona) postepeno se sasvim uobliči. Stajala je u sobi koja je po svemu delovala stvarno, osim što se po onome što se u njoj nalazilo razlikovala od sobe u kojoj se Bejli nalazio; linije na mestu dodira bile su oštro izražene.
<BR>&nbsp;&nbsp;&nbsp;&nbsp;&nbsp;Na sebi je imala tamnosmeđe, široke pantalone koje su od butina naniže bile poluprozirne, tako da su joj se mogli videti nejasni obrisi nogu. Nosila je tesnu bluzu bez rukava, tako da su joj ruke bile obnažene do ramena. Izrez na grudima bio je dubok, dok joj je plava kosa bila uvijena u sitne kovrdže.
<BR>&nbsp;&nbsp;&nbsp;&nbsp;&nbsp;Nije bila nimalo nalik na svog oca, i sasvim sigurno, nije imala očeve velike uši. Bejli pomisli da joj je majka morala biti veoma lepa žena, i da je Vasilija imala sreće pri mešanju roditeljskih gena.
<BR>&nbsp;&nbsp;&nbsp;&nbsp;&nbsp;Bila je niska rasta i u crtama njenog lica Bejli je lako uočio veliku sličnost sa Gladijom - iako joj je izraz bio daleko hladniji i sadržao sva obeležja ličnosti snažne volje.
<BR>&nbsp;&nbsp;&nbsp;&nbsp;&nbsp;"Jeste li vi onaj Zemljanin koji je došao da reši problem mog oca?" upita ona oštro.
<BR>&nbsp;&nbsp;&nbsp;&nbsp;&nbsp;"Jesam, dr Fastolf", odvrati Bejli istim, prepadajućim tonom.
<BR>&nbsp;&nbsp;&nbsp;&nbsp;&nbsp;"Možete me zvati dr Vasilija. Ne bih želela da budem oslovljavana isto kao moj otac."
<BR>&nbsp;&nbsp;&nbsp;&nbsp;&nbsp;"Dr Vasilija, moram porazgovarati sa vama, licem u lice, onoliko dugo koliko je to razumno."
<BR>&nbsp;&nbsp;&nbsp;&nbsp;&nbsp;"Ne sumnjam da tako mislite. Međutim, budući da ste Zemljanin, predstavljate ozbiljno izvorište zaraza."
<BR>&nbsp;&nbsp;&nbsp;&nbsp;&nbsp;"Medicinski sam potpuno proveren, i ne predstavljam opasnost ni za koga. Vaš otac je sve vreme sa mnom već više od jednog dana."
<BR>&nbsp;&nbsp;&nbsp;&nbsp;&nbsp;"Moj otac izigrava idealistu, i povremeno mora da čini stvari koje će ga predstaviti u takvoj svetlosti. Nemam nameru da ga u tom pogledu sledim."
<BR>&nbsp;&nbsp;&nbsp;&nbsp;&nbsp;"Pretpostavljam da mu ne želite nikakvo zlo. Ipak, moglo ga snaći ukoliko odbijete da se sretnete sa mnom."
<BR>&nbsp;&nbsp;&nbsp;&nbsp;&nbsp;"Samo gubite vreme. Neću se sresti s vama, osim, isključivo, na ovaj način; pored toga, već je prošla polovina vremena koje sam odlučila da vam posvetim. Ukoliko vam to ne odgovara, možemo odmah prekinuti naš razgovor."
<BR>&nbsp;&nbsp;&nbsp;&nbsp;&nbsp;"Žiskar je ovde, dr Vasilija, i želeo bi da vam preporuči da se ipak sretnemo."
<BR>&nbsp;&nbsp;&nbsp;&nbsp;&nbsp;Žiskar stupi u vidno polje. "Dobro jutro, Mala Gospoj'ce", reče on tihim glasom.
<BR>&nbsp;&nbsp;&nbsp;&nbsp;&nbsp;Vasilija je za trenutak delovala pometeno, ali kada je ponovo progovorila, glas joj je bio osetno blaži. "Milo mi je, Žiskare, što te ponovo vidim, i sastaću se s tobom kada god to poželiš... Ali nemam nameru da se nađem s ovim Zemljaninom, čak ni na tvoj nagovor."
<BR>&nbsp;&nbsp;&nbsp;&nbsp;&nbsp;"U tom slučaju", umeša se Bejli, izbacujući u očajanju svoju poslednju kartu, "moraću da slučaj Santiriksa Gremionisa iznesem u javnost bez prethodnog dogovora s vama."
<BR>&nbsp;&nbsp;&nbsp;&nbsp;&nbsp;Vasilijine oči se raširiše, i ona podiže ruku sa police i stisnu je u pesnicu. "Kakve to veze ima s njim?"
<BR>&nbsp;&nbsp;&nbsp;&nbsp;&nbsp;"Nikakve, osim što je u pitanju zgodan mlad čovek i što ste vas dvoje dobri poznanici. Dakle, treba li da nastavim da se njime bavim, bez prethodnog razgovora s vama?"
<BR>&nbsp;&nbsp;&nbsp;&nbsp;&nbsp;"Reći ću vam sada, ovog časa..."
<BR>&nbsp;&nbsp;&nbsp;&nbsp;&nbsp;"Ne, nećete", gotovo povika Bejli. "Nećete mi ništa reći, ukoliko se ne srtenemo licem u lice."
<BR>&nbsp;&nbsp;&nbsp;&nbsp;&nbsp;Usne joj se stisnuše. "U redu, onda, sastaću se s vama, ali neću ostati ni časak duže no što budem smatrala potrebnim. Upozoravam vas na to... Povedite i Žiskara."
<BR>&nbsp;&nbsp;&nbsp;&nbsp;&nbsp;Veza se uz prasak prekinu, i Bejli gotovo oseti vrtoglavicu pri nagloj promeni pozadine. On potraži naslonjaču i skoro se sruči u nju.
<BR>&nbsp;&nbsp;&nbsp;&nbsp;&nbsp;Žiskar ga je još pridržavao za lakat, kao da želi da se uveri da je bezbedno seo. "Mogu li vam, gospodine, na bilo koji način biti od pomoći?" upita on.
<BR>&nbsp;&nbsp;&nbsp;&nbsp;&nbsp;"Dobro sam", odvrati Bjeli. "Potrebno mi je samo da dođem do daha."
<BR>&nbsp;&nbsp;&nbsp;&nbsp;&nbsp;Dr Fastolf je stajao pred njim. "Izvinjavam se još jednom što nisam postupio kao pravi domaćin. Slušao sam vaš razgovor i gledao vas preko kućne veze koja omogućava samo prijem, ali ne i odašiljanje slike i zvuka. Želeo sam da vidim svoju kćer, čak i ako ona nije videla mene."
<BR>&nbsp;&nbsp;&nbsp;&nbsp;&nbsp;"Shvatam vas", odgovori Bejli, blago dahćući. "Ukoliko vam pravila lepog ponašanja nalažu da se izvinite zbog onoga što ste učinili - opraštam vam."
<BR>&nbsp;&nbsp;&nbsp;&nbsp;&nbsp;"Ali šta je to s tim Santiriksom Gremionisom? Njegovo mi je ime potpuno nepoznato."
<BR>&nbsp;&nbsp;&nbsp;&nbsp;&nbsp;Bejli pogleda naviše u Fastolfa. "Dr Fastolfe", odgovori on, "njegovo sam ime prvi put čuo jutros od Gladije. Znam veoma malo o njemu, ali ipak sam rizikovao da ga pomenem vašoj kćeri. Izgledi su bili više nego mali, međutim, uprkos tome, dobio sam ono što sam želeo. Vidite, ponekad sam u stanju da izvučem korisne zaključke, čak i na osnovu oskudnih obaveštenja, te vas molim da mi dopustite da i dalje tako nastavim. Molim vas, stoga, da ubuduće što predusretljivije sarađujete sa mnom, i da mi više ne pominjete psihičku sondu."
<BR>&nbsp;&nbsp;&nbsp;&nbsp;&nbsp;Fastolf ništa ne odgovori i Bejli oseti mračno zadovoljstvo što je uspeo svoju volju prvo da nametne kćerki, a potom i ocu.
<BR>&nbsp;&nbsp;&nbsp;&nbsp;&nbsp;Ali koliko će još moći u tome da istraje - ni sam nije znao.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
