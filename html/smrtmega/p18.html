<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. SVI PUTNICI U ČETIRI VAGONA IRT
<P>&nbsp;&nbsp;&nbsp;&nbsp;&nbsp;Svi putnici u četiri vagona IRT koji su ostali blokirani pod zemljom na neodređenom mestu u Menhetenu, poneli su se razumno. Skoro dva dana su bez panike čekali da podzemna železnica ponovo krene ili da neko dođe da im donese vesti ili pruži pomoć. Posle 45 časova, rizik da će ih u tunelu zgnječiti vozovi koji bi mogli da krenu bez prethodnog obaveštenja, ili da će ih pokositi trećim kolosekom kad se bude vratila struja, činio im se mnogo manjim od opasnosti da će da umru gladni i žedni. Krenuli su po mraku, u redu, držeći se za ruke, obrazujući dugačke lance. Upravo je tada jednom mladom stručnjaku koji je radio u termičkoj centrali u Kvinsu uspelo da pokrene svoje turbo alternatore, pa je jednosmerna struja od 3000 volti protekla trećim kolosekom. Mašinista, koji je vodio lanac od 265 ljudi, izgubio je ravnotežu i pao je na šine pod naponom. Svi su odmah umrli. Bili su srećniji od onih koji su izgubili život lagano lutajući u mraku po krivudavim podzemnim hodnicima.
<BR>
<BR>&nbsp;&nbsp;&nbsp;&nbsp;&nbsp;Bilo je teško pronaći gorivo u kancelarijama Empajer Stejt Bildinga, jer mnogi predmeti od plastike nisu goreli. Dvanaest hiljada službenika koji su tamo ostali, uspelo je ipak da se snađe goreći drva, a pre svega hartiju u improvizovanim pećima i u uslovima minimalne sigurnosti. U mnogo slučajeva, stvari su se loše završile. Poneko žarište požara je ugašeno, ali je isuviše drugih nastavilo da gori, pa su se pretvorili u jednu jedinu lomaču. Samo jedna vatrogasna kola uspela su da se ubace među napuštene automobile i da stignu do užasne buktinje, koja je obasjavala ceo Njujork. Nisu mogla čak ni da lokalizuju požar. Posle 24 časa, od Empajer Stejt Bildinga ostao je samo pocrneli kostur. Samo u gradu Njujorku pedeset hiljada judi našlo je smrt u zapaljenim kućama.
<BR>
<BR>&nbsp;&nbsp;&nbsp;&nbsp;&nbsp;Još se poneki osvetljeni prozor video u oblakoderima RCA na Menhetenu, u preduzeću Dženeral Elektrik u Šenektediju i na nekim radnim mestima gde su ostali blokirani tehničari, inženjeri, koji su mogli da primene svoje pronalazačke sposobnosti i da organizuju sisteme za grejanje i osvetljavanje u vanrednim okolnostima.
<BR>&nbsp;&nbsp;&nbsp;&nbsp;&nbsp;Jedno od ovih retkih ostrva efikasnosti obrazovano je u laboratorijama Megamultipleksa. Ed Barns i njegovi stručnjaci su konstruisali komore za sagorevanje koristeći suvi građevinski materijal, pa su polako ložili kancelarijski i laboratorijski nameštaj, da bi održali prostorije na podnošljivoj temperaturi. Tokom dugih noćnih sati osvetljenje su, mada vrlo racionalno, osiguravali elektrogene grupe i akumulatori.
<BR>&nbsp;&nbsp;&nbsp;&nbsp;&nbsp;Ed je uspostavio posebnu telefonsku liniju koja je povezivala Belu kuću i Pentagon.
<BR>&nbsp;&nbsp;&nbsp;&nbsp;&nbsp;AI Čendler je stalno i mahnito koristio tu liniju. Već šesti put je zvao Eda da bi ga ubedio da dođe u Vašington. Čendlerov ton je bio uporan, a glas mu je bio neodlučan i nesiguran.
<BR>&nbsp;&nbsp;&nbsp;&nbsp;&nbsp;"Ed, treba da shvatiš da je tvoje prisustvo ovde bitno. Obećao sam predsedniku da ćeš biti u Vašingtonu što je pre moguće. Ne možemo da ne ispunimo obećanje dato predsedniku..."
<BR>&nbsp;&nbsp;&nbsp;&nbsp;&nbsp;Ed kratko odseče.
<BR>&nbsp;&nbsp;&nbsp;&nbsp;&nbsp;"Al, baš me briga za obećanje koje si dao. Nije ovo trenutak da se misli na zvanične odnose. Najbolje što mogu da učinim je da ostanem ovde i da održavam u radu sistem komunikacija na celom području zemlje za potrebe zdravstvene službe, civilne zaštite i vojske. Nemam ništa drugo da ti kažem."
<BR>&nbsp;&nbsp;&nbsp;&nbsp;&nbsp;Isključio je vezu i naredio svom pomoćniku da isključi specijalnu liniju sa Vašingtonom i da je poveže sa bolnicom Belvi.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
