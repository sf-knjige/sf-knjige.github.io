<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. RUKE EDA BARNSA
<P>&nbsp;&nbsp;&nbsp;&nbsp;&nbsp;Ruke Eda Barnsa su brzo udarale po dirkama birajući simbole komplikovanih formula, koje je Ed već savršeno znao napamet. Formule su se istog trenutka pojavljivale u vidu svetlećih slova na malim televizijskim ekranima koji su bili postavljeni ispred svakog od članova auditorijuma.
<BR>&nbsp;&nbsp;&nbsp;&nbsp;&nbsp;Dok je Ed govorio, svi slušaoci su mogli da prate matematički deo njegovog izlaganja čitajući formule koje su im se prikazivale. Kad god bi se ekran potpuno ispunio simbolima, automatski se proizvodila fotokopija njegovog sadržaja i isklizavala na poslužavnik ispod ekrana, da bi se izbeglo hvatanje beleški i svakom od prisutnih omogućilo da svu svoju pažnju obrati na izložene argumente, ne gubeći vreme.
<BR>&nbsp;&nbsp;&nbsp;&nbsp;&nbsp;Pogledom iskusnog predavača Ed je osmotrio lica prisutnih da bi video kakav utisak ostavlja njegovo izlaganje. Video je pažljiva i zainteresovana lica. Niko nije dremao, čak ni najstariji predsednici velikih društava. Taj auditorijum od pedesetak ličnosti sačinjavao je izuzetan skup. Tu su bila petorica najčuvenijih američkih stručnjaka na području komunikacija - trojica su došla iz Bel Laboratorija, a jedan sa Masačusetskog Tehnološkog Instituta. Bila su tu i tri generala - načelnici generalštaba vojske, mornarice i vazduhoplovstva - u pratnji desetak pukovnika, sve samih inženjera. Bili su tu naučni savetnici predsednika i vojni sistematičari Rend Korporejšna. Bio je tu Generalni Direktor pošta. Predsednik Hjudž Erkrafta, Kontrol Dejta, Dženeral Sinoitiksa, Didžital Ekvipment Korporejšna, predsednik ITT-a, predsednik Automatskih Telefona i Telegrafa i predsednik Dženeral Motorsa. Bili su tu i predstavnici tri trusta: IBM-a, Speri Renda i Dženeral Elektrika. A iznad svega tu je bio uvaženi profesor Kej V. Vuds, koji je svojim hladnim staračkim očima, čiji kapci kao da se nikad ne zatvaraju, mahinalno posmatrao čas televizijski ekran, čas lice govornika, a katkad bi klimnuo glavom u znak odobravanja.
<BR>&nbsp;&nbsp;&nbsp;&nbsp;&nbsp;Ed je nastavio odsećno:
<BR>&nbsp;&nbsp;&nbsp;&nbsp;&nbsp;"Tako smo zaključili predstavljanje tehničkog aspekta Megamultipleks Sistema i teorijskih osnova projekta. Potpun tekst sa matematičkim dodacima i fotokopijama proračuna je upravo u štampi i biće vam sutra uručen.
<BR>&nbsp;&nbsp;&nbsp;&nbsp;&nbsp;Sada kada smo pokazali tehničke mogućnosti svetskog jedinstvenog sistema komunikacija, zasnovanog na upotrebi lasera, preći ćemo na ispitivanje ekonomske opravdanosti projekta.
<BR>&nbsp;&nbsp;&nbsp;&nbsp;&nbsp;Cena centralizovane aparature za kodifikaciju, prenos i razvrstavanje iznosi dve stotine milijardi dolara."
<BR>&nbsp;&nbsp;&nbsp;&nbsp;&nbsp;Ignorišući uplašene i iznenađene izraze, koji su se iznenada pojavili na licima nekih slušalaca, zbog ogromne cifre, Ed je odmah nastavio:
<BR>&nbsp;&nbsp;&nbsp;&nbsp;&nbsp;"Trošak koji sam naveo može biti od značaja naročito ako se ima u vidu da odgovara samo prvoj fazi realizacije. Ovom zamašnom početnom trošku suprotstavljaju se, srednjoročno, dramatična smanjenja zajedničkih troškova svih vrsta veza: telefonske, sa opštim širenjem videotelefona; telegrafske, teleksa, faksimila, prenosa računskih i finansijskih podataka, centralizacije rada berzi i svih tržišnih dogovora, kontrole vazdušnog i automobilskog saobraćaja, kontrole proizvodnje, prenos i distribucija električne energije - sa poboljšanjem iskorišćavanja stalnih postrojenja i goriva; automatske kontrole i alarmnog sistema zagađivanja vazduha i vode, centralizovanih statistika industrijske i prehrambene proizvodnje sirovina - za sada na nacionalnoj, a u drugoj fazi na svetskoj osnovi - centralizacije poreskih podataka i policijske arhive."
<BR>&nbsp;&nbsp;&nbsp;&nbsp;&nbsp;Gotovo sva prisutna vojna lica i ljudi iz Randa davali su znake nespokojstva. Ed Barns je svakoga od njih pogledao pravo u oči i opet nastavio:
<BR>&nbsp;&nbsp;&nbsp;&nbsp;&nbsp;"Sistem u sebi sadrži i hijerarhiju prioriteta, tako da daje prednost - prema ozbiljnosti - svim hitnim komunikacijama (izazvanim kvarovima, elementarnim nepogodama i - prirodno - unutrašnjim i spoljnim krizama koje dovode u opasnost život zemlje), tako da svaka od ovih komunikacija bude preneta i primljena u okviru prihvatljivog vremena prema unapred određenom redu. Svi vojni sistemi veza biće uključeni u Megamultipleks, raspolažući prioritetnim i nezavisnim kanalima: od veza između predsednika i šefova generalštaba, pa do onih pozadinskih Pentagona, od onih između Ordinens Korps i industrije, pa do onih izmedu Pentagona i operativnih jedinica, čak i na moru i u vazduhu.
<BR>&nbsp;&nbsp;&nbsp;&nbsp;&nbsp;Sledeće tabele sadrže procene troškova za svaki od prikazanih sistema."
<BR>&nbsp;&nbsp;&nbsp;&nbsp;&nbsp;Ed je prebacio svoju tastaturu na automatski rad i pritisnuo je dugme START. Na svakom od televizijskih ekrana počele su da se pojavljuju grupe cifara svrstanih u kolone koje je Ed kratko komentarisao, a zatim je ostavljao slušaocima par minuta da razmisle o informacijama.
<BR>&nbsp;&nbsp;&nbsp;&nbsp;&nbsp;Za vreme jedne od pauza naučni savetnik predsednika nagnuo se ka profesoru Vudsu koji je sedeo pored njega i prošaputao:
<BR>&nbsp;&nbsp;&nbsp;&nbsp;&nbsp;"Šta misliš o ovome, Kej? Izgleda suviše lepo da bi bilo istinito. Da li je održiva ova priča? Koliko vredi ovaj Barns?"
<BR>&nbsp;&nbsp;&nbsp;&nbsp;&nbsp;Vudsa, još kao mladog, nije bio glas da je podložan lakom oduševljenju; pa ipak je odgovorio:
<BR>&nbsp;&nbsp;&nbsp;&nbsp;&nbsp;"Vredi zlata, Džo, vredi zlata. Nema stvari koju nije razmotrio u celom ovom projektu i do sada nisam pronašao nijednu prazninu u svemu onome što je rekao. Naravno da ćemo morati da proverimo sve cifre, ali za mene je jedini problem da li je Vlada voljna da upotrebi svoju moć da pokrene ovu mašineriju, ili ne. Neosporno je da to treba sprovesti."
<BR>
<BR>&nbsp;&nbsp;&nbsp;&nbsp;&nbsp;Sastanak se završio. Ed je stajao na vratima sale, rukujući se već nekoliko minuta. Obično, pozdravi su bili kratki i formalni. General Masters je nastavio da ga hvali, stiskajući mu još dugo ruku:
<BR>&nbsp;&nbsp;&nbsp;&nbsp;&nbsp;"Lepa predstava, Ed. Ne čudi se što na kraju nije bilo pitanja. Dao si nam suviše stvari koje treba da svarimo odjednom. Ali narednih dana dobićeš pitanja. Ne boj se."
<BR>&nbsp;&nbsp;&nbsp;&nbsp;&nbsp;U tom trenutku se Ron Johanson, mlađi šef Megamultipleks Laboratorije, probio i približio Barnsu. Izgledao je neočekivano zbunjen prisutnošću toliko važnog sveta. Skrenuo je Barnsovu pažnju uhvativši ga za ruku i tiho mu je rekao:
<BR>&nbsp;&nbsp;&nbsp;&nbsp;&nbsp;"Doktore Barns, hitno vas traže. Hoćete li odmah doći?"
<BR>&nbsp;&nbsp;&nbsp;&nbsp;&nbsp;Johanson ga je zvao doktor Barns samo u javnosti. Privatno ga je zvao Veliki Ed, što su, uostalom, činili i svi drugi u laboratoriji.
<BR>&nbsp;&nbsp;&nbsp;&nbsp;&nbsp;Brzina njihovih dugih i brzih koraka sabirala se sa brzinom pokretnih tepiha koji su bili ugrađeni po sredini dugih hodnika, te su ličili na fantastične i ukočene klizače. Johanson je istovremeno informisao svoga šefa o događajima koji su izazvali ovaj iznenadni poziv.
<BR>&nbsp;&nbsp;&nbsp;&nbsp;&nbsp;"Nadam se da te nisam suviše uznemirio. Čekao sam dok sam mogao. Veliki Ede, u govnima smo. Klystron se zagreva i ne uspevam da shvatim šta se događa jer detektor ništa ne pokazuje. Mislio sam sve da isključim i da otklonim kvar, ali ti si mi rekao da hoćeš da završiš merenja za sutra, pa sam mislio da je bolje da rizikujem i sačekam te."
<BR>&nbsp;&nbsp;&nbsp;&nbsp;&nbsp;Ed Barns je bio naviknut na vanredna stanja i nije se uzbuđivao. Mirno je odgovorio:
<BR>&nbsp;&nbsp;&nbsp;&nbsp;&nbsp;"Sada ćemo da vidimo šta se događa. Bilo kako bilo, tvoj nastup je bio vrlo dramatičan. Štaviše, ove krupne zverke će pomisliti da mi telefonira predsednik."
<BR>&nbsp;&nbsp;&nbsp;&nbsp;&nbsp;Čim su stigli u laboratoriju, Veliki Ed je skinuo kaput i bacio ga na zemlju u ćošak. Uzalud je pogledao na ekran jednog oscilografa na kome se nije pojavljivao nikakav signal. Pregledao je različite instrumente, zviždućući kroz zube uvek iste neskladne četiri note, razmišljajući u međuvremenu. Rasejano je rekao:
<BR>&nbsp;&nbsp;&nbsp;&nbsp;&nbsp;"Ovde se tri stotine dvadeset milijardi puta u sekundi pojavljuje upravo ista smetnja."
<BR>&nbsp;&nbsp;&nbsp;&nbsp;&nbsp;Nije mu mnogo trebalo. Posle nekoliko minuta počeo je da podešava mikrometar. Njegova krupna ruka kao da je milovala instrument i na oscilografu je odmah proletela blistava krivulja. Veliki Ed se zadovoljno osmehnuo.
<BR>&nbsp;&nbsp;&nbsp;&nbsp;&nbsp;"Vidiš, Ed, rezonator je izvan stroja. Trebalo bi više da vodiš računa o tome šta rade ova govna od tvojih pomoćnika. Ipak, ne svida mi se ovaj signal. Biće da ne radi i neki diodni tunel. Proveri ga."
<BR>&nbsp;&nbsp;&nbsp;&nbsp;&nbsp;Hitro se sagnuo i podigao kaput. Zabacio ga je na rame i držeći ga srednjakom desne ruke izašao je iz laboratorije pozdravljajući samo klimanjem glave. Pokrenuo je veliku stvar i rešio je tehnički problem, pa bio on makar i nevažan.
<BR>&nbsp;&nbsp;&nbsp;&nbsp;&nbsp;Bio je to uspešan dan.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
