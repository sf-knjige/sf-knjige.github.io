<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. BELE, CRVENE I PLAVE ZASTAVE
<P>&nbsp;&nbsp;&nbsp;&nbsp;&nbsp;Bele, crvene i plave zastave drečale su na plavom nebu. Njihova koplja izgledala su kao patuljci u odnosu na svetleće zdanje prvog tornja sistema Megamultipleksa. Da se suviše ne bi umanjio značaj Stare Slave - kako Amerikanci zovu svoju zastavu - pedeset belih zvezdica na plavom polju i bele i crvene pruge bile su nacrtane čak i na vrhu tornja.
<BR>&nbsp;&nbsp;&nbsp;&nbsp;&nbsp;Zvučnici su daleko raprostirali glas predsednika Vernona.
<BR>
<BR>&nbsp;&nbsp;&nbsp;&nbsp;&nbsp;"Danas svečano otvaramo jedno veliko delo koje je namenjeno da pojača veze i komunikacije među svim građanima naše republike. Naša generacija Amerikanaca odlučila je da uvede novi red u Sjedinjene Američke Države, te tako i u svet. Hoćemo novi red, stabilan i dugotrajan. - Novus Ordo Seclorum: novi vekovni red. Znamo da ne postoji red gde nema komunikacija i uputili smo se da realizujemo najbrži i najkompletniji sistem veza koji je čovek ikad izmislio. Ovaj novi sistem, koji su Amerikanci izumili za Amerikance i za sve građane sveta, ponovo će približiti svaku tačku u Americi svakoj drugoj tački. Odlučili smo da smanjimo Ameriku, da bismo je učinili većom. Sutra će svaka tačka ove planete biti bliža svakoj drugoj tački planete i smanjićemo Zemlju da bismo učinili većim i dom čovečanstva. Želimo da svaki čovek bude bliži svakom drugom čoveku i da se ostvari jedan od naših motoa - da dobro upamtimo zašto je na svakoj od naših novčanica napisano - E Pluribus Unum."
<BR>
<BR>&nbsp;&nbsp;&nbsp;&nbsp;&nbsp;Dok su note nacionalne himne iz jedne metalne trube ispunjavale vazduh, Džejms L. Vernon stiskao je ruku Alberta M. Čedlera, predsednika Megamultipleksa, ne zaboravljajući da televizijskim kamerama predstavi svoj plemenit profil. Zatim se pozdravio sa Berni Zlotom, koji mu se približio, sa svojom jarećom bradicom koja je agresivno štrčala kao mamuza, jasno ističući sopstvenu važnost u odnosu na sve druge ličnosti iz grupe. Na kraju je predsednik pozdravio Eda Barnsa, koji je izgleda odsutno, kao što mu se to uvek događalo za vreme službenih ceremonija, i napamet je sračunavao za koliko bi se pomerio vrh tornja pod pritiskom vetra koji bi imao brzinu od sto milja na sat.
<BR>&nbsp;&nbsp;&nbsp;&nbsp;&nbsp;Skup se razišao. Velike crne limuzine približile su se tiho jedna po jedna, kao veliki morski psi, a svaka od njih je progutala svoju važnu ličnost.
<BR>&nbsp;&nbsp;&nbsp;&nbsp;&nbsp;U međuvremenu toranj Megamultipleksa je počeo da razvrstava svoje signale koji su odnosili glasove, slike, crteže, simbole, brojeve, alarme, parametre projekta, između Vašingtona i Njujorka. Za nekoliko meseci ovi signali će obrazovati mrežu koja će opsluživati svaku ljudsku aktivnost najvećeg naroda na svetu.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
