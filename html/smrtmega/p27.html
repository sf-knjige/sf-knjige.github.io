<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. TOKOM DUGIH DANA
<P>&nbsp;&nbsp;&nbsp;&nbsp;&nbsp;Tokom dugih dana dok je bio zatvoren u kontrolnom centru Megamultipleksa, Ed Barns je često gledao kroz prozor, pa mu je u mozgu ostao utisnut raspored vozila napuštenih po obližnjim ulicama, tako da bi mogao da nacrta planinetrijski crtež celog područja na kojem bi tačno bile označene razdaljine između automobila. Zbog toga je bio svestan da automobilom ne može da se prebaci do Menhetena.
<BR>&nbsp;&nbsp;&nbsp;&nbsp;&nbsp;Bilo je još veoma hladno, pa je krenuo pešice, držeći ruke u džepovima. Pod miškom je nosio komad talasovoda, čiju je upotrebu kao okovanog buzdovana bio pokazao Johansonu.
<BR>&nbsp;&nbsp;&nbsp;&nbsp;&nbsp;Grupe zaustavljenih praznih vozila bile su udaljene jedna od druge nekoliko desetina metara. Samo je ponekad ostajalo praznog prostora u dužini od preko stotinu metara. Razmišljao je o tome kako bi na motoru ili na biciklu uspeo da krivuda između prepreka i da se kreće prilično brzo, pa se pokajao što nije zamolio Johansona da ga prebaci na svom Harli-Devidsonu. Činilo se da je svaka pomisao kretanja na četiri točka apsurdna. Nije imao vozilo na dva točka. A nije se moglo ni pomisliti na to da se nabavi neki guseničar, dovoljno težak da odgurne prepreke na putu.
<BR>&nbsp;&nbsp;&nbsp;&nbsp;&nbsp;Spazio je slobodan deo puta, dug možda sto i pedeset metara. Naišao je na otvorena vrata na nekom prilično novom dodžu. Seo je na vozačko mesto i posle više pokušaja, uspeo je da upali motor. Bar je u automobilu bio zaštićen od zime i ledenog vetra. Vozio je polako, sve dok, uskoro, nije ponovo naišao na veliki ford, koji mu se isprečio na putu. Sišao je ostavivši upaljen motor u dodžu i pokušao je da otvori vrata na fordu, ali su ona ostala zatvorena. Izvukao je štap za kriket iz prtljažnika dodža i razbio je staklo na fordu. Potom je otvorio vrata i upalio motor pustivši ga da radi na prazno. Pošto se vratio u dodž, krenuo je odgurnuvši ford, otvorivši tako prolaz. Posle nekoliko desetina metara bio je ponovo prisiljen da stane. Mnoštvo automobila je zakrčilo ulicu i trotoare i nije se moglo proći.
<BR>&nbsp;&nbsp;&nbsp;&nbsp;&nbsp;Pomislio je da ponovi celi postupak i da izabere neki auto, koji se nalazi na zgodnom mestu isturen na ulici, ali se setio da bi ovakvim načinom suviše sporo radio i da bi se isuviše zamorio. Ušao je u neki drugi automobil i ostao da sedi i dugo razmišlja. Palo mu je na pamet da negde u blizini treba da se nalazi policijska kasarna i da je vidao policajce na konju kako iz nje odlaze u patrolu po parkovima. Krenuo je hitrim korakom prema kasarni a da nikoga nije sreo na svom putu. I kasarna je bila napuštena. Mora da su je napali i da je napad bio odbijen. To se videlo po tri ukrućena leša ispred kapije. Njegovi koraci su gluvo odzvanjali po asfaltu dvorišta. Odgovorilo im je rzanje.
<BR>&nbsp;&nbsp;&nbsp;&nbsp;&nbsp;U štali se nalazio krupan dorat, koji mu se približio dok mu je para izlazila iz nozdrva. Oko vrata mu je visio pocepan ular, koji je sigurno životinja rastrgnula zubima, da bi mogla da dođe do jasala i dohvati hranu, koja ju je održala u životu, a sada je ležala rasuta po podu.
<BR>&nbsp;&nbsp;&nbsp;&nbsp;&nbsp;Ed je nespretno osedlao konja. Njegovi ukočeni prsti borili su se sa velikim kopčama i remenjem od debele kože. Našao je, obešene o klin, debelu kožnu jaknu i par radnih rukavica. Zataknuo je talasovod za pojas i obukao nađeno odelo. Popeo se na konja i kasom izašao na napuštene ulice. Osećao se nesigurnim u lakom engleskom sedlu. (Pre deset godina, kad se nalazio u centru Feniks u Arizoni, bio se navikao na udobna vestern sedla, široka kao naslonjače).
<BR>&nbsp;&nbsp;&nbsp;&nbsp;&nbsp;U početku mu nije uspevalo da sledi ritam kasa i činilo mu se da se jezivo ljulja. Postepeno se navikao. Uspevalo mu je da se, stiskajući dovoljno energično kolena, učvrsti na životinji, da sledi njene pokrete, da ih predvidi i da upravlja njima. Zažalio je samo što nema čizme, jer su mu uzengije kroz pantalone od lakog štofa bolno pritiskale cevanice.
<BR>&nbsp;&nbsp;&nbsp;&nbsp;&nbsp;Put nije bio lak, ali se dobro dresirana životinja dobro snalazila na preprekama, prelazeći brzo sa trotoara na ulicu i ponovo se vraćajući na trotoar. Kad se osetio sigurnim u svoje novo prevozno sredstvo, Ed je ubrzao hod i usudio se i da preskoči po neki zaustavljeni auto, prelećući ih oduševljeno.
<BR>&nbsp;&nbsp;&nbsp;&nbsp;&nbsp;Kad je stigao do centralnog parka, pustio je konja da juri po travnjacima pobelelim od slane. Pustio je dizgine dozvolivši konju da divlje galopira. Ostavio je za sobom smrznuto jezerce, nastavljajući svoj put u pravcu Severa u želji da stigne do Bronks Parkveja. Na napuštenim ulicama nije bilo ni znaka života. Samo su se povremeno čuli odjeci pucnjave u daljini. Nije prošao ni sat, a on je stigao do mosta Triborou. Na samom ulazu na most dva čoveka su se pomerila od naložene vatre i krenula su mu u susret, dajući mu znak da stane. Imali su vojničke šlemove. Na jednom je bila karirana jakna, a drugi je sav bio utonuo u dugački kaput od ovčijeg krzna. U rukama su držali velike pištolje, koje su uperili na njega, gledajući ga proždrljivo. Onaj u krznenom kaputu je progovorio:
<BR>&nbsp;&nbsp;&nbsp;&nbsp;&nbsp;"Ovaj most ne može da se pređe bez plaćanja. Mostarinu ćeš nam platiti svojim konjem. Sjaši, burazeru. Tvom jahanju je došao kraj."
<BR>&nbsp;&nbsp;&nbsp;&nbsp;&nbsp;Ed je zaustavio konja, povukavši jako uzde, i nastavljajući da ih steže, zabo je snažno pete u slabine životinje, koja se njišteći propela. Dva čoveka su provela sav život u Bronksu i nisu nikada tako izbliza videli konja. Zapanjili su se i usmerili su svu svoju pažnju na prednja kopita, koja su izgledala tako strašno blizu njihovih lica.
<BR>&nbsp;&nbsp;&nbsp;&nbsp;&nbsp;Ed je iskoristio njihovu nepažnju i izvukao svoj komad talasovoda i udario njime ruku čoveka u krznu, izbivši mu pištolj iz ruke. Istim pokretom zavitlao je svojim buzdovanom i među oči pogodio čoveka u kariranoj jakni, koji je ispustio svoje oružje prinoseći ruke čelu. Ed je skočio sa konja, koji se još ritao i nastavio je da tuče svoje neprijatelje tako da je krv prskala iz preneraženih lica sve dok obojica nisu pali na zemlju, nepomični.
<BR>&nbsp;&nbsp;&nbsp;&nbsp;&nbsp;Uzeo je dva pištolja i ispalio po hitac iz svakog, da ih isproba. Zatim ih je stavio u džep jakne. Pretresao je njihova tela, nalazeći više stotina metaka u kartonskim kutijama. Napunio je džepove municijom.
<BR>&nbsp;&nbsp;&nbsp;&nbsp;&nbsp;Smirio je konja, milujući ga i šapućući mu nešto da bi ga ohrabrio. Potom ga je uzjahao i kasom krenuo preko mosta.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
