<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. "POBOGU, GENERALE DŽEKSON"
<P>&nbsp;&nbsp;&nbsp;&nbsp;&nbsp;"Pobogu, generale Džekson, naravno da sam svestan vaših problema, ništa drugo i ne radim, ali, svestan sam i činjenice da je vojsci bilo potrebno pet dana da se pokrene. Već sam vam rekao da sistem komunikacija još savršeno funkcioniše i da ništa ne mogu da preduzmem ako tamo u Pentagonu ne znate gde se delo 50 vojnih transportnih mlaznjaka koje ste poslali u Njujork i u Čikago. Znači da to niko ne zna ni na aerodromu Kenedi ni na O'Hari. Informacije ne mogu ni da dođu do vas kad vam ih niko i ne šalje."
<BR>&nbsp;&nbsp;&nbsp;&nbsp;&nbsp;Ed Barns je bio nervozan i lupkao je po stolu odvrtkom koja je imala prozirnu narandžastu dršku od plastike. General Džekson je i dalje insistirao iz svoje kancelarije u Pentagonu:
<BR>&nbsp;&nbsp;&nbsp;&nbsp;&nbsp;"Pokušajte da budete smireni, Barns. Ja ne mogu da zamislim da su se svi šefovi mojih odeljenja za transport i snabdevanje iznenada, svi odjednom, počeli da ophode neodgovorno. Treba da shvatite da je najverovatnija bila mogućnost kvara na sistemima komunikacija. Sada ću nastojati da pošaljem na mesto vod padobranaca da ispitaju šta se desilo. Ali pre toga, morao sam da se uverim da vi iz Njujorka možete da mi potvrdite da je Megamultipleks u redu."
<BR>&nbsp;&nbsp;&nbsp;&nbsp;&nbsp;Prisilno miran, Barns je potvrdno odgovorio.
<BR>&nbsp;&nbsp;&nbsp;&nbsp;&nbsp;"OK. OK. Dobro ste učinili. Sada znate da Megamultipleks radi i, prema tome, možete da preduzmete sve ostalo što budete smatrali za shodno. Učinite to. We'll talk. Ponovo ćemo se čuti."
<BR>&nbsp;&nbsp;&nbsp;&nbsp;&nbsp;Spustio je slušalicu i obema rukama se uhvatio za glavu.
<BR>
<BR>&nbsp;&nbsp;&nbsp;&nbsp;&nbsp;Kapetan Endikot, iz ratnog vazduhoplovstva, tužno je gledao osam velikih transportnih mlaznjaka, kojima je pilotirao od Minesote do aerodroma O'Hara u Čikagu. Izgledali su kao patrljci neke poluuništene životinje, jer veliki avion nije mogao da nastavi let zbog nedostatka goriva. Pokušao je ponovo da insistira kod nekog iz Federal Eviejšn Ejdžnsi:
<BR>&nbsp;&nbsp;&nbsp;&nbsp;&nbsp;"Možete li da shvatite da je sve gorivo koje imate uzeto za potrebe civilne zaštite? Ako imate još neki rezervni fond, obavezni ste da mi to kažete i da mi ga predate. U suprotnom posledice bi mogle da budu veoma ozbiljne po vas. Bili biste optuženi za sabotažu."
<BR>&nbsp;&nbsp;&nbsp;&nbsp;&nbsp;Čovek iz F.E.E. je odgovorio duvajući:
<BR>&nbsp;&nbsp;&nbsp;&nbsp;&nbsp;"Rekao sam vam već da nemam više ni kapi kerozina. Ako mi ne verujete, idite i sami se uverite."
<BR>&nbsp;&nbsp;&nbsp;&nbsp;&nbsp;lzgledalo je da je iskren. Endikot je odlučio da odustane. Dva čoveka su zajedno otišla do širokog prozora i gledali su ljude iz civilne zaštite kako iskrcavaju namirnice iz transportnih aviona. Pored reda natovarenih kolica koja su gurali rukama, grupica padobranaca u maskirnim odelima i sa mašinkama u ruci lenjo je šetala držeći na oku gomilu ljudi, koja se okupila iza žičane ograde logora.
<BR>&nbsp;&nbsp;&nbsp;&nbsp;&nbsp;Endikot je rekao:
<BR>&nbsp;&nbsp;&nbsp;&nbsp;&nbsp;"Osećam se kao dželat jer držim na odstojanju te izgladnele ljude. Ili možda ne znamo da li su izgladneli, možda je reč o crnoberzijancima koji hoće samo da skriju namirnice dobijene kao pomoć da bi ih preprodali po visokim cenama. A možda bismo morali na sve da pucamo."
<BR>&nbsp;&nbsp;&nbsp;&nbsp;&nbsp;Čovek iz F.E.E. je potvrdio:
<BR>&nbsp;&nbsp;&nbsp;&nbsp;&nbsp;"Beskorisno je uzimati to k srcu. Ovde niko ne razume šta se dešava. Kapetane, idite i javite se vojnom komandantu logora."
<BR>
<BR>&nbsp;&nbsp;&nbsp;&nbsp;&nbsp;Dugačak voz se lagano kretao. Vukla ga je stara parna lokomotiva koja je pre više od pola veka dodeljena za premeštanje vagona u depou za teretne vozove. Mašinovođa je bio oduševljen svojim novim zadatkom: nije se nikada maknuo iz Oklahoma Sitija i činilo mu se da doživljava fantastičnu avanturu. Energično je uključio sirenu koja je tužno zviždala i okrenuo se u tesnoj kabini, obraćajući se trojici naoružanih vojnika koji su se okupili oko njega:
<BR>&nbsp;&nbsp;&nbsp;&nbsp;&nbsp;"Osam stotina milja puta, shvatate li? Nisam nikada ni pomišljao da ću voziti neki voz od Oklahoma Sitija do Čikaga. Ali upravo su mi rekli da to učinim: yessir. Yesserree. Rekli su mi: 'Volmane, uzmi tvoju staru lokomotivu i odvezi ovaj voz u Čikago.' I eto, bogami, skoro smo u Čikagu! Posle Springfilda sav put je prav i izgleda da će ova starudija baš da izdrži. A sa vama tu gore, sa svom vašom artiljerijom, izgleda baš kao da smo u nekom starom filmu o Divljem Zapadu. Zar ne mislite tako?"
<BR>&nbsp;&nbsp;&nbsp;&nbsp;&nbsp;Samo jedan od tri vojnika mu je iznerviran odgovorio:
<BR>&nbsp;&nbsp;&nbsp;&nbsp;&nbsp;"Tatice, isuviše pričaš. Razlog zbog kojeg smo ovde je to što su za poslednja dva dana lutajuće bande opljačkale dvanaest vozova i situacija nije baš vesela. Ti se zabavljaš, ali čini mi se da si jedini u celoj prokletoj američkoj naciji. Nama uopšte nije zabavno."
<BR>&nbsp;&nbsp;&nbsp;&nbsp;&nbsp;Pokazao je na svoje postarije drugove.
<BR>&nbsp;&nbsp;&nbsp;&nbsp;&nbsp;"Zar ne vidiš da ti ova dvojica i ne odgovaraju. Oni su veterani iz Vijetnama. Nije im bilo zabavno da tamo pucaju na Azijce, a ne bi se ni sada zabavljali pucajući na Amerikance."
<BR>&nbsp;&nbsp;&nbsp;&nbsp;&nbsp;Mašinovođa se uvredio i nisu više progovorili sve do kraja puta. Mnogo časova docnije, dok se večernje nebo mračilo, konvoj je ulazio u područje pretrpano skretnicama i paralelnim prugama koje su se preplitale. Još su išli usporeno, jer signalni sistemi nisu radili zbog nedostatka električne energije, pa je na svakom raskršću stajao čovek koji je svetiljkom zaustavljao vozove i rukom prebacivao skretnicu. Malo posle su naišli na čoveka koji je davao signale, pomahnitalo mašući crvenom svetiljkom. Mašinovođa Vulman se zaustavio još jednom i isturio glavu kroz prozor da bi upitao šta se dešava. Neki glas mu je besno odgovorio:
<BR>&nbsp;&nbsp;&nbsp;&nbsp;&nbsp;"Do đavola, kuda misliš da ideš? Ko ti je napravio dijagram putovanja? Odavde nikada nećete stići do Čikaga. Imamo šesnaest milja zakrčenih pruga i vozova koji ne mogu da manevrišu. Šta misle da je Čikago? Okean možda? Kuda misle da možemo da strpamo sve ove vozove, u dupe? Pred vama se nalaze najmanje tri parne lokomotive koje su ostale bez uglja čekajući prolaz sa mašinom pod punom parom. Ostavite sve i idite kući, peške. Biće potrebno nekoliko meseci da se sredi ovaj kupleraj."
<BR>
<BR>&nbsp;&nbsp;&nbsp;&nbsp;&nbsp;Ed Barns je pogladio rukom obraze i naljutio se čuvši hrapavi zvuk brade koju nije brijao već mnogo dana. Na glavi je imao telefonske slušalice i pratio je spisak problema koje mu je izlagao rukovodilac ekipe za održavanje Megamultipleksa u Nebraski. Na kraju je tihi glas zaćutao. Ed se glasno nakašljao, stavio je na stranu spisak beleški i počeo je da govori zatvorenih očiju:
<BR>&nbsp;&nbsp;&nbsp;&nbsp;&nbsp;"OK. Primljeno. Dakle beleži, Bad: što se tiče snabdevanja prve klase, možeš da nastaviš sve dok napon ne bude veći od 19 volti. Za snabdevanje druge klase, dozvoljeno je da ideš do 16 volti. Ali, hajde, potrudite se da ponovo napunite akumulatore, jer ćete u suprotnom kroz pola dana biti stavljeni van upotrebe. Pokušaj da razgovaraš sa Sidom Spenserom u Mineapolisu i neka ti kaže šta su oni dosad uradili. Sid je došao na zaista dobru zamisao..."
<BR>&nbsp;&nbsp;&nbsp;&nbsp;&nbsp;U tom trenutku snimljeni ženski glas je nadjačao razgovor:
<BR>&nbsp;&nbsp;&nbsp;&nbsp;&nbsp;"Hitan zahtev za uspostavljanje veze sa apsolutonom prednošću. Hitan zahtev za uspostavljanje veze sa apsolutnom prednošću. Molite se da prekinete vezu u roku od 15 sekundi. Ponavljam: u roku 15 sekundi prekinite vezu."
<BR>&nbsp;&nbsp;&nbsp;&nbsp;&nbsp;Ed je rekao:
<BR>&nbsp;&nbsp;&nbsp;&nbsp;&nbsp;"Sranje, Bad, žao mi je. Johanson će te pozvati kroz nekoliko minuta."
<BR>&nbsp;&nbsp;&nbsp;&nbsp;&nbsp;Pritisnuo je dugme ZAVRŠENA VEZA, ispravio se u naslonjači, i ostao da sluša, pažljivo gledajući. Skoro odmah je iz slušalica začuo užurbani glas:
<BR>&nbsp;&nbsp;&nbsp;&nbsp;&nbsp;"Ovde general Džekson iz Pentagona, zove Edvarda R. Barnsa. Jesi li tu Ed?"
<BR>&nbsp;&nbsp;&nbsp;&nbsp;&nbsp;"Da, tu sam, Džeksone. Šta se dešava?"
<BR>&nbsp;&nbsp;&nbsp;&nbsp;&nbsp;"Barns, potrebna mi je hitna intervencija. Potrebno mi je četrdesetak pokretnih strujnih kola za naše eskadrile helikoptera. Organizujemo vazdušni most pomoću helikoptera. Zabeleži. Imaćemo četiri eskadrile koje će poletati iz Denvera, Kolorado - iz Omahe, Ajova, - iz De Moena, Ajova i iz Topeka, Kanzasa, u pravcu Čikaga. Biće im potrebno deset linija. Zatim, imaćemo tri eskadrile sa polazom iz Montgomerija, Alabame - iz Čarlstona, Južne Karoline i iz Talahasija, Floride, u pravcu Njujorka. Iz Inglharta i iz Sadberija, Ontarija, imaćemo četiri eskadrile od kojih će dve leteti za Njujork i dve za Boston. Njima će biti potrebno petnaest linija. Za koje vreme možeš da mi ih spremiš za let i da ih prekontrolišeš?"
<BR>&nbsp;&nbsp;&nbsp;&nbsp;&nbsp;Ed je uzdahnuo:
<BR>&nbsp;&nbsp;&nbsp;&nbsp;&nbsp;"Džekson, nisi mi rekao koliko ti je potrebno linija za helikoptere koji dolaze iz Montgomerija, iz Čarlstona i iz Talahasija."
<BR>&nbsp;&nbsp;&nbsp;&nbsp;&nbsp;"Oh, biće dovoljno desetak."
<BR>&nbsp;&nbsp;&nbsp;&nbsp;&nbsp;"Onda, Džonson, ukupno 35. A čemu onih ostalih pet linija? Zar ti se ne čini da birate pomalo duge linije? Prednost helikoptera bi trebalo da se sastoji u tome što bi trebalo da se upotrebe za male daljine. Zar ne?"
<BR>&nbsp;&nbsp;&nbsp;&nbsp;&nbsp;General Džekson je izgubio strpljenje:
<BR>&nbsp;&nbsp;&nbsp;&nbsp;&nbsp;"Barns, nemoj da raspravljamo o ovom problemu. Ja ne tražim tvoje mišljenje. To su naređenja. Ukoliko to još nisi shvatio. Ti si mobilisan, i direktno si pod mojom komandom. Dakle, izvrši. A pet ostalih linija koje sam tražio su rezervne linije. U redu."
<BR>&nbsp;&nbsp;&nbsp;&nbsp;&nbsp;Barns je kratko odgovorio:
<BR>&nbsp;&nbsp;&nbsp;&nbsp;&nbsp;"OK, šefe. Primljeno. Izvršiću."
<BR>
<BR>&nbsp;&nbsp;&nbsp;&nbsp;&nbsp;Glas komandanta eskadrile dopirao je jasno preko radija na kontrolnom tornju aerodroma Kenedi.
<BR>&nbsp;&nbsp;&nbsp;&nbsp;&nbsp;"Čarli zove toranj. Čarli zove toranj. Ovde komandant Danahju iz ratne mornarice. Imamo sto deset helikoptera. Svaki nosi po tonu tereta. Tražimo dozvolu i uputstva za ateriranje. Gotovo."
<BR>&nbsp;&nbsp;&nbsp;&nbsp;&nbsp;Pukovnik mornaričke pešadije, koji je upravljao operacijama sa tornja, odmah je odgovorio:
<BR>&nbsp;&nbsp;&nbsp;&nbsp;&nbsp;"Toranj Čarliju. Primljeno. Komandante Danahju, ovde smo imali neprilike. Bilo je nereda, pobuna i pljački. Nemojte da aterirate u vojnoj zoni, jer ima još pucnjave. Uputite se prema krajnjoj stanici TWA i aterirajte van aerodroma u zoni parkinga. Šaljem vam u susret četiri voda mornaričke pešadije. Gotovo."
<BR>&nbsp;&nbsp;&nbsp;&nbsp;&nbsp;Veliki teretni helikopteri, kao roj bumbara, počeli su da se spuštaju oko bele kupole krajnje stanice TWA. Međutim, osamdeset pripadnika mornaričke pešadije nije uspelo da se suprotstavi naletu naoružane gomile od nekoliko hiljada ljudi. Oklevali su jer nisu hteli da pucaju na sugrađane. Neke su ubili, neke razoružali.
<BR>&nbsp;&nbsp;&nbsp;&nbsp;&nbsp;Na trgu koji je očistio hladan vetar, skakali su šakali među gomilama prljavog i zaleđenog snega. Otpočelo je pljačkanje helikoptera. Tukli su se i međusobno nemilosrdno klali. I trgove su poprskali krvlju. Svuda je bilo ulubljenih konzervi, brašna i vojničkih obroka umotanih u plastiku i voštanu hartiju.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
