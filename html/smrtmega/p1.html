<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PROLOG: 18. JANUAR 1993.
<P>&nbsp;&nbsp;&nbsp;&nbsp;&nbsp;18. januara 1993. Džejms Leroj Vernon, četrdesetogodišnji predsednik Sjedinjenih Američkih Država, održao je svoj pristupni govor.
<BR>&nbsp;&nbsp;&nbsp;&nbsp;&nbsp;Izabran je velikom većinom od 74%. Posle više od trideset godina teških vremena i nezadovoljstva, narod je prožimalo novo poverenje. Dve stotine šezdeset miliona Amerikanaca slušalo je glas čoveka koga su doveli na vlast. On je biračima govorio o obnovi - kroz dirljivu priču o finansijskim uspesima, o uspesima javne uprave, o poboljšanju učinka vladajućeg mehanizma, o iznalaženju smelih i domišljatih rešenja za unutrašnje i međunarodne krize, o jamčenju da će pravda služiti da zaustavlja moćne i da pomaže slabe.
<BR>&nbsp;&nbsp;&nbsp;&nbsp;&nbsp;Glas predsednika je svuda dopirao: do kuća, do tvornica - gde je proizvodnja za kratko stala, da bi uskoro nastavila svoj ubrzani ritam - do vozova, do aviona - koji su kao mreža prekrivali čitav kontinent. Glas je stizao svuda. U crkve. U bolnice. U barove.
<BR>
<BR>&nbsp;&nbsp;&nbsp;&nbsp;&nbsp;Danas smo ovde ne da slavimo pobedu jedne partije, već da sebi samima, našoj deci i potomstvu povratimo veru naroda SJEDINJENIH AMERIČKIH DRŽAVA u slobodu, u demokratiju i napredak.
<BR>&nbsp;&nbsp;&nbsp;&nbsp;&nbsp;Znam da sada moja usta izražavaju vaša osećanja i čvrstu nameru da posle više od 30 godina zastoja podignete svoju zemlju.
<BR>&nbsp;&nbsp;&nbsp;&nbsp;&nbsp;Izrecimo zajedničku zakletvu, koja je simbol jednog kraja i, u isto vreme, jednog početka, koji označava promenu i obnovu - jer sam ja pred vama i pred Svevišnjim položio istu svečanu zakletvu koju su pre dve stotine pet godina propisali naši očevi. Ostvarimo revolucionarne ideale za koje su se naši preci borili.
<BR>&nbsp;&nbsp;&nbsp;&nbsp;&nbsp;Prizovimo čuda nauke, umesto njenih dvosmislenosti. Zajedno ćemo istražiti zvezde, osvojićemo pustinje, odstranićemo bolesti, nasilje i krvoproliće. Iskoristićemo dubine okeana. Podstaknućemo umetnost i trgovinu. Jasno ćemo izložiti ozbiljne i tačno određene predloge za jačanje naših gradova, za osnivanje novih zajednica, za oživljavanje industrijskih inicijativa, za poboljšanje kvaliteta života, za povećanje produktivnosti i naših zajedničkih rezervi.
<BR>&nbsp;&nbsp;&nbsp;&nbsp;&nbsp;Začnimo novo poglavlje.
<BR>
<BR>&nbsp;&nbsp;&nbsp;&nbsp;&nbsp;U svojim bolesničkim posteljama bolesnici su gledali lice predsednika na televizijskim ekranima, i njihovim telom je strujala želja za životom i za učestvovanjem u novim naporima.
<BR>
<BR>&nbsp;&nbsp;&nbsp;&nbsp;&nbsp;Pređimo sa dobrih reči na dobra dela. Krajnji uspeh naših nastojanja je u vašim rukama - više nego u mojim. Moderna nauka i savremena tehnologija omogućiće nam da ostvarimo svaki poduhvat, svaku inicijativu - čak i one najambicioznije zamišljene. I - budući da možemo - moramo da uvrežimo jedno novo čestito predanje, više nivoe stručnosti, usaglašenije strukovne standarde u svim zanatima i zanimanjima. Moramo da zahtevamo bolje rezultate od planera, od rukovodilaca, od pronalazača - bilo u vladi, bilo u privatnim organizacijama.
<BR>&nbsp;&nbsp;&nbsp;&nbsp;&nbsp;Ideali naše revolucije nadahnuće nas da ponovo odredimo odgovornosti vlade, ne da sputamo privatnu inicijativu, i ne da ometamo napredak, ne samo da nadziremo da li se poštuju zakoni - već da stvorimo novo zakonodavstvo, da usmerimo zajednice, industriju i pojedince prema ostvarivanju najviših ciljeva, prema jednom zrelijem i blagorodnijem društvu.
<BR>
<BR>&nbsp;&nbsp;&nbsp;&nbsp;&nbsp;U Čikagu je rukovalac dizalice slušao reči predsednika koje su odzvanjale i u njegovoj kabini na šezdeset metara iznad zemlje, pojačane zvučnikom, koji mu je do pre nekoliko minuta prenosio precizna uputstva za rad. Rukovalac je gladio kontrolne poluge svoje mašine i činilo mu se da oseća njihovu pokornu snagu, kojom će i on da doprinese razvoju grada.
<BR>&nbsp;&nbsp;&nbsp;&nbsp;&nbsp;U Njujorku su inženjeri, predradnici i radnici gledali uvis prema divovskom zdanju, Majl-Haj Bildingu, oblakoderu visokom jednu milju. Osećali su se složnima, osećali su da reči predsednika daju smisao njihovom radu. Osećali su sa pouzdanom intuicijom da će Majl-Haj Bilding, izdižući se na Menhetenu i u odnosu na kojeg su izgledali sitni Empajer Stejt Bilding i Vorld Komeršl Senter, postati simbol jednog novog društva.
<BR>
<BR>&nbsp;&nbsp;&nbsp;&nbsp;&nbsp;Predsednik Vernon je nastavio:
<BR>&nbsp;&nbsp;&nbsp;&nbsp;&nbsp;Za života ove uprave vlada neće biti u službi nijednog partikularizma. Naša vlada mora da odredi ciljeve koje treba dostići - naša vlada mora da ustanovi nove vrednosti u okviru kojih ćemo svi morati da živimo. To neće biti mračnjačka diktatura koja gura narod ka siromaštvu i nepravdi - to neće biti feud povlašćenih grupa, već odgovoran centar sposoban da pridobije najsposobnije i najnepristrasnije građane iz svih društvenih slojeva. Ovo obećavamo - i još i više.
<BR>&nbsp;&nbsp;&nbsp;&nbsp;&nbsp;Tražim vašu podršku kako bi vlada Sjedinjenih Država uspela da ostvari napredak, da organizuje jednu bolje usmerenu zajednicu, da izveze drugim narodima Zemlje, ne rat - nego znanje, ne samo materijalna dobra - nego i stručnjake, ne porok - već čestitost, vrlinu i kulturu.
<BR>
<BR>&nbsp;&nbsp;&nbsp;&nbsp;&nbsp;Kroz sivu zavesu u sobu se provlačio samo zračak sunca. Dečaci se nisu zanimali za govor a nisu imali ni radio, ali su zato susedi držali svoje televizore na najjače i glas predsednika Vernona, sa tipičnim akcentom Srednjeg Zapada, mogao je savršeno da se čuje kroz tanke zidove.
<BR>&nbsp;&nbsp;&nbsp;&nbsp;&nbsp;Cigareta marihuane je polako prelazila iz ruke u ruku. Dečaci nisu mogli a da ne čuju glas. Dečak koji je poslednji primio pikavac pustio ga je da gori sve dok mu nije oprljio prste. Bacio ga je na zemlju i ugasio, gnječeći ga potpeticom. Zatim je otišao do prozora i povukao zavesu, te se soba ispunila suncem. Otvorio je prozor puštajući da uđe leden i oštar zimski vazduh.
<BR>&nbsp;&nbsp;&nbsp;&nbsp;&nbsp;Svaki od dečaka je izbegavao da mu se pogled susretne sa pogledom drugova. Izašli su - kao po prećutnom dogovoru - osećajući da treba da pronađu nova društva, da potraže šire horizonte.
<BR>
<BR>&nbsp;&nbsp;&nbsp;&nbsp;&nbsp;Predsednik Vernon je zaključivao svoj govor.
<BR>&nbsp;&nbsp;&nbsp;&nbsp;&nbsp;Skoro pre pola veka veliki naučnici koji su započeli atomsko doba predskazali su nam da ćemo živeti u složnom svetu - ili ga uopšte neće biti. Ponovimo danas to upozorenje i kažimo svim narodima na Zemlji da ne tražimo ravnotežu sile - koja do danas nije bila ništa drugo do ravnoteža straha - nego ravnotežu trgovine, slobodnu razmenu mišljenja, dobara i usluga. Izgleda da nam danas taj sled događaja, koji ponekad stvara 'boom' i prosperitet a ponekad depresiju i bedu, ide u prilog. Usuđujemo se da u ovim naizmeničnim zbivanjima prepoznamo Božju ruku, pre negoli sled slučajnih događaja.
<BR>&nbsp;&nbsp;&nbsp;&nbsp;&nbsp;Želimo da u našim nastojanjima podstaknemo ova povoljna stremljenja. Naše angažovanje neće biti ništa manje time što ćemo ponoviti da smo svoje poverenje poklonili Bogu.
<BR>&nbsp;&nbsp;&nbsp;&nbsp;&nbsp;In God we trust.
<BR>
<BR>&nbsp;&nbsp;&nbsp;&nbsp;&nbsp;Dok je muzika počinjala da svira nacionalnu himnu, berzovni agent je hitro ispružio ruku i ugasio televizor.
<BR>&nbsp;&nbsp;&nbsp;&nbsp;&nbsp;Podigao se i otišao da pogleda teleprinter koji je počeo da kucka.
<BR>&nbsp;&nbsp;&nbsp;&nbsp;&nbsp;Vrednosti na berzi su rasle. Znaci su bili dobri i agent je počeo da otkucava naloge za kupovinu.
<BR>&nbsp;&nbsp;&nbsp;&nbsp;&nbsp;Amerika se ponovo uzdizala.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
