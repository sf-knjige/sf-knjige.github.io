<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27. ED BARNS JE STIGAO DO VESTPORTA
<P>&nbsp;&nbsp;&nbsp;&nbsp;&nbsp;Ed Barns je stigao do Vestporta kasno u noć. Konja je jedva video. Povremeno je pomilovao oznojeni vrat životinje, koja je hodala polako, umorna od dugog puta. Po prvi put je Ed video poznatu okolinu svoje kuće utonulu u potpuni mrak, koji su remetila retka svetla udaljenih vatri. Prvi put je na konju prolazio ovim krajem. Bila je to neobična perspektiva, sa više od dva metra iznad zemlje. Stekao je utisak nečeg nestvarnog, tako da je s naporom prepoznao svoju kuću. Zavezao je uzde konja uz stub poštanskog sandučeta i nastavio je pešice. Kapija je bila izvaljena i mogla se nazreti crna šupljina ulaza. Pri svetlu više puta paljenih šibica, spazio je nered u dnevnoj sobi. U jednom uglu je ležalo ohlađeno telo njegove žene Eve. Na stepeništu koje je vodilo na gornji sprat, popreko je ležala, još jedna rasturena gomila. To nije bio Rik, već leš nekog nepoznatog.
<BR>&nbsp;&nbsp;&nbsp;&nbsp;&nbsp;Rik je ubio bar jednog napadača, a posle su i njega smirili pogotkom iz vatrenog oružja. Ostao je da leži na vrhu stepenica.
<BR>&nbsp;&nbsp;&nbsp;&nbsp;&nbsp;Edove usne su se nemo micale i obrazovale strašne psovke. Nije se zaustavio da bi doveo u red svoje mrtve. Odmah je otišao u garažu. Zatekao ju je praznu. Uzeli su Evina, a i Rikova kola. U ormanu za alat našao je veliku električnu lampu. Uzeo ju je i izašao. Palio je i gasio lampu, držeći je upaljenu samo dve sekunde, nastavljajući da hoda po mraku nekoliko stotina metara, orijentišući se prema tačkama koje je za trenutak bio osvetlio. Stigao je do kuće Doovih i pod kupom svetla je spazio još jedan leš čoveka koji je ležao raširenih ruku i lica isturenog na travi, sa strelicom zabodenom među plećke. Otišao je dalje ne dodirnuvši ga. Kad se našao pred vratima kuće Džona Doa, začuo je šištanje i jedna strela mu se zabola u dovratak na pedalj od njegove glave. Naglo se okrenuo i upalio lampu, a ruka mu je već izvlačila pištolj iz džepa.
<BR>&nbsp;&nbsp;&nbsp;&nbsp;&nbsp;Dvadesetak metara od njega, poluskrivena iza žbuna, stajala je Marsija Do, gledajući ga nemilosrdno, držeći već pripremljen napeti luk i strelicu sa svetlucavim vrhom. Ed je osetio da druga strela neće promašiti i glasno je povikao, pre nego što je Marsija mogla da odapne strelu:
<BR>&nbsp;&nbsp;&nbsp;&nbsp;&nbsp;"Marsija, to sam ja!"
<BR>&nbsp;&nbsp;&nbsp;&nbsp;&nbsp;Devojka mu se polako približila i dalje držeći oružje u stanju pripravnosti i tek kada je stigla na korak od njega, bacila je luk na zemlju i bacila mu se u zagrljaj. Nije plakala. Glas joj je bio postojan i zadihan.
<BR>&nbsp;&nbsp;&nbsp;&nbsp;&nbsp;"Veliki Ede. Srećom si bar ti živ. Ovde je bio užas. Kad su došli i ubili moju majku, sakrila sam se na veliku jasiku, pa me nisu spazili. Bili su besni jer nisu našli ništa za jelo. Potom su otišli, a samo jedan je ostao, koji je zapalio vatru u našem poljskom kaminu. Mačetom je počeo da kida mamino telo da bi ga posle ispečenog u poljskom kaminu jeo. Tada sam sišla sa drveta, uzela sam luk i ubila ga. Samo što sam pokopala mumu kad si ti naišao. O Ede! Jesi li video Evu i Rikija? Za njih još nisam ništa uradila."
<BR>&nbsp;&nbsp;&nbsp;&nbsp;&nbsp;"Za njih više niko ništa ne može da učini, Marsija. Možemo ih samo napustiti. Moramo ih ostaviti. Pođi sa mnom. Imam konja i naoružan sam. Noćas ćemo otići do Vestporta. Uzmi svoj luk i nemoj da zaboraviš da uzmeš svoju strelu koja se zabola u vrata. Možda će nam poslužiti."
<BR>&nbsp;&nbsp;&nbsp;&nbsp;&nbsp;Ed se približio lešu, udario ga je nogom u leđa i izvukao strelicu, pružajući je Marsiji, koja ju je stavila uz onu drugu u tobolac. Ed je rekao:
<BR>&nbsp;&nbsp;&nbsp;&nbsp;&nbsp;"Po pravilu bi trebalo da ga skalpiramo. Ali ovog puta ćemo to izostaviti."
<BR>&nbsp;&nbsp;&nbsp;&nbsp;&nbsp;Marsija se bolno osmehnula.
<BR>&nbsp;&nbsp;&nbsp;&nbsp;&nbsp;Zajedno su uzjahali konja i nestali u noći.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
