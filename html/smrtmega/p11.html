<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. NA VELIKOM ZELENOM EKRANU
<P>&nbsp;&nbsp;&nbsp;&nbsp;&nbsp;Na velikom zelenom ekranu svaka svetla tačkica, koja se polako kretala, bila je praćena oznakom, sastavljenom od slova i brojeva, koja je pokazivala broj leta koji ga je sledio za vreme letenja. Tačkica koja se zvala UA5367 suviše se približavala svetlećoj maketi koja je predstavljala Super Džambo EA2343.
<BR>&nbsp;&nbsp;&nbsp;&nbsp;&nbsp;Džordž Ving je primetio opasnost dok je razgovarao sa Pan Amerikenom 1111 koji je stizao iz Londona:
<BR>&nbsp;&nbsp;&nbsp;&nbsp;&nbsp;"Pan-Am 1111 dobro ideš tako. Možeš slobodno da ateriraš. Gotovo."
<BR>&nbsp;&nbsp;&nbsp;&nbsp;&nbsp;Promenio je frekvenciju.
<BR>&nbsp;&nbsp;&nbsp;&nbsp;&nbsp;"Junajted 5367 vrati se na kotu 2000 metara i nastavi pređašnjim pravcem. Zapamti ovo što ti kažem i nemoj da se oduševljavaš, ionako ćeš morati da ostaneš tamo na vrhu gomile kružeći bar pola sata. Promašiš li još jedanput, ići ćeš na raport."
<BR>&nbsp;&nbsp;&nbsp;&nbsp;&nbsp;Ponovo je promenio frekvenciju.
<BR>&nbsp;&nbsp;&nbsp;&nbsp;&nbsp;"Napred; ateriraj. Moavk 643. spusti se za jedan nivo i produži tako. Pista je tvoja."
<BR>&nbsp;&nbsp;&nbsp;&nbsp;&nbsp;Potom je nastavio da menja frekvencije, svaki put se obraćajući drugom pilotu:
<BR>&nbsp;&nbsp;&nbsp;&nbsp;&nbsp;"Istern 2343 spusti se za jedan nivo i ponovo počni da kružiš."
<BR>&nbsp;&nbsp;&nbsp;&nbsp;&nbsp;"Vestern 3242, kako stoji sa gorivom? OK, spusti se za dva nivoa sa pravcem 270. Dajem ti prednost i bićeš za četvrt sata na zemlji. Možeš li?"
<BR>&nbsp;&nbsp;&nbsp;&nbsp;&nbsp;"Istern 3242. Isuse, ispravljam se. Hoću da kažem Istern 2343. Istern 2343 rekao sam da siđeš za jedan, a ne za dva i zapamti da se nalaziš u radijusu od 20 milja u ovom trenutku. Pazi da ne zađeš u jugozapadni koridor."
<BR>&nbsp;&nbsp;&nbsp;&nbsp;&nbsp;"Junajted 0167 nek ti motori ne rade na minimumu. Ponavljam: naređenje je da povratiš brzinu i da se gubiš. Ko vodi računa o tome što u Nju Džersiju čuju suviše veliku buku? Ovde nas ima suviše i ti si upravo prekobrojan."
<BR>&nbsp;&nbsp;&nbsp;&nbsp;&nbsp;U tom trenutku na ekranu su se pojavile dve nove tačkice, sa oznakama AA5436 i EA3199. Džordž Ving kao da je probio svojim krupnim palcem dugme interfona i počeo je da urla.
<BR>&nbsp;&nbsp;&nbsp;&nbsp;&nbsp;"Kontrola! Šta radite kog đavola? Već se brinem o dva aviona preko onog što je dozvoljeno pravilom, a sada mi ih šaljete u parovima! Predajte bar Istern 3199 Bobu Koneliju. A gde mi je smena? Robert je trebalo već da bude ovde pre 36 minuta."
<BR>&nbsp;&nbsp;&nbsp;&nbsp;&nbsp;I glas iz kontrole sa interfona je bio uzbuđen.
<BR>&nbsp;&nbsp;&nbsp;&nbsp;&nbsp;"Budi strpljiv, Džordž. Bob ima četiri aviona više od tebe. Izgleda da smena ne može da dođe dovde. Neki su telefonirali. O Džefu Robertsu nema vesti. Drži se čvrsto. Ako nema mesta vratićemo ponekog."
<BR>&nbsp;&nbsp;&nbsp;&nbsp;&nbsp;Ving obrisa znoj sa čela gornjim delom šake.
<BR>&nbsp;&nbsp;&nbsp;&nbsp;&nbsp;"Ameriken 5436, ostani na koti i manevriši za 25 stepeni ulevo."
<BR>&nbsp;&nbsp;&nbsp;&nbsp;&nbsp;"Istern 3199, ko te je poslao ovamo? Za tebe nema mesta. Naređuje ti se da letiš u pravcu Logana. Jesi li razumeo? Idi u Boston. Zatraži plan leta od nekog drugog. Šta znači da sada dolaziš iz Logana? Ko te je tamo poslao? Šta je bilo? Gotovo dva sudara sa privatnim mlaznjakom i nekim vojnim avionom? OK, dođi i ti da nam se pridružiš. Nije ti isteklo osiguranje, zar ne?"
<BR>&nbsp;&nbsp;&nbsp;&nbsp;&nbsp;"Vestern 1663, dobro je tako. Možeš da sletiš. Gotovo."
<BR>
<BR>&nbsp;&nbsp;&nbsp;&nbsp;&nbsp;Džef Roberts je naglo dao gas, ali se automobil ispred njega koji je iznenada krenuo naglo zaustavio. Džef nije mogao na vreme da zakoči i naleteo je na njega svom snagom. Prvo što je video čim je izašao, bili su oblaci pare koju je stvorila voda iz probijenog hladnjaka koja se razlivala po ledenom trotoaru.
<BR>&nbsp;&nbsp;&nbsp;&nbsp;&nbsp;Opsovao je glasno i, napuštajući dva isprepletena automobila, otrčao da zamoli nekog iz automobila koji su se nalazili ispred da ga prebaci do aerodroma Kenedi. Hladno su ga pogledali, ne spustivši čak ni stakla na prozorima.
<BR>&nbsp;&nbsp;&nbsp;&nbsp;&nbsp;Džef je shvatio da tog dana ne može da stigne na posao. Krenuo je peške, ali ga je odmah zaustavio čovek na koga je naleteo, i napao ga:
<BR>&nbsp;&nbsp;&nbsp;&nbsp;&nbsp;"Gde misliš da odeš, kučkin sine? Naneo si mi poštenu štetu! Hoćeš da ostaviš svoj automobil? Šta je? Da li je ukraden?"
<BR>&nbsp;&nbsp;&nbsp;&nbsp;&nbsp;Počeli su da se biju i pali su na zemlju; a smrznuti sneg, na ivici ulice, škripao je pod njima.
<BR>
<BR>&nbsp;&nbsp;&nbsp;&nbsp;&nbsp;Posle četiri sata Džordž Ving, rastrojen, još je sedeo na klupi pogleda uperenog na ekran radara, koji mu je igrao pred očima.
<BR>&nbsp;&nbsp;&nbsp;&nbsp;&nbsp;"Junajted 3411, spusti se za jedan i nastavi da kružiš sa radijusom od dvadeset milja."
<BR>&nbsp;&nbsp;&nbsp;&nbsp;&nbsp;"Transvorld 4311, možeš slobodno da sletiš. Samo tako napred. Šta kažeš? Još si na 3000 metara. A zašto? Oh, Isuse, moja greška. Hteo sam da kažem, dole za jedan i kruži."
<BR>&nbsp;&nbsp;&nbsp;&nbsp;&nbsp;Vratio se ponovo na pređašnju frekvenciju.
<BR>&nbsp;&nbsp;&nbsp;&nbsp;&nbsp;"Junajted 3411, zanemari prethodnu poruku. Hteo sam da kažem da možeš slobodno da sletiš. Samo tako napred. Kako ne možeš više? Jasno je da je prethodna poruka bila pogrešna. Kuda si hteo da se spustiš, pod zemlju?"
<BR>&nbsp;&nbsp;&nbsp;&nbsp;&nbsp;Potrebno je bilo četiri minuta da se ispravi njegova greška. Ali u međuvremenu, ostavio je bez uputstava četvoromotorni mlaznjak Aeroflota, koji je nastavio da leti pravcem koji mu je poslednji dat. Ruskom pilotu nisu bile bliske američke kontrolne procedure, a tek je drugi put leteo u tom pravcu. Pjotr Sergejevič Nekrasov se ponašao kao što bi to radio da se našao u istim uslovima u fazi ateriranja na nekom sovjetskom, mnogo manje natrpanom, aerodromu. Izgubio je kotu i pripremio se da aterira vizuelno.
<BR>&nbsp;&nbsp;&nbsp;&nbsp;&nbsp;Suviše kasno je primetio da nije dobro odlučio. Jedan tromotorni mlazni avion, koji je tek uzleteo, projurio je nekoliko desetina metara ispod njegovog trupa. Prestao je da gubi kotu i frenetično je nastojao da traži uputstva sa tornja.
<BR>&nbsp;&nbsp;&nbsp;&nbsp;&nbsp;Posle dvadeset sekundi jedan DC-10, i on tek što je uzleteo, zahvatio je rep sovjetskog četvoromotornog mlaznog aviona i klupče dva aviona u plamenu palo je na tle, zahvativši jednu električnu liniju od 380 kv, prekinuvši je.
<BR>&nbsp;&nbsp;&nbsp;&nbsp;&nbsp;Automatski aparati električne mreže Sever-Istok, koji odmah reaguju na kratki spoj, stupili su u akciju isključivši je iz opšte mreže, napajajući paralelne, već preopterećene linije, a i ove su bile isključene iz automatske zaštite. Pokrenut je lančani proces i u vremenu od tri sekunde sav istočni deo Sjedinjenih Država, nastanjen sa 87 miliona Ijudi, ostao je bez električne energije, a da nijedan operator nije imao ni najmanju mogućnost da interveniše.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
