<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. SVE DO KASNO U NOĆ
<P>&nbsp;&nbsp;&nbsp;&nbsp;&nbsp;Sve do kasno u noć Al Čendler je pokušavao da stupi u vezu sa Edom Barnsom; prvo u laboratorijama Megamultipleksa, sa kojima nije dobio vezu, a zatim u njegovoj kući u Vestportu, gde Ed uopšte nije stigao tog dana.
<BR>&nbsp;&nbsp;&nbsp;&nbsp;&nbsp;U dva sata ujutru stručnjaci, generali, državni sekretari i upravnici smestili su se za tu noć, kako je ko mogao u prostorijama gde su bile smeštene straže mornaričke pešadije u Beloj kući. Niko zapravo nije spavao. Lutali su napregnuti i pospani iz uskih soba do teleprintera, do kancelarija sekretarijata, slušajući vesti, gotovo uvek uzalud, nastojeći da uspostave vezu sa spoljnim svetom.
<BR>&nbsp;&nbsp;&nbsp;&nbsp;&nbsp;Veliki Ed Barns je rano napustio veliku staklenu palatu Megamultipleksa: oko šest i četvrt. Primetio je blackout kad se iznenada ugasilo ulično osvetljenje, a istovremeno su prestali da rade i semafori i sistem elektronskog vođenja. Zastoj u saobraćaju koji je daleki uzrok blackout-a, proširio se brzo i zahvatio je gradske ulice i autoputeve.
<BR>&nbsp;&nbsp;&nbsp;&nbsp;&nbsp;U devet sati uveče Edov automobil nalazio se još na udaljenosti manjoj od sedam kilometara od njegove laboratorije a više od pedeset kilometara od njegove kuće u Vesportu. A on je bio jedan od malobrojnih koji je bio svestan ozbiljnosti situacije i odlučio je odmah da se vrati u kancelariju, gde će bar da zatekne elektrogenske dizel grupe za nepredviđene situacije i gde će da se nađe u centru kontrolne mreže svih postojećih veza u Sjedinjenim Državama. Naslutio je pre intuicijom, no razumom, ozbiljnost situacije i osećao je odgovornost da izvrši kontrolu sistema koji je on projektovao, kako bi ovaj nastavio da radi.
<BR>&nbsp;&nbsp;&nbsp;&nbsp;&nbsp;Jednim potpuno nedozvoljenim manevrom, ali praćenim osećanjem dobrog građanina, naterao je automobil izvan puta i ostavio ga na trotoaru, ne zaključavši vrata.
<BR>&nbsp;&nbsp;&nbsp;&nbsp;&nbsp;Na temperaturi od petnaest stepeni ispod nule uši su mu se smrzle i počeo je da se masira, hodajući brzo u suprotnom smeru ulicom koju je upravo prešao sedeći u toplom automobilu. U to doba i po takvoj hladnoći gotovo nikada nije viđao pešake na ulicama u tim područjima. Te večeri bilo ih je prilično i gotovo svi su išli u suprotnom pravcu od Edovog. Ponovo je počeo da pada sneg.
<BR>&nbsp;&nbsp;&nbsp;&nbsp;&nbsp;Nekoliko trenutaka nakon što je Ed počeo da hoda, sneg koji je pokrivao automobile dostigao je debljinu od nekoliko centimetara. Mrlje crnog i slobodnog asfalta ispod automobila jasno su pokazivale koliko dugo traje potpuni zastoj saobraćaja. A bio je bez mantila. Činilo mu se da je beskorisno da ga ponese sa sobom putujući u toplom automobilu. Osećao je bol od hladnoće i počeo je da trči da bi se ugrejao.
<BR>&nbsp;&nbsp;&nbsp;&nbsp;&nbsp;Širom otvorene oči, kao kod uhvaćene životinje, posmatrale su ga kroz polukružni otvor na vetrobranskom staklu, koje su brisači stakla uspevali da održavaju čistim. <EM>Sve češće je susretao vozila čiji je vetrobran potpuno prekrivao sneg.</EM> Možda su to bili na ulicama napušteni automobili ili je reč o vozačima koji su nastojali da štede akumulator i gorivo.
<BR>&nbsp;&nbsp;&nbsp;&nbsp;&nbsp;Mora da je bilo malo opreznih vozača, jer se iza većine kola stvarao beličast dim iz izduvne cevi. Motore su držali upaljene, a smrad je postajao sve jači.
<BR>&nbsp;&nbsp;&nbsp;&nbsp;&nbsp;Ed je nastavio da trči. U petnaest do deset, sav zadihan, stigao je do svoje laboratorije i tek tada je shvatio da će morati da se popne peške na sedmi sprat. Opsovao je kroz zube, ne toliko zbog napora koji mu je još predstojao, koliko zbog svoje zaboravnosti.
<BR>&nbsp;&nbsp;&nbsp;&nbsp;&nbsp;Laboratorija je bila sva osvetljena, a osoblje je bilo gotovo kompletno. Ron Johanson se okrenuo kad je Ed ušao i dočekao ga je klimnuvši glavnom, kao da je njegov povratak sasvim normalan i kao da je mogao da se predvidi. Bez komentara ili prigodnih reči, upoznao ga je sa celokupnim stanjem sistema komunikacija. Sve centrale i tornjevi su radili. Napajanje u slučaju nužde je funkcionisalo na zadovoljavajući način. Bilo je teškoća u održavanju veze sa Vašingtonom, što je verovatno izazvano učestalim pozivima. Stigla je poruka za njega od Al Čendlera iz Bele kuće, ali nije bilo baš jasno šta želi. Naravno svi radio-televizijski prenosi istočnih stanica u Sjedinjenim Državama bili su u prekidu. Predsednik Vernon je proglasio vanredno stanje. U Pensilvaniji i Ilinoisu bilo je ozbiljnih smetnji na vezama, do kojih je verovatno došlo iz nepoznatih uzroka.
<BR>&nbsp;&nbsp;&nbsp;&nbsp;&nbsp;Prostorije su se, u nedostatku grejanja, ohladile za nekoliko stepeni, pa je Veliki Ed ponovo obukao kaput, koji je, kao što je to uvek i ne razmišljajući činio, bio skinuo čim je ušao.
<BR>&nbsp;&nbsp;&nbsp;&nbsp;&nbsp;Radili su celu noć nastojeći da reše problem smetnji. Ekipe za održavanje delovale su vrlo efikasno i pravi uzroci nezgoda postajali su sve jasniji, zahvaljujući preduzetim merama i pokušajima opravke na raznim tačkama sistema, sledeći uputstva dobijena iz centra.
<BR>&nbsp;&nbsp;&nbsp;&nbsp;&nbsp;Da bi proverio neki proračun, Ed Barns je, kao i obično, pokušao da upotrebi svoj stoni elektronski računar, ali ovaj nije radio jer je napajanje električnom energijom u slučaju nužde isključivalo svaku upotrebu koja nije izuzetno neophodna. Iz jedne fioke je izvukao ručni mehanički računar koji je nespretno upotrebljavao. Povremeno je ustajao i udarao nogama kako bi se ugrejao.
<BR>&nbsp;&nbsp;&nbsp;&nbsp;&nbsp;U sedam sati ujutru tačno su utvrdili složene uzroke kvarova i popravka je dobro tekla.
<BR>&nbsp;&nbsp;&nbsp;&nbsp;&nbsp;U sedam i deset stigao je telefonski poziv Al Čendlera koji je još tražio Eda Banrsa i javljao da je poslao po njega helikopter iz Vašingtona da ga dovede u Belu kuću. Ed se kratko vreme odupirao, ističući da bi njegovo prisustvo bilo korisnije u Megamultipleksu gde bi mogao da kontroliše funkcionisanje sistema za komunikaciju, ali je na kraju prihvatio naređenje. Dolazak helikoptera predviđao se za devet časova. Veliki Ed je iskoristio dva preostala sata da izda detaljna uputstva Johansonu i njegovim saradnicima. Oko devet i petnaest u neprirodnoj tišini Menhetena napokon se visoko na nebu čulo brujanje motora i Ed se uputio ka terasi.
<BR>&nbsp;&nbsp;&nbsp;&nbsp;&nbsp;Neko ga je pretekao na asfaltiranoj platformi kojom je bila prekrivena visoka zgrada Megamultipleksa. Helikopter je stajao u centru žutog kruga kojim je bilo obeleženo područje određeno za ateriranje i za uzletanje. Propeler se jedva okretao, a Majk Sejmon, mlađi asistent u laboratoriji, razgovarao je sa pilotom kroz otvoreni stakleni poklopac. Ed se donekle začudio prisustvu Sejmona. O njemu je znao samo to da je nedavno napustio Vojno vazduhoplovstvo i opisali su mu ga kao nervčika i mitomana koji dosađuje svim mladim sekretaricama. Eda to nije zabrinjavalo, pa se okrenuo da pogleda Rona Johansona na stepenicama, koji mu je donosio kovčeg sa dokumentima. Potom su njegovu pažnju privukli nekoliki stubovi dima, koji su se podizali na više mesta sa Menhetena, i drugi koji su se naslućivali u pravcu Nju Džersija. Nisu se čula zvona vatrogasaca. Pogledao je dole na ulicu i video je da je puna zaustavljenih i napuštenih automobila. Vatrogasna kola verovatno nisu mogla da se pomaknu i da idu da gase požare. Jedan ogroman oblak u pravcu Long Ajlanda spuštao se prema severu i pokazivao tačku gde se nalazila termonuklearna centrala Grejt Neka.
<BR>&nbsp;&nbsp;&nbsp;&nbsp;&nbsp;Uhvatio je ručku kovčežića i uputio se prema helikopteru, ali scena se promenila. Pilot je sišao na pistu i živo je raspravljao sa Sejmonom i iznenada se bacio na njega terajući ga da se brzo povlači prema ivici terase. Sejmon je zastao, a pilot je sa krikom pao dole.
<BR>&nbsp;&nbsp;&nbsp;&nbsp;&nbsp;Ed je počeo da trči, ali nije stigao. Sejmon se vratio istim putem, uskočio je u helikopter, dao gas i uzleteo.
<BR>&nbsp;&nbsp;&nbsp;&nbsp;&nbsp;Ed se odmah zaustavio i uputio se u svoju kancelariju. Želeo je da obavesti Čendlera koji će, ako to želi, morati da pošalje drugi helikopter. Mislio je:
<BR>&nbsp;&nbsp;&nbsp;&nbsp;&nbsp;"A ovaj ovde je tek prvi koga sam video da je izgubio glavu."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
