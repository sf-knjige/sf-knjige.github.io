<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. SUDIJA JE NOSIO BLU DŽINS
<P>&nbsp;&nbsp;&nbsp;&nbsp;&nbsp;Sudija je nosio blu džins, a na glavi je imao šešir kao što nose puritanci. Crn, kupastog oblika, sa velikom srebrnom kopčom. Lako su ga ubedili da je Beri Faler ukrao ovcu Sejmonu Preskotu. Sudija je izrekao presudu, rekavši jednostavno:
<BR>&nbsp;&nbsp;&nbsp;&nbsp;&nbsp;"Kill'im."
<BR>&nbsp;&nbsp;&nbsp;&nbsp;&nbsp;Berija su odmah obesili na trgu.
<BR>&nbsp;&nbsp;&nbsp;&nbsp;&nbsp;Zatim su mu priveli čovečuljka koga niko nije poznavao. Dva sudska marshal-a ga nisu držala za ruke, kao što su to učinili sa Berijem Falerom, nego su ga gurali napred, držeći ga na udaljenosti dugačkim štapovima. Marshal koji je bio stariji je rekao:
<BR>&nbsp;&nbsp;&nbsp;&nbsp;&nbsp;"Za ovoga ne znamo ko je. Izgleda da je bolestan i zatekli smo ga kako maže nešto po vratima neke napuštene kuće. Mislimo da je jedan od onih koji raznose kugu."
<BR>&nbsp;&nbsp;&nbsp;&nbsp;&nbsp;Sudija se nije kolebao ni časak:
<BR>&nbsp;&nbsp;&nbsp;&nbsp;&nbsp;"Onda ne možemo da rizikujemo. Ucmekajte ga i spalite."
<BR>&nbsp;&nbsp;&nbsp;&nbsp;&nbsp;Čovečuljak je jedva imao vremena da krikne, pre nego što ga je Sejmor Preskot tresnuo kolcem po glavi. Pao je na zemlju kao vreća krpa. Podigli su ga na ukrštene štapove i odneli do gomile otpadaka drveta, na koju su ga položili. Bacili su na njega i štapove, kojima su ga dodirivali, a zatim su prosuli po njemu kantu kerozina. Čim se plamen visoko podigao u nebo, vratili su se da dele pravdu.
<BR>&nbsp;&nbsp;&nbsp;&nbsp;&nbsp;Irvin Mekson se digao i optužio Voltera Ozborna da je nezakonito prisvojio neku kuću koja je njemu pripadala. Sudija je promrmljao:
<BR>&nbsp;&nbsp;&nbsp;&nbsp;&nbsp;"Već sam rekao da se ovaj sud ne bavi kućama. Registri Grofovije ne znače više ništa, a kuća ima koliko ti srce želi. Zbog toga, Irvine, ne zajebavaj. Ako ti je Volter uzeo kuću, a ti uzmi drugu. Zasedanje je završeno."
<BR>&nbsp;&nbsp;&nbsp;&nbsp;&nbsp;Kao i uvek, izvukli su grubo napravljen lik, koji je predstavljao predsednika Vernona, o kojem se već mesecima nije ništa čulo. Doveli su lutku pred sud i rekli joj:
<BR>&nbsp;&nbsp;&nbsp;&nbsp;&nbsp;"Tražimo presudu za Dž. L. Vernona, bivšeg predsednika Sjedinjenih Država, krivog što je doveo do propasti ovu republiku."
<BR>&nbsp;&nbsp;&nbsp;&nbsp;&nbsp;Sudija je odgovorio svojom formulom, koja je postajala sve otrcanija.
<BR>&nbsp;&nbsp;&nbsp;&nbsp;&nbsp;"Osuđen je. Obesite ga."
<BR>&nbsp;&nbsp;&nbsp;&nbsp;&nbsp;Skinuli su beživotno Berijevo telo sa vešala a na njih su obesili lutku, koja će ostati da visi sedam dana, do sledećeg zasedanja. Irvin Mekson je šapnuo Preskotu:
<BR>&nbsp;&nbsp;&nbsp;&nbsp;&nbsp;"Nema ozbiljnosti u ovoj ceremoniji. Ovde smo zaista obesili samo predsednika Dženeral Elektrika i gradonačelnika Stenforda. Morali bismo da se potrudimo da potražimo sve koji su odgovorni za ovaj klasični nokaut. Čuo sam da će i na Velikog Eda da padne velika odgovornost. Zašto i njemu ne sudimo?"
<BR>&nbsp;&nbsp;&nbsp;&nbsp;&nbsp;Preskot je sasvim tiho odgovorio:
<BR>&nbsp;&nbsp;&nbsp;&nbsp;&nbsp;"Ćuti, kretenu. Da li ti je stalo do tvoje kože? Ili hoćeš da budeš ucmekan? Veliki Ed bi mogao da te proburazi jednim udarcem pesnice. A zatim, nije lepo da ga ogovaraš. On je Lord Grofovije Ferfild."
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
