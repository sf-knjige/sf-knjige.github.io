<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. OLOVO
<P>&nbsp;&nbsp;&nbsp;&nbsp;&nbsp;U jednom trenutku sam mislio da ću i ja pasti kroz tu rupetinu u sredini sobice; ipak, moja nastojanja da dohvatim Terminus Est i da dovučem gazdaricu "Patkinog gnezda" do bezbednog mesta bila su na kraju uspešna, iako je samo malo nedostajalo pa da se u provaliju sruši čitav taj uzdrhtali ostatak sobice - zajedno sa nama.
<BR>&nbsp;&nbsp;&nbsp;&nbsp;&nbsp;Izvukosmo se, najzad. Kad smo izišli na ulicu, na njoj nije bilo ni dimarha, ni građana; vojnike je, svakako, privukao požar, dole, a građani su se plašili da iziđu iz kuća. Jednom rukom sam pridržavao tu ženu i puštao sam da ona usmerava naš hod; iako je i sad bila odveć uplašena da bi na moja pitanja odgovarala razumno, odvela nas je, kao što sam i pretpostavio, do svoje gostionice, nepogrešivo.
<BR>&nbsp;&nbsp;&nbsp;&nbsp;&nbsp;Dorkas je spavala. Nisam je budio, nego sam u mraku seo na jednu stoličicu pokraj kreveta. Tu se sad nalazio i stočić dovoljno veliki da na njemu stoje čaša i boca koje sam doneo odozdo, iz trpezarije. Ne znam koje je to vino bilo, ali u ustima mi se činilo da je jako, a potom, progutano, kao da je obična voda; pola boce sam popio pre nego što se Dorkas probudila, ali dejstvovalo nije ništa više no da sam popio isto toliko šerbeta.
<BR>&nbsp;&nbsp;&nbsp;&nbsp;&nbsp;Cimnula se kao da će ustati, a onda je dopustila da joj glava opet klone nazad, na jastuk. "Severijan. Trebalo je da znam da si ti."
<BR>&nbsp;&nbsp;&nbsp;&nbsp;&nbsp;"Žao mi je ako sam te uplašio", rekoh. "Dođoh da vidim kako si."
<BR>&nbsp;&nbsp;&nbsp;&nbsp;&nbsp;"Veoma ljubazno od tebe. Međutim, nekako ispada - kad god se ja budim, iznad mene se nadnosiš ti."
<BR>&nbsp;&nbsp;&nbsp;&nbsp;&nbsp;Na trenutak je opet sklopila oči. "Jesi li svestan koliko tiho gaziš u tim tvojim čizmama sa debelim đonovima? To je jedan od razloga što te se ljudi plaše."
<BR>&nbsp;&nbsp;&nbsp;&nbsp;&nbsp;"Jednom si rekla da te podsećam na vampira zato što sam jeo nar, pa su mi usne bile zamrljane crvenim. Smejali smo se oko toga. Sećaš li se?" (A to je bilo na jednom polju, unutar Zida Nesusa, kad smo prespavali pokraj pozorišta doktora Talosa i, probudivši se, jeli voće koje su prethodne večeri ispustili naši gledaoci dok su bežali.)
<BR>&nbsp;&nbsp;&nbsp;&nbsp;&nbsp;"Sećam se", reče Dorkas. "Ti bi da se ja opet smejem, a? Ali bojim se da se nikad više neću moći smejati."
<BR>&nbsp;&nbsp;&nbsp;&nbsp;&nbsp;"Jesi li raspoložena za vino? Bilo je besplatno i ne onako loše kako sam očekivao."
<BR>&nbsp;&nbsp;&nbsp;&nbsp;&nbsp;"Da bi me razveselilo? Ne. Čovek treba da pije, rekla bih, kad je već veseo. Inače, u vrč ne teče ništa osim dodatne tuge."
<BR>&nbsp;&nbsp;&nbsp;&nbsp;&nbsp;"Pa bar gutljaj jedan. Gazdarica kaže da ti je bilo zlo i da nisi jela ceo dan."
<BR>&nbsp;&nbsp;&nbsp;&nbsp;&nbsp;Videh onda pokretanje Dorkasine zlatne glave na jastuku: okretala ju je da me pogleda; pošto se činilo da je Dorkas sasvim budna, odvažih se da upalim sveću.
<BR>&nbsp;&nbsp;&nbsp;&nbsp;&nbsp;"U svojoj si mantiji", reče ona. "Sigurno si je prestravio do besvesti."
<BR>&nbsp;&nbsp;&nbsp;&nbsp;&nbsp;"Ne, nije me se uplašila. Trenutno sipa u svoj vrč sve što u boci može naći."
<BR>&nbsp;&nbsp;&nbsp;&nbsp;&nbsp;"Bila je dobra prema meni - veoma ljubazna. Nemoj joj jako zameriti ako se opredeli da pije tako pozno u noći."
<BR>&nbsp;&nbsp;&nbsp;&nbsp;&nbsp;"Nisam joj zamerao. Ali zar nećeš bar nešto? Ovde sigurno ima hrane u kuhinji, mogu začas da izručim pred tebe šta god poželiš."
<BR>&nbsp;&nbsp;&nbsp;&nbsp;&nbsp;Način na koji sam se izrazio izazvao je kod nje bledi osmejak. "Izručujem ja hranu - iz sebe - ceo dan. Na to je ona mislila kad je rekla da mi je bilo zlo. Možda ti je to i kazala? Povraćanje. Pretpostavljam da bi taj miris mogao još da se oseća, mada je jadnica čistila za mnom najbolje što je mogla."
<BR>&nbsp;&nbsp;&nbsp;&nbsp;&nbsp;Dorkas je zastala i onjušila. "Kakav to miris osećam? Nagorelu tkaninu? Mora biti da to sveća tako miriše, ali ne verujem da možeš potkresati fitilj tom tvojom mačuštinom."
<BR>&nbsp;&nbsp;&nbsp;&nbsp;&nbsp;Rekoh: "Mislim da to miriše moj ogrtač. Stajao sam preblizu jedne vatre."
<BR>&nbsp;&nbsp;&nbsp;&nbsp;&nbsp;"Zatražila bih da otvoriš prozor, ali vidim da je već otvoren. Imam utisak da ti to smeta. Izaziva kolebanje plamena sveće. Da li se tebi od ustreptalih senki vrti u glavi?"
<BR>&nbsp;&nbsp;&nbsp;&nbsp;&nbsp;"Ne", rekoh. "Ne smeta mi, osim ako gledam baš u sam plamen."
<BR>&nbsp;&nbsp;&nbsp;&nbsp;&nbsp;"Sudeći po tvom izrazu lica, osećaš se onako kako se ja uvek osećam kad sam u blizini vode."
<BR>&nbsp;&nbsp;&nbsp;&nbsp;&nbsp;"Danas popodne zatekao sam te kako sediš na samom rubu rečne obale."
<BR>&nbsp;&nbsp;&nbsp;&nbsp;&nbsp;"Znam", reče Dorkas i zaćuta. Onda je to ćutanje toliko potrajalo, da sam se uplašio da ona više neće ni progovarati, da će opet nastati patološko ćutanje (sad sam već bio siguran da je bilo takvo) koje ju je bilo ranije obuzelo.
<BR>&nbsp;&nbsp;&nbsp;&nbsp;&nbsp;Najzad rekoh: "Iznenadio sam se videći da si tamo - sećam se da sam nekoliko puta gledao da se uverim da si to ti, iako sam upravo za tobom tragao."
<BR>&nbsp;&nbsp;&nbsp;&nbsp;&nbsp;"Povraćala sam, Severijane. To sam ti, zar ne, već kazala."
<BR>&nbsp;&nbsp;&nbsp;&nbsp;&nbsp;"Jesi."
<BR>&nbsp;&nbsp;&nbsp;&nbsp;&nbsp;"A znaš li šta sam izbljuvala?"
<BR>&nbsp;&nbsp;&nbsp;&nbsp;&nbsp;Zurila je u nisku tavanicu, a ja sam imao osećanje da se tamo nalazi neki drugi Severijan, onaj dobri i čak uzvišeni Severijan koji samo u Dorkasinom umu postoji. Pretpostavljam da svi mi, kad verujemo da se obraćamo na najintimniji način nekome, zapravo upućujemo reči jednoj slici, našoj slici o toj osobi sa kojom mislimo da razgovaramo. Ali ovo kao da je bilo i nešto više; činilo mi se da bi Dorkas nastavila da govori i kad bih izišao iz sobe. "Ne znam", rekoh. "Možda vodu?"
<BR>&nbsp;&nbsp;&nbsp;&nbsp;&nbsp;"Kamenje za praćku."
<BR>&nbsp;&nbsp;&nbsp;&nbsp;&nbsp;Mislio sam da ona to kaže metaforično, zato sam samo rekao: "To je sigurno bilo vrlo neprijatno."
<BR>&nbsp;&nbsp;&nbsp;&nbsp;&nbsp;Glava joj se opet okrenula na jastuku, pa sam sad video njene plave oči sa jako raširenim zenicama. Bile su tako prazne da su mogle biti i dva mala duha. "Kamenove koji se iz praćke izbacuju, dragi moj Severijane. Male, teške, metalne grudve, u prečniku otprilike kao orah, a po dužini nešto kraće od mog palca. Na svaki komad je utisnuta reč udarni. To mi se iskotrljalo iz grla, u kofu, a ja sam pružila ruku dole - zavukla sam šaku u to odvratno što sam ispovraćala, pa sam izvukla ove komade, da ih vidim. Vlasnica ove krčme je došla i odnela kofu, ali ja sam ih već bila obrisala i sačuvala. Postoje dva komada, oba su sad u ladici tog stola. Donela ga je da bi na njega stavljala moje obroke. Hoćeš li da vidiš te udarne? Otvori fioku."
<BR>&nbsp;&nbsp;&nbsp;&nbsp;&nbsp;Nikako nisam mogao zamisliti o čemu ona to govori, pa je upitah: smatra li da neko pokušava da je otruje.
<BR>&nbsp;&nbsp;&nbsp;&nbsp;&nbsp;"Ne, apsolutno ne. Pa zar nećeš otvoriti ladicu? Ti si toliko hrabar. Zar ne želiš da pogledaš?"
<BR>&nbsp;&nbsp;&nbsp;&nbsp;&nbsp;"Imam poverenja u tebe. Ako kažeš da su u stočiću komadi municije za praćku, ja sam siguran da jesu."
<BR>&nbsp;&nbsp;&nbsp;&nbsp;&nbsp;"Ali ne veruješ da sam ih iskašljala. I ne zameram ti. Zar ne postoji jedna pripovest o kćeri nekog lovca, koja je dobila blagoslov od jedne panter-pardalke, tako da su posle toga, kad god je govorila, sa njenih usana padali crni biseri? A onda je supruga njenog brata ukrala taj blagoslov i posle, kad je govorila, sa usana su joj skakale žabe krastače? Pamtim da sam tu stvar slušala, ali nijednog trenutka nisam poverovala."
<BR>&nbsp;&nbsp;&nbsp;&nbsp;&nbsp;"Kako bi iko mogao iskašljati olovo?"
<BR>&nbsp;&nbsp;&nbsp;&nbsp;&nbsp;Dorkas se nasmeja, ali bez veselja. "Lako. Baš vrlo lako. Znaš li ti šta sam videla danas? Znaš li zašto nisam bila u stanju da razgovaram s tobom kad si me našao? A nisam, zaista nisam mogla, Severijane, kunem se. Znam da si mislio da sam samo ljuta i jogunasta. Ali nije bilo tako - bila sam postala kao kamen, bila sam bez reči, jer se činilo da ne postoji ništa važno, a ni sad nisam sigurna da postoji. Međutim, žao mi je što sam rekla ono da nisi hrabar. Jesi hrabar, znam to. Samo, kad jadnim robijašima ovde radiš ono što radiš, to baš ne izgleda hrabro. Bio si toliko hrabar kad si se borio sa Agilusom, pa i kasnije, kad si poleteo da se boriš sa Boldandersom zato što si mislio da će on ubiti Jolentu..."
<BR>&nbsp;&nbsp;&nbsp;&nbsp;&nbsp;Opet je zaćutala, zatim uzdahnula. "Uh, Severijane, tako sam umorna."
<BR>&nbsp;&nbsp;&nbsp;&nbsp;&nbsp;"Želeo sam da pričam s tobom o tome", rekoh. "O zatvorenicima. Hoću da razumeš, čak iako mi ne možeš oprostiti. To je bilo moje zanimanje, za to sam bio obučavan od dečačkih dana." Nagnuo sam se napred i dohvatio njenu ruku, krhku, činilo se, poput ptice pevačice.
<BR>&nbsp;&nbsp;&nbsp;&nbsp;&nbsp;"Tako nešto si rekao i ranije. Uistinu razumem."
<BR>&nbsp;&nbsp;&nbsp;&nbsp;&nbsp;"A bio sam i sposoban da to obavljam dobro. Dorkas, to je ono što ne razumeš. Mučenje i pogubljenje su dve umetnosti, a ja imam onaj prvi osećaj, nadarenost, onaj blagoslov. Ovaj mač u mojim rukama oživi - i ne samo on, ožive i sva druga naša oruđa. Da sam ostao u Citadeli, mogao sam postati majstor. Dorkas, slušaš li? Da li ti ovo išta znači?"
<BR>&nbsp;&nbsp;&nbsp;&nbsp;&nbsp;"Znači", reče ona. "Malčice. Ali žedna sam. Ako si već dovoljno popio, sipaj mi sad malo tog vina, molim."
<BR>&nbsp;&nbsp;&nbsp;&nbsp;&nbsp;Učinih tako, ali puneći čašu samo do četvrt visine, jer sam se plašio da bi je Dorkas mogla razliti po posteljini.
<BR>&nbsp;&nbsp;&nbsp;&nbsp;&nbsp;Da bi pila, digla se u sedeći položaj. Do tog trenutka nisam bio ubeđen da je ona u stanju to da uradi; a kad je progutala i poslednju skerletnu kapljicu, hitnula je čašicu kroz prozor. Čuo sam kako se čaša, dole na ulici, rasprskava u paramparče.
<BR>&nbsp;&nbsp;&nbsp;&nbsp;&nbsp;"Ne želim da piješ posle mene", reče mi. "A znala sam da hoćeš, ako ovo ne uradim."
<BR>&nbsp;&nbsp;&nbsp;&nbsp;&nbsp;"Smatraš, dakle, da je ono što tebe muči zarazno?"
<BR>&nbsp;&nbsp;&nbsp;&nbsp;&nbsp;Opet se nasmejala. "Jeste zarazno, ali ti to već imaš. Od svoje majke si to dobio. Smrt. Severijane, nikako da me pitaš šta sam to videla danas."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
