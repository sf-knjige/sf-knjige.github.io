<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. SEVERIJAN I SEVERIJAN
<P>&nbsp;&nbsp;&nbsp;&nbsp;&nbsp;Napio sam se najviše što sam mogao, a dečaku sam rekao da i on mora da učini tako, jer u planinama ima mnogo suvih mesta, tako da do sledećeg jutra možda nećemo više piti vode. Pitao je, zar neće sad ići kući; a ja, iako sam do tada planirao da se vratimo u kuću koja je nekad bila Kesdoina i Bekanova, rekoh da nećemo tamo. Znao sam da bi za njega bilo odveć strašno da sad opet vidi taj krov, njivu, bašticu i da još jednom bude prinuđen da sve to napusti. U tom životnom dobu on bi mogao čak i pretpostaviti da su njegov otac i majka, sestra i deda još i sad, na neki način, unutra.
<BR>&nbsp;&nbsp;&nbsp;&nbsp;&nbsp;A ipak, nismo se mogli ni spuštati mnogo niže - već smo bili na nivou gde je putovanje bilo opasno za mene. Ruka arhona Traksa pružala se stotinu liga, ili više, u daljinu, a sad je postojala i velika verovatnoća da će Agija uputiti dimarhe na moj trag.
<BR>&nbsp;&nbsp;&nbsp;&nbsp;&nbsp;Na severoistoku od nas nalazila se planina viša od svih koje sam do tada video. Ne samo glava nego i pleća tog kipa bila su zaogrnuta snegom koji se spuštao maltene do struka. Nisam tada znao, a možda više i ne postoji niko ko zna, čije je to ponosito lice koje zuri na zapad preko tolikog mnoštva nižih planinskih vrhova; ali to je, sigurno, neki od vladara sa početka najslavnijih dana čovečanstva i nema sumnje da je zapovedao energijama koje su mogle oblikovati granit kao što duboreščev nož oblikuje drvo. Dok sam osmatrao njegovo lice, činilo mi se da bi čak i otvrdli dimarsi, koji tako dobro poznaju ove divlje visije, mogli pred njim osetiti strahopoštovanje. Zato krenusmo ka njemu, tačnije ka jednom visokom planinskom prevoju koji je činio spoj između naborane draperije njegovog ogrtača i ove planine na kojoj se nalazio domalopređašnji Bekanov dom. Neko vreme su usponi bili blagi, tako da smo daleko više snage trošili na hodanje nego na pentranje.
<BR>&nbsp;&nbsp;&nbsp;&nbsp;&nbsp;Mali Severijan me je čvrsto držao za ruku i kad nije bilo potrebno da ga podržavam. Nisam neki veliki majstor za ocenjivanje starosti dece, ali čini mi se da je bio otprilike u onom životnom dobu kad bi, da je jedan od naših šegrta, prvi put ušao u učionicu kod majstora Palaemona - što će reći, bio je dovoljno odrastao da hoda dobro, da razume šta mu se govori i da postigne da drugi razumeju njega.
<BR>&nbsp;&nbsp;&nbsp;&nbsp;&nbsp;Tokom jedne smene vremena, ili više, nije kazao ništa osim reči koje sam već prepričao. Onda, dok smo silazili niz jednu nagnutu livadu oivičenu borovima, mesto veoma slično onom gde je njegova mati umrla, on upita: "Severijane, ko su bili oni ljudi?"
<BR>&nbsp;&nbsp;&nbsp;&nbsp;&nbsp;Znao sam na koga misli. "Nisu to bili ljudi, mada su ljudi nekad ranije bili i na ljude još i sad liče. Bili su to zoantropi, a ta reč znači: životinje ljudskog oblika. Razumeš li šta govorim?"
<BR>&nbsp;&nbsp;&nbsp;&nbsp;&nbsp;Klimnuo je glavom svečano, pa upita: "Što ne nose odeću?"
<BR>&nbsp;&nbsp;&nbsp;&nbsp;&nbsp;"Zato što više nisu ljudska bića, rekao sam ti. Pas se rodi kao pas, ptica čim se rodi - ptica je, ali da postaneš ljudsko biće, to je dostignuće; moraš da razmisliš o tome. Ti si o tome već razmišljao najmanje tri ili četiri godine, mali Severijane, mada možda nikad nisi razmišljao o razmišljanju."
<BR>&nbsp;&nbsp;&nbsp;&nbsp;&nbsp;"Pas samo gleda šta će da pojede", reče dečko.
<BR>&nbsp;&nbsp;&nbsp;&nbsp;&nbsp;"Tako je. Ali iz ovoga dolazi pitanje da li čoveka treba silom terati da se bavim takvim razmišljanjem, a neki ljudi su, u davnoj prošlosti, zaključili da ne treba. Mi možemo da nateramo psa, ponekad, da postupa kao čovek - da ide samo na zadnjim nogama, da nosi kaiš oko vrata i tako dalje. Ali mi ne treba da teramo čoveka da postupa kao čovek, niti bismo to mogli. Da li si ikad želeo da padneš u san iako nisi bio ni pospan ni umoran?"
<BR>&nbsp;&nbsp;&nbsp;&nbsp;&nbsp;On klimnu glavom.
<BR>&nbsp;&nbsp;&nbsp;&nbsp;&nbsp;"To je bilo zato što si želeo da zbaciš sa sebe teret dečačkog života, bar privremeno. Ja ponekad popijem previše vina, a to je zato što bih voleo da više ne budem čovek. Ponekad se ljudi ubiju iz tog razloga. Da li si to znao?"
<BR>&nbsp;&nbsp;&nbsp;&nbsp;&nbsp;"Ili rade stvari koje bi im mogle doneti zlo", uzvrati on. Način na koji je to rekao ukazivao je na svađe koje je nekom prilikom morao čuti; Bekan je, vrlo verovatno, bio čovek takve vrste, inače ne bi odveo svoju porodicu na tako udaljeno i opasno mesto.
<BR>&nbsp;&nbsp;&nbsp;&nbsp;&nbsp;"Jeste", rekoh mu. "To može da iziđe na isto. A ponekad se desi da neki muškarci, pa čak i žene, počnu da mrze teret misli, ali ne vole smrt. Pogledaju životinje, pa požele da budu takvi, da postupaju samo po nagonu, a ne po mislima. Znaš li zbog čega misliš, mali Severijane?"
<BR>&nbsp;&nbsp;&nbsp;&nbsp;&nbsp;"Zbog glave", reče dečko odmah i uhvati se obema šakama za glavu.
<BR>&nbsp;&nbsp;&nbsp;&nbsp;&nbsp;"I životinje imaju glave - pa čak i vrlo glupave životinje kao što su jastozi, volovi i krpelji. Ti misliš samo zbog jednog vrlo malog dela glave, unutra, odmah iznad očiju." Dodirnuo sam njegovo čelo. "E, sad, ako bi ti iz nekog razloga želeo da ti neko odseče jednu ruku, postoje izvesni ljudi kod kojih bi mogao da odeš, a koji su vešti u tom poslu. Pretpostavi, recimo, da ti je šaka nastradala na takav način da se više ne može oporaviti. Oni bi je mogli tako skinuti da bi bilo vrlo malo izgleda da se ikakvo zlo desi preostalom delu tebe."
<BR>&nbsp;&nbsp;&nbsp;&nbsp;&nbsp;Klimnuo je glavom.
<BR>&nbsp;&nbsp;&nbsp;&nbsp;&nbsp;"Vrlo dobro. Isti ti ljudi mogu da odseku i onaj mali deo tvoje glave koji te nagoni da misliš. To oni ne mogu da vrate nazad, znaš. A i kad bi mogli, ti ne bi mogao to od njih da zatražiš, jer bi ti nedostajao taj deo. Međutim, ponekad ljudi plate takvima da im taj delić odseku. Žele da zauvek prestanu da razmišljaju, a često kažu i da hoće da okrenu leđa svemu onome što je čovečanstvo počinilo. Onda više nije opravdano postupati prema njima kao prema ljudskim bićima - postali su životinje, mada zadržavaju ljudski oblik. Pitao si zašto ne nose odeću. Oni više ne razumeju odeću i ne bi je nikako hteli obući, čak i kad bi im bilo veoma hladno, iako bi mogli leći na odeću ili se čak uvaljati u nju."
<BR>&nbsp;&nbsp;&nbsp;&nbsp;&nbsp;"Jesi li i ti malo takav?" upita dečko, pokazujući prstom ka mojim golim prsima.
<BR>&nbsp;&nbsp;&nbsp;&nbsp;&nbsp;Ta misao, koju mi je tada nagovestio, nikad mi do tog trenutka nije pala na um, pa se načas zbunih. "To je jedno od pravila u mojoj gildi", rekoh. "Meni nije izvađen nijedan delić glave, ako me to pitaš, a košulju sam svojevremeno nosio... Ali, da, pretpostavljam da jesam malo takav, jer o tome nikad nisam razmišljao, čak ni kad mi je bilo veoma hladno."
<BR>&nbsp;&nbsp;&nbsp;&nbsp;&nbsp;Njegov izraz lica mi reče da sam samo potvrdio njegove sumnje. "Je l' zato bežiš?"
<BR>&nbsp;&nbsp;&nbsp;&nbsp;&nbsp;"Ne, ne bežim zato. U stvari bi se moglo, valjda, reći da bežim zbog suprotnog. Možda je u mojoj glavi taj delić isuviše porastao. Ali ako se to što si kazao odnosi na zoantrope, onda je tačno. Kad čovek postane životinja, postane opasna životinja, a takvim životinjama ne može se dozvoliti opstanak u naseljenim predelima, gde su farme i gde ima mnogo naroda. Zato oni moraju biti proterani u ove planine, ili ih njihovi stari prijatelji ovde dovedu, ili ih dovede neko kome su, pre nego što su odbacili moć ljudske misli, platili da to učine. Oni, dabome, ipak mogu malčice da misle, kao što mogu i sve životinje. Dovoljno da u divljini nalaze hranu, mada svake zime mnogi poumiru. Dovoljno da bacaju kamenje kao što majmuni bacaju orahe, dovoljno da udaraju motkama, pa čak i da traže sebi ženke za parenje, jer, kao što ti rekoh, među njima ima i žena. Ali samo u malom broju njihovih sinova i kćeri život je dug, a ovo je, rekao bih, i dobro, jer to su deca koja se rađaju kao što smo rođeni ti i ja - sa teretom misli na sebi."
<BR>&nbsp;&nbsp;&nbsp;&nbsp;&nbsp;Pomenuti teret je i te kako teško legao na mene kad sam dovršio to objašnjenje; zapravo, toliko teško da sam tada prvi put zaista shvatio da nekim drugim ljudima razmišljanje može biti u istoj meri strašno prokletstvo kao što je pamćenje ponekad meni bila.
<BR>&nbsp;&nbsp;&nbsp;&nbsp;&nbsp;Nikad nisam raspolagao nekim jakim osećanjem za lepotu, ali lepota tog neba i tog planinskog predela bejahu takvi da mi se učini da sve moje misli dobijaju boju lepote i da mi još samo malo treba pa da shvatim neshvatljive stvari. Kad se majstor Malrubius pojavio pokraj mene posle našeg prvog izvođenja predstave doktora Talosa - a to je nešto što onda nisam mogao, a ni sada u planini nisam mogao da shvatim, mada se moje pouzdanje da je Malrubiusova pojava bila stvarna povećalo, a ne smanjilo - govorilo mi je o cirkularnosti vladavine, iako mene vladavina nije zanimala. Sad mi pade na um da nešto vlada i voljom, ali ako ne vlada razum, onda vlada nešto ispod ili iznad razuma. Međutim, bilo je veoma teško reći s koje strane razuma te stvari leže. Nagon, svakako, leži ispod razuma; no, nije li moguće da je nagon, istovremeno, i iznad razuma? Kad je alzabo jurišao na zoantrope, nagon mu je zapovedao da sačuva svoj plen od drugih; kad je Bekan činio to isto, njegov nagon mu je, uveren sam, zapovedao da spase svoju suprugu i svoje dete. Obojica su, u istom telu, učinila isti postupak. Jesu li tada viši i niži nagon delovali zajednički, razumu iza leđa? Ili postoji samo jedan nagon iza svekolikog razuma, tako da razum sa obe svoje strane, i ispod i iznad sebe, vidi po jednu takvu silu?
<BR>&nbsp;&nbsp;&nbsp;&nbsp;&nbsp;Ali, da li je nagon zaista ona "privrženost ličnosti monarha" za koju je majstor Malrubius nagovestio da je istovremeno i najniži i najviši oblik vladavine? Jer, očito, sam nagon nije se mogao uzdići ni iz čega - jastrebovi koji su krstarili iznad naših glava prave svoja gnezda, nesumnjivo, po nagonu, ali moralo je postojati i neko vreme u kome gnezda nisu pravljena; prema tome, prvi jastreb koji je sebi napravio gnezdo nije mogao takav nagon naslediti od svojih roditelja, jer ga oni nisu imali. Nije se takav nagon mogao razviti ni postupno - na taj način što bi hiljadu pokolenja jastrebova donosilo samo po jednu jedinu slamku, sledećih hiljadu samo po dve slamke i tako dalje, jer jedna ili dve slamke ne mogu biti ni od kakve koristi mladuncima jastreba kad se izlegnu. Možda je upravo ta pojava, koja je došla pre nagona, najviše i ujedno najniže načelo koje vlada voljom. A možda i nije. Ptice su kružile i ispisivale po vazduhu svoje hijeroglife, koje, međutim, nisu bile namenjene da ih čitam ja.
<BR>&nbsp;&nbsp;&nbsp;&nbsp;&nbsp;Dok smo se približavali tom sedlu kojim je naša planina bila spojena sa onom još veličanstvenijom, koju sam opisao, činilo se da idemo preko lica čitavog Urta, iscrtavajući neku liniju od pola do polutara; zapravo, ta površina po kojoj smo mileli kao mravi mogla je biti globus sam, izvrnut naopačke.
<BR>&nbsp;&nbsp;&nbsp;&nbsp;&nbsp;Daleko iza nas, i daleko ispred nas, uzdizala su se široka, svetlucava polja snega. Ispod njih su ležale kamenite kosine kao obale južnog, ledom okovanog mora. Još niže su bile visoke livade od grube trave, sada istačkane divljim cvećem; dobro sam pamtio one preko kojih sam gazio prethodnog dana i uspevao sam da razaznam, ispod plave izmaglice koja je obavijala planinu ispred nas, traku ovih novih livada, raširenu preko grudi planine, zelenu poput onih njiva na kojima se gaji zelena stočna hrana; još niže, borovi su blistali tako tamno da su izgledali crni.
<BR>&nbsp;&nbsp;&nbsp;&nbsp;&nbsp;Onaj udubljeniji deo sedla, u koji smo silazili, bio je sasvim drugačiji; bilo je to prostranstvo planinskih šuma, gde su glatkolisna tvrdodrvna stabla dizala svoje bolešljive glave tri stotine lakata prema umirućem suncu. Tu su mrtva stabla stajala uspravno među svojom braćom, živom, koja su ih podržavala; lijane su u čitavim povesmima omotavale drveće. Blizu jednog potočića, gde smo se zaustavili da bi zanoćimo, rastinje je već bilo izgubilo glavninu one planinske tananosti i poprimilo deo nizijske bujnosti; sad kad smo se najnižem delu sedla primakli dovoljno da ga dečko jasno sagleda i kad njegovu pažnju više nije zaokupljala samo potreba da se pentra i da hoda, on pokaza prstom tamo i upita hoćemo li tamo silaziti.
<BR>&nbsp;&nbsp;&nbsp;&nbsp;&nbsp;"Sutra", rekoh ja. "Uskoro će pasti mrak, a ja bih voleo da kroz tu džunglu prođem za jedan dan."
<BR>&nbsp;&nbsp;&nbsp;&nbsp;&nbsp;Njegove se oči na reč džungla raširiše. "Je li to opasno?"
<BR>&nbsp;&nbsp;&nbsp;&nbsp;&nbsp;"Pa ne znam stvarno. Koliko sam ja u Traksu čuo, insekti ne bi trebalo da budu ni približno tako gadni kao što su na nižim mestima, a nije verovatno ni da će nas uznemiravati krvopijni šišmiši - jednog mog prijatelja ujeo je jednom krvopijni slepi miš i to nije bilo nimalo prijatno. Ali veliki majmuni žive tamo, a naći će se tu i grabljivice iz roda mačaka i tako dalje."
<BR>&nbsp;&nbsp;&nbsp;&nbsp;&nbsp;"I vukovi."
<BR>&nbsp;&nbsp;&nbsp;&nbsp;&nbsp;"I vukovi, jašta. Međutim, vuci postoje i na ovim visinama gde smo sad. I na onim gde je bila tvoja kućae, a i na mnogo većim."
<BR>&nbsp;&nbsp;&nbsp;&nbsp;&nbsp;Zažalio sam istoga trena što sam pomenuo njegovu staru kuću, jer je jedan deo one radosti života koja mu se bila počela vraćati u lice zgasnuo čim se ta reč začula. Na trenutak se činilo da se dečko zaneo u misli. Onda reče: "Kad su ti ljudi..."
<BR>&nbsp;&nbsp;&nbsp;&nbsp;&nbsp;"Zoantropi."
<BR>&nbsp;&nbsp;&nbsp;&nbsp;&nbsp;Klimnuo je glavom. "Kad su zoantropi došli i povredili mamu, da li si ti došao u pomoć najbrže što si mogao?"
<BR>&nbsp;&nbsp;&nbsp;&nbsp;&nbsp;"Da", rekoh. "Došao sam najbrže što sam mogao da dođem." Bila je to, bar u nekom smislu, istina, ali je, ipak, bilo bolno izgovoriti je.
<BR>&nbsp;&nbsp;&nbsp;&nbsp;&nbsp;"Dobro", reče on. Bio sam raširio jedno ćebe za njega i on sad tu leže. Preklopio sam ćebe preko njega. "Je l' da su zvezde postale sjajnije? One sijaju jače kad Sunce ode."
<BR>&nbsp;&nbsp;&nbsp;&nbsp;&nbsp;Legao sam pored njega i pogledao gore. "Ne ode Sunce stvarno. Samo Urt okrene lice na drugu stranu, pa mi mislimo da je Sunce otišlo. Ako ne gledaš ka meni, ne vidiš me, ali to ne znači da sam ja otišao."
<BR>&nbsp;&nbsp;&nbsp;&nbsp;&nbsp;"Ako je Sunce još tamo, zašto zvezde sijaju jače?"
<BR>&nbsp;&nbsp;&nbsp;&nbsp;&nbsp;Njegov glas mi je govorio da je dečko zadovoljan što u razgovoru ispoljava toliko pameti, a i ja sam zbog njegove bistrine bio zadovoljan; pa odjednom shvatih zašto je majstor Palaemon voleo da priča sa mnom kad sam bio dete. Rekoh: "Plamen sveće se pri Sunčevom sjaju tako reći i ne vidi, a zvezde, koje su zapravo i same sunca, na isti način prividno gube sjaj. Slike koje su pravljene u prastara vremena, kada je naše Sunce bilo blistavije, prikazuju, izgleda, da zvezde nije bilo uopšte moguće videti sve do sutona. Stara predanja - imam u torbici jednu smeđu knjigu u kojoj su mnoga ispričane - puna su magičnih bića koja polako iščezavaju, a onda se opet na isti način pojavljuju. Nema sumnje da su te priče zasnovane na tadašnjem izgledu zvezda."
<BR>&nbsp;&nbsp;&nbsp;&nbsp;&nbsp;Pokazao je prstom. "Eno je Hidra."
<BR>&nbsp;&nbsp;&nbsp;&nbsp;&nbsp;"Mislim da si tačno kazao", rekoh. "Znaš li još toga?"
<BR>&nbsp;&nbsp;&nbsp;&nbsp;&nbsp;Pokazao mi je Krst i Velikog Bika, a ja sam ukazao na moju Amfisbenu i na još nekoliko figura.
<BR>&nbsp;&nbsp;&nbsp;&nbsp;&nbsp;"A evo ga i Vuk, na onoj strani, pored Jednoroga. Postoji i Vučić, al' ne mogu da ga nađem."
<BR>&nbsp;&nbsp;&nbsp;&nbsp;&nbsp;Nađosmo Vučića zajedno, blizu obzorja.
<BR>&nbsp;&nbsp;&nbsp;&nbsp;&nbsp;"Oni su kao mi, zar ne? Veliki Vuk i Mali Vuk. Mi smo Veliki Severijan i Mali Severijan."
<BR>&nbsp;&nbsp;&nbsp;&nbsp;&nbsp;Saglasio sam se s time, a on je još dugo zurio gore u zvezde, žvaćući parče suvog mesa koje sam mu dao. Onda reče: "Gde je ta knjiga sa pričama unutra?"
<BR>&nbsp;&nbsp;&nbsp;&nbsp;&nbsp;Pokazah mu je.
<BR>&nbsp;&nbsp;&nbsp;&nbsp;&nbsp;"Imali smo i mi jednu knjigu, pa je mama ponekad čitala Severi i meni iz nje."
<BR>&nbsp;&nbsp;&nbsp;&nbsp;&nbsp;"Ona ti je bila sestra, zar ne?"
<BR>&nbsp;&nbsp;&nbsp;&nbsp;&nbsp;Klimnuo je glavom. "Bili smo blizanci. Veliki Severijane, jesi li ti ikad imao sestru?"
<BR>&nbsp;&nbsp;&nbsp;&nbsp;&nbsp;"Ne znam. Cela moja porodica je mrtva. Mrtvi su još od kad sam ja bio beba. Kakvu bi priču voleo?"
<BR>&nbsp;&nbsp;&nbsp;&nbsp;&nbsp;Zatražio je da razgleda knjigu i ja mu je dadoh. Okrenuo je nekoliko stranica, pa mi je knjigu vratio. "Nije kao naša."
<BR>&nbsp;&nbsp;&nbsp;&nbsp;&nbsp;"Nisam ni kazao da jeste."
<BR>&nbsp;&nbsp;&nbsp;&nbsp;&nbsp;"Vidi da li možeš u njoj da nađeš neku priču o dečaku koji ima velikog prijatelja i blizanca. Treba da budu vukovi u njoj."
<BR>&nbsp;&nbsp;&nbsp;&nbsp;&nbsp;Potrudio sam se najbolje što sam mogao, a onda sam čitao brzo, da nadbrzam svetlo koje je nestajalo.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
