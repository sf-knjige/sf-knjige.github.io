<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. U NABORIMA OGRTAČA PLANINE
<P>&nbsp;&nbsp;&nbsp;&nbsp;&nbsp;Moj malopređašnji smeh je prekinuo, bar za trenutak, Dekumanovu usredsređenost. Ovaj krik napolju - nije. Njegova mreža, u onako velikoj meri oštećena kad sam dohvatio Kandžu, bila je sada u procesu novog splitanja, i to je ovoga puta išlo sporije, ali čvršće. Uvek postoji iskušenje da se za takva osećanja kaže da su neopisiva, mada je to retko kada tačno. Osvajalo me je osećanje da visim nag između dva svesna sunca; znao sam, odnekud, da su to dve polulopte Dekumanovog mozga. Okupan sam svetlošću bio, ali to je bila jarosna svetlost iz dveju peći, svetlost koja proždire i na neki način sputava. U toj svetlosti činilo se da ništa nije vredno truda; takođe da sam beskrajno malen i prezira dostojan.
<BR>&nbsp;&nbsp;&nbsp;&nbsp;&nbsp;Tako je i moja usredsređenost ostala, u izvesnom smislu, neprekinuta. Ipak, bio sam, makar i mutno, svestan da bi taj krik mogao nagovestiti neku priliku za mene. Mnogo kasnije nego što je trebalo, tek pošto je desetak dahova prošlo kroz moje nozdrve, digao sam se, teturavo, na noge.
<BR>&nbsp;&nbsp;&nbsp;&nbsp;&nbsp;Nešto je naviralo kroz vrata. Moja prva pomisao, mada to sad može zvučati besmisleno, bila je da to upada nekakvo blato - da je neki grč potresao Urt i da će dvoranu potopiti ono što je dotad ležalo na dnu neke smradne baruštine. Teklo je oko vratnica na način slep, a mek, i dok je teklo, ugasila se još jedna zublja. Uskoro je moralo dotaći Dekumana i ja viknuh da ga upozorim.
<BR>&nbsp;&nbsp;&nbsp;&nbsp;&nbsp;Uzmakao je, mada ne znam da li je to bilo zbog dodira tog stvorenja ili zbog mog glasa. Opet sam bio svestan da se njegovo začaravanje prekida, da se raspada ona zamka koja me je držala između dve dvojne zvezde. Ta dva sunca su odletela svako na svoju stranu, gubeći sjaj, i nestala sasvim, a ja kao da sam se širio i počeo obrtati u nekom pravcu koji nije ni gore ni dole, ni levo ni desno, dok se najzad ne nađoh opet stojeći u potpunosti u dvorani za testiranje, sa malim Severijanom koji se držao za moj ogrtač.
<BR>&nbsp;&nbsp;&nbsp;&nbsp;&nbsp;Dekumanova šaka je sevnula kandžama. Do tada nisam ni znao da ih on ima. Šta god da je taj crni, maltene bezoblični stvor bio, bok mu se rasekao poput sala pod udarcem korbača. I krv tog stvorenja bila je crna, ili možda tamnozelena. Dekumanova je bila crvena; kad se stvorenje prelilo preko njega, činilo se da mu rastapa kožu kao vosak.
<BR>&nbsp;&nbsp;&nbsp;&nbsp;&nbsp;Podigao sam dečaka i namestio ga da mi bude na leđima, da mi se drži rukama oko vrata, a nogama oko struka; onda sam skočio svom snagom. Vrhovima prstiju sam dotakao jednu krovnu oblicu, ali uhvatiti je nisam mogao. Stvorenje se okretalo, slepo ali sa jasnim usmerenjem. Možda je lovilo oslanjajući se na čulo mirisa, ali ja sam oduvek imao osećaj da je nalazilo misli plena - time bi bilo objašnjeno zašto me je tražilo onakvom sporošću u predsoblju Kuće Apsoluta, gde sam u snovima preobratio sebe u Teklu, i zašto me je našlo tako brzo u dvorani testiranja, gde je Dekumanov um bio fokusiran na moj um.
<BR>&nbsp;&nbsp;&nbsp;&nbsp;&nbsp;Moj novi skok donese mi još veći podbačaj; ovog puta bar pedalj prostora ostade između moje ruke i oblog drveta. Da bih se dočepao jedne od preostalih dvaju buktinja, morao sam potrčati prema tom biću. Tako sam i učinio i dohvatio buktinju, ali ona se ugasila dok sam je vadio iz ležišta.
<BR>&nbsp;&nbsp;&nbsp;&nbsp;&nbsp;Držeći se jednom šakom za to ležište za buktinje, skočio sam po treći put; snaga ruke pomogla je nogama i ja sam sada dohvatio, levom šakom, tu uzanu oblicu. Ona se pod mojom težinom izvila nadole, ali ipak sam uspeo da se izdignem, noseći dečaka na leđima, toliko da sam se oslonio jednim stopalom na taj držač za baklje.
<BR>&nbsp;&nbsp;&nbsp;&nbsp;&nbsp;Ispod mene, mračni, bezoblični stvor se uzdigao, zatim pao, pa se opet uzdigao. I dalje se držeći za tavaničnu oblicu, potegao sam Terminus Est iz korica. Udarac je zasekao duboko u tkivo prepuno sluzi, ali tek što je sečivo izišlo napolje, rana je počela da se zatvara i, činilo se, da zarasta. Onda sam okrenuo mač ka krovu od naslagane biljne materije; priznaću da sam taj trik ukrao od Agije. Taj krov prekriven biljnim slojevima bio je debeo, sastojao se od lišća iz džungle uvezanog jakim vlaknima; činilo se da moji prvi besomučni udarci na njemu ne ostavljaju mnogo traga, ali pri trećem udarcu padoše čitave pregršti. Deo tog materijala sručio se na poslednju preostalu buktinju i zatrpao je, ali se zatim iznutra vinuo veliki jezik plamena.
<BR>&nbsp;&nbsp;&nbsp;&nbsp;&nbsp;Iskočio sam kroz rupu na krovu, u noć. Budući da sam iskočio na taj način, naslepo, a sa isukanim tolikim sečivom, pravo je čudo da nisam ubio i dečaka i sebe. Tresnuo sam na zemlju i ostao na kolenima, a od mene su odleteli i dečak i mač. Crveni proplamsaji krova jačali su sa svakim sledećim trenutkom. Čuo sam dečakove jecaje, rekao mu da ne beži, zatim sam ga jednom rukom povukao da ustane, a drugom rukom dograbio Terminus Est; najzad sam i sam počeo da bežim.
<BR>&nbsp;&nbsp;&nbsp;&nbsp;&nbsp;Sav ostatak te noći proveli smo bežeći slepo kroz džunglu. Nastojao sam, koliko sam mogao, da naše korake usmeravam uzbrdo - ne samo zato što je naš put ka severu morao značiti penjanje nego i zato što sam znao da je na taj način manja mogućnost da padnemo niz neku liticu. Kad je svanulo jutro, bili smo još u džungli i nije nam bilo ništa jasnije nego pre gde se nalazimo. Tad sam uzeo dečaka u naručje i nosio ga, a on je tu i zaspao.
<BR>&nbsp;&nbsp;&nbsp;&nbsp;&nbsp;Jednu smenu vremena kasnije nije više moglo biti sumnje da se teren ispred nas strmo diže; najzad dođosmo do jedne zavese od lijana, slične onoj kroz koju sam prosekao prolaz prethodnog dana. Baš kad sam naumio da pokušam da spustim dečaka na tlo, a da se on ne probudi, te da onda isučem mač, video sam da blistava dnevna svetlost u mlazevima pristiže kroz jedan procep u zavesi, levo od mene. Pohitao sam tamo najbrže što sam mogao, maltene potrčao, prošao kroz procep i stupio na stenovitu visiju prekrivenu grubom travom i sitnim žbunjem. Sledećih pet-šest koraka donelo me je do jednog bistrog potoka koji je pevao preko stena - van svake sumnje bio je to onaj potok pokraj koga smo dečak i ja spavali pre dve noći. Ne znajući i ne mareći da li nam je ono bezoblično stvorenje još na tragu, legoh pored dečaka i opet zaspah.
<BR>&nbsp;&nbsp;&nbsp;&nbsp;&nbsp;Nalazio sam se u lavirintu koji je bio i sličan i nesličan onom mračnom lavirintu kod magičara. Ovde su hodnici bili širi, ponekad se čak činilo da su to galerije moćne poput onih u Kući Apsoluta. U nekim hodnicima čitavi zidovi bili su obloženi neprekinutim ogledalima, u kojima sam video sebe u dronjavom ogrtaču, lica izmučena, i Teklu, poluprovidnu, u divnoj, dugačkoj haljini, nadomak mene. Planete su se vozile niz dugačke, zakošene, svijene šine samo njima vidljive. Plavi Urt nosio je sa sobom mali zeleni Mesec kao bebicu, ali ne dodirujući ga. Crveni Verthandi se pretvorio u Dekumana, sa koga je koža sva izjedena, tako da se u svojoj krvi vrti.
<BR>&nbsp;&nbsp;&nbsp;&nbsp;&nbsp;Bežao sam, padao, trzao se i rukama i nogama. Kroz nebo, suncem natopljeno, ugledao sam, na trenutak, prave zvezde, ali me je onda spavanje odvuklo, neodoljivo poput sile teže. Pa sam pored zida od stakla hodio i kroz zid jednog dečaka ugledao, kako beži uplašen, u onoj staroj, zakrpama prošaranoj, sivoj košulji koju sam kao šegrica nosio, i to, rekao bih, kad sam bežao iz četvrtog nivoa ka Atrijumu vremena. Dorkas i Jolenta su naišle, držeći se za ruke i smešeći se jedna drugoj, a mene nisu videle. Onda su krivonogi autohtoni, sa kožom boje bakra, ukrašeni perjem i dragim kamenjem, naišli razigrani u koloni za svojim šamanom, plešući na kiši. Sirena undina plovila je kroz vazduh i, ogromna kao oblak, sunce zaklanjala.
<BR>&nbsp;&nbsp;&nbsp;&nbsp;&nbsp;Probudio sam se. Blaga kiša tapkala mi je po licu. Pored mene je mali Severijan još spavao. Omotao sam ga ogrtačem koliko sam najbolje mogao i poneo ga nazad do onog procepa u zidu od puzavica. Iza te zavese, pod širokogranim stablima, kiša jedva da je iole uspevala da se probije; tu smo legli i nastavili da spavamo. Ovog puta snova nije bilo, a kad sam se probudio, video sam da smo prespavali jedan dan i jednu noć i da bleda svetlost zore leži svuda.
<BR>&nbsp;&nbsp;&nbsp;&nbsp;&nbsp;Dečko se bio već digao i sad je lutao između debelih stabala. Pokazao mi je gde se, ovde, nalazio taj potok, pa se ja oprah i obrijah koliko je bilo moguće bez vruće vode; to nisam radio još od onog prvog popodneva u kući ispod litice. Onda smo našli stazu dobro znanu i krenuli opet ka severu.
<BR>&nbsp;&nbsp;&nbsp;&nbsp;&nbsp;"A trobojne ljude nećemo sresti?" upita on, a ja mu rekoh da ne brine i da ne beži - da ću se ja pozabaviti trobojnim ljudima ako zatreba. Istina je bila da sam se mnogo više brinuo zbog Hetora i zbog tog stvora koji je on nahuškao na moj trag. Ako nije u požaru nastradao, mogao je sad ići za nama; činilo se da je to životinja koja će zazirati od Sunčevog sjaja, ali je, zato, u džungli imala polumrak koji kao da je bio napravljen od sutona samog.
<BR>&nbsp;&nbsp;&nbsp;&nbsp;&nbsp;Na stazu iskorači obojeni čovek, ali samo jedan, pa i on ne da bi nam zaprečio put, nego da legne ničice pred nas. Bio sam u iskušenju da ga odmah ubijem i da okončam stvar; nas uče, strogo, da ubijamo i sakatimo isključivo po naređenju sudije, ali ta obuka je u meni popuštala dok sam putovao sve dalje od Nesusa, a sve bliže ratu i divljim planinama. Neki mistici tvrde da se iz bitaka dižu isparenja koja utiču na mozak, čak i na velikim daljinama niz vetar; možda i jeste tako. U svakom slučaju, ja sam ovog obojenog povukao da ustane i samo mu rekao da se s puta skloni.
<BR>&nbsp;&nbsp;&nbsp;&nbsp;&nbsp;"Veliki čarobnjače", reče on, "šta si sa puzećom tamom uradio?"
<BR>&nbsp;&nbsp;&nbsp;&nbsp;&nbsp;"Vratio sam je u bezdan iz koga sam je i izvukao", rekoh mu, računajući ovako: pošto nismo naišli na ono biće, svi su izgledi da ga je Hetor pozvao nazad, k sebi, ako je uopšte još živo.
<BR>&nbsp;&nbsp;&nbsp;&nbsp;&nbsp;"Transmigraciju učiniše petorica nas", reče čovek bojama namaza. "Vaša je moć, onda, veća nego što sam bio spreman da poverujem. To biće je umelo da ubije i stotine ljudi za jednu noć."
<BR>&nbsp;&nbsp;&nbsp;&nbsp;&nbsp;Nisam imao mnogo pouzdanja da nas ovaj neće napasti kad mu okrenemo leđa, ali on to nije učinio. Ona staza kojom sam, prethodnog dana, stupao kao zatvorenik, sad je izgledala napuštena. Nisu se pojavili više nikakvi stražari koji bi nas zaustavljali; neke od tračica crvene tkanine bile su strgnute sa drveća i izgažene, mada nikakvu predstavu nisam imao zbog čega bi neko to radio. Videh mnoštvo otisaka nogu na toj stazi, koja je bila glatka (možda grabuljanjem uravnjena) samo jedan dan ranije.
<BR>&nbsp;&nbsp;&nbsp;&nbsp;&nbsp;"Šta hoćeš da nađeš?" upita dečak.
<BR>&nbsp;&nbsp;&nbsp;&nbsp;&nbsp;Odgovorio sam tiho, jer još ni sad nisam bio siguran da se iza drveća ne nalaze slušaoci. "Tražim sluz one životinje od koje smo pobegli prošle noći."
<BR>&nbsp;&nbsp;&nbsp;&nbsp;&nbsp;"A je l' je vidiš?"
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;Dečko je neko vreme ćutao. Onda reče: "Veliki Severijane, odakle je to došlo?"
<BR>&nbsp;&nbsp;&nbsp;&nbsp;&nbsp;"Jesi li zapamtio onu priču? Došlo je sa jednog od planinskih vrhova koji se nalaze s one strane obala Urta."
<BR>&nbsp;&nbsp;&nbsp;&nbsp;&nbsp;"Sa onog gde je Vetran Proletnjak živeo?"
<BR>&nbsp;&nbsp;&nbsp;&nbsp;&nbsp;"Ne verujem da je to bio baš taj isti vrh."
<BR>&nbsp;&nbsp;&nbsp;&nbsp;&nbsp;"A kako je došlo ovamo?"
<BR>&nbsp;&nbsp;&nbsp;&nbsp;&nbsp;"Doneo ga jedan rđav čovek", rekoh. "A sad, da ćutiš neko vreme, mali Severijane."
<BR>&nbsp;&nbsp;&nbsp;&nbsp;&nbsp;Ako sam to malo preoštro rekao dečaku, razlog je bio taj što je ista misao mučila i mene. Činilo se da je sasvim jasno da je Hetor svoje životinje-ljubimce prokrijumčario na onom brodu na kome je i služio; a kad je krenuo za mnom iz Nesusa, mogao je lako nositi notule sa sobom, u nekoj maloj, zapečaćenoj posudi - iako užasna, ta bića nisu bila deblja od papirne maramice, što je Jonasu bilo poznato.
<BR>&nbsp;&nbsp;&nbsp;&nbsp;&nbsp;Ali šta je sa onim stvorenjem koje smo u dvorani za testiranje videli? Ono se i u predsoblju Kuće Apsoluta, posle Hetorovog dolaska, pojavilo, ali kako? Zar je onda išlo za Hetorom i Agijom kao pas dok su putovali ka severu, ka Traksu? Prizvao sam iz sećanja uspomenu na to biće, onako kako sam ga video dok je ubijalo Dekumana, i pokušao da ocenim njegovu težinu: moralo je biti teško kao nekoliko ljudi zajedno, možda čak i teško kao destrijer. Za prevoz i prikrivanje takvog stvorenja bila bi, svakako, potrebna velika zaprežna kola. Zar je Hetor vozio takva kola kroz ove planine? U to nisam mogao poverovati. Zar je to sluzavo biće boravilo u istim kolima gde i salamander čije sam uništenje video u Traksu? Nisam ni u to mogao poverovati.
<BR>&nbsp;&nbsp;&nbsp;&nbsp;&nbsp;Selo je, kad smo do njega stigli, izgledalo napušteno. Neki delovi dvorane za testiranje još su stajali uspravno, dimeći se. Tu sam, uzaludno, tragao za ostacima Dekumanovog tela; našao sam samo njegov štap, napola sagoreo. Štap je bio šupalj; glatkoća tog unutrašnjeg kanala navela me je na pomisao da je štap, sa skinutom glavom, bio duvaljka za izbacivanje otrovnih strelica. Sumnje nema, to bi i bilo upotrebljeno da sam se pokazao previše otporan na njegove čarolije.
<BR>&nbsp;&nbsp;&nbsp;&nbsp;&nbsp;Dečko je sigurno, na osnovu izraza mog lica i usmerenosti mog pogleda, pogodio šta mislim, pa reče: "Taj čovek je stvarno bio magičan, a? Malo je nedostajalo da te omađija."
<BR>&nbsp;&nbsp;&nbsp;&nbsp;&nbsp;Klimnuh glavom.
<BR>&nbsp;&nbsp;&nbsp;&nbsp;&nbsp;"A ti si rekao da to nije stvarno."
<BR>&nbsp;&nbsp;&nbsp;&nbsp;&nbsp;"U ponečemu, mali Severijane, ja nisam mnogo mudriji od tebe. Nisam smatrao da je stvarno. Toliko sam lažnih čarolija video - jedna tajna vrata u podzemnoj sobi gde su me držali, pa ono kako su udesili da se ti tobož stvoriš ispod odežde onog drugog čoveka. Ipak, ima tamnih stvari svuda, tako da poneku, valjda, mora naći onaj ko dovoljno uporno traži. A takav čovek onda postane, kao što si rekao, pravi magičar."
<BR>&nbsp;&nbsp;&nbsp;&nbsp;&nbsp;"Oni bi mogli svakom da govore šta da radi, kad bi znali pravu magiju."
<BR>&nbsp;&nbsp;&nbsp;&nbsp;&nbsp;Ja sam na to samo odmahnuo glavom, ali sam, od tada, mnogo razmišljao o tom pitanju. Meni se čini da postoje dve primedbe koje se mogu izneti protiv te dečakove zamisli, mada bi ona, kad bi bila u zrelijem obliku izražena, sigurno zvučala još ubedljivije.
<BR>&nbsp;&nbsp;&nbsp;&nbsp;&nbsp;Prva primedba se sastoji u tome što sa jednog pokolenja magičara na drugo prelazi tako malo znanja. Ja sam dobio obrazovanje u jednoj oblasti koju možemo nazvati najtemeljnijom od svih primenjenih nauka; na osnovu tog obrazovanja znao sam da napredak nauke ne zavisi ni približno u onoj meri, koliko se obično veruje, od teorijskih razmatranja i sistematskih istraživanja, već zavisi, u daleko većoj meri, od prenošenja pouzdanih informacija, dobijenih ili slučajno ili uvidom, sa jedne ekipe ljudi na njihove naslednike. Priroda onih ljudi koji kreću u lov na mračna znanja takva je da oni žele da čak i u smrti zadrže nađeno znanje samo za sebe, ili da ga prenesu toliko obmotano maskama i sebičnim lažima, da od njega malo koristi može biti. Ponekad se pronese glas da je neki posednik magičnih znanja valjano poučavao osobu sa kojom je u ljubavnim odnosima bio, ili decu takve osobe; ali priroda je, opet, takvih znalaca da retko imaju bilo ljubav, bilo decu, štaviše njihova umetnost možda i popušta kad nešto od toga imaju.
<BR>&nbsp;&nbsp;&nbsp;&nbsp;&nbsp;Druga primedba bila bi da samo postojanje takvih moći govori da postoje i protivsile. Prvu vrstu sila nazivamo mračnim silama, iako se možda i tu koristi svetlost, ali one smrtonosne vrste, kakvom se Dekuman služio; a drugu vrstu sila nazivamo svetlim silama, iako, po mom mišljenju, i sile svetlosti ponekad možda upotrebljavaju tamu, baš kao što čovek, iako je dobar, može ponekad navući zavese oko svoje postelje kad hoće da spava. A ipak, ima istine u pričama o svetlosti i tami, jer sasvim je jasno da je postojanjem jednog pretpostavljeno i postojanje drugog. U onoj priči koju sam malom Severijanu čitao bilo je rečeno da je Vaseljena samo jedna duga reč Inkreatorova. Mi smo, dakle, slogovi te reči. Ali uzaludno je izgovaranje ma koje reči ako nema i drugih reči, onih reči koje ostaju neizgovorene. Ako neka zver ima samo jedan krik, on ne saopštava ništa; čak i vetar mnoštvom glasova raspolaže, tako da ih oni koji sede u kućama mogu čuti i saznati da li je vreme burno ili mirno. Meni se čini da one sile koje nazivamo mračnima jesu reči koje Inkreator nije izgovorio, ako, uopšte, postoji Inkreator; a te reči se moraju održavati u kvazipostojanju, da bi se ona izgovorena mogla razlikovati. Ono što nije rečeno može biti važno - ali je važnije ono što jeste rečeno. Otud je čak i samo moje znanje da Kandža postoji bilo maltene dovoljno da poništi Dekumanovu čaroliju.
<BR>&nbsp;&nbsp;&nbsp;&nbsp;&nbsp;A ako tragači za mračnim stvarima nalaze ono što žele, zar nije moguće da i tragači za svetlim stvarima nalaze ono što žele? I nije li verovatnije da će ovi drugi uspeti da prenesu svoju mudrost sledećim pokolenjima? Tako su i Pelerinke čuvale Kandžu, iz pokolenja u pokolenje; a ja, o tome razmišljajući, odlučih čvršće nego ikad da ih nađem i da im Kandžu vratim. Jer ona noć sa životinjom alzabo me je naučila, ako to već i ranije nisam znao, da sam samo meso i da ću svakako posle izvesnog vremena umreti, štaviše da bi se moglo desiti da umrem uskoro.
<BR>&nbsp;&nbsp;&nbsp;&nbsp;&nbsp;Pošto je planina kojoj smo prišli stajala na severu, te zato bacala senku prema prevoju na kome je ta džungla bila, s te strane nije rasla nikakva zavesa od lijana. Bledo zelenilo lisja samo je postajalo sve bleđe, mrtvih stabala je bilo sve više, a sva stabla, i mrtva i živa, postajala su manja. Svod lisja pod kojim ceo dan hodasmo na jednom mestu se prekide, stotinu koraka dalje prekide se opet i konačno nestade sasvim.
<BR>&nbsp;&nbsp;&nbsp;&nbsp;&nbsp;Tad se planina uzdigla ispred nas, odveć bliska da bi se mogla sagledati kao slika čoveka. Iz jednog sloja oblaka spuštale su se velike, zatalasane planinske kosine; znadoh da su to samo izvajani nabori njegovoga ogrtača. Koliko li se puta morao taj čovek iz sna dići i ogrtač na sebe staviti, možda ne znajući da će ta njegova odeća ovde biti sačuvana kroz veke vekova, ali uveličana toliko da će, maltene, izmicati vidu ljudske rase?
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
