<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. SODIJUM
<P>&nbsp;&nbsp;&nbsp;&nbsp;&nbsp;Toliko su primitivno bili naoružani ti ribari sa obale jezera - daleko primitivnije, zapravo, nego autohtonski "primitivci" koje sam po Traksu viđao - da sam tek posle dužeg vremena shvatio da su uopšte naoružani. Na palubi ih je bio veći broj nego što je bilo potrebno da bi se krmanilo i jedrom rukovalo, ali ja sam u prvi mah pretpostavio da su pošli samo da bi bili veslači, ili da bi uvećavali prestiž svoga hetmana kad me on izvede pred svog gospodara, u dvorcu. Za opasačima su nosili noževe kakve ribari svuda koriste - takav nož je prav, a uzan; u prednjem delu brodića ležao je i jedan snop ribarskih kopalja sa unazad posuvraćenim bodljama na vrhu, ali meni to ništa nije značilo. Tek kad se na vidiku pojavilo jedno od tih ostrva koja sam toliko želeo da vidim i kad sam primetio da jedan ribar opipava močugu obrubljenu životinjskim zubima, shvatio sam da su povedeni da budu branioci i da, zapravo, tu postoji nešto od čega se treba braniti.
<BR>&nbsp;&nbsp;&nbsp;&nbsp;&nbsp;U izgledu tog ostrvca nije se moglo zapaziti ništa naročito, sve dok nije postalo očigledno da se ono zaista kreće. Bilo je to nisko ostrvce, veoma zeleno, sa jednom minijaturnom kolibom (ispletenom, poput našeg brodića, od trske; krov je bio biljni, od naslage tog istog materijala) na najvišoj tački. Nekoliko vrba je na ostrvcu raslo, a jedan uzani čamac, opet trščani, bio je privezan uz samu obalu njegovu. Kad dospesmo bliže, videh da je i samo ostrvo sačinjeno od vodenog bilja, ali živog. Stabljike tih biljaka davale su ostrvu osobenu zelenu boju; osnova ostrva, slična splavu, sigurno se sastojala od isprepletanog korenja. Na toj upetljanoj živoj masi zemljište se nagomilalo samo od sebe, ili su ga doneli žitelji. Tu je i drveće izniklo i sad je vuklo svoje korenje kroz vodu jezera. Videla se i jedna mala, bujna leja povrća.
<BR>&nbsp;&nbsp;&nbsp;&nbsp;&nbsp;Pošto su i hetman i svi ostali u brodiću, izuzev Pie, bacali mrgodne poglede na tu stranu, ja sam ovu majušnu zemlju posmatrao sa naklonošću; a čoveku koji ju je video onako kako sam je ja tada video - kao tačku zelenila naspram hladnog i prividno beskrajnog plavetnila Diuturninog lica i naspram dubljeg, toplijeg, ali uistinu beskonačnog plavetnila Suncem krunisanog, zvezdama poprskanog neba - bilo je i lako da je voli. A da sam taj isti prizor posmatrao kao umetničku sliku, našlo bi se u njoj i teže simbolike - platno presečeno ravnom linijom obzorja na dve jednake polovine, mrljica zelenog, sa svojim zelenim drvećem i smeđom kolibom - nego u onim slikama koje kritičari umetnosti, kako su već navikli, ismevaju zbog preteranog simbolizma. Ali, opet, ko bi mogao reći šta je ona značila? Nemoguće je, rekao bih, da su svi simboli koje vidimo u prirodnim pejzažima prisutni samo zato što ih mi gledamo. Niko ne okleva da proglasi ludima solipsiste, koji bukvalno veruju da svet postoji samo zato što ga mi gledamo i da građevine, planine, pa čak i mi sami (sa kojima je solipsista razgovarao do pre jednog trenutka) iščezavamo onda kad on okrene glavu na drugu stranu. A zar nije jednaka ludost verovati da i značenje tih objekata nestaje na isti način? Ako je Tekla simbolizovala onu ljubav, za koju se nisam osećao dostojan, a znam da je tako bilo, da li je, onda, njena simbolska moć nestajala kad god sam ja zaključao vrata za sobom? To bi bilo kao da kažeš da će tekst u ovoj knjizi, nad kojom toliko mnogo smena vremena u mukotrpnome radu provedoh, iščeznuti, u zamrljanu crvenu površinu se pretvoriti, čim je poslednji put sklopim i u večitu biblioteku, koju stari Ultan drži, pošaljem.
<BR>&nbsp;&nbsp;&nbsp;&nbsp;&nbsp;Veliko pitanje, dakle, o kome razmišljah, posmatrajući ploveće ostrvo čežnjivim očima, i vrpoljeći ruke u konopcima kojima zauzlane behu, i psujući u svome srcu tog hetmana, bilo je: kako odrediti šta ti simboli znače po sebi i za sebe. Mi smo kao deca koja gledaju štampani tekst i vide zmiju u pretposlednjem i mač u poslednjem slovu.
<BR>&nbsp;&nbsp;&nbsp;&nbsp;&nbsp;Koja je to bila nameravana poruka za mene u toj malenoj, domaćinskoj kolibi i njenoj zelenoj baštici okačenoj između dva beskraja, ne znam. Ali značenja koja sam ja u nju učitao bila su: sloboda, dom; tada sam osetio jaču želju za slobodom, za mogućnošću da slobodno lutam i po gornjim i po donjim svetovima kako mi je volja, noseći sa sobom onoliko udobnosti koliko je meni potrebno - jaču želju nego, čak, kad sam bio zatvorenik u predsoblju Kuće Apsoluta, jaču nego kad sam bila klijentkinja mučilaca u Staroj Citadeli.
<BR>&nbsp;&nbsp;&nbsp;&nbsp;&nbsp;Onda, baš kad sam ponajviše poželeo da budem slobodan i kad smo se ostrvcu primakli najviše što nas je tadašnja putanja mogla približiti, iz kolibe iziđoše dvojica muškaraca i jedan dečko od možda petnaest godina. Jedan trenutak su proveli stojeći ispred svojih vrata i gledajući nas kao da odmeravaju i brodić i posadu. U našem brodiću su, osim hetmana, bila još petorica seljaka i činilo se očigledno da ostrvljani ne mogu ništa da učine protiv nas, ali oni se nadadoše svojim vitkim čamcem za nama; muškarci su veslali lopatastim dvoručnim veslima, svako samo sa po jedne strane čamca, a dečak je podigao jedno primitivno jedro od asure.
<BR>&nbsp;&nbsp;&nbsp;&nbsp;&nbsp;Pored mene je sedeo hetman, sa Terminus Estom položenim poprečno u krilo, i okretao se s vremena na vreme natrag da ih pogleda. Meni se činilo da bi svakog trenutka mogao ostaviti mač postrani i otići do krmenog dela da porazgovara sa krmanošem, ili napred, da priča sa onom četvoricom koji su besposličili u pramčanom delu. Ruke su mi bile vezane ispred mene, tako da mi je bio dovoljan samo jedan tren da izvučem mač tako da oštrica izviri iz kanije koliko je palac širok, te da presečem konope, ali ta prilika mi se nije pružila.
<BR>&nbsp;&nbsp;&nbsp;&nbsp;&nbsp;U vidik se uzdiže i drugo ostrvce i nama se pridruži drugi čamac; u ovome su bila dvojica. Sad je odnos snaga bio kudikamo nepovoljniji, a hetman pozva jednoga od seljana k sebi i ode korak ili dva ka krmi, noseći moj mač. Otvoriše jednu metalnu kantu koja je dotad bila sakrivena tamo, ispod krmanoševe platforme, i izvukoše jedno oružje kakvo ne videh ranije, luk napravljen tako što su dva vitka luka vezana u jedan, ali i dalje sa posebnim kanapima i sa umetnutim komadima drveta koji su zadržavali te lukove na međusobnom rastojanju od oko pola pedlja. Sredina jednog i sredina drugog kanapa bejahu posebnim vezama spojene, tako da je na tom mestu postojalo nešto nalik na praćku za izbacivanje nekakvih hitaca.
<BR>&nbsp;&nbsp;&nbsp;&nbsp;&nbsp;Dok sam motrio na tu nesvakidašnju skalameriju, Pia mi se kradomice primakla. "Paze na mene", prošaputala je. "Ne mogu te sad odvezati. Ali, možda..." Značajno je pogledala ka čamcima koji su nas pratili.
<BR>&nbsp;&nbsp;&nbsp;&nbsp;&nbsp;"Hoće li oni napasti?"
<BR>&nbsp;&nbsp;&nbsp;&nbsp;&nbsp;"Neće ako im se ne pridruži još drugih. Imaju samo koplja za ribe i pačoe." Videći moj pogled nerazumevanja, dodala je: "Štapove sa zubima - kao što ima jedan od ovih ovde."
<BR>&nbsp;&nbsp;&nbsp;&nbsp;&nbsp;Onaj seljak koga je hetman pozvao k sebi sad je iz kante vadio nešto nalik na zamotuljak od krpa. Razmotao ga je na prevrnutom poklopcu; ukazalo se nekoliko metalnih valjaka srebrnosive boje, uljastog izgleda.
<BR>&nbsp;&nbsp;&nbsp;&nbsp;&nbsp;"Kuršumi sile", reče Pia. Zvučala je uplašeno.
<BR>&nbsp;&nbsp;&nbsp;&nbsp;&nbsp;"Šta misliš, da li će doći još tvojih?"
<BR>&nbsp;&nbsp;&nbsp;&nbsp;&nbsp;"Ako prođemo pored još ostrva. Ako jedno ili dva ostrva pođu za obalskim čamcem, pođu i svi ostali da bi učestvovali u deljenju onoga što se tu može uzeti. Ali mi ćemo vrlo skoro imati obalu opet na vidiku..." Njena se prsa, ispod otrcane kućne haljine, naglo podigoše: videla je kako taj seljak, obrisavši šaku o kaput, uzima jedan srebrnasti komad i namešta ga u "praćku" između dva luka.
<BR>&nbsp;&nbsp;&nbsp;&nbsp;&nbsp;"To je samo kao neki težak kamen..." počeh ja. On zateže kanape do svoga uha i odape, tako da taj metak fijuknu kroz prostor između jednog i drugog vitog luka. Pia je pokazivala toliko straha, da sam ja napola očekivao da će se taj komad metala u letu preobraziti u nešto drugo, možda u jednog od onih paukova za koje sam još i sad napola verovao da sam ih video kad su me, drogiranog, spetljali ribarskim mrežama.
<BR>&nbsp;&nbsp;&nbsp;&nbsp;&nbsp;Nije se dogodilo ništa slično. Komad je poleteo - kao traka blistanja u vazduhu - preko vode i pljusnuo u jezero desetak koraka ispred pramca bližeg čamca.
<BR>&nbsp;&nbsp;&nbsp;&nbsp;&nbsp;Posle toga se, u trajanju od još jednog daha, ništa nije desilo. Onda uslediše oštri prasak, plamena lopta i gejzir pare. Nešto tamno, a činilo se da je to bio isti onaj projektil, još netaknut, izbačen uvis snagom eksplozije koju je sam izazvao, polete u vazduh, pa opet pade, sad između dva goneća čamca. Dogodi se nova eksplozija, malčice manje silovitosti od prve, i talas vode umalo da potopi jedan čamac. Drugi čamac oštrim zaokretom poče da se udaljava. Dogodi se treća eksplozija, pa četvrta, ali taj komad metala, ma kakve druge sposobnosti posedovao, nije ispoljio sposobnost da prati čamce onako kako su notule sledile Jonasa i mene. Svaka ga je eksplozija odbacivala sve dalje, a posle četvrte njegova snaga je bila istrošena. Dva goneća čamca zaostadoše daleko za nama, ali ja sam se divio njihovoj hrabrosti što su, do tad, uopšte preduzimali gonjenje.
<BR>&nbsp;&nbsp;&nbsp;&nbsp;&nbsp;"Kuršumi sile donose vatru iz vode", reče mi Pia.
<BR>&nbsp;&nbsp;&nbsp;&nbsp;&nbsp;Klimnuh glavom. "To i ja vidim." Nastojao sam da dovučem noge ispod sebe i dobro ih postavim, namera mi je bila da se na te svežnjeve trske pouzdano oslonim.
<BR>&nbsp;&nbsp;&nbsp;&nbsp;&nbsp;Nije osobito težak trik plivati čak i sa rukama vezanim iza leđa - Drote, Rohe, Eata i ja smo ponekad vežbali plivanje na taj način, da plivač iza leđa drži samoga sebe za palčeve; znao sam da ću ovako, sa rukama vezanim ispred mene, moći da se dugo održim na površini vode, ako to bude potrebno; brinuo sam se, međutim, zbog Pie, pa joj rekoh da ode što dalje može ka pramcu.
<BR>&nbsp;&nbsp;&nbsp;&nbsp;&nbsp;"Ali onda neću moći da te odvežem."
<BR>&nbsp;&nbsp;&nbsp;&nbsp;&nbsp;"To nikad nećeš ni moći dok nas gledaju", prošaputah. "Idi napred. Ako se ovaj brodić raspadne, drži se za neki svežanj trske. Ti svežnjevi će i dalje ploviti. Ne raspravljaj se."
<BR>&nbsp;&nbsp;&nbsp;&nbsp;&nbsp;Oni na pramcu nisu zaustavili robinju, pa ona stade tek kad je došla do tačke gde je snop upletenog bilja zalazio u sam kljun brodice. Udahnuo sam duboko i skočio u jezero.
<BR>&nbsp;&nbsp;&nbsp;&nbsp;&nbsp;Da sam hteo, mogao sam uroniti praktično bez ijednog talasića, ali ja sam obgrlio rukama kolena, do prsa privučena, da bih pljusnuo što jače; zbog težine čizama potonuo sam daleko dublje nego što bih potonuo da sam bio svučen za plivanje. Upravo u vezi s tim bio sam zabrinut; video sam, kad je hetmanov strelac ispalio projektil, da je eksplozija nastala tek posle određene pauze. Znao sam da sam dobro pokvasio ne samo njih dvojicu nego i sve komade metala raspoređene po nauljenoj krpi - ali nisam mogao biti siguran da će eksplodirati pre nego što izronim.
<BR>&nbsp;&nbsp;&nbsp;&nbsp;&nbsp;Voda je bila hladna, a dok sam ronio sve dublje, postajala je još hladnija. Otvarajući oči, video sam veličanstvenu kobaltnu boju koja je, vrtložeći se oko mene, postajala sve tamnija. Osetih paničnu želju da hitno, ritanjem, zbacim čizme s nogu; ali to bi me na površinu iznelo brzo, pa sam zato učinio nešto drugo, ispunio sam svoj um divotom boje i razmišljanjima o onim neuništivim leševima koje sam viđao razbacane po brdima jalovine oko Saltusa - leševima koji će tonuti večito kroz plavu provaliju vremena.
<BR>&nbsp;&nbsp;&nbsp;&nbsp;&nbsp;Počeh se obrtati lagano, bez napora. Najzad sam mogao nazreti mrko korito hetmanove lađice, okačeno iznad mene. Neko vreme ta mrlja mrke boje i ja kao da bejasmo zaleđeni u svojim položajima; ležao sam ispod nje onako kako mrtvac leži ispod ptice-lešinarke koja je napunila svoja krila vetrom, pa se čini kao da lebdi ispod samih zvezda nekretnica.
<BR>&nbsp;&nbsp;&nbsp;&nbsp;&nbsp;Onda sam se, sa plućima koja samo što nisu prsla, počeo dizati.
<BR>&nbsp;&nbsp;&nbsp;&nbsp;&nbsp;Kao da je to bio signal, čuo sam prvu eksploziju; grunulo je tupo, daleko. Plivao sam nagore kao žaba, slušajući sledeću, pa još jednu; svaka je zvučala oštrije od prethodne.
<BR>&nbsp;&nbsp;&nbsp;&nbsp;&nbsp;Kad sam izbio glavom kroz površinu vode, video sam da se zadnji deo hetmanove lađice otvorio i da se trska širi na sve strane kao mnoštvo slamčica iz metle. Jedna zaostala eksplozija, desno od mene, na trenutak me je zaglušila i zasula mi lice sitnim vodenim kapljicama koje su ubadale bolno kao grad. Hetmanov strelac se batrgao u vodi, nedaleko od mene, ali je hetman lično (još čvrsto držeći, što sam sa oduševljenjem video, Terminus Est u šakama) uspeo, sa Piom i ostalima, da se zadrži na pramčanom delu brodice, koji je, zahvaljujući plovnosti trske, i sad plutao, mada uronjen nižim krajem u vodu. Počeo sam zubima da kidam konope na svojim rukama i time sam se bavio sve dok mi dvojica ostrvljana ne pomogoše da se popnem u njihov čamac; tad oni konop presekoše.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
