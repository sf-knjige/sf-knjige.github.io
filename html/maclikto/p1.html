<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. GOSPODAR KUĆE LANACA
<P>&nbsp;&nbsp;&nbsp;&nbsp;&nbsp;"To mi je bilo u kosi, Severijane", reče Dorkas. "Zato sam stala pod vodopad u vrućoj kamenoj sobi - ne znam da li je i muška strana uređena na isti način. I svaki put kad sam iskoračila napolje, čula sam ih kako pričaju o meni. Govorile su da si ti crni kasapin i još štošta su govorile što neću da ti pričam."
<BR>&nbsp;&nbsp;&nbsp;&nbsp;&nbsp;"Pa to je bar prirodno", rekoh. "Verovatno si prva neznanka koja je u poslednjih mesec dana ušla tamo, pa je i trebalo očekivati da će brbljati o tebi i da će one, malobrojne, žene koje znaju ko si, biti zbog toga ponosne, te da će i ispričati izvesne priče. Ja sam, što se mene tiče, na takve stvari navikao, a ti si takve izraze morala čuti mnogo puta dok smo dolazili; znam da sam ih ja čuo."
<BR>&nbsp;&nbsp;&nbsp;&nbsp;&nbsp;"Da", priznade ona i sede na kameni prozorski okvir. Dole u gradu svetiljke nebrojenih radnji počele su da ispunjavaju dolinu Acisa zračenjem bledožutim poput latica lužanj-cveta, ali Dorkas to kao da nije primećivala.
<BR>&nbsp;&nbsp;&nbsp;&nbsp;&nbsp;"Sad shvataš zašto mi pravila gilde zabranjuju da se ženim - mada ću ih, kao što sam ti mnogo puta rekao, za tebe prekršiti kad god poželiš."
<BR>&nbsp;&nbsp;&nbsp;&nbsp;&nbsp;"Misliš da bi za mene bilo bolje da stanujem negde drugde i da samo dolazim jednom ili dvaput nedeljno da te vidim, ili da čekam da ti dođeš kod mene."
<BR>&nbsp;&nbsp;&nbsp;&nbsp;&nbsp;"Tako se to obično radi. A pre ili kasnije te žene koje su danas o nama pričale shvatiće da se jednoga dana one, ili njihovi sinovi ili muževi, mogu naći pod mojom šakom."
<BR>&nbsp;&nbsp;&nbsp;&nbsp;&nbsp;"Ali zar ne vidiš, sve to je mimo suštine. Stvar je u tome da..." Tu Dorkas zaćuta, a onda, pošto je obostrano ćutanje potrajalo, ustade i poče hodati po sobi, stiskajući jednu šaku u drugoj. Uznemirilo me je takvo njeno ponašanje, jer ga nikad ranije nisam video.
<BR>&nbsp;&nbsp;&nbsp;&nbsp;&nbsp;"Pa, u čemu je poenta?" upitah.
<BR>&nbsp;&nbsp;&nbsp;&nbsp;&nbsp;"U tome da tada nije bilo istinito. A sada jeste."
<BR>&nbsp;&nbsp;&nbsp;&nbsp;&nbsp;"Ja sam se Veštinom bavio kad god je bilo posla. Davao sam u najam svoje usluge gradskim i seoskim sudijama. Nekoliko puta si me gledala sa prozora, iako nikad nisi volela da stojiš u gomili - što ti zaista ne zameram."
<BR>&nbsp;&nbsp;&nbsp;&nbsp;&nbsp;"Nisam gledala", reče ona.
<BR>&nbsp;&nbsp;&nbsp;&nbsp;&nbsp;"Pamtim da sam te viđao."
<BR>&nbsp;&nbsp;&nbsp;&nbsp;&nbsp;"Nisam. Ne kad se neposredno dešavalo. Ti si se usresređivao na ono što si radio, pa nisi video kad sam ja ulazila unutra ili pokrivala oči. Imala sam običaj da gledam i da ti mahnem, u početku, kad naskakuješ na platformu za pogubljenje. Tad si bio tako ponosit, stajao si prav kao taj tvoj mač i izgledao si tako fino. Bio si častan. Pamtim kako sam posmatrala jednom kad su uz tebe bili i osuđenik, i hieromonah, i neki zvaničnik. Tvoje lice bilo je jedino čestito."
<BR>&nbsp;&nbsp;&nbsp;&nbsp;&nbsp;"Lice mi nikad nisi mogla videti. Svakako sam nosio masku."
<BR>&nbsp;&nbsp;&nbsp;&nbsp;&nbsp;"Severijane, nisam ga morala ni videti. Znam kako izgledaš."
<BR>&nbsp;&nbsp;&nbsp;&nbsp;&nbsp;"Pa zar ne izgledam i sad isto?"
<BR>&nbsp;&nbsp;&nbsp;&nbsp;&nbsp;"Da", reče ona sa oklevanjem. "Ali bila sam dole. Videla sam one ljude u lancima, u tunelima. Kad noćas budemo spavali, ti i ja u našem mekom krevetu, spavaćemo preko njih. Šta si ono rekao kad si me poveo tamo dole, koliko ih ima?"
<BR>&nbsp;&nbsp;&nbsp;&nbsp;&nbsp;"Oko hiljadu šesto. Da li istinski veruješ da bi tih šesnaest stotina ljudi bili slobodni kad ja više ne bih bio prisutan da ih čuvam? Imaj na umu da su već bili tu kad smo mi došli."
<BR>&nbsp;&nbsp;&nbsp;&nbsp;&nbsp;Dorkas nije htela da pogleda u mene. "Ovo je kao masovna grobnica", reče ona. Video sam da joj se pleća tresu.
<BR>&nbsp;&nbsp;&nbsp;&nbsp;&nbsp;"I treba da bude", rekoh joj. "Arhon bi ih mogao osloboditi ako bi mogao da vrati u život sve one ljude koje su ovi pobili? Ti nikog svog nisi nikad izgubila, je li tako?"
<BR>&nbsp;&nbsp;&nbsp;&nbsp;&nbsp;Nije odgovorila.
<BR>&nbsp;&nbsp;&nbsp;&nbsp;&nbsp;"Pitaj majke, supruge i sestre onih koje su naši robijaši ostavili da trunu po brdima da li bi trebalo da ih Abdiesus pusti."
<BR>&nbsp;&nbsp;&nbsp;&nbsp;&nbsp;"Samo mene", reče Dorkas i duvanjem ugasi sveću.
<BR>&nbsp;&nbsp;&nbsp;&nbsp;&nbsp;Traks je krivi bodež zariven u srce planina. Leži u jednoj uzanoj sutjesci u dolini Acisa i pruža se uzvodno sve do dvorca Acies. Od tog zamka, nizvodno sve do zida (zvanog Kapulus) koji pregrađuje donji deo ovog uzanog poteza doline, celokupnu površinu ravnog tla zauzimaju harena, panteon i druge javne zgrade. Privatne kuće grada penju se uz litice s obe strane; mnoge kuće su velikim svojim delom ukopane u samu stenu, zbog čega je Traks dobio jedan od svojih nadimaka - "Grad soba bez prozora."
<BR>&nbsp;&nbsp;&nbsp;&nbsp;&nbsp;Procvat duguje svom položaju na najuzvodnijoj tački plovnog dela reke. Sva roba koja se brodovima šalje na sever, uz reku Acis (a veliki deo te robe prevali i devet desetina ukupne dužine reke Ęol pre ulaska u ušće ove manje reke, koja, uistinu, može biti pravi izvor Ęola), mora biti u Traksu istovarena i zatim natovarena na leđa životinja ako je potrebno da se prenese dalje. I obratno, hetmani planinskih plemena i zemljoposednici iz ovog područja koji žele da otpreme svoju vunu i kukuruz ka južnim gradovima, donose tu robu da je ukrcaju u lađe u Traksu, ispod slapa koji tutnji kroz lučno nasvođeni prelivni tunel dvorca Acies.
<BR>&nbsp;&nbsp;&nbsp;&nbsp;&nbsp;Kao što uvek i mora biti kad jedno oružano uporište nameće vladavinu zakona nekom nemirnom području, deljenje pravde bilo je glavna briga arhona ovog grada. Ako bi poželeo da nametne svoju volju onima izvan zidina koji bi joj mogli, inače, prkositi, mogao je pozvati u pohod sedam bataljona dimarha; svaki bataljon imao je svog komandanta. Sud je zasedao svakog meseca, od dana kad se mlad mesec pojavi do dana kad bude pun, a rad suda trajao je svakog od tih dana od druge jutarnje smene vremena pa sve do trenutka, koliko god to dugo potrajalo, kad sva suđenja predviđena za taj dan budu završena. Kao glavni izvršitelj arhonovih kazni, ja sam morao prisustvovati tim zasedanjima, da bi on bio siguran da će kazne biti izvršene kako on izrekne, to jest da ih neće učiniti ni blažim ni oštrijim oni koji bi, inače, dobili dužnost da te kazne prenesu meni; morao sam i da nadzirem dejstvovanje Vinkule, robijašnice, u svim pojedinostima. Bila je to odgovornost koja je odgovarala, mada u manjem obimu, dužnosti majstora Gerlousa u našoj Citadeli, odgovornost koja me je tokom prvih nekoliko meseci provedenih u Traksu i te kako pritiskala.
<BR>&nbsp;&nbsp;&nbsp;&nbsp;&nbsp;Jedna od maksima majstora Gerlousa glasila je da nijedan zatvor nije idealno smešten. Kao i većna mudrih tvrdnji pripremljenih za obrazovanje mladih ljudi, i ova je bila neosporiva i nekorisna. Bekstva se sva svrstavaju u tri kategorije - naime, postižu se kradomice, nasilno ili izdajstvom onih koji su postavljeni za stražare. Izgradnja na zabačenom mestu najviše doprinosi da kradomično bekstvo bude teško, te je iz tog razloga omiljena kod onih koji su malo duže razmišljali o ovoj temi.
<BR>&nbsp;&nbsp;&nbsp;&nbsp;&nbsp;Na nesreću, pustinje, vrhovi planina i usamljena ostrva nude najplodnije polje za nasilna bekstva - jer ako prijatelji robijaša dolaze da naprave opsadu, teško je saznati tu činjenicu pre nego što bude prekasno i praktično je nemoguće poslati pojačanje tamošnjem garnizonu; slično tome, ako se zatvorenici dignu na ustanak, vrlo su slabi izgledi da hitno upućene trupe mogu stići na lice mesta pre nego što bitka bude gotova.
<BR>&nbsp;&nbsp;&nbsp;&nbsp;&nbsp;Zatvorska ustanova u gusto nastanjenoj i dobro branjenoj zoni izbegava ove teškoće, ali ulazi u još gore. Na takvim mestima zatvoreniku nije potrebno da ima hiljadu prijatelja, dovoljno je da ima jednog ili dvojicu; to ne moraju biti ni borci - dovoljni su jedna čistačica i jedan ulični prodavac, ako imaju pamet i odlučnost. Štaviše, odbegli zatvorenik se odmah umeša u bezličnu gomilu, tako da njegovo ponovno hvatanje nije posao za lovce i pse, nego za agente i potkazivače.
<BR>&nbsp;&nbsp;&nbsp;&nbsp;&nbsp;U našem slučaju, nije nikako dolazilo u obzir da se zatvor izdvoji iz grada i smesti negde daleko. Čak i kad bi imao, pored svojih ključara, dovoljan broj vojnika da odbije napade autohtona, zoantropa i kultista koji lutaju vangradskim područjima, da i ne pominjemo oružane pratnje sitnih aristokrata (u koje se nikad ne može imati poverenja), bilo bi, svejedno, nemoguće snabdevati ga bez usluga čitave jedne armije koja bi pratila konvoje sa namirnicama. Zato je robijašnica Traksa morala svakako biti unutar grada; konkretno, smestili su je na desnu obalu, na otprilike pola puta uz liticu, nekih pola lige daleko od Kapulusa.
<BR>&nbsp;&nbsp;&nbsp;&nbsp;&nbsp;Projektovana je na starinski način i meni se činilo da je od početka bila namenjena da služi kao tamnica, mada postoji legenda da je to prvobitno bila grobnica i da je tek pre nekoliko stotina godina proširena i prilagođena ovoj novoj svrsi. Posmatraču sa lagodnije obale, istočne, činiće se da je to samo jedan četvrtasti bedem koji strši iz stene, bedem visok četiri sprata sa te strane koju on vidi, sa zupčastim grudobranom i iza toga ravnim krovom koji stiže do same litice i tu se okončava. Ovaj vidljivi deo zdanja Vinkule - za koji mnogi posetioci, kad dođu u grad, sigurno pomisle da je celina - zapravo je najmanji i najmanje važan deo. U vreme kad sam ja bio liktor, tu su bile samo naše kancelarije, spavaonice ključara i moj stan.
<BR>&nbsp;&nbsp;&nbsp;&nbsp;&nbsp;Zatvorenici su bili smešteni u koso okno izbušeno u steni. Nisu to bile individualne ćelije kao u ublijeti u našem domu, a nije bila ni zajednička soba poput one koju sam video kad sam ja bio zatvorenik u Kući Apsoluta. Umesto toga, zatvorenici su bili lancima privezani za zidove okna, svako sa stamenim gvozdenim obručem oko vrata, na takav način da je niz sredinu tunela ostajala staza dovoljno široka da su dvojica ključara mogla hodati njome naporedo, bez opasnosti da bi im ključevi mogli biti ugrabljeni.
<BR>&nbsp;&nbsp;&nbsp;&nbsp;&nbsp;Ovaj tunel bio je dugačak oko pet stotina koraka, a imao je za robijaše preko hiljadu mesta. Vodosnabdevanje je išlo iz jedne cisterne ukopane u stenu pri vrhu litice, a kanalizacijske otpadne materije su uklanjane tako što je okno ispirano svaki put kad je zapretila opasnost da cisterna počne da se preliva. Na najnižem, najudaljenijem delu tunela nalazila se kanalizacijska odvodna cev, koja je te otpadne vode vodila do jednog pokrivenog kanala pri dnu litice, a odatle su išle tim kanalom kroz zid Kapulusa do ispražnjenja u Acis, ispod grada.
<BR>&nbsp;&nbsp;&nbsp;&nbsp;&nbsp;Mora biti da se u početku Vinkula sastojala samo od tog četvrtastog bedema koji se pribio uz liticu i od tog okna. Kasnije se usložnjavala zamršenim mnoštvom kojekakvih granajućih galerija i uporednih okana nastalih prilikom raznih pokušaja da se zatvorenici oslobode prokopavanjem tunela iz ove ili one privatne kuće ukopane u stenovitu strminu, kao i kontratunelima koji su kopani da bi takvi pokušaji bili osujećeni - a sad je sve to, pod pritiskom okolnosti, privedeno drugoj svrsi, naime poslužilo je kao dodatni prostor za smeštaj robijaša.
<BR>&nbsp;&nbsp;&nbsp;&nbsp;&nbsp;Postojanje tih neplaniranih ili loše planiranih dodataka činilo je da moj posao bude mnogo teži nego što bi inače bio, pa je jedan od mojih prvih postupaka bio da pokrenem program zatvaranja neželjenih i nepotrebnih prolaza (što smo postizali puneći ih mešavinom rečnog kamenja, peska, vode, gašenog kreča i šljunka) i proširivanja i ujedinjavanja preostalih prolaza na takav način da bi se, jednog dana, postiglo racionalno zdanje. Iako su ovi radovi bili potrebni, mogli su da napreduju tek veoma sporo, jer se samo nekoliko stotina zatvorenika moglo oslobađati radi obavljanja posla, a i oni su većinom bili u slaboj kondiciji.
<BR>&nbsp;&nbsp;&nbsp;&nbsp;&nbsp;Kad smo Dorkas i ja doputovali u ovaj grad, prvih nekoliko nedelja moje dužnosti mi nisu ostavljane vremena ni za šta drugo. Ona je istraživala grad za nas oboje, a ja sam joj dao strogo uputstvo da se, za mene, raspituje o Pelerinkama. Na dugom putovanju od Nesusa, svest da nosim Kandžu Pomiritelja predstavljala je za mene veliki teret. A sad, kad više nisam putovao i kad više nisam mogao pokušavati da uđem Pelerinkama u trag, pa čak ni ubeđivati sebe da se krećem pravcem koji bi me mogao jednog dana dovesti u vezu sa njima, taj teret je postao gotovo neizdrživ. Dok smo putovali, spavao sam pod zvezdama, sa tim draguljem u sari čizme, a u onih nekoliko prilika kad smo mogli da prenoćimo pod krovom, skrivao sam ga u prste čizme. Sad otkrih da uopšte ne mogu spavati ako ga nemam uz sebe i ako ne mogu, kad god se noću probudim, da se uverim da je još u mom posedu. Dorkas mi je sašila kesicu od jelenske kože da bih u njoj čuvao Kandžu i ja sam je u toj kesici i nosio oko vrata, danju i noću. Desetak puta tokom tih prvih sedmica sanjao sam da vidim kako se dragulj razbuktao i kako lebdi iznad mene sličan svojoj sopstvenoj zapaljenoj katedrali; tad sam se budio i uviđao da Kandža blešti tako jako da se slabašno plavo zračenje probijalo kroz tanku jelenju kožu. Uz ovo, svake noći sam se jednom ili dvaput budio otkrivajući da ležim na leđima i da je kesica na mojim prsima prividno toliko otežala (mada sam je rukom mogao podići bez ikakvog napora) da me može zgnječiti i ubiti.
<BR>&nbsp;&nbsp;&nbsp;&nbsp;&nbsp;Dorkas je učinila sve što je bilo u njenoj moći da me uteši i da mi pomogne; a ipak, video sam da je svesna nagle promene u našim odnosima i da je time uznemirena čak i više nego ja. Takve promene su uvek, ako je suditi po mom iskustvu, neugodne - ako ništa drugo, ono zbog toga što nagoveštavaju verovatnoću daljih promena. Dok smo putovali zajedno (a mi smo putovali neprestano, sa većom ili manjom ekspeditivnošću, još od onog trenutka u Vrtu večnog sna kad mi je Dorkas pomogla da se ispetljam napola udavljen, na ploveću stazu od barskih trava), bili smo jednaki i bili smo jedno drugome saputnici, svako je svaku milju puta prevalio sopstvenim nogama ili na svojoj jahaćoj životinji. Ako sam ja Dorkasi obezbeđivao neku meru fizičke zaštite, obezbeđivala je i ona meni, podjednako, neku meru moralnog zaklona, jer je malo bilo ljudi koji su mogli dugo glumiti prezir prema njenoj nevinoj lepoti, ili tvrditi da se užasavaju moje profesije, a gledati, neizbežno, uz mene i nju. Ona mi je bila savetnica u zbunjenosti i drugarica u stotinu raznih mesta u pustoši.
<BR>&nbsp;&nbsp;&nbsp;&nbsp;&nbsp;Čim smo, najzad, ušli u Traks i ja predao pismo majstora Palaemona arhonu, sve to se, silom prilika, promenilo. U svom fuliginskom ogrtaču nisam se više morao bojati gomile - nego se gomila bojala mene, kao najvišeg službenika najstrahovtije zakonosprovodne institucije. Dorkas je sad živela ne kao ravnopravna, nego kao ljubavnica, baš kao što ju je Kumeanka svojevremeno nazvala; stanovala je u Vinkuli u stanu predviđenom za mene. Njeni saveti postali su nekorisni ili gotovo sasvim nekorisni zato što su mene sad pritiskali problemi legalne i administrativne vrste, upravo oni za koje sam godinama bio obučavan da se s njima uhvatim ukoštac, a o kojima ona nije znala ništa; takođe, i zato što sam retko kad imao vremena ili energije da joj ih objašnjavam da bismo onda mogli o njima razgovarati.
<BR>&nbsp;&nbsp;&nbsp;&nbsp;&nbsp;I tako je Dorkas, dok sam ja iz smene u smenu vremena stajao u arhonovom sudu, navikla da luta po varoši, pa smo nas dvoje, iako smo u kasnom proleću bili gotovo neprekidno zajedno, provodili leto praktično se i ne viđajući, samo večerajući zajedno i odlazeći premoreni u postelju, da bismo tamo, najčešće, samo zaspali jedno drugome u naručju, ništa više.
<BR>&nbsp;&nbsp;&nbsp;&nbsp;&nbsp;Konačno je zablistao puni mesec. Sa kakvom radošću sam ga ugledao sa krova bedema! Mesec zelen, u svom ogrtaču šume, kao smaragd, a okrugao kao rub pehara. Još nisam bio slobodan, jer trebalo je i završiti sve pojedinosti mučenja i sve administrativne poslove koji su se nagomilali tokom mog zadržavanja uz arhona; ali bio sam sad bar slobodan da im posvetim svoju punu pažnju, a to mi je u tom času izgledalo maltene jednako dobro kao sloboda sama. I ja pozvah Dorkas da sledećeg dana pođe sa mnom, jer išao sam u inspekciju podzemnih delova Vinkule.
<BR>&nbsp;&nbsp;&nbsp;&nbsp;&nbsp;Greška je to bila. Dorkasi je pozlilo u onom gadnom vazduhu, u okruženju robijaškog jada; te večeri mi je, kao što sam već ispričao, rekla da je otišla u javno kupatilo (za nju, redak postupak, jer ona se vode toliko plašila da se obično prala malo po malo, sunđerom koji je umakala u lavor ne dublji od tanjira supe) da oslobodi svoju kosu i kožu od mirisa iz okna, te da je tom prilikom čula službenice uposlene u kupatilu kako ukazuju drugim kupačicama na nju.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
