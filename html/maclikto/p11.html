<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. RUKA PROŠLOSTI
<P>&nbsp;&nbsp;&nbsp;&nbsp;&nbsp;Čim je Dorkas rekla "Nikako da me pitaš šta sam to videla danas", uvideo sam da sam nastojao da usmerim razgovor tako da tu temu izbegnem. Bilo me je obuzelo predosećanje da će Dorkas opisati nešto za mene savršeno besmisleno, a za nju silno značajno, kao što čine oni ludaci koji veruju da putanje crva izgrickane ispod kore palog drveća predstavljaju natprirodne zapise. Rekao sam: "Mislio sam da je bolje da ne razmišljaš o tome, šta god da je bilo."
<BR>&nbsp;&nbsp;&nbsp;&nbsp;&nbsp;"Sigurno da bi bilo bolje, kad bismo to mogli postići. Videla sam jednu stolicu."
<BR>&nbsp;&nbsp;&nbsp;&nbsp;&nbsp;"Stolicu?"
<BR>&nbsp;&nbsp;&nbsp;&nbsp;&nbsp;"Staru. I jedan sto i još nekoliko predmeta. Izgleda da u ulici Turners postoji prodavnica koja nudi stari nameštaj eklekticima i onim autohtonima koji su našu kulturu apsorbovali u dovoljnoj meri da takve stvari žele. Ovde nema izvora iz koga bi se ta potražnja zadovoljavala, zato vlasnik i njegovi sinovi idu dva ili tri puta godišnje u Nesus - u one napuštene, južne, kvartove - da napune svoj brod. Vidiš, porazgovarala sam sa njim; znam sve o tome. Tamo ima na desetine hiljada praznih zgrada. Neke su se odavno srušile, ali neke i danas stoje kao i onog dana kad su ih vlasnici napustili. Većinom su popljačkane, ali ovi trgovci tamo ipak pronađu, s vremena na vreme, srebro i komadiće nakita. U većini tih kuća glavnina nameštaja je nestala, pa ipak, odseljeni vlasnici su redovno ponešto i ostavljali."
<BR>&nbsp;&nbsp;&nbsp;&nbsp;&nbsp;Činilo mi se da je Dorkas blizu suza, pa sam se nagnuo napred da je pogladim po čelu. Jednim kratkim pogledom mi je pokazala da to ne želi i opet se opružila na krevetu kao ranije.
<BR>&nbsp;&nbsp;&nbsp;&nbsp;&nbsp;"U nekim od tih kuća nalazi se još i sad sav nameštaj. To su, rekao je, najbolje kuće. On smatra da je nekoliko porodica, ili možda samo nekoliko jedinki, ostajalo u svakom kvartu i posle njegovog izumiranja. Ostajali su oni odveć stari, ili odveć zadrti za odseljenje. Razmišljala sam o tome i sigurna sam da su neki od njih imali u tim četvrtima ponešto od čega se nikako nisu mogli rastati. Možda neki grob. Takvi ljudi su daskama zaštićivali svoje prozore od lopova, a za odbranu držali pse, ili gora bića. Pre ili kasnije ipak su odlazili - ili su umirali, posle čega su te životinje proždirale njihova tela, pa bežale na slobodu; međutim, tada u blizini više nije bilo nikoga, pa ni pljačkaša i sakupljača napuštenih stvari; niti se iko pojavio, sve do dolaska ovog čoveka i njegovih sinova."
<BR>&nbsp;&nbsp;&nbsp;&nbsp;&nbsp;"Tamo stvarno postoji mnoštvo starih stolica", rekoh.
<BR>&nbsp;&nbsp;&nbsp;&nbsp;&nbsp;"Ali nisu kao ova. Znala sam sve o njoj - šta joj je izrezbareno na nogama, čak i šare u drvetu na rukonaslonima. Tad mi se vratilo toliko toga. I najzad, ovde, ispovraćah ove komade olova, koji su kao neko tvrdo, teško semenje, i - shvatih. Pamtiš li, Severijane, kako je bilo kad smo izlazili iz Botaničkih vrtova? Ti, Agija i ja izišli smo iz tog velikog staklenog vivarijuma, ti si unajmio čamac da nas preveze od ostrva do obale, a reka je bila puna nenufara sa plavim cvetovima i sjajnim zelenim listovima. I semenke su im takve, tvrde i teške i tamne, a čula sam da tonu na dno Đola i tamo ostanu tokom čitavih epoha sveta. Onda, kad ih neki slučaj izbaci blizu površine, proklijaju bez obzira na to koliko su stare, tako da vidimo otvaranje cvetova iz neke prošle hilijade."
<BR>&nbsp;&nbsp;&nbsp;&nbsp;&nbsp;"Čuo sam to i ja", rekoh. "Ali to ništa ne znači tebi ili meni."
<BR>&nbsp;&nbsp;&nbsp;&nbsp;&nbsp;Dorkas je ležala nepomično, ali njen glas je drhtao. "Koja ih to sila pozove da se vrate? Možeš li to objasniti?"
<BR>&nbsp;&nbsp;&nbsp;&nbsp;&nbsp;"Pa valjda Sunčev sjaj - ali, ne, ne mogu objasniti."
<BR>&nbsp;&nbsp;&nbsp;&nbsp;&nbsp;"A jedini izvor Sunčevog sjaja je Sunce - ne postoji drugi izvor?"
<BR>&nbsp;&nbsp;&nbsp;&nbsp;&nbsp;Tad sam znao na šta misli, ali nešto u meni nije bilo u stanju da tu misao prihvati.
<BR>&nbsp;&nbsp;&nbsp;&nbsp;&nbsp;"Kad nas je onaj čovek, onaj - Hildegrin, drugi put smo ga sreli navrh jedne grobnice u srušenom kamenom gradu - prevozio preko Jezera ptica, pomenuo je milione mrtvih ljudi čija su tela potopljena u tu vodu. A kako se postiže da potonu, Severijane? Leš plovi. Kako oni opterete leševe? Ja to ne znam. A ti?"
<BR>&nbsp;&nbsp;&nbsp;&nbsp;&nbsp;Znao sam. "Naguraju im olovnu sačmu niz grlo."
<BR>&nbsp;&nbsp;&nbsp;&nbsp;&nbsp;"Tako sam i mislila." Glas joj je sad bio tako slab, da sam ga jedva čuo, čak i u toj tihoj sobici. "Ne, nego sam znala. Čim sam videla ta dva, znala sam."
<BR>&nbsp;&nbsp;&nbsp;&nbsp;&nbsp;"Ti misliš da te je Kandža vratila."
<BR>&nbsp;&nbsp;&nbsp;&nbsp;&nbsp;Dorkas klimnu.
<BR>&nbsp;&nbsp;&nbsp;&nbsp;&nbsp;"Ona jeste delovala, ponekad, priznaću to. Ali samo kad sam je izvadio, a i tada ne uvek. Kad si me izvukla iz vode u Vrtu beskonačnog sna, bila mi je u jahačkoj torbi, a ja, štaviše, nisam ni znao da je imam."
<BR>&nbsp;&nbsp;&nbsp;&nbsp;&nbsp;"Severijane, jednom si mi dozvolio, ranije, da je uzmem u ruku. Mogu li je sada opet videti?"
<BR>&nbsp;&nbsp;&nbsp;&nbsp;&nbsp;Izvukao sam Kandžu iz njene mekane kese i podigao je u vazduh. Njene plave vatre izgledale su dremljivo, ali videla se kuka, surovog izgleda, u središtu dragulja, ona po kojoj je Kandža dobila ime. Dorkas je pružila ruku, ali ja odmahnuh glavom, pamteći šta je bilo sa vinskom čašom.
<BR>&nbsp;&nbsp;&nbsp;&nbsp;&nbsp;"Misliš da ću joj napraviti neku štetu, a? Neću. Bilo bi to svetogrđe."
<BR>&nbsp;&nbsp;&nbsp;&nbsp;&nbsp;"Ako veruješ u to što govoriš, a ja mislim da veruješ, onda sigurno mrziš Kandžu što te je dovukla nazad..."
<BR>&nbsp;&nbsp;&nbsp;&nbsp;&nbsp;"Iz smrti." Opet je gledala u tavanicu, sada joj se osmehujući, kao da s njom deli neku duboku, ali komičnu tajnu. "Kaži, hajde kaži to. Neće te boleti."
<BR>&nbsp;&nbsp;&nbsp;&nbsp;&nbsp;"Iz sna", rekoh. "Jer, ako čovek može biti dozvan da se iz toga vrati, to onda nije smrt - ne smrt u onom smislu kako smo je uvek shvatali, ne ono što imamo na umu kad kažemo smrt. Mada moram priznati da mi je još i sad gotovo nemoguće poverovati da bi Pomiritelj, sad mrtav već toliko hiljada godina, dejstvovao kroz ovaj kamen, sa naumom da diže neke druge osobe."
<BR>&nbsp;&nbsp;&nbsp;&nbsp;&nbsp;Dorkas nije odgovorila. Nisam bio siguran čak ni da sluša.
<BR>&nbsp;&nbsp;&nbsp;&nbsp;&nbsp;"Pomenula si Hildegrina", rekoh, "i ono kad je veslao preko jezera, kad nas je vozio da uzberemo avern. Pamtiš li šta je rekao o smrti? Da je pticama Smrt dobra drugarica. Možda je trebalo tada da nam bude jasno da takva smrt ne može biti smrt u onom smislu reči kako to mi zamišljamo."
<BR>&nbsp;&nbsp;&nbsp;&nbsp;&nbsp;"Ako kažem da verujem u sve to, hoćeš li mi dati Kandžu da je držim?"
<BR>&nbsp;&nbsp;&nbsp;&nbsp;&nbsp;Opet sam odmahnuo glavom.
<BR>&nbsp;&nbsp;&nbsp;&nbsp;&nbsp;Dorkas nije gledala ka meni, ali je, valjda, videla pokret moje senke; ili je, možda, njen mentalni Severijan na tavanici takođe odmahnuo glavom. "Pa dobro, u pravu si - nameravala sam da je nekako uništim ako mogu. Hoćeš da ti kažem u šta stvarno verujem? Verujem da sam bila mrtva - ne usnula, nego mrtva. I da se sav moj život odigrao davno, davno, kad sam sa svojim mužem stanovala iznad jedne male prodavnice i brinula se o našem detetu. I da je taj tvoj Pomiritelj, koji je stigao tako davno, bio neki pustolov, pripadnik neke od pradrevnih rasa koje su nadživele vaseljensku smrt." Njene šake stisnuše ćebe. "Pitam te, Severijane, zar on, kad ponovo dođe, ne treba da dobije ime Novo Sunce? Zar to ne zvuči tako? Dalje, verujem da je on, dolazeći, doneo sa sobom jednu stvar koja ima istu moć nad vremenom, kao ogledala oca Inirea, bar kako se o njima priča, nad razdaljinom. Doneo je taj tvoj dragi kamen."
<BR>&nbsp;&nbsp;&nbsp;&nbsp;&nbsp;Zaćutala je i okrenula glavu da me pogleda prkosno; kad ja ne rekoh ništa, ona nastavi. "Severijane, kad si vratio onog ulana u život, to je bilo zato što je Kandža izazvala zakrivljenje vremena, za tog čoveka, natrag do tačke u kojoj je bio još živ. Kad si napola zalečio rane svog prijatelja, bilo je to zato što je Kandža savila taj trenutak do trenutka kad će one biti već maltene izlečene. A kad si pao u travuljinu u Bašti večnog sna, mora biti da je Kandža mene dotakla, ili zamalo dotakla, i za mene je to postalo ono vreme u kome sam bila živa, pa sam, zbog toga, počela opet živeti. Ali sam u međuvremenu bila mrtva. I to sam dugo, dugo bila mrtva, bila sam smežurani leš očuvan u mrkoj vodi. U meni postoji i sad nešto mrtvo."
<BR>&nbsp;&nbsp;&nbsp;&nbsp;&nbsp;"Ima u svima nama nešto što je oduvek bilo mrtvo", rekoh ja. "Ako ni zbog čega drugog, ono zbog toga što znamo da ćemo svi jednom biti mrtvi. To znamo svi, osim najmanje dece."
<BR>&nbsp;&nbsp;&nbsp;&nbsp;&nbsp;"Vratiću se, Severijane. Sad mi je to jasno, i to sam pokušavala da ti kažem. Moram da se vratim i da iznađem ko sam bila, gde sam živela i šta mi se desilo. Znam da ne možeš sa mnom..."
<BR>&nbsp;&nbsp;&nbsp;&nbsp;&nbsp;Klimnuh glavom.
<BR>&nbsp;&nbsp;&nbsp;&nbsp;&nbsp;"A to od tebe i ne tražim. Čak i ne želim. Volim te, ali ti si još jedna smrt, smrt koja je ostala sa mnom i sa mnom se sprijateljila baš kao i ona stara smrt u jezeru, ali, svejedno, smrt. Neću da vodim smrt sa sobom kad krenem da potražim svoj život."
<BR>&nbsp;&nbsp;&nbsp;&nbsp;&nbsp;"Razumem", kazah.
<BR>&nbsp;&nbsp;&nbsp;&nbsp;&nbsp;"Možda je moje dete još živo - starac je, možda, ali još živ. Moram to saznati."
<BR>&nbsp;&nbsp;&nbsp;&nbsp;&nbsp;"Da", rekoh. Nisam mogao da se uzdržim da ne dodam: "A ti si jednom govorila, meni, da nisam smrt. I da ne smem dozvoliti drugima da me ubede da o sebi razmišljam na taj način. Govorila si to iza voćnjaka na prostoru Kuće Apsoluta. Pamtiš?"
<BR>&nbsp;&nbsp;&nbsp;&nbsp;&nbsp;"Meni si bio smrt", reče ona. "Možeš reći, ako hoćeš, da sam pala u tu zamku na koju sam te upozorila. Možda i nisi smrt, ali ostaćeš ono što jesi, torturist i karnifeks, preko tvojih šaka će se slivati krv. Pošto tako dobro pamtiš šta je bilo u Kući Apsoluta, možda ti... Ne mogu to kazati. Pomiritelj, ili Kandža, ili Inkreator, eto ko mi je ovo uradio. Ne ti."
<BR>&nbsp;&nbsp;&nbsp;&nbsp;&nbsp;"A o čemu je reč?" rekoh.
<BR>&nbsp;&nbsp;&nbsp;&nbsp;&nbsp;"Doktor Talos je dao i tebi i meni pare, kasnije, na proplanku. Novac dobijen od nekog dvorskog službenika za našu predstavu. Dok smo putovali, sve sam dala tebi. Mogu li ga sad dobiti natrag? Potreban mi je. Ako ne celu svotu, daj mi bar deo."
<BR>&nbsp;&nbsp;&nbsp;&nbsp;&nbsp;Izručih pare iz moje jahačke torbice na sto. Bilo je tu približno onoliko koliko sam svojevremeno dobio od nje, možda i malčice više.
<BR>&nbsp;&nbsp;&nbsp;&nbsp;&nbsp;"Hvala", reče ona. "Tebi neće biti potreban?"
<BR>&nbsp;&nbsp;&nbsp;&nbsp;&nbsp;"Ne tako žestoko potreban kao tebi. Uostalom, tvoj je."
<BR>&nbsp;&nbsp;&nbsp;&nbsp;&nbsp;"Otputovaću sutra, ako se budem osećala dovoljno ojačanom. A prekosutra svakako, ma kako se osećala. Ne pretpostavljam da ti je poznato kojom učestalošću brodovi isplovljavaju odavde da bi otišli niz reku?"
<BR>&nbsp;&nbsp;&nbsp;&nbsp;&nbsp;"Koliko god često hoćeš. Ćušni brodić u reku, a ona će uraditi sav ostali posao."
<BR>&nbsp;&nbsp;&nbsp;&nbsp;&nbsp;"Ovo ne liči na tebe, Severijane, ili bar ne mnogo. Na osnovu onoga što si pričao o svom prijatelju Jonasu, ovo više zvuči kao nešto što bi on mogao izgovoriti. I eto, to me podseća da mi ti danas nisi prvi posetilac. Bio je ovde i naš prijatelj - ili, bar, tvoj prijatelj - Hetor. Ovo ti nije smešno, a? E pa izvini, samo sam htela da promenim temu."
<BR>&nbsp;&nbsp;&nbsp;&nbsp;&nbsp;"On uživa u tome. Uživa da me gleda."
<BR>&nbsp;&nbsp;&nbsp;&nbsp;&nbsp;"Uživaju hiljade ljudi, kad su tvoje predstave javne, a uživaš i ti."
<BR>&nbsp;&nbsp;&nbsp;&nbsp;&nbsp;"Oni dolaze da budu užasnuti, pa da posle mogu da čestitaju samima sebi što su živi. Dolaze i zato što vole to uzbuđenje i vole onu napetost kad se ne zna hoće li osuđenik doživeti slom i hoće li se odigrati neki strahotni incident. Ja uživam u upražnjavanju svoje veštine, u obavljanju onog za šta sam jedino stvarno pozvan - uživam u postizanju savršenstva. Hetor hoće nešto drugo."
<BR>&nbsp;&nbsp;&nbsp;&nbsp;&nbsp;"Bol?"
<BR>&nbsp;&nbsp;&nbsp;&nbsp;&nbsp;"Bol, da, ali i nešto više."
<BR>&nbsp;&nbsp;&nbsp;&nbsp;&nbsp;Dorkas reče: "Znaš, on te obožava. Popričao je sa mnom i meni se čini da bi on u vatru zagazio ako bi mu ti tako naredio." Mora biti da mi se, na te reči, trznulo lice, jer ona nastavi: "Od ove priče o Hetoru pripada ti muka, je li tako? Dovoljno je kad imaš jednog bolesnika. Hajd' da pričamo o nečem drugom."
<BR>&nbsp;&nbsp;&nbsp;&nbsp;&nbsp;"Ne pripada mi muka u onom smislu kao tebi, to ne. Ali kad zamislim Hetora, to je uvek ista slika: video sam ga, sa platforme za pogubljenje, jednom, usta su mu bila otvorena, a oči..."
<BR>&nbsp;&nbsp;&nbsp;&nbsp;&nbsp;Promeškoljila se nelagodno. "Da, te oči - videla sam ih večeras. Mrtve oči, mada ja, valjda, ne bih imala pravo da kažem tako nešto. Oči leša. Čini ti se, ako ih pipneš, biće suve kao kamen i nikako se neće pomerati pod tvojim prstom."
<BR>&nbsp;&nbsp;&nbsp;&nbsp;&nbsp;"Ne, uopšte nije to. Kad sam bio na platformi u Saltusu i spustio pogled i ugledao ga, njegove oči su plesale. Međutim, rekla si da onaj njegov tupi pogled, a najčešće jeste takav, tebe podseća na oči leša. Zar nikad nisi pogledala u ogledalo? Ti nemaš oči mrtve žene."
<BR>&nbsp;&nbsp;&nbsp;&nbsp;&nbsp;"Možda nemam." Dorkas zastade. "Imao si običaj da ih nazivaš lepim."
<BR>&nbsp;&nbsp;&nbsp;&nbsp;&nbsp;"Zar ti nije drago što si živa? Čak i ako ti je mrtav muž, i dete, i ako je kuća u kojoj si nekad stanovala sad ruševina - ako je sve to tako - zar nisi prepuna radosti što si opet ovde? Nisi avet, nisi revenant poput onih koje smo videli u srušenom gradu. Kao što rekoh, baci pogled u ogledalo. Ili, ako to nećeš, zaviri u moje lice, ili lice ma kog muškarca, pa ćeš videti šta si."
<BR>&nbsp;&nbsp;&nbsp;&nbsp;&nbsp;Sad se Dorkas pridigla u sedeći položaj još sporije i bolnije nego kad se dizala da popije vino, ali je sad i prebacila noge preko ivice kreveta i ja videh da je pod tim tankim ćebetom gola. Jolenta je, pre svoje bolesti, imala savršenu kožu, sa glatkoćom i mekoćom kakvog poslastičarskog proizvoda. Dorkasina koža bila je poprskana zlatnim pegicama, a telo tako istanjeno da sam večito bio svestan njenih kostiju; ipak, ona je u svom nesavršenstvu bila poželjnija nego što je Jolenta u svom telesnom izobilju ikad bila. Svestan koliko bi za osudu bilo kad bih joj se sad nametnuo silom ili čak i ubeđivanjem da mi se otvori, sad kad je bolesna, a ja već praktično krenuo da je ostavim, osetio sam, ipak, u sebi želju prema njoj. Koliko god da volim neku ženu - koliko god mnogo, ili malo - uvek nađem da je najjače želim onda kad je više ne mogu imati. Ali ono što sam osećao prema Dorkas bilo je jače od toga, i složenije. Ona je bila, mada samo tokom kratkog vremena, najbliži prijatelj koga sam ikad imao, a naše uzajamno posedovanje, od mahnite požude u našoj konvertovanoj magacinskoj sobi u Nesusu, pa sve do dugog, lenjog igranja u spavaćoj sobi u Vinkuli, bilo je osoben akt ne samo naše ljubavi nego i našeg prijateljstva.
<BR>&nbsp;&nbsp;&nbsp;&nbsp;&nbsp;"Plačeš", rekoh. "Hoćeš da odem?"
<BR>&nbsp;&nbsp;&nbsp;&nbsp;&nbsp;Odmahnula je glavom, a onda, kao da više nije mogla zadržati reči koje naviru same, prošaputala je: "Ooo, pa zar nećeš i ti da kreneš, Severijane? Nisam ono mislila. Zar nećeš poći? Sa mnom?"
<BR>&nbsp;&nbsp;&nbsp;&nbsp;&nbsp;"Ne mogu."
<BR>&nbsp;&nbsp;&nbsp;&nbsp;&nbsp;Utonula je nazad na uzani krevet, sada manja i izrazitije nalik na dete. "Znam. Imaš svoju dužnost prema svojoj gildi. Ne možeš gildu opet izdati, a onda se suočiti sam sa sobom, a ja to i ne tražim od tebe. Samo, nikad nisam sasvim odustala od nade da bi mogao."
<BR>&nbsp;&nbsp;&nbsp;&nbsp;&nbsp;Odmahnuo sam glavom kao i pre. "Moram bežati iz grada."
<BR>&nbsp;&nbsp;&nbsp;&nbsp;&nbsp;"Severijane!"
<BR>&nbsp;&nbsp;&nbsp;&nbsp;&nbsp;"I to prema severu. Ti ćeš na jug, a kad bih ja išao s tobom, jurili bi nas kurirski brodići puni vojske."
<BR>&nbsp;&nbsp;&nbsp;&nbsp;&nbsp;"Severijane, šta se dogdilo?" Dorkasino lice bilo je vrlo smireno, ali oči jako raširene.
<BR>&nbsp;&nbsp;&nbsp;&nbsp;&nbsp;"Oslobodio sam jednu ženu. Od mene je zahtevano da je zadavim i da bacim njeno telo u Acis, a to sam i mogao - nisam osećao ništa prema njoj, ništa stvarno, pa je trebalo da bude lako. Ali, kad sam ostao nasamo s njom, pomislio sam na Teklu. Bili smo u jednom malom senjaku, koji je zaklonjen žbunjem, a nalazi se na rubu vode. Sastavio sam šake oko njenog vrata i pomislio na Teklu i na ono kako sam nju želeo da oslobodim. Nisam uspeo da smislim način za oslobođenje Tekle. Da li sam ti to ikad ispričao?"
<BR>&nbsp;&nbsp;&nbsp;&nbsp;&nbsp;Dorkas, gotovo neprimetno, odmahnu glavom.
<BR>&nbsp;&nbsp;&nbsp;&nbsp;&nbsp;"Braća su bila svuda, najkraći put vodio je pored petorice, a sva petorica su poznavala mene i znala za stvar sa Teklom." (Sada je Tekla već vrištala u nekom uglu moga umu.) "Zapravo je bilo dovoljno da im kažem da je majstor Gerlous naredio da dovedem Teklu njemu. Međutim, zato bih morao i da idem uz nju, a ja sam još tražio način da ostanem u gildi. Nisam je voleo dovoljno."
<BR>&nbsp;&nbsp;&nbsp;&nbsp;&nbsp;"To je sada prošlost", reče Dorkas. "A smrt, Severijane, nije ono strašno što misliš." Zamenili smo, dakle, uloge, kao kad dvoje izgubljene dece naizmenično teše jedno drugo.
<BR>&nbsp;&nbsp;&nbsp;&nbsp;&nbsp;Slegnuo sam plećima. Avet koju sam pojeo na Vodalusovom banketu bila je opet gotovo sasvim primirena; osećao sam njene dugačke, prohladne prste na svom mozgu i znao sam, iako nisam mogao izvrnuti svoju lobanju naopačke da je pogledam, da njene duboke ljubičaste oči gledaju iza mojih. Morao sam stalno ulagati određeni napor da ne progovorim njenim glasom. "Bilo kako bilo, našao sam se u senjaku sa onom ženom, nasamo. Zvala se Sajriaka. Znao sam, ili bar naslućivao da ona zna gde su Pelerinke - ona je neko vreme bila njihova pripadnica. Postoje metodi mučenja koji su nečujni i ne zahtevaju nikakvu opremu i koji, mada nisu nimalo spektakularni, deluju i te kako efikasno. Posegneš, da se tako izrazim, u telo i neposredno barataš klijentovim živcima. Spremio sam se da primenim nešto što mi opisujemo izrazom 'Humbabin štap', ali pre nego što sam je i dotakao, rekla mi je: 'Pelerinke su u blizini Orithijskog prolaza i tamo neguju ranjenike.' Ta žena je, to je tad rekla, dobila pre samo nedelju dana pismo od neke svoje poznanice koja je ostala u tom redu..."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
