<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33. OSIPAGO, BARBATUS I FAMULIMUS
<P>&nbsp;&nbsp;&nbsp;&nbsp;&nbsp;Kao što često biva kod tih kula tipa "pele", ovde nije postojao nikakav ulaz na nivou tla. Jedno usko, strmo stepenište, bez ikakve ograde, vodilo je do jednako uskih vrata, nekih deset lakata iznad pločnika kojim je dvorište bilo prekriveno. Ova su vrata već stajala otvorena i ja sa oduševljenjem primetih, posle našeg prolaska, da ih doktor Talos nije za nama zatvorio. Prođosmo kroz jedan kratki hodnik koji je, nesumnjivo, bio samo debljina zida kule i uđosmo u jednu dvoranu koja je ostavljala utisak (kao i sve ostale dvorane koje sam u toj kuli video) da zaprema celokupni postor raspoloživ na svome spratu. Bila je ispunjena mašinama koje su izgledale bar isto onoliko stare koliko i mašine koje smo imali u Matahinki, kod kuće, ali o namenama ovih ni nagađati nisam umeo. Na jednoj strani ove sobe postojalo je drugo stepenište, takođe uzano, koje je vodilo na gornji sprat, a na suprotnoj strani stajao je mračni stepenišni bunar kojim se moglo sići u to mesto, ko zna kakvo, gde je urlajući zatvorenik bio zatočen; čuo sam, naime, njegov glas kako doplovljava iz crnih ustiju tog stepeništa.
<BR>&nbsp;&nbsp;&nbsp;&nbsp;&nbsp;"Ovaj je poludeo", rekoh ja, pokazujući naginjanjem glave ka tom mestu.
<BR>&nbsp;&nbsp;&nbsp;&nbsp;&nbsp;Dr Talos potvrdno klimnu glavom. "Većina njih je poludela. Bar većina onih koje sam ja pregledao. Ja im dajem preparate smućene od crne čemerike, ali ne mogu reći da se zapaža neko veliko poboljšanje."
<BR>&nbsp;&nbsp;&nbsp;&nbsp;&nbsp;"Mi smo na trećem nivou naše ublijete takve klijente čuvali, jer smo zakonskim začkoljicama bili prisiljeni da ih zadržavamo kod sebe; naime, vidiš, ima ko da nam ih preda, ali posle nema nikoga ko je na vlasti, a ko bi bio voljan da odobri da oni budu pušteni."
<BR>&nbsp;&nbsp;&nbsp;&nbsp;&nbsp;Doktor me je vodio prema uzlaznom stepeništu. "Saosećam sa vašim nevoljama."
<BR>&nbsp;&nbsp;&nbsp;&nbsp;&nbsp;"Oni su kod nas, vremenom, umirali", nastavio sam uporno. "Ili od posledica naših ekskrucijacija, ili iz drugih razloga. Nikakav stvarni cilj nije postizan njihovim ostankom u zatočeništvu."
<BR>&nbsp;&nbsp;&nbsp;&nbsp;&nbsp;"Pretpostavljam da nije. Obrati pažnju na ovu spravu sa kukom. Ona pokušava da te uhvati za ogrtač."
<BR>&nbsp;&nbsp;&nbsp;&nbsp;&nbsp;"Onda, zašto čuvaš ovoga? Nisi zakoniti zadržavalac, svakako ne u onom smislu kao mi."
<BR>&nbsp;&nbsp;&nbsp;&nbsp;&nbsp;"Pa valjda zbog delova. Glavnina ovog krša služi Boldandersu za to." Doktor Talos se sada, sa jednom nogom na prvom stepeniku, okrete da me pogleda. "Sad imaj u vidu da treba dobro da se ponašaš. Oni, znaš, ne vole da ih neko naziva kakogenima. Kad im se obraćaš, koristi ona imena kojima će se oni ovog puta predstaviti, pa ma kako glasila, i ne pominji sluz. Zapravo, ne pominji ništa neugodno. Jadni Boldanders je toliko truda uložio da popravi odnose s njima, posle onog slučaja kad je izgubio prisebnost u Kući Apsoluta. Ako ti sad pokvariš sve, neposredno pre njihovog odlaska, to će ga stvarno zgromiti."
<BR>&nbsp;&nbsp;&nbsp;&nbsp;&nbsp;Obećah da ću se ponašati krajnje diplomatski.
<BR>&nbsp;&nbsp;&nbsp;&nbsp;&nbsp;Znajući da taj brod lebdi iznad kule, pretpostavio sam da će se Boldanders i zapovednici broda nalaziti u najvišoj sobi. Pretpostavio sam pogrešno. Dok smo se peli stepeništem, čuo sam mrmor glasova, a onda duboke tonove diva, koji su zvučali, kao i toliko puta dok sam sa njim putovao, kao da se u daljini obrušava neki ruševni zid.
<BR>&nbsp;&nbsp;&nbsp;&nbsp;&nbsp;I u ovoj dvorani su bile mašine. Ali su ove, mada možda podjednako stare kao one dole, odavale utisak da su spremne za rad; štaviše, i utisak da stoje jedna sa drugom u nekom logičnom, mada nerazumljivom odnosu, kao aparati u Tifonovoj dvorani. Boldanders i njegovi gosti nalazili su se na udaljenijem kraju dvorane; tamo se njegova glava, tri puta veća od glave ma koga običnog čoveka, uzdizala nad gužvu metala i kristala kao glava nekog tiranosaura nad lisnate krošnje šume. Dok sam išao ka njima, videh da pod jednim zvonastim poklopcem, u treperavoj svetlosti, leže ostaci tela neke mlade žene koja je mogla biti Pijina sestra. Trbuh joj je bio rasečen i otvoren, a pojedini organi izvađeni iz stomaka i raspoređeni oko tela. Činilo se da je leš u ranim fazama raspadanja, međutim njene usne su se pomicale. U trenutku dok sam pored nje prolazio, oči joj se otvoriše, a onda se opet sklopiše.
<BR>&nbsp;&nbsp;&nbsp;&nbsp;&nbsp;"Došlo društvo!" pozva doktor Talos. "Nećeš pogoditi ko je."
<BR>&nbsp;&nbsp;&nbsp;&nbsp;&nbsp;Divova glava se polako okrete ka meni; pogledao me je, međutim sa isto onoliko neshvatanja kao i kad ga je dr Talos probudio prvoga jutra u Nesusu.
<BR>&nbsp;&nbsp;&nbsp;&nbsp;&nbsp;"Boldandersa poznaješ", nastavi doktor, obraćajući se sada meni, "ali moram te predstaviti našim gostima."
<BR>&nbsp;&nbsp;&nbsp;&nbsp;&nbsp;Trojica ljudi, ili, bar, stvorenja nalik na ljude, skladno ustadoše. Jednoga bih, da je bio ljudsko biće, opisao izrazima "mali i debeo". Druga dvojica su bila za dobru glavu viša od mene, visoki poput aristokrata. Maske na glavama sve trojice davale su im lica rafiniranih sredovečnih ljudi, misaonih i otmenih; ali bio sam svestan da kroz očne proreze na maskama one dvojice visokih gledaju oči veće od ljudskih, a da ona niža prilika nema oči uopšte, već samo tamu, vidljivu u očnim prorezima. Sva trojica bejahu u belo obučena.
<BR>&nbsp;&nbsp;&nbsp;&nbsp;&nbsp;"Vaše obožavanosti! Evo našeg velikog prijatelja, majstora Severijana iz esnafa mučiteljskog. Majstore Severijane, dozvolite da predstavim časne hierodule Osipagoa, Barbatusa i Famulimusa. Ove uzvišene osobe ulažu trud da ugrade mudrost u ljudsku rasu - koja ovde ima dvojicu predstavnika, a to ste Boldanders i, od ovog trenutka, ti."
<BR>&nbsp;&nbsp;&nbsp;&nbsp;&nbsp;Ono biće, koje je Talos predstavio imenom Famulimus, progovori. Glas je taj mogao biti sasvim ljudski, osim što je bio zvonkiji i muzikalniji od ijednog stvarno ljudskog glasa koji je ikad dopro do mog sluha, zbog čega sam imao, maltene, osećaj da slušam govor nekog gudačkog instrumenta koji je oživeo. "Dobro došao", zapeva taj glas. "Nema za nas veće radosti nego da pozdravimo tebe, Severijane. Ti nam se iz učtivosti klanjaš, ali mi ćemo i kolena saviti." I on i ostala dvojica nakratko kleknuše.
<BR>&nbsp;&nbsp;&nbsp;&nbsp;&nbsp;Ništa, baš ništa što bi oni mogli reći ili učiniti ne bi me tada u većoj meri iznenadilo; bio sam odveć zatečen iznenađenjem da odgovorim na ma koji način.
<BR>&nbsp;&nbsp;&nbsp;&nbsp;&nbsp;Onaj drugi visoki kakogen, Barbatus, progovori na način kako bi to mogao učiniti neki dvorjanin rešen da popuni neprijatnu prazninu koja je u razgovoru nastala. Njegov glas bio je dublji od Famulimusovog i činilo se da u sebi ima nečeg vojničkog. "Dobro si došao ovde - veoma dobro došao, kao što je moj dragi prijatelj rekao i kao što smo svi pokušali da nagovestimo. Ali tvoji prijatelji moraju ostati napolju dokle god smo mi ovde. Ti to, naravno, znaš. A ja to pominjem samo forme radi."
<BR>&nbsp;&nbsp;&nbsp;&nbsp;&nbsp;Treći kakogen progunđa tonom tako dubokim da ga je čovek mogao pre osetiti nego čuti: "Nije to važno", i kao da se plaši da bih ja mogao primetiti prazne očne proreze njegove maske, okrete se i poče demonstrativno zuriti kroz uski prozor koji se iza njega nalazio.
<BR>&nbsp;&nbsp;&nbsp;&nbsp;&nbsp;"Pa, onda, možda i nije važno", reče Barbatus. "Osipago, ipak, zna najbolje."
<BR>&nbsp;&nbsp;&nbsp;&nbsp;&nbsp;"Ti ovde imaš prijatelje, a?" prošaputa doktor Talos. Jedna od njegovih neobičnih osobina sastojala se u tome što se grupi ljudi gotovo nikad nije obraćao na način kako to većina ljudi čini, nego je ili govorio samo jednom pojedincu u toj grupi, maltene kao da je sa njim nasamo, ili se postavljao govornički, kao da se obraća hiljadama slušalaca.
<BR>&nbsp;&nbsp;&nbsp;&nbsp;&nbsp;"Neki od ostrvljana mi dadoše pratnju", rekoh ja, nastojeći da stvari okrenem tako da se pojave u najpovoljnijoj svetlosti. "Sigurno znaš za njih. Stanuju na plutajućim masama vodenog bilja u jezeru."
<BR>&nbsp;&nbsp;&nbsp;&nbsp;&nbsp;"Dižu se na bunu protiv tebe!" reče dr Talos divu. "Upozorih te da će do toga doći." On pojuri ka prozoru kroz koji je, činilo se, gledalo i biće zvano Osipago; ramenom odgurnu Osipaga u stranu i poče piljiti u noć. Onda se okrete ka tom kakogenu, dograbi ga za šaku i poljubi je. Sasvim jasno se videlo da je ta šaka samo rukavica od nekog fleksibilnog materijala, obojenog da na meso nalikuje, a da se u rukavici nalazi nešto što nije šaka.
<BR>&nbsp;&nbsp;&nbsp;&nbsp;&nbsp;"Ti ćeš nam pomoći, obožavanosti, zar ne? Imate fantasine u svome brodu, zacelo. Rasporedite duž zida razne užase samo jednom i mi ćemo biti bezbedni sledećih sto godina."
<BR>&nbsp;&nbsp;&nbsp;&nbsp;&nbsp;Svojim sporim glasom Boldanders reče: "Severijan će biti pobednik. Zašto bi, inače, oni klekli pred njim? Doduše, on može poginuti, a mi možemo i ne poginuti. Ti, doktore, znaš kako oni postupaju. Kroz njihovu pljačku može doći i do širenja znanja."
<BR>&nbsp;&nbsp;&nbsp;&nbsp;&nbsp;Dr Talos se jarosno okrete ka njemu. "A je li došlo ranije? Pitam ja tebe!"
<BR>&nbsp;&nbsp;&nbsp;&nbsp;&nbsp;"A ko zna, doktore?"
<BR>&nbsp;&nbsp;&nbsp;&nbsp;&nbsp;"Znaš ti da nije. Oni su iste onakve neuke, sujeverne životinje kakve su uvek i bile!" Opet se hitro okrenuo. "Uzvišeni hieroduli, odgovor mi dajte. Vi morate znati, ako iko zna."
<BR>&nbsp;&nbsp;&nbsp;&nbsp;&nbsp;Famulimus načini jedan gest; nikad nisam bio svesniji nego u tom trenutku istine iza njegove maske, jer taj njegov pokret ne bi nijedna ljudska ruka mogla izvesti. Bio je to, inače, jedan pokret bez značenja, koji nije prenosio ni slaganje, ni neslaganje, ni razdraženost, ni utehu.
<BR>&nbsp;&nbsp;&nbsp;&nbsp;&nbsp;"Neću govoriti o svim onim stvarima koje znaš", reče on. "Da su oni kojih se plašiš naučili da te savladaju. Može biti istina da su još i sad jednostavni; ipak, nešto odneto kući može ih mudrima učiniti."
<BR>&nbsp;&nbsp;&nbsp;&nbsp;&nbsp;Obraćao se doktoru, ali ja se više nisam mogao uzdržati, pa rekoh: "Mogu li zapitati o čemu govorite, sire?"
<BR>&nbsp;&nbsp;&nbsp;&nbsp;&nbsp;"Govorimo o vama, o svima vama, Severijane. Sad vam štetu ne može naneti da ja govorim."
<BR>&nbsp;&nbsp;&nbsp;&nbsp;&nbsp;Barbatus ubaci: "Samo ako to ne činite odveć olako."
<BR>&nbsp;&nbsp;&nbsp;&nbsp;&nbsp;"Postoji jedna oznaka koju upotrebe na svetu nekom, pa tu naš istrošeni brod nađe odmor najzad. To je zmija sa po jednom glavom na svakom kraju. Jedna glava je mrtva, a druga je grize."
<BR>&nbsp;&nbsp;&nbsp;&nbsp;&nbsp;Ne okrećući se od prozora, Osipago reče: "To je ovaj svet, mislim."
<BR>&nbsp;&nbsp;&nbsp;&nbsp;&nbsp;"Nema sumnje, Kamoena može otkriti svoj dom. Ali, ipak, nije važno ako to znate. Razumećete me jasnije. Živa glava predstavlja uništenje. Ona koja ne živi izgradnju. Prva se drugom hrani i hraneći se ishranjuje svoju hranu. Mogao bi pomisliti, dečko - ako prva umre, mrtva, neimarska stvar bi pobedila, pretvarajući svog blizanca u stvar sada poput sebe. Istina je da bi obe brzo istrunule."
<BR>&nbsp;&nbsp;&nbsp;&nbsp;&nbsp;Barbatus reče: "Kao što se to često dešava, moj dobri prijatelj nije baš jasan. Pratite li šta hoće kazati?"
<BR>&nbsp;&nbsp;&nbsp;&nbsp;&nbsp;"Ja ne!" saopšti doktor Talos besno. Okrete se kao da mu se zgadilo, pa pohita niz stepenište.
<BR>&nbsp;&nbsp;&nbsp;&nbsp;&nbsp;"To ne mari", reče Barbatus, "jer prati njegov gospodar."
<BR>&nbsp;&nbsp;&nbsp;&nbsp;&nbsp;Zastade kao da čeka da Barbatus ove njegove reči opovrgne, onda nastavi, govoreći i dalje meni. "Naša je želja, vidiš, da unapredimo, a ne da nametnemo mišljenje vašoj rasi."
<BR>&nbsp;&nbsp;&nbsp;&nbsp;&nbsp;"Jezerski narod da unapredite?" upitah.
<BR>&nbsp;&nbsp;&nbsp;&nbsp;&nbsp;Za sve to vreme jezerske vode su mrmljale svoj noćni jad kroz prozor. Sa tim zvukom kao da se stopi glas Osipaga, koji reče: "Vas sve..."
<BR>&nbsp;&nbsp;&nbsp;&nbsp;&nbsp;"Znači, istina je! Ono što su toliki mudraci naslućivali. Vi nas nadzirete, a tokom epoha naše istorije, epoha koje su vama morale izgledati samo kao dani, vi ste nas dizali iz divljaštva." U svome poletu, izvukao sam smeđu knjigu, još unekoliko vlažnu od kvašenja koje joj se, mojom krivicom, dogodilo ranije toga dana, iako je bila umotana u nauljenu svilu. "Evo, da vam pokažem šta ovde kaže: 'Čovek, koji mudar nije, ipak jeste predmet mudrosti. Ako mudrost nalazi da joj je on podesan predmet, da li je za njega mudro svojoj se gluposti podsmevati?' Tako nekako."
<BR>&nbsp;&nbsp;&nbsp;&nbsp;&nbsp;"Grešiš", reče mi Barbatus. "Epohe su eoni za nas. Moj prijatelj i ja bavimo se tvojom rasom manje vremena nego što iznosi tvoj životni vek."
<BR>&nbsp;&nbsp;&nbsp;&nbsp;&nbsp;Boldanders reče: "Ove stvari žive samo po dvanaestak godina, kao psi." Njegov ton mi je kazao više nego što je ovde napisano, jer je svaka reč padala kao kamen bačen u neku duboku cisternu.
<BR>&nbsp;&nbsp;&nbsp;&nbsp;&nbsp;Rekoh: "To ne može biti."
<BR>&nbsp;&nbsp;&nbsp;&nbsp;&nbsp;"Vi ste rad za koji živimo", objasni Famulimus. "Taj čovek koga zoveš Boldandersom živi da uči. Mi gledamo da on nakuplja znanje prošlo - tvrde činjenice kao semenke da mu snagu daju. Vremenom će on umreti od ruku koje ne nakupljaju, ali umreti sa nekom malom dobiti za vas sve. Misli o drvetu koje cepa stenu. Skuplja vodu i sunčevu životodavnu toplinu... i sve životne stvari za svoju upotrebu. Vremenom umre i trune da obuče zemlju, koju je njegovo sopstveno korenje napravilo od kamena. Kad nema više senke njegove, niknu semenke nove; vremenom šuma buja tamo gde je stajalo."
<BR>&nbsp;&nbsp;&nbsp;&nbsp;&nbsp;Doktor Talos se opet pojavi iz stepenišnog bunara, pljeskajući lagano i podrugljivo.
<BR>&nbsp;&nbsp;&nbsp;&nbsp;&nbsp;Upitah: "Znači, vi ste im ostavili ove mašine?" Govoreći, bio sam oštro svestan da ta žena izvađene utrobe mumla ispod svog stakla, negde iza mene; bila je to pojava koja svojevremeno ne bi ni najmanje zasmetala Severijanu mučitelju.
<BR>&nbsp;&nbsp;&nbsp;&nbsp;&nbsp;Barbatus reče: "Ne. Ove je on našao, ili sazdao sam. Famulimus je rekao da je hteo da uči, a mi smo gledali da to radi, a ne da mu dajemo pouke. Mi ne učimo nikog ničemu, a trgujemo samo onim spravama koje su odveć složene da ih umnožavaju ljudi vaši."
<BR>&nbsp;&nbsp;&nbsp;&nbsp;&nbsp;Doktor Talos reče: "Ova čudovišta, ove avetinje, ne pomažu nam ni najmanje. Video si ih - znaš šta su. Kad je moj jadni pacijent podivljao i zaleteo se među njih u pozorištu u Kući Apsoluta, umalo da ga ubiju svojim pištoljima."
<BR>&nbsp;&nbsp;&nbsp;&nbsp;&nbsp;Div se pomače u svojoj ogromnoj fotelji. "Nema potrebe da glumiš saosećanje, doktore. Loše ti stoji. Glumiti budalu, pred njihovim pogledima..." Njegova ogromna pleća se podigoše i spustiše. "Nije trebalo da dopustim da me to savlada. Oni su se sad saglasili da zaborave."
<BR>&nbsp;&nbsp;&nbsp;&nbsp;&nbsp;Barbatus reče: "Mogosmo lako ubiti tvog tvorca te noći, kao što znaš. Pekli smo ga samo koliko je bilo potrebno da skrenemo njegove navale."
<BR>&nbsp;&nbsp;&nbsp;&nbsp;&nbsp;Prisetih se šta mi je džin rekao kad smo se rastajali u gori, onostran autarhovih vrtova - da je on doktoru gospodar. Sad, pre nego što sam imao vremena da razmislim šta to činim, dograbih doktora za šaku. Njegova koža je ostavljala osećaj da je topla i živa koliko i moja, mada neobično suva. Sledećeg trenutaka on istrže šaku iz moje.
<BR>&nbsp;&nbsp;&nbsp;&nbsp;&nbsp;"Šta si ti?" postavih pitanje, a kad mi doktor ne dade nikakav odgovor, okrenuh se bićima koja su sebe nazivala imenima Famulimus i Barbatus. "Jednom sam, gospodo, poznavao čoveka koji je samo delom bio od ljudskog mesa načinjen..."
<BR>&nbsp;&nbsp;&nbsp;&nbsp;&nbsp;Umesto da mi odgovore, pogledali su ka Boldandersu; iako sam znao da su njihova lica samo maske, osetio sam snagu njihovog zahteva.
<BR>&nbsp;&nbsp;&nbsp;&nbsp;&nbsp;"Homunkulus", zabrunda Boldanders.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
