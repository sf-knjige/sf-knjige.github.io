<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>36. BITKA U DVORIŠTU ZAMKA
<P>&nbsp;&nbsp;&nbsp;&nbsp;&nbsp;"Evo neprijatelja koji stvarno postoji", rekoh. "I ima oružje takođe stvarno." Krenuo sam dole, u maglu, pipajući sečivom mača ispred sebe.
<BR>&nbsp;&nbsp;&nbsp;&nbsp;&nbsp;"Vidiš ti i u mojoj odaji oblaka stvarne neprijatelje", zabrunda Boldanders, glasom sasvim mirnim. "Osim što se nalaze napolju, u dvorištu dvorca. Onaj prvi bio je jedan od tvojih prijatelja, a drugi jedan od mojih neprijatelja."
<BR>&nbsp;&nbsp;&nbsp;&nbsp;&nbsp;Dok je to govorio, magla se razišla i ja videh da Boldanders sedi u jednoj masivnoj stolici, blizu središta odaje. Kad sam se okrenuo ka njemu, on je ustao, dohvatio tu stolicu za naslon i hitnuo je kroz vazduh onako lako kako bih ja bacio nekakvu korpu. Promašila me je jedva za pedalj.
<BR>&nbsp;&nbsp;&nbsp;&nbsp;&nbsp;"A sad ćeš ti pokušati da me ubiješ", reče on. "Sve za jednu glupavu amajliju. Trebalo je da te ubijem one noći kad si spavao u mojoj postelji."
<BR>&nbsp;&nbsp;&nbsp;&nbsp;&nbsp;Mogao sam i ja da kažem to isto, ali nisam se trudio da odgovorim. Bilo je jasno da on pokušava da me, glumeći bespomoćnost, namami u neobazriv napad; iako se činilo da nema nikakvo oružje, bio je, ipak, dvaput viši od mene, a, uz to, kao što sam imao razloga da verujem, i četvorostruko, ili više jači. Osim toga bio sam svestan, dok sam mu se približavao, da mi tu ponavljamo glumu onih marioneta koje sam video u snu tokom one noći na koju me je on upravo podsetio, a u tom snu drveni džin bio je naoružan močugom. Ovaj je uzmicao od mene, korak po korak, dok sam ja nastupao; a ipak, činilo se da je spreman da se u svakom trenu uhvati sa mnom ukoštac.
<BR>&nbsp;&nbsp;&nbsp;&nbsp;&nbsp;Sasvim iznenada, kad smo, udaljavajući se od stepeništa, prešli možda tri četvrtine te dvorane, on se okrete i poče bežati. Bilo je to nešto zapanjujuće, kao da vidiš stablo koje je potrčalo.
<BR>&nbsp;&nbsp;&nbsp;&nbsp;&nbsp;Bilo je, takođe, i veoma brzo. Iako nezgrapan, on je svakim svojim korakom prelazio dva normalna ljudska, pa je stigao do zida - do mesta gde se nalazio samo jedan prozor, uzak, sasvim sličan onome kroz koji je Osipago gledao - znatno pre mene.
<BR>&nbsp;&nbsp;&nbsp;&nbsp;&nbsp;Tokom jednog trenutka nisam uspevao da se dosetim kakve bi njegove namere mogle biti. Taj prozor nije imao ni približno onu širinu koja bi bila potrebna da bi Boldanders mogao da se provuče. Zavukao je obe svoje ogromne šake u prozor i ja začuh struganje kamena o kamen.
<BR>&nbsp;&nbsp;&nbsp;&nbsp;&nbsp;U poslednji čas sam se dosetio i uspeo da odskočim nekoliko koraka natrag. Sledećeg trenutka u njegovim šakama bio je blok kamena iščupan iz zida. Digao ga je iznad glave i bacio na mene.
<BR>&nbsp;&nbsp;&nbsp;&nbsp;&nbsp;Odskočio sam u stranu, a on je izvukao drugi blok, pa treći. Već kod trećeg morao sam se baciti u očajničko kotrljanje da bih izbegao četvrti, a kameni blokovi su posle toga stizali sve učestanije, jer je nedostatak onih već izvađenih razlabavljivao sklop čitavog zida. Čistom slučajnošću to kotrljanje primaklo me je jednom kovčežicu, predmetu ne većem od kutije koju bi neka skromna domaćica mogla imati za svoje prstenje, koji je ležao na podu.
<BR>&nbsp;&nbsp;&nbsp;&nbsp;&nbsp;Stvar je bila ukrašena malom obrtnom dugmadi, čiji me je oblik po nečemu podsetio na onu dugmad koju je majstor Gerlous okretao da bi postigao podešavanja prilikom Tekline ekskrucijacije. Pre nego što je Boldanders stigao da otrgne sledeći kamen, dočepah se te kutije i zavrnuh jedno od dugmadi. Najednom ona iščezla magla opet proključa iz poda, brzo stižući do visine moje glave, tako da ostadoh bez vida u tom moru beline.
<BR>&nbsp;&nbsp;&nbsp;&nbsp;&nbsp;"Našao si", reče Boldanders svojim dubokim, sporim tonovima. "Trebalo je da je isključim. Sad te ne mogu videti, ali ni ti mene."
<BR>&nbsp;&nbsp;&nbsp;&nbsp;&nbsp;Ćutao sam zato što sam znao da on stoji sa kamenim blokom podignutim i spremnim za bacanje i da samo čeka zvuk mog glasa. Povukao sam možda još dvanaest dahova, a onda krenuo ka njemu malo po malo, najtiše što sam mogao. Bio sam siguran da on, i pored sveg svog lukavstva, ne može da korakne a da ja to ne čujem. Četiri koraka sam prevalio, onda kamen grunu o pod iza mene i začu se buka izvlačenja sledećeg iz zida.
<BR>&nbsp;&nbsp;&nbsp;&nbsp;&nbsp;Taj je bio onaj jedan prekomerni; nastade zaglušna tutnjava, po kojoj sam znao da se čitav jedan deo zida iznad tog prozora odronio ka dvorištu. Na tren sam se usudio da se ponadam da je to ubilo Boldandersa; ali magla se odmah poče razređivati zato što je kuljala kroz provaljeni deo zida u noć i u kišu napolju, a ja Boldandersa videh kako stoji i sad pored tog ogromnog otvora.
<BR>&nbsp;&nbsp;&nbsp;&nbsp;&nbsp;Taj poslednji iščupani blok sigurno je ispustio kad je došlo do odronjavanja zida; stajao je praznoruk. Pojurio sam na njega, u nadi da ću ga zakačiti pre nego što shvati da sam napao. On se još jednom pokaza prebrz. Videh kako se hvata za ostatak zida i silazi napolje, a kad stigoh do tog mesta, on je već bio odmakao niz zid. Ono što je uradio činilo se neizvodljivo; ali kad sam pomnije pogledao taj deo kule, obasjan svetiljkama iz sobe u kojoj sam još stajao, videh da su kameni blokovi isklesani grubo i naslagani jedan na drugi bez maltera, tako da je ostalo, između njih, mnogo pukotina znatne veličine; videh, takođe, da zid ima izvestan nagib, zakošenost ka unutra, kad se gleda od podnožja nagore, ka vrhu.
<BR>&nbsp;&nbsp;&nbsp;&nbsp;&nbsp;Bio sam u iskušenju da vratim Terminus Est u kaniju i da krenem za Boldandersom, ali da sam tako postupio, našao bih se u sasvim ranjivoj položaju, jer bi Boldanders sigurno pre mene stigao do te tačke na tlu. Bacih taj kovčežić za njim; ubrzo, u kiši, izgubih Boldandersa iz vida. Pošto mi ništa drugo nije preostalo, krenuo sam, pipajući, nazad sve do stepeništa i sišao na onaj sprat na koji sam, ulazeći u ovaj zamak, prvo bio dospeo.
<BR>&nbsp;&nbsp;&nbsp;&nbsp;&nbsp;Tada je to bio sprat tišine i na njemu nije bilo nikog osim drevnih mehanizama. A sad - pandemonijum. Preko mašina, i ispod i kroz njih, vrvele su rulje gnusnih stvorova nalik na ono avetinjsko biće sa čijom sam se utvarom susreo u sali koju je Boldanders nazvao svojom odajom oblaka. Neki stvorovi imali su, kao Tifon, dve glave; neki četiri ruke; na neke se obrušilo prokletstvo koje se sastojalo u tome da su im udovi bili nesrazmerni - noge dvaput duže od tela, ili ruke dvaput deblje od butina. Svi su bili naoružani i, koliko sam mogao oceniti, ludi, jer nasrtali su jedni na druge podjednako slobodno kao i na ostrvljane koji su se protiv njih borili. Onda se setih onog što mi je Boldanders rekao: da je dvorište ispod nas puno mojih prijatelja i njegovih neprijatelja. To je, sumnje nema, rekao tačno; te spodobe bi i njega napale čim bi ga ugledale, baš kao što su se napadale uzajamno.
<BR>&nbsp;&nbsp;&nbsp;&nbsp;&nbsp;Pre nego što sam stigao do izlaza, tri takva stvora sam sasekao, a, osim toga, uspeo sam, odmičući napred, da okupim oko sebe one jezerce koji su u kulu ušli i da im kažem da je neprijatelj koga tražimo napolju. Pošto sam video koliko se užasavaju tih sumanutih čudovišta koja su i dalje iskakala iz mračnog stepenišnog bunara (a u kojima nisu uspeli prepoznati ono što su ta bića nesumnjivo bila - ruševine njihove braće i dece njihove), iznenadih se kako su uopšte skupili hrabrost da uđu u kulu. Bilo je, međutim, divno videti kako je moje prisustvo očvrslo jezerske borce; pustiše da ih povedem napred, a ja po njihovim pogledima videh da su spremni da za mnom krenu ma kuda. Tada sam, čini mi se, prvi put stvarno shvatio prirodu onog zadovoljstva koje je majstor Gerlous morao izvlačiti iz svog položaja; do tad sam pretpostavljao da se ono sastojalo naprosto od stalne slave koja je proisticala iz njegove sposobnosti da nameće svoju volju drugima. Shvatih, takođe, zašto je na dvoru bilo tako mnogo mladih muškaraca koji su ostavili svoje verenice, moje drugarice, u životu koji sam kao Tekla provela, da bi prihvatili da zapovedaju kojekakvim mračnim regimentama.
<BR>&nbsp;&nbsp;&nbsp;&nbsp;&nbsp;Kiša je popustila, iako je i dalje padala u srebrnim čaršavima. Po stepeništu su ležali mrtvi ljudi i, u daleko većem broju, divove spodobe - nekoliko tela sam morao ritanjem skloniti sa svoga puta jer sam se plašio da ću pasti ako pokušam da gazim preko njih. Dole, u dvorištu, bilo je bitke još mnogo, ali nijedna od tamo zatečenih spodoba nije krenula uz stepenište da nas napadne, a sa druge strane jezerci su branili gornji kraj stepeništa od onih nakaza koje smo u kuli ostavili. Boldandersa nigde nisam video.
<BR>&nbsp;&nbsp;&nbsp;&nbsp;&nbsp;Iskustvom sam došao do saznanja da je bitku teško opisati, iako je uzbudljiva u smislu da izvodi čoveka iz samoga sebe. A kad bitka bude gotova, ono što čoveku najviše ostane u pamćenju jesu pauze između okršaja, a ne zamasi i blokade, zato što je u trenucima borenja um odveć zauzet da bi mnogo šta mogao beležiti. U dvorištu Boldandersovog dvorca razmenjivao sam mahnite udarce sa ukupno četiri pripadnika te legije čudovišta koju je on iskovao, ali sad ne mogu reći u kojim trenucima sam se borio valjano, a u kojim loše.
<BR>&nbsp;&nbsp;&nbsp;&nbsp;&nbsp;Mrak i kiša išli su u prilog onom divljem stilu borenja koji mi je bio nametnut građom Terminus Esta. Ne samo formalno mačevanje rapirima nego i svako drugo nadmetanje mačevima i kopljima koje liči na rapirsku borbu zahteva da osvetljenost bude dobra, jer svaki takmac mora videti oružje onog drugog. Ovde je svetlosti bilo sasvim malo, ili nimalo. Osim toga, Boldandersova stvorenja imala su samoubilačku hrabrost koja im nije mnogo dobra donosila. Pokušavali su da nadskoče putanju mog zamahnutog mača, ili da se ispod te putanje provuku i zato su najčešće bivali zahvaćeni sledećim, unazadnim trzajem moga oružja. U svakoj od tih pojedinačnih borbi u izvesnoj meri su učestvovali i ratnici sa ostrvaca, a u jednom slučaju su baš i ubili, umesto da ja to učinim, moga protivnika. U preostala tri slučaja skretali su mu pažnju, ili su ga ranjavali pre nego što sam stizao da ga sasečem. Nijedan od tih obračuna nije bio zadovoljavajući u onom smislu u kome pogubljenje, kad je dobro izvedeno, zadovoljava.
<BR>&nbsp;&nbsp;&nbsp;&nbsp;&nbsp;Kad je palo i četvrto čudovište, prestadoše da nailaze; njihovi mrtvi i umirući sadruzi ležali su posvuda. Okupih ostrvljane oko sebe. Bili smo svi u onom uzbuđenom stanju koje ide sa pobedom, pa su oni bili i te kako voljni da napadnu ma kakvog diva, ma koliko ogromnog; ali čak i oni koji su bili u dvorištu dok je kamenje padalo zaklinjali su se, sada, da nikakvog diva nisu videli. I upravo kad sam počeo da pomišljam da su slepi, a kad su oni, svakako, već bili spremni da poveruju da sam ja lud, spasao nas je Mesec.
<BR>&nbsp;&nbsp;&nbsp;&nbsp;&nbsp;Kako je to neobično. Svako ko u nebo gleda traži na njemu znanje - neko izučava uticaj sazvežđa na događaje, neko je željan, kao Boldanders, da preotme nebo od onih osoba koje neznalice nazivaju kakogenima, a neko samo, poput ratara, ribara i sličnih, traži znake dolazećih atmosferskih prilika; ali niko ne očekuje od neba neposrednu pomoć, iako je dobijamo često, kao što je te noći dobih i ja.
<BR>&nbsp;&nbsp;&nbsp;&nbsp;&nbsp;U pitanju je bio samo jednan procep u oblacima. Kiša, koja je već padala samo na mahove, nije stvarno prestala; ali tokom jednog vrlo kratkog vremena svetlost Meseca koji se nalazio u fazi smanjivanja (i koji je bio visoko na nebu, jedva nešto malo više no upola pun i vrlo blistav) pala je na divovo dvorsko dvorište, tačno na onaj način kako svetlost nekog od najvećih svetlećih tela u odeonu na oneirijskom nivou Kuće Apsoluta obično pada na pozornicu. Pod tom lučom glatke, mokre kamene površine pločnika zablistale su kao barice mirne, mračne vode i ja u njima videh, odražen, prizor tako fantastičan da se sad pitam kako sam uopšte uspeo da reagujem, a ne samo da zurim u njega sve do trenutka svoje smrti - a taj bi trenutak došao brzo.
<BR>&nbsp;&nbsp;&nbsp;&nbsp;&nbsp;Jer, Boldanders je padao na nas, ali je padao polagano.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
