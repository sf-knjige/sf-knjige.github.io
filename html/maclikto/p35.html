<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35. SIGNAL
<P>&nbsp;&nbsp;&nbsp;&nbsp;&nbsp;Iako je, odozdo gledajući, čovek sticao utisak da brod leži na samom zdanju kule, to nije bilo tako. Sad se činilo da lebdi pola lanca, ili više, iznad nas - previsoko da bi pružio mnogo zaklona od kiše, zbog koje je glatka oblina brodskog korita svetlucala kao crni sedef. Dok sam zurio gore, ka njemu, nisam se mogao uzdržati od razmišljanja o jedrima koja bi takvo vozilo moglo raširiti da bi uhvatilo vetrove koji duvaju između svetova; a tada, baš kad sam se pitao da li je moguće da posada baš nikad ne virne dole da vidi nas, nas muške i ženske iz sveta sirena, nas neuke koji neko vreme šetaju po dnu ispod njihovog brodskog korita, pojavi se, odista, jedan od njih, i to izlazeći nadole, a glavom napred, kao veverica, obmotan narandžastom svetlošću, i pođe po koritu, prislanjajući šake i stopala uz njega, iako je bilo mokro toliko da nijedan kamen u reci ne može biti mokriji i uglačano kao sečivo Terminus Esta. Na sebi je imao masku one vrste koju sam često opisivao, ali sam sad znao da je to maska. Kad je video, dole, Osipagoa, Barbatusa i Famulimu, prestao se spuštati, a sledećeg trenutka jedna vitka linija, koja je takođe sijala žarećom narandžastom bojom, tako da se činilo da je konopac od svetlosti, bačena je odozgo, odnekud.
<BR>&nbsp;&nbsp;&nbsp;&nbsp;&nbsp;"Sad moramo ići", reče Osipago Boldandersu i dade mu Kandžu. "Razmišljaj dobro o svim onim stvarima koje ti nismo rekli i pamti dobro ono što ti nije pokazano."
<BR>&nbsp;&nbsp;&nbsp;&nbsp;&nbsp;"Hoću", reče Boldanders; glas mu je bio sumoran u tolikoj meri da ga sumornijeg nisam nikad čuo.
<BR>&nbsp;&nbsp;&nbsp;&nbsp;&nbsp;Onda je Osipago uhvatio tu liniju i počeo kliziti po njoj, do mesta gde je ona zalazila iza krivine brodskog korita; tamo produži i on i nestade sa vidika. Ali činilo se, nekako, da on ne klizi nagore, nego zapravo nadole, kao da je taj brod jedan zasebni svet koji sve što mu pripada vuče k sebi slepom glađu, kako to Urt čini; a možda je, u stvari, posredi bilo samo to da je Osipago postao lakši od našeg vazduha, da bi bio kao mornar koji je sa svog broda skočio u more, te da bi izronio kao što sam ja izronio posle skoka iz hetmanovog brodića.
<BR>&nbsp;&nbsp;&nbsp;&nbsp;&nbsp;Bilo kako bilo, Barbatus i Famulima pođoše za njim. Famulima je mahnula trenutak pre nego što ju je nadignuće korita zaklonilo od naših pogleda; nema sumnje da su doktor i Boldanders mislili da to ona njima želi da kaže zbogom; ali ja znadoh da je mahnula meni. Čitav jedan čaršav kiše udari me po licu, zaslepljujući me iako sam imao kapuljaču na glavi.
<BR>&nbsp;&nbsp;&nbsp;&nbsp;&nbsp;U početku sporo, pa zatim sve brže i brže, brod se uzdizao i odmicao i najzad je nestao, ne kretanjem uvis, niti ka severu, jugu, istoku ili zapadu, nego smanjivanjem zbog toga što je zalazio u neki pravac ka kome ja, kad je otišao, više nisam mogao prstom upreti.
<BR>&nbsp;&nbsp;&nbsp;&nbsp;&nbsp;Boldanders se okrete ka meni. "Čuo si ih."
<BR>&nbsp;&nbsp;&nbsp;&nbsp;&nbsp;Ovo nisam razumeo, pa sam odgovorio: "Jeste, razgovarao sam sa njima. Doktor Talos me je i pozvao da to učinim kad mi je otvorio vrata na tvrđavskom zidu."
<BR>&nbsp;&nbsp;&nbsp;&nbsp;&nbsp;"Nisu mi rekli ništa. Nisu mi pokazali ništa."
<BR>&nbsp;&nbsp;&nbsp;&nbsp;&nbsp;"Njihovu lađu videti", rekoh ja, "i sa njima razgovarati - te stvari, zasigurno, ne možemo oceniti kao 'ništa'."
<BR>&nbsp;&nbsp;&nbsp;&nbsp;&nbsp;"Oni mene gone napred. Uvek napred. Teraju me kao vola na klanje."
<BR>&nbsp;&nbsp;&nbsp;&nbsp;&nbsp;Otišao je do bedema i zagledao se napolje, preko ogromnog prostranstva jezera, čije su se vode toliko od kiše usklobučale, da se činilo da je to more mleka. Merloni, uzdignuti grudobranski delovi između proreza kroz koje strelci treba da gađaju, bili su nekoliko pedalja viši od moje glave, ali je on na njih naslonio ruke kao na ogradu kakvog balkona, a ja videh plavi blesak Kandže u jednoj stisnutoj pesnici. Doktor Talos me povuče za ogrtač, mrmljajući da bi bolje bilo da uđemo i sklonimo se sa oluje, ali ja ne htedoh da pođem sa tog mesta.
<BR>&nbsp;&nbsp;&nbsp;&nbsp;&nbsp;"Počelo je to mnogo pre nego što si ti rođen. U prvo vreme su mi pomagali, mada samo tako što su podsticali neke misli, postavljali pitanja. A, evo, sad samo nagoveštavaju. Sad samo dopuste da procuri da takva i takva stvar može biti urađena. Večeras nije bilo čak ni toga."
<BR>&nbsp;&nbsp;&nbsp;&nbsp;&nbsp;Želeći da od njega zatražim da više ne uzima ostrvljane za svoje opite, ali ne znajući kako to da mu kažem, rekoh da sam video njegove eksplozivne metke koji su svakako prava divota, veoma veliko dostignuće.
<BR>&nbsp;&nbsp;&nbsp;&nbsp;&nbsp;"Sodijum", reče on i okrete se da me pogleda; njegova ogromna glava uzdizala se ka mračnome nebu. "Ništa ti ne znaš. Sodijum, natrijum, to ti je jedna elementarna tvar koju more daje u beskrajnom izobilju. Misliš li ti da bih ja to ribarima dao da je išta više od igračke? Ne, moje veliko delo sam ja. Štaviše, ja sam svoje jedino veliko delo!"
<BR>&nbsp;&nbsp;&nbsp;&nbsp;&nbsp;Doktor Talos prošaputa: "Pogledaj oko sebe - zar ne prepoznaješ ovo? Tačno je onako kako on kaže!"
<BR>&nbsp;&nbsp;&nbsp;&nbsp;&nbsp;"Šta ti to znači?" uzvratih, takođe šapatom.
<BR>&nbsp;&nbsp;&nbsp;&nbsp;&nbsp;"Dvorac? Čudovište? Čovek od nauke? Eto, tek sad mi je palo na um. Svakako ti je poznato da baš kao što epohalni događaji iz prošlosti bacaju svoje senke napred niz vekove, tako i sada, kad se Sunce primiče tami, naše sopstvene seni jure u prošlost da uznemiravaju snove ljudskog roda."
<BR>&nbsp;&nbsp;&nbsp;&nbsp;&nbsp;"Ti si lud", rekoh. "Ili šalu zbijaš."
<BR>&nbsp;&nbsp;&nbsp;&nbsp;&nbsp;"Lud?" potmulo reče Boldanders. "Ti si lud. Ti, sa tvojim fantazijama o teurgiji. Kako nam se, mora biti, sad smeju. Smatraju sve nas varvarima... Ja, koji sam tri ljudska veka proveo radeći naporno."
<BR>&nbsp;&nbsp;&nbsp;&nbsp;&nbsp;Pružio je ruku i otvorio šaku. Sad je Kandža bleštala za njega. Posegnuh ka njoj, a on je iznenadnim pokretom baci. Kako je sevala, u toj kišom tučenoj mračnosti! Bilo je to kao da je sam blistavi Skuld pao iz noćnog neba.
<BR>&nbsp;&nbsp;&nbsp;&nbsp;&nbsp;Tada začuh opšti poklič jezerskih ljudi koji su dotle čekali izvan bedema. Ja im nikakav signal nisam dao; no on je ipak dat, i to postupkom koji je bio upravo onaj jedini koji me je mogao navesti da signal dam (zapravo, jedini uz još jedan, koji bi se sastojao u fizičkom napadu na mene i koji bi me možda jednako opredelio). Palošina je izišla iz svoje kanije dok je vetar još nosio njihovu bojnu viku. Digoh Terminus Est da zadam udarac, ali pre nego što sam mogao diva dohvatiti, dr Talos skoči između nas. Digao je jedno oružje da mome udarcu parira i ja pomislih da je to samo njegov štap za šetnju; da mi srce nije bilo iskidano zbog gubitka Kandže, nasmejao bih se glasno u trenutku kad sam zasecao u taj predmet. Moje sečivo zazvoni po čeliku; njegovo sam sečivo oterao ka njemu, ali, ipak, Talos je uspeo da zadrži moj udarac. Boldanders jurnu pored mene pre nego što sam se mogao povratiti i odbaci me na grudobran.
<BR>&nbsp;&nbsp;&nbsp;&nbsp;&nbsp;Doktorov ubodni zamah nisam bio u stanju da izbegnem, ali zavarao ga je, rekao bih, moj fuliginski ogrtač; Talosov mač vrhom me je ogrebao po rebrima, ali je onda ipak zazveketao po kamenu. Tresnuh Talosa drškom mača tako da se on zatetura.
<BR>&nbsp;&nbsp;&nbsp;&nbsp;&nbsp;Boldandersa više nije bilo na vidiku. Trenutak kasnije uvideh da je njegova jurnjava morala biti usmerena ka vratima iza mene, a da je udarac meni upućen morao biti tek jedna njegova uzgredna pomisao, kao kad čovek čije su misli okrenute nekim drugim stvarima ugasi sveću pre nego što iziđe iz sobe.
<BR>&nbsp;&nbsp;&nbsp;&nbsp;&nbsp;Doktor se opružio po kamenom pločniku koji je bio, istovremeno, i krov kule; te ploče su, možda, na Sunčevoj svetlosti bile samo sive, ali sada su izgledale kao da imaju kišom udavljenu crnu boju. Njegova crvena kosa i brada još su se videle, što mi je omogućilo da uočim da leži potrbuške i da mu je glava zavrnuta na jednu stranu. Meni se nije činilo da sam ga maločas baš tako jako udario, mada je moguće da sam jači nego što znam; to su mi nekoliko puta rekli. Ipak, osećao sam da je doktor Talos, ispod sveg svog junačnog šepurenja, bio slabiji nego što je iko od nas, osim Boldandersa, pretpostavljao. Lako sam ga tada mogao ubiti, bilo je dovoljno da izmahnem Terminus Estom tako da mu se jedan ugao sečiva zarije u lobanju.
<BR>&nbsp;&nbsp;&nbsp;&nbsp;&nbsp;To nisam uradio, nego sam podigao njegovo oružje, slabo vidljivu srebrnastu liniju koja mu je bila ispala iz ruke. Bilo je to sečivo sa samo jednom oštricom, široko otprilike kao moj kažiprst, veoma oštro - kao što i dolikuje maču jednoga hirurga. Jedan trenutak kasnije shvatio sam da drška tog mača nije ništa drugo nego drška Talosovog šetačkog štapa, koji mi je toliko puta bio na vidiku; bio je to štap sa mačem skrivenim unutra, nalik na onaj kojim se Vodalus jednom poslužio u našem nekropolisu i ja se tu pod kišom osmehnuh na pomisao da je doktor prevalio toliko liga noseći svoj mač na taj način, bez mog znanja, dok sam ja uz njega mukotrpno nosio svoj natovaren na leđa. Polomio je vrh o kamen kad je pokušao da me probode; bacih to slomljeno sečivo preko grudobrana, kao što je Boldanders Kandžu bacio, i onda pođoh dole u njegovu kulu da ga ubijem.
<BR>&nbsp;&nbsp;&nbsp;&nbsp;&nbsp;Kad smo išli uz te stepenice, bio sam odveć zadubljen u razgovor sa Famulimom da bih obratio mnogo pažnje na dvorane kroz koje smo prolazili. Onu koja je činila najviši sprat zapamtio sam samo kao mesto u kome sve kao da je bilo obloženo zastorima skerletno crvene boje. Sad videh i crvene loptaste svetiljke koje su gorele bez vatre, slično onom srebrnom cveću koje je, kao da je iz nje izniklo, virilo iz tavanice one prostrane sobe u kojoj sam sreo ona tri bića koja više nisam mogao nazivati kakogenima. Ove lopte su stajale na pijedestalima od slonovače, koji su izgledali laki, a vitki kao ptičje kosti i koji su se uzdizali iz poda koji i nije bio pod nego samo more tkanina, bez izuzetka u crvenoj boji, ali različitih preliva i tekstura. Iznad ove sobe bilo je razapeto "nebo" od tkanine koju su držali Atlanti. Ona je bila skerletne boje, ali sa hiljadu našivenih srebrnih ploča, toliko uglačanih da su bile ogledala savršena maltene kao oklop autarhovih pretorijanaca.
<BR>&nbsp;&nbsp;&nbsp;&nbsp;&nbsp;Tek kad sam gotovo sasvim sišao niz ovo stepenište, razumeo sam da je taj prizor, zapravo, samo divova spavaća soba, s tim što je krevet, pet puta prostraniji od normalnog, ugrađen u pod, na takav način da je gornja površina kreveta u istoj ravni sa podom; krevetski pokrivači, trešnjacrvene i karmincrvene boje, bili su razasuti i po podu. Baš tad videh među tom upetljanom krevetninom jedno lice. Podigoh palošinu, i to lice nestade, ali ja onda pređoh sa stepeništa u sobu i počeh potezati jednu od tih paperjastih tkanina. Taj katamit, dečak namenjen homoseksualnom iživljavanju (ako je ovaj uistinu to bio), ustade i suoči se sa mnom, pokazujući onu hrabrost koja se kod dece ponekad primećuje. A bio je, zaista, malo dete, iako visok maltene kao ja; goli dečak toliko nagojen, da je njegov rašireni trbuh gotovo sasvim zaklanjao majušne polne organe njegove. Ruke su mu bile kao ružičasti jastuci obmotani kanapima od zlata, a uši probušene i u njih zadenuti zlatni obruči iskićeni majušnim zvonima. Kosa mu je bila takođe zlatna i kovrdžava; ispod te kose gledao me je širokim, plavim očima bebe.
<BR>&nbsp;&nbsp;&nbsp;&nbsp;&nbsp;Iako je dečko bio tako krupan, nikad nisam mogao poverovati da je Boldanders s njim upražnjavao pederastiju u uobičajenom smislu tog izraza, mada je moguće da se nadao da počne kad dečko bude još krupnijeg rasta. Mora biti da je Boldanders, održavajući sopstveni rast pod kontrolom i dozvoljavajući da se on nastavlja samo onoliko koliko je bilo neophodno da bi njegovo planinasto telo izmaklo pustošenjima protičućih godina, istovremeno ubrzavao rast ovog jadnog dečaka do krajnosti koju je mogao svojim antropozofskim znanjem postići. Ovo kažem zato što mi se čini izvesno da je taj dečak mogao potpasti pod Boldandersovu kontrolu tek neko vreme posle rastanka Boldandersa i doktora Talosa od Dorkas i mene.
<BR>&nbsp;&nbsp;&nbsp;&nbsp;&nbsp;(Tog dečaka sam ostavio tu gde sam ga našao i do dana današnjeg nemam pojma šta je posle bilo s njim. Znatna je verovatnoća da je izgubio život; ali moguće je, takođe, da su ga jezerci sačuvali i othranili, ili da su to isto učinili hetman i njegovi ljudi, ako su ga, nešto kasnije, našli.)
<BR>&nbsp;&nbsp;&nbsp;&nbsp;&nbsp;Čim sam sišao na sprat ispod toga, novi prizor potpuno je izbrisao tog dečka iz moje svesti. Ta sala bila je u isto tolikoj meri obavijena maglom (koja, siguran sam, nije bila prisutna pri mome prvom prolasku tamo), koliko ona gornja crvenim tkaninama; bila je to neka živa magla, koja se vrtložila onako kako bih mogao zamisliti da se uvijao logos dok je izlazio iz usta Pankreatorovih. Dok sam je posmatrao, jedan čovek od magle, beo kao grobni crv, uzdigao se ispred mene, uzmahujući zupčastim kopljem. Pre nego što sam shvatio da je to samo prikaza, sečivo mog mača prohujalo je kroz njegov šačni zglavak, sa lakoćom kao da prolazi kroz stub dima. Čovek se odmah poče sažimati, činilo se da se ta magla obrušava sama u sebe, tako da je najzad stajao jedva viši od mog struka.
<BR>&nbsp;&nbsp;&nbsp;&nbsp;&nbsp;Krenuo sam napred, niz još stepenika, i najzad ostao stojeći u hladnoj, klobučavoj belini. Onda preko njene površine dođe, u skokovima, jedno grozno biće, sazdano, kao i taj čovek, od magle same. Kod kepeca koje sam ja do tada viđao glava i torzo su normalnih, ili uvećanih razmera, ali ruke i noge, ma koliko mišićave bile, ostaju dečje veličine; ovaj kepec bio je poseban, njegove ruke i noge bile su krupnije od mojih, ali su izrastale iz zakržljalog trupa.
<BR>&nbsp;&nbsp;&nbsp;&nbsp;&nbsp;Taj antikepec mahao je estokom; otvorio je usta, ispustivši neki svoj nečujni krik, i zario to oružje čoveku u vrat, ne obraćajući ni najmanje pažnje na koplje koje se njemu samome sjurilo u prsa.
<BR>&nbsp;&nbsp;&nbsp;&nbsp;&nbsp;Začuo sam tada smeh i odmah sam znao čiji je, iako sam njega retko kad veselog čuo.
<BR>&nbsp;&nbsp;&nbsp;&nbsp;&nbsp;"Boldanderse!" povikah.
<BR>&nbsp;&nbsp;&nbsp;&nbsp;&nbsp;Njegova glava se digla iz magle, poput onih planinskih vrhova koje sam viđao kako iz nje u zoru izranjaju.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
