<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. ZA POPLAVOM
<P>&nbsp;&nbsp;&nbsp;&nbsp;&nbsp;Krov tog senjaka bio je solidan, ali zidovi - samo čipka, od tananih drvenih delića, tako da su oko nas mnogo stvarnije zidove činile visoke stabljike šumske paprati zasađene svuda unaokolo. Kroz to okruženje curili su snopovi Mesečevih zraka. Mesečina je, odražena sa zahuktalih voda reke ispred nas, prodirala i kroz vrata senice. Na Sajriakinom licu videh i strah i svest da je za nju jedina nada da je ja još malo volim i znadoh otud da za nju nema nade jer ni u meni nikakvog osećanja nije bilo.
<BR>&nbsp;&nbsp;&nbsp;&nbsp;&nbsp;"Kod autarhovog logora", ponovi ona. "To mi je Ajnhildis napisala. U Orithiji, blizu izvora Ęola. Ali ako ćeš ići tamo da vratiš knjigu, moraćeš dobro da pripaziš - ona je, takođe, rekla da su kakogeni doleteli i spustili se negde na severu."
<BR>&nbsp;&nbsp;&nbsp;&nbsp;&nbsp;Zurio sam u nju, trudeći se da ocenim da li laže.
<BR>&nbsp;&nbsp;&nbsp;&nbsp;&nbsp;"To mi je Ajnhildis napisala. Sigurno su želeli da izbegnu ogledala u Kući Apsoluta, pa time i pogled autarha. Navodno je on njihov sluga, ali pokatkad se ponaša kao da su kakogeni njegove sluge."
<BR>&nbsp;&nbsp;&nbsp;&nbsp;&nbsp;Prodrmao sam je. "Šališ se sa mnom? Autarh da služi njima?"
<BR>&nbsp;&nbsp;&nbsp;&nbsp;&nbsp;"Molim te, o molim te..."
<BR>&nbsp;&nbsp;&nbsp;&nbsp;&nbsp;Ispustih je.
<BR>&nbsp;&nbsp;&nbsp;&nbsp;&nbsp;"Svakako... Erebuse! Pardon." Zajecala je i, mada je ležala u senci, osetio sam da briše oči i nos rubom svoje skerletne odežde. "Svako zna da je tako, jedino ne znaju seljaci, dobri muškarci i dobre žene. Znaju svi armigeri i čak većina optimata, a uzvišeni su, dabome, oduvek znali. Autarha nikad nisam videla, ali rečeno mi je da je on, vicekralj Novog Sunca, jedva nešto viši rastom nego ja. Zar misliš da bi naši ponositi uzvišeni dozvoljavali da na vlasti bude neko takav, da nema hiljadu topova iza njega?"
<BR>&nbsp;&nbsp;&nbsp;&nbsp;&nbsp;"Ja sam ga video", rekoh, "i razmišljao, sa čuđenjem, o tome." Potražih među Teklinim uspomenama potvrdu Sajriakinih tvrdnji, ali nađoh samo glasine.
<BR>&nbsp;&nbsp;&nbsp;&nbsp;&nbsp;"Da li bi mi pričao o njemu? Molim te, Severijane, pre nego što..."
<BR>&nbsp;&nbsp;&nbsp;&nbsp;&nbsp;"Ne, ne sad. Ali zašto bi kakogeni predstavljali opasnost po mene?"
<BR>&nbsp;&nbsp;&nbsp;&nbsp;&nbsp;"Zato što će autarh sigurno poslati izvidnike da ih otkrije, a i ovdašnji arhon će, pretpostavljam, učiniti isto. Ko god bude nađen blizu kakogena, smatraće se da je za njih uhodio, ili, još gore, da ih je tražio u nadi da ih pridobije za nekakvu zaveru protiv Feniksovog trona."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Severijane, nemoj me ubiti. Preklinjem te. Nisam dobra žena - nisam nikad bila dobra, još od dana kad sam ostavila Pelerinuše, i sad da se suočim sa umiranjem ne mogu."
<BR>&nbsp;&nbsp;&nbsp;&nbsp;&nbsp;Zapitah je: "A šta si, uostalom, uradila? Zbog čega Abdiesus hoće da budeš ubijena? Znaš li?" Ništa jednostavnije nego zadaviti osobu čiji vratni mišići nisu jaki; već sam razgibao šake pripremajući se za taj zadatak, ali sam istovremeno i žalio što mi nije dozvoljeno da stvar ipak okončam mačem.
<BR>&nbsp;&nbsp;&nbsp;&nbsp;&nbsp;"Samo sam volela prevelik broj muškaraca, a ne samo tog jednog koji mi je muž."
<BR>&nbsp;&nbsp;&nbsp;&nbsp;&nbsp;Kao da je pokrenuta uspomenom na te zagrljaje, digla se i krenula ka meni. Mesečina opet pade na njeno lice; oči su joj bile prepune suza, neprolivenih.
<BR>&nbsp;&nbsp;&nbsp;&nbsp;&nbsp;"Bio je okrutan prema meni, tako okrutan, posle našeg venčanja... pa sam zato, njemu za inat, našla ljubavnika, a posle toga drugog, sledećeg..."
<BR>&nbsp;&nbsp;&nbsp;&nbsp;&nbsp;(Glas joj se stišao toliko da sam jedva razaznavao reči.)
<BR>&nbsp;&nbsp;&nbsp;&nbsp;&nbsp;"Konačno, nalaženje novog ljubavnika postane navika, postane način da odguruješ dane od sebe i da sebi pokazuješ da ti nije baš čitav život iscurio kroz prste, već da si još dovoljno mlada da ti muškarci donose poklone, dovoljno mlada da oni još žele da te miluju po kosi. Pa ja sam, zapravo, radi toga ostavila pelerinski red." Zastala je i činilo se da prikuplja snagu. "Znaš li koliko mi je godina? Jesam li ti rekla?"
<BR>&nbsp;&nbsp;&nbsp;&nbsp;&nbsp;"Nisi", rekoh.
<BR>&nbsp;&nbsp;&nbsp;&nbsp;&nbsp;"Onda i neću. Ali mogla bih maltene da ti budem majka. Da sam zatrudnela godinu ili dve posle trenutka kad je trudnoća postala za mene moguća. Bile smo daleko na jugu, tamo gde veliki led, sav plav i beo, plovi po crnim morima. Postojao je jedan brežuljak na kome sam obično stajala i gledala i sanjala kako ću obući toplu odeću i poći da veslam sa onim jednim veslom, poput lopatice, do leda, i kako ću sa sobom imati hranu i jednu dresiranu pticu, koju nikad nisam stvarno imala, samo sam želela da je imam; te kako ću, vozeći se na svom sopstvenom ledenom ostrvu, otići na sever, do nekog ostrva na kome su palme, gde ću otkriti ruševine nekog dvorca sazdanog u osvit ovog sveta. Ti bi se, možda, rodio, dok bi tekli moji usamljeni dani na tom ostrvu. Zašto se ne bi, na zamišljenom putovanju, rodilo zamišljeno dete? Odrastao bi loveći ribu i plivajući u vodi toplijoj od mleka."
<BR>&nbsp;&nbsp;&nbsp;&nbsp;&nbsp;"Žena za neverstvo nikad ne biva ubijena, osim ako je ne ubije njen suprug", rekoh.
<BR>&nbsp;&nbsp;&nbsp;&nbsp;&nbsp;Sajriaka je uzdahnula, a njen san je spao sa nje. "Među ovdašnjim armigerima-zemljoposednicima on je jedan od onih malobrojnih koji podržavaju arhona. Ostali se nadaju da će, ispoljavajući neposlušnost koliko se najviše usuđuju i navodeći eklektike na zlo, navesti i autarha da smeni arhona. Zbog mene se mom mužu sada svi smeju - pa, prema tome, i prijateljima mog muža, pa i arhonu."
<BR>&nbsp;&nbsp;&nbsp;&nbsp;&nbsp;Pošto je u meni bila Tekla, video sam jednu vilu u vangradskom području - bila je to napola seoska bogataška kuća, a napola tvrđava, puna soba koja se tokom poslednjih dvesta godina nisu tako reći nimalo promenile. Začuo sam kikotanje dama, teški hod lovaca, a ispred prozora zvuk lovačkog roga i potmuli lavež pasa za lov na divlje veprove. Bio je to onaj svet za koji se Tekla nadala da se u njega povuče; osetih sažaljenje prema ovoj ženi, koja je bila prisiljena da u tom mestu povlačenja živi stalno, ne upoznajući nikad nijednu širu sferu.
<BR>&nbsp;&nbsp;&nbsp;&nbsp;&nbsp;Baš kao što je u pozorišnom komadu doktora Taloksa ona inkvizitorova soba, sa svojim visoko uzdignutim sudijskim stolom, vrebala negde u najnižem nivou Kuće Apsoluta, tako svi mi imamo, u najprašnjavijem podrumu svog uma po jedan bankovni šalter na kome pokušavamo i jako navaljujemo da vratimo dugove prošlosti obezvređenom valutom sadašnjosti. Na tom šalteru ja ponudih Sajriakin život kao otplatu za Teklin.
<BR>&nbsp;&nbsp;&nbsp;&nbsp;&nbsp;Kad sam je poveo iz tog senjaka, pretpostavljala je, znam, da nameravam da je ubijem na rubu vode. Umesto toga, ja pokazah prstom ka reci.
<BR>&nbsp;&nbsp;&nbsp;&nbsp;&nbsp;"Ovo teče brzo na jug sve dok se ne ulije u ogromni Ęol, koji onda teče sporije do Nesusa i najzad se uliva u Južno more. U lavirintu Nesusa ne može biti nađen nijedan begunac koji to sam ne želi, jer tamo ima nebrojeno mnogo ulica, dvorišta i stambenih zgrada, a sva lica iz svih pokrajina vide se po stotinu puta. Ako bi mogla da odeš tamo, obučena ovako kao što si sad, bez prijatelja i para, da li bi pošla?"
<BR>&nbsp;&nbsp;&nbsp;&nbsp;&nbsp;Klimnula je glavom, držeći jednu bledu šaku nadomak grla.
<BR>&nbsp;&nbsp;&nbsp;&nbsp;&nbsp;"Na Kapulusu barijera za čamce zasad nije postavljena; Abdiesus zna da se ne mora plašiti nikakvog uzvodnog napada tim putem do sredine leta. Ali moraćeš da proletiš kroz kapiju za vodu i moguće je da ćeš se tom prilikom udaviti. Čak i ako stigneš do Nesusa, moraćeš radom da zarađuješ hleb - perući, možda, za druge ljude, ili kuvajući."
<BR>&nbsp;&nbsp;&nbsp;&nbsp;&nbsp;"Umem da nameštam frizure i da šijem. Severijane, čula sam da se ponekad poslednje i najstrašnije mučenje sastoji u tome da svojoj zatvorenici kažete da će biti oslobođena. Ako mi to sad radiš, preklinjem te da prestaneš. Dovoljno si daleko otišao."
<BR>&nbsp;&nbsp;&nbsp;&nbsp;&nbsp;"To radi kalođer ili neki drugi religijski funkcioner. Nijedan klijent ne bi nama poverovao. Ali hoću da budem siguran da neće biti nikakvih gluposti u smislu vraćanja tvojoj kući ili obraćanja arhonu sa molbom za pomilovanje."
<BR>&nbsp;&nbsp;&nbsp;&nbsp;&nbsp;"Glupača jesam", reče Sajriaka, "ali, ne, čak ni takva glupača kao što sam ja ne bi to uradila, kunem ti se."
<BR>&nbsp;&nbsp;&nbsp;&nbsp;&nbsp;Hodali smo pokraj samih talasa, sve dok ne dođosmo do onog stepeništa gde su stajali stražari da prihvataju arhonove goste i gde su bile privezane male, blistavo obojene jahte. Rekoh jednome od vojnika da ćemo mi malo oprobati kako je na reci i zapitah da li će biti teško iznajmiti veslače da nas vrate uzvodno. On reče da brodić možemo ostaviti i na Kapulusu ako želimo, a odatle možemo iznajmiti fijaker. Kad se okrenuo da nastavi razgovor sa svojim drugarom, ja sam počeo da glumim da pregledam brodiće; onda sam smaknuo konopac kojim je bio vezan čamac najudaljeniji od stražarskog mesta.
<BR>&nbsp;&nbsp;&nbsp;&nbsp;&nbsp;Dorkas reče: "I tako ti sada krećeš na sever kao begunac, a ja ti uzela pare."
<BR>&nbsp;&nbsp;&nbsp;&nbsp;&nbsp;"Neće mi bitti porebno mnogo, a dobiću još." Ustao sam.
<BR>&nbsp;&nbsp;&nbsp;&nbsp;&nbsp;"Uzmi nazad bar polovinu." Kad sam odmahnuo glavom na to, ona reče: "Onda uzmi nazad dva hrisosa. Mogu ja i da se kurvam, ako se sve okrene na najgore, ili da kradem."
<BR>&nbsp;&nbsp;&nbsp;&nbsp;&nbsp;"Ako kradeš, odseći će ti šaku. A bolje je da ja zarađujem za ručak odsecajući šake, nego da ti daješ svoje šake za svoje ručkove."
<BR>&nbsp;&nbsp;&nbsp;&nbsp;&nbsp;Pokrenuh se da odem, ali ona iskoči iz kreveta i dohvati me za ogrtač. "Dobro se čuvaj, Severijane. Postoji nešto - Hetor ga je nazvao imenom 'Salamander' - što luta po gradu. Ne znam šta je, ali izgara svoje žrtve."
<BR>&nbsp;&nbsp;&nbsp;&nbsp;&nbsp;Rekoh joj da imam mnogo više razloga da se plašim arhonovih vojnika nego tog Salamandera i odoh pre nego što je mogla išta dalje reći. Ali dok sam se mukotrpno peo jednom uzanom ulicom na zapadnoj obali, ulicom za koju me je moj čamdžija uveravao da vodi do vrha litice, zapitao sam se neću li imati više razloga da se plašim planinske hladnoće i planinskih divljih zveri nego vojnika ili Salamandera. Zapitao sam se i šta je to sa Hetorom, na koji način me je pratio tako daleko na sever i zašto. Ali ponajviše sam razmišljao o Dorkas, šta mi je bila i šta sam bio ja njoj. Preda mnom je bilo dugo razdoblje života, kroz koje sam morao proći pre nego što opet dođem u priliku da makar samo bacim pogled ka Dorkas; mislim da sam to, tada, na neki način osetio. I baš kao što sam, pri svom prvom izlasku iz Citadele, navukao kapuljaču da prolaznici ne bi mogli primetiti moje osmehe, tako sam sad skrio lice da ne vide suze koje su mi klizile niz obraze.
<BR>&nbsp;&nbsp;&nbsp;&nbsp;&nbsp;Ranije sam dvaput, i to danju, video rezervoar koji snabdeva Vinkulu vodom; noću nijednom. Danju mi je izgledao malen, činilo se da taj kvadratni bazen nije prostraniji od temelja neke kuće i nije dublji od groba. Ali pod mesecom koji se smanjivao, rezervoar je izgledao maltene kao jezero i činilo se da bi mogao biti dubok kao ona cisterna ispod Dvorca sa zvonom.
<BR>&nbsp;&nbsp;&nbsp;&nbsp;&nbsp;Samo stotinak koraka delilo je ovaj rezervoar od zida kojim se brani zapadni rub Traksa. Na tom zidu su postojale kule - jedna baš blizu rezervoara - a garnizoni su, do tada, nesunjivo već dobili naređenje da me uhvate ako pokušam bektvo iz grada. Dok sam pešačio duž litice, primećivao sam, na određenim razmacima, stražare koji su patrolirali po bedemu; koplja su im bila neupaljena, ali su se njihovi šlemovi sa perjanicama u obliku kreste ocrtavali spram zvezda, ponekad dajući i slabašne odsjaje svetlosti.
<BR>&nbsp;&nbsp;&nbsp;&nbsp;&nbsp;Čučnuo sam, računajući da će moj fuliginski ogrtač i kapuljača zavarati njihove oči, i osmotrio grad. Sa lučnih svodova Kapulusa spuštene su gvozdene portkulis-rešetke - zapazio sam uskomešanost vode Acisa na mestima gde je naletala na njih. Ovo je uklonilo svu sumnju: Sajriaka je zaustavljena - ili, još veovatnije, jednostavno viđena i prijavljena. Abdiesus bi mogao preduzeti, ili ne preduzeti, ozbiljnji napor da je uhvati; meni se činilo verovatnije da će joj dozvoliti da nestane, jer će na taj način izbeći da skreće pažnju na nju. Ali mene će svakako uhvatiti ako bude mogao i pogubiti me sa obrazloženjem da sam izdao njegovu vlast, kao što i jesam.
<BR>&nbsp;&nbsp;&nbsp;&nbsp;&nbsp;Sa vode prenesoh pogled opet na vodu, sa jurećeg Acisa na mirni rezervoar. Bila mi je poznata komandna reč za otvaranje vratnica za pražnjenje celog rezervoara; sad sam je upotrebio. Prastari mehanizam se, uz silno grebanje, počeo dizati kao da ga izvlače neki fantomski robovi, a onda ta mirna voda pokulja žešće nego besni Acis kod Kapulusa. Daleko dole zatvorenici će začuti tutnjavu, a oni najbliži ulazu će i videti belu penu poplave. Trenutak posle toga onima koji stoje voda će biti do gležnjeva, a oni koji su spavali skakaće na noge. Odmah zatim voda će svima biti do pojasa, ali budući da je svako lancem vezan za svoje mesto i da će jači pomagati slabije, neće se niko - to sam se ja nadao - udaviti. Ključari na ulazu napustiće svoja mesta i požuriće strmom stazicom uzbrdo, ka vrhu litice, da vide ko to petlja oko rezervoara.
<BR>&nbsp;&nbsp;&nbsp;&nbsp;&nbsp;I odista, dok su oticale poslednje količine vode, začuh kako se niz strminu kotrlja kamenje otisnuto njihovim nogama. Zatvorio sam opet vratnice za pražnjenje i sišao u ljigavi, gotovo okomiti prolaz kojim je voda upravo otišla. Tu sam mogao daleko brže napredovati da nisam nosio Terminus Est. Da bih mogao leđima da se upirem o jednu stranu te krivudave, odžaku slične cevi, morao sam skinuti mač odatle, ali nisam mogao posvetiti jednu ruku samo tome da ga držim. Zato sam palošinu okačio oko vrata i preko grudi, puštajući da visi i snalazeći se s tom težinom kako znam i umem. Dvaput sam se okliznuo, ali me je svaki put spasao zavijutak sve uže cevi; konačno, posle vremena tako dugog da sam bio siguran da su se ključari morali već vratiti, ugledao sam sjaj crvenog buktinjskog svetla i izvukao Kandžu.
<BR>&nbsp;&nbsp;&nbsp;&nbsp;&nbsp;Nikad više nisam video tako bleštav njen sjaj. Zaslepljivao je, tako da sam, noseći visoko podignutu Kandžu kroz dugačak tunel Vinkule, mogao samo da se čudim kako to da mi se ruka nije pretvorila u pepeo. Mislim da nijedan zatvorenik nije video mene. Kandža ih je općinila kao lanterna jelene u noćnoj šumi; nepomično su stajali, otvorenih usta, njihova izrovašena bradata lica bila su okrenuta nagore, a njihove senke iza njih bile su oštre kao obrisi izrezani od metala, a mračni kao fuligin.
<BR>&nbsp;&nbsp;&nbsp;&nbsp;&nbsp;Na samom kraju tunela, gde se voda sliva u dugački, nagnuti kanalizacijski tunel koji je vodi ispod Kapulusa, bili su smešteni najslabiji i najzaraženiji zatvorenici; i tu sam najjasnije video koliku je snagu Kandža svima njima dala. Muškarci i žene za koje ni najstariji ključar nije pamtio da su ikad uspeli stati uspravno sada su izgledali visoki i jaki. Mahnuo sam im u znak pozdrava, mada sam siguran da niko od njih to nije primetio. Onda sam vratio Kandžu Pomiritelja u njenu kesicu, pa se nađosmo bačeni u takvu noć da bi pored nje noć na površini Urta bila dan.
<BR>&nbsp;&nbsp;&nbsp;&nbsp;&nbsp;Navalom vode bila je kanalizacija pročišćena, a silazak njome bio je lakši nego vodovodnim tunelom, jer, iako uža, bila je to manje strma cev, niz koju sam mogao brzo da odmičem četvoronoške, glavom napred. Na samom dnu - rešetka; ali, kao što sam zapazio pri jednom od mojih inspekcijskih obilazaka, rešetka gotovo sasvim izjedena rđom.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
