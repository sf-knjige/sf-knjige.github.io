<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. PRIČA O DEČAKU ZVANOM ŽABAC
<P>
<BR>&nbsp;&nbsp;&nbsp;&nbsp;&nbsp;Deo prvi: Ranoletka i njen sin
<BR>
<BR>&nbsp;&nbsp;&nbsp;&nbsp;&nbsp;Na jednom planinskom vrhu onostran obala Urta življaše jednom lepotica koja je, po ranom letu, nosila ime Ranoletka. Ona je kraljica te zemlje bila, ali njen muž je bio jak, neopraštajući čovek, pa pošto je ona ljubomorno motrila na njega, motrio je zauzvrat i on ljubomorno na nju i ubijao svakog čoveka za koga bi zaključio da je njen naložnik.
<BR>&nbsp;&nbsp;&nbsp;&nbsp;&nbsp;Jednoga dana Ranoletka je šetala po svojoj bašti i ugledala cvet najdivniji, ali neke nove vrste, njoj potpuno nepoznate. Bejaše crveniji od ijedne ruže i mirisniji, ali njegova je stabljika bila bez trnja i glatka kao slonovača. Ona ga uzbra i odnese do jednog skrovitog kutka i dok je tamo leškarila razmišljajući o vetru, poče joj se pričinjavati da to i nije cvet, nego baš onakav dragan za kakvim je čeznula, moćan, ali istovremeno i nežan kao poljubac. Neki od sokova iz te biljke uđoše u nju i ona zatrudne. Kralju, međutim, reče da je dete njegovo, a on joj, pošto je dobro čuvana bila, poverova.
<BR>&nbsp;&nbsp;&nbsp;&nbsp;&nbsp;Dečak se rodio i po želji svoje majke dobio ime Vetran Proletnjak. Kada se on rađao, svi zvezdočaci su se okupili da bacaju njegov horoskop, ne samo oni što na vrhu te planine živehu nego i mnogi od najvećih urtovskih magičara. Dugo su se trudili nad kartama svojim i devet puta se u svečani zbor sastajali; konačno su proglasili da će Vetran Proletnjak u bitkama neodoljiv biti i da nijedno njegovo dete neće umreti pre nego što potpuno odraste. Ovim proročanstvima kralj je veoma zadovoljan bio.
<BR>&nbsp;&nbsp;&nbsp;&nbsp;&nbsp;Dok je Vetran, po vetru i proleću nazvan, rastao, njegova majka je sa tajnim zadovoljstvom primećivala da se on najviše oduševljava livadom, cvećem i voćem. Svaka zelena biljčica pod njegovom rukom napredovala je odlično, a čežnja je njegova bila da u ruci drži nož za okresivanje, a ne mač. Ali kad je u mladića izrastao, rat dođe, pa on dohvati svoje koplje i svoj štit. Pošto je bio držanja mirnog, a poslušan prema kralju (koga ocem svojim smatraše, a ovaj sebe, takođe, ocem njegovim), mnogi su pretpostavili da će se proročanstvo pokazati lažno. Ali to im se ne ostvari. U vrelini bitke Vetran se borio hladnokrvno, njegova je smelost valjano odmerena bila, a njegova obazrivost trezna; nijedan general nije bio plodniji strategijama i trikovima nego Vetran, niti ijedan oficir pomniji u ispunjavanju svih dužnosti. Vojnici koje je on vodio protiv kraljevih neprijatelja uvežbani su dok se nije činilo da su to bronzani ljudi vatrom oživljeni, a njihova vernost njemu bila je takva da bi za njim pošli i u Svet seni, kraljevstvo od Sunca najudaljenije. Onda se počelo govoriti da prolećni vetrovi obaraju tornjeve i prevrću lađe, iako to nije bilo ono što je Ranoletka nameravala.
<BR>&nbsp;&nbsp;&nbsp;&nbsp;&nbsp;Zbilo se tako da je ratna sreća često dovodila Vetrana Proletnjaka na Urt, a on tu upoznao dvojicu braće koji kraljevi bejahu. Stariji od te dvojice imađaše sinova nekoliko, a mlađi samo kćer jednu, devojku imenom Pticanka Šumarica. Kad je ta devojka postala žena, njenog oca ubiše; a njen ujak, vođen željom da ona nikad ne rodi sinove koji bi zatražili kraljevstvo svoga dede, zapisa njeno ime u spisak devica-sveštenica. To se Vetranu nije dopalo, jer ta kneginja bejaše lepa, a njen otac beše njegov prijatelj za života. Jednoga dana se dogodilo da je on doputovao na svet Urta sam i tamo video Pticanku da pored potoka spava i poljupcima svojim je probudio.
<BR>&nbsp;&nbsp;&nbsp;&nbsp;&nbsp;Iz njihovog spoja sinovi blizanci se rodiše, a sveštenice njenoga reda, iako su skrivale od njenog ujaka kralja rast tih beba u utrobi njenoj, ne mogaše već rođene bebe sakriti. Pre nego što ih je Pticanka Šumarica uopšte i videla, kaluđerice staviše blizance u korpu za provejavanje žita, obloženu upletenim perjem, odnesoše to do obale istog onog potoka gde ju je Vetran Proletnak iznenadio, porinuše korpu niz vodu i odoše odatle.
<BR>
<BR>&nbsp;&nbsp;&nbsp;&nbsp;&nbsp;Deo drugi: Kako je Žabac našao novu majku
<BR>
<BR>&nbsp;&nbsp;&nbsp;&nbsp;&nbsp;U daljine silne otplovila je ta korpa, preko voda slatkih i slanih. Neka druga deca bi pomrla, ali sinovi Vetranovi nisu mogli umreti, jer još nisu bili odrasli. Oklopljena čudovišta koja u vodi žive pljuskala su oko njihove korpe, a majmuni bacali štapove i orahe u nju, ali korpa je plutala dalje, i još dalje, i najzad stigla do jedne obale na kojoj su dve siromašne sestre prale odeću. Te dobre žene, videći korpu, počeše vikati, pa kad vikom ništa ne postigoše, zavukoše svoje suknje sebi pod opasače, zagaziše u reku i korpu izvukoše.
<BR>&nbsp;&nbsp;&nbsp;&nbsp;&nbsp;Pošto su dečaci u vodi nađeni, dobiše imena Ribac i Žabac, a kad su ih te dve sestre pokazale svojim muževima i kad se videlo da su to deca izuzetno jaka i lepa, svaka sestra odabra po jednog. E, sad, ona koja Ripca odabra, bila je supruga nekog čuvara stoke, a muž one sestre koja Žapca odabra bejaše drvoseča.
<BR>&nbsp;&nbsp;&nbsp;&nbsp;&nbsp;Ta je sestra Žapca negovala dobro i dojila ga mlekom iz sopstvenih grudi, jer zadesilo se tako da je ona nedavno izgubila bebu svoju sopstvenu. Nosila ga je okačenog na leđa, u jedan šal umotanog, kad je kretala sa svojim mužem u predele divlje da naseku drva za loženje i zato tkači predanja posle rekoše da je ona bila od svih žena najjača, jer je iznela carstvo na leđima.
<BR>&nbsp;&nbsp;&nbsp;&nbsp;&nbsp;Godina jedna prominu, a na njenom kraju Žabac nauči da stoji uspravno, pa i pokoji koračić da načini. Jedne noći seđaše drvoseča sa svojom suprugom pored vatrice koju su sami naložili na jednom proplanku u divljini; i dok je drvosečina žena večeru za njih spremala, Žabac dođe go do vatre i tu stade da se pred plamenovima greje. Onda drvoseča, čovek sirove, ali plemenite prirode, upita njega: "Da li ti se to dopada?" a Žabac, iako nikad ranije ništa nije rekao, klimnu glavom i uzvrati: "Crveni cvet." U tom trenutku, priča kaže, Ranoletka se nemirno pomakla na svojoj postelji na planinskom vrhu daleko od obala Urta.
<BR>&nbsp;&nbsp;&nbsp;&nbsp;&nbsp;Drvoseča i žena njegova zaprepašćeni behu, ali nemadoše vremena da kažu jedno drugome šta se desilo, niti da pokušaju da ubede Žapca da opet govori, pa čak ni da uvežbavaju šta će reći goniču stoke i njegovoj ženi kad ih sledeći put sretnu. Jer zvuk najstravičniji na proplanak dopre - oni koji su ga slušali kažu da strašnijeg nema na svetu zvanom Urt. Tako je mali broj onih koji su ga čuli, pa živi ostali, da za njega ime ne postoji, ali donekle je sličan zujanju pčela, i donekle je sličan zvuku koji bi mačka mogla stvarati kad bi bila veća od krave, i donekle je sličan onom zvuku koji je prvi na redu kad se bacači glasa uče svome poslu, onom brujanju u grlu koje kao da dopire odasvud istovremeno. Bila je to pesma koju peva sabljozubi tigar smilodon kad se svom plenu primakne, pesma koja čak i mastodonte plaši toliko da često jurišaju u pogrešnom pravcu, pa im se ubod sruči u leđa.
<BR>&nbsp;&nbsp;&nbsp;&nbsp;&nbsp;Pankreator sigurno sve tajne zna. On je izgovorio onu dugu reč koja je naša Vaseljena i malo stvari se događa koje nisu deo te reči. Po njegovoj volji, dakle, uzdizala se jedna čuka nedaleko od te vatre, na mestu gde je u danima najdavnijim jedna velika grobnica bila; nije bilo znano ni siromašnome drvoseči ni njegovoj ženi da je tu dom svoj podiglo dvoje vukova, kuću niskog krov, a debelih zidova, kuću čije su galerije osvetljene zelenim svetiljkama spuštenim među oborene nadgrobne spomenike i polomljene urne, kuću, dakle, kakvu vuci vole. Tu je vuk sedeo sišući butnu kost korifodona, a vučica, njegova supruga, dojila je svoje mlade.
<BR>&nbsp;&nbsp;&nbsp;&nbsp;&nbsp;Čuli su izbliza pesmu smilodonovu i počeli je proklinjati na Sivom Jeziku, kojim vuci kunu, jer nijedna zakonopoštujuća zver ne lovi u blizini doma neke druge lovačke vrste, a vuci se dobro slažu sa mesecom.
<BR>&nbsp;&nbsp;&nbsp;&nbsp;&nbsp;Kad je prokletstvo bilo dovršeno, reče vučica: "Kakav je to plen mogao naći taj Kasap, taj glupi ubica vodenih konja, kad ti, o mužu moj, koji bi mogao stići i guštere što jure po stenju planina koje izvan Urta leže, pristaješ da se zadovoljiš glodanjem jednog sasušenog štapa?"
<BR>&nbsp;&nbsp;&nbsp;&nbsp;&nbsp;"Crkotine ne jedem", odgovori vuk kratko. "Nit' izvlačim crve iz jutarnje trave, nit' žabe po plićacima pecam."
<BR>&nbsp;&nbsp;&nbsp;&nbsp;&nbsp;"A ni Kasap ne peva za ma šta od toga", reče njegova žena.
<BR>&nbsp;&nbsp;&nbsp;&nbsp;&nbsp;Onda vuk mužjak diže glavu da njušne vazduh. "Lovi on sina Mešijinog i ćerku Mešijaninu, a ti znaš da od takvog mesa ništa na dobro ne iziđe." Na to vučica klimnu glavom, jer znađaše da od svih živih stvorova jedino sinovi Mešije ubijaju sve redom kad je neko njihov ubijen. To je zato što je Pankreator dao Urt njima, a oni taj poklon odbacili.
<BR>&nbsp;&nbsp;&nbsp;&nbsp;&nbsp;Svoju pesmu okončavši, Kasap riknu tako da lišće poče sa drveća otpadati; pa ciknu bolno, jer prokletstva vučija su močna kad mesec sja.
<BR>&nbsp;&nbsp;&nbsp;&nbsp;&nbsp;"Kako jada dopade?" upita vučica, koja je upravo lizala lice jedne od svojih kćeri.
<BR>&nbsp;&nbsp;&nbsp;&nbsp;&nbsp;Vuk opet onjuši. "Opečeno meso! Uskočio u njihovu vatru." Počeše se smejati i on i njegova žena, na način vučji, nečujno, uz pokazivanje svih zuba; a uši su im se uspravile kao što šatori u pustinji stoje, jer su osluškivali kako Kasap srlja kroz gustiše tražeći svoj plen.
<BR>&nbsp;&nbsp;&nbsp;&nbsp;&nbsp;Vrata kuće vučje stajahu, pak, otvorena, jer ako je iko od to dvoje odraslih vukova kod kuće bio, bilo im je svejedno ko će ući, a ulazilo je stvorova raznih više nego što je posle izlazilo. Vrata su do tog časa prepuna mesečine bila (jer je mesec uvek dobrodošao gost u kući vučjoj), ali se sad zamračiše. Dete je stajalo tamo, pomalo se plašeći, možda mraka, ali i osećajući jaki miris mleka. Vuk zareža, ali vučica pozva svojim najmaterinskijim glasom: "Hodi, Mešijin mali sine. Ovde možeš piti i možeš biti u toplini i čistoći. Ovde su ti i sjajnooki i hitronogi drugovi za igru, najbolji na celom svetu."
<BR>&nbsp;&nbsp;&nbsp;&nbsp;&nbsp;Čuvši to, dečak uđe unutra, a vučica spusti svoju štenad mlekom nasićenu, pa primi dečaka uz svoje dojke.
<BR>&nbsp;&nbsp;&nbsp;&nbsp;&nbsp;"Šta će nam takav stvor?" upita vuk.
<BR>&nbsp;&nbsp;&nbsp;&nbsp;&nbsp;Vučica se nasmeja. "U stanju si da sišeš kost od prošlomesečnog ulova i da pitaš to? Zar se ne sećaš kako je bilo kad je rat besneo u ovim krajevima i kad su vojske kneza Vetrana Proletnjaka pustošile ovu zemlju? Tad nas nijedan od sinova Mešije nije lovio, jer su lovili jedni druge. Posle njihovih bitaka izišli smo mi, ti i ja i ceo Senat vučji, pa i ovaj Kasap čak, i Smejač, i Crni Ubica, pa smo se šetali između mrtvih i umirućih, i birali šta nam se htelo."
<BR>&nbsp;&nbsp;&nbsp;&nbsp;&nbsp;"Istina je to", reče vuk. "Knez Vetran je veoma mnogo učinio za nas, ali ovo štene Mešijino nije on."
<BR>&nbsp;&nbsp;&nbsp;&nbsp;&nbsp;Vučica se samo nasmešila i rekla: "Osećam dim bitaka u krznu na njegovoj glavi i na njegovoj koži." (Bio je to dim Crvenog cveta.) "Ti i ja ćemo biti prah kad prva kolona izmaršira iz kapije u njegovim zidinama, ali ta prva porodiće još hiljadu kolona, koje će davati hranu našoj deci i deci naše dece i dalje deci njihovoj."
<BR>&nbsp;&nbsp;&nbsp;&nbsp;&nbsp;Na ovo je vuk klimnuo glavom jer je znao da je vučica mudrija od njega i da, baš kao što on može da nanjuši stvari koje leže onostran urtovskih obala, ona može da vidi dane onostran sledećegodišnjih kiša.
<BR>&nbsp;&nbsp;&nbsp;&nbsp;&nbsp;"Daću mu ime Žabac", reče vukica. "Jer je Kasap stvarno žabe pecao, kao što ti reče, o mužu moj." Ona je mislila da to govori da bi učinila kompliment vuku, iz razloga što je on na njene želje tako spremno pristao; ali je istina bila da je u Žapcu kolala krv onog naroda sa planinskih vrha izvan Urta, a imena onih koji nose takvu krv ne mogu se skrivati zadugo.
<BR>&nbsp;&nbsp;&nbsp;&nbsp;&nbsp;Napolju se prolomi divlji smeh. Bio je to glas Smejača koji je dozivao: "Eno ga, gospodaru! Tamo, tamo, tamo! Ovde, ovde, ovde je mladunče! Na vrata je ušlo!"
<BR>&nbsp;&nbsp;&nbsp;&nbsp;&nbsp;"Eto vidiš", primeti vuk, "šta bude kad neko pomene zlo. Imenovati znači pozivati. To je zakon." Pa dohvati, odozgo, svoj mač i opipa oštricu.
<BR>&nbsp;&nbsp;&nbsp;&nbsp;&nbsp;Opet nešto vrata zamrači. Uska su to vrata bila, jer nigde nemaš široka vrata osim kod budala i na hramovima, a vuci budale nisu; Žabac je glavninu tih vrata bio popunio. Sad ih je Kasap popunio sasvim i još se izvijao ramenima da uđe i saginjao svoju veliku glavu. A pošto zid tako debeo bejaše, vrata su ličila na tunel.
<BR>&nbsp;&nbsp;&nbsp;&nbsp;&nbsp;"Šta bi ti?" upita vuk i liznu pljosnati deo svoga sečiva.
<BR>&nbsp;&nbsp;&nbsp;&nbsp;&nbsp;"Tražim samo ono što je moje", reče Kasap. Smilodoni se bore držeći po jedan krivi nož u svakoj ruci, a ovaj je smilodon bio još od vuka i mnogo veći, ali mu nije bila volja da s njim kavgu započne u tako uzanom prostoru.
<BR>&nbsp;&nbsp;&nbsp;&nbsp;&nbsp;"Nikad to nije bilo tvoje", reče vučica. Spustila je Žapca na pod, pa prišla Kasapu tako blizu da ju je mogao i udariti da se usudio. Iz njenih očiju sevala je vatra. "Lov je bio nezakonit, lovljen je nezakonit plen. On je sad od mene pio, pa je vuk zauvek, mesecu svet."
<BR>&nbsp;&nbsp;&nbsp;&nbsp;&nbsp;"Viđao sam ja mrtve vukove", reče Kasap.
<BR>&nbsp;&nbsp;&nbsp;&nbsp;&nbsp;"Jesi, a i jeo si njihovo meso, iako je i muvama odveć gadno bilo, usuđujem se reći. Možda ćeš i moje jesti, ako padne drvo na mene pa me ubije."
<BR>&nbsp;&nbsp;&nbsp;&nbsp;&nbsp;"Vuk je, veliš. Mora pred Senat izveden biti." Kasap liznu usne jezikom suvim. Napao bi on vuka na otvorenom prostoru, možda; ali nije imao srčanosti da napadne par vučiji i znao je da će oni, ako li se on kroz vrata probije, zgrabiti Žapca i povući se u prolaze podzemne, između ispreturanih kamenova grobnih, gde bi se vučica ubrzo našla iza njega.
<BR>&nbsp;&nbsp;&nbsp;&nbsp;&nbsp;"A kakva ti posla imaš sa Senatom vučjim?" upita vučica.
<BR>&nbsp;&nbsp;&nbsp;&nbsp;&nbsp;"Može biti isto tako velika kao i on", reče Kasap i ode lakšega mesa tražiti.
<BR>
<BR>&nbsp;&nbsp;&nbsp;&nbsp;&nbsp;Deo treći: Zlato Crnog Ubice
<BR>
<BR>&nbsp;&nbsp;&nbsp;&nbsp;&nbsp;Senat vučji sastaje se pod svakim punim mesecom. Dođu svi koji mogu, jer ko ne dođe, sumnja se odmah da izdajstvo neko snuje, da, može biti, hoće stoku sinova Mešijinih da čuva u zamenu za otpatke sa trpeze. Vuk koji dva sastanka Senata propusti mora biti podvrgnut suđenju kad se vrati, a ako Senat zaključi da je kriv, ubiju ga vučice.
<BR>&nbsp;&nbsp;&nbsp;&nbsp;&nbsp;I štenad mora pred Senat, da bi ih mogao osmotriti svaki odrasli vuk koji to poželi i uveriti se da je njihov otac bio pravi vuk. (Biva da vučica iz inata sa psom legne, ali iako sinovi pseći mnogo na vučju štenad liče, uvek imaju negde na sebi belu tačku zato što je belo bilo boja Mešije, koji je zapamtio čistu svetlost Pankreatorovu; otud Mešijini sinovi ostavljaju i do danas belo kao žig na svemu što dataknu.)
<BR>&nbsp;&nbsp;&nbsp;&nbsp;&nbsp;Tako ova vučica pred Senat vučji o punom mesecu stade; pred njenim nogama igrahu se njena štenad, a Žabac - koji je zaista ličio na žabu kad je Mesečeva luča kroz prozore kožu njegovo u zeleno obojila - stajaše pokraj nje držeći se za krzno njene suknje. Predsednik čopora sedeo je na najvišem sedištu; iznenađen ako je bio što vidi izvođenje sina Mešijinog pred Senat, uši njegove to ne pokazaše. On je zapevao:
<BR>
<BR>&nbsp;&nbsp;&nbsp;&nbsp;&nbsp;"Pet su tuuuu-auuuu-auuuu!
<BR>&nbsp;&nbsp;&nbsp;&nbsp;&nbsp;Sinovi, kćeri rođeni živi!
<BR>&nbsp;&nbsp;&nbsp;&nbsp;&nbsp;Kaži ako su, kako su krivi!
<BR>&nbsp;&nbsp;&nbsp;&nbsp;&nbsp;Sad odmah istinuuuu-auuuu-auuuu!"
<BR>
<BR>&nbsp;&nbsp;&nbsp;&nbsp;&nbsp;Kad su štenad izvedena pred Senat, pa bude izrečena optužba, roditelji njihovi ne mogu ih braniti; ali, u ma koje drugo doba, smatra se ubistvom ako neko pokuša da štenadi čini nažao.
<BR>&nbsp;&nbsp;&nbsp;&nbsp;&nbsp;"Odmah istiNUUUU-AUUUU-AUUU!" Zidovi vratiše odjek, pa u kolibama u dolini sinovi Mešijini svoja vrata počeše zamandaljivati, a kćeri Mešijine svoju decu uz sebe privijati.
<BR>&nbsp;&nbsp;&nbsp;&nbsp;&nbsp;Onda Kasap, koji je iza poslednjeg vuka čekao, istupi napred. "Zašto odugovlačite?" reče on. "Ja pametan nisam - isuviše sam jak za pamet, što vi razumete dobro. Ali ovde ima četiri vučja šteneta i ima tu taj peti koji nije vuk nego je moja lovina."
<BR>&nbsp;&nbsp;&nbsp;&nbsp;&nbsp;Na ovo onaj vuk, mužjak, upita: "Kakvo pravo ima on da govori ovde? Jasna je stvar da on nije vuk."
<BR>&nbsp;&nbsp;&nbsp;&nbsp;&nbsp;Odgovori desetak glasova: "Može govoriti svako ako neki vuk njegovo svedočenje zatraži. Kasape, govori!"
<BR>&nbsp;&nbsp;&nbsp;&nbsp;&nbsp;Onda vučica olabavi svoj mač u kaniji i pripremi se za svoju poslednju bitku, za slučaj da do bitke dođe. Kao demon je izgledala sa svojim mršavim licem, a očima gorućim, jer anđeo je često samo demon koji stoji između nas i neprijatelja našeg.
<BR>&nbsp;&nbsp;&nbsp;&nbsp;&nbsp;"Kažeš da vuk nisam", nastavi Kasap. "I istinu kažeš. Znamo miris vuka, i zvuk i izgled vuka. Ovaj vuk je uzeo ovog sina Mešijinog za svoje štene, ali mi svi znamo da štene ne postaje vuk time što ga vučica uzme pod svoje."
<BR>&nbsp;&nbsp;&nbsp;&nbsp;&nbsp;Onda vučica povika: "Vuci su oni kojima su očevi i majke vuci! Ja ovo štene uzimam da mi bude sin!"
<BR>&nbsp;&nbsp;&nbsp;&nbsp;&nbsp;Na ovo se smeh razleže, a kad smeh zamre, jedan glas neobični nastavi da se smeje. Bio je to Smejač, koji je došao da savetuje Kasapa kako će pred Senatom vučjim. Smejač dobaci: "Tako je govorio mnogo ko, ho-ho-ho! Pa štenad njegovu čopor pojeooo-ho-ho!"
<BR>&nbsp;&nbsp;&nbsp;&nbsp;&nbsp;Kasap reče: "Štenad zbog belog krzna ubiju. Koža je ispod krzna. Kako može ovo živeti? Dajte to meni!"
<BR>&nbsp;&nbsp;&nbsp;&nbsp;&nbsp;"Govoriti moraju dvoje", proglasi Predsednik. "To je zakon. Ko govori za ovo štene ovde? Ono je Mešijin sin, ali da li je i vuk uz to? Dvoje, koji mu roditelji nisu, moraju govoriti."
<BR>&nbsp;&nbsp;&nbsp;&nbsp;&nbsp;Onda ustade Golać, koga smatraju članom Senata zato što vučiće podučava. "Nikad nisam imao sina Mešijinog za đaka.", prozbori on. "Od njega bih nešto mogao naučiti. Ja za njega govorim."
<BR>&nbsp;&nbsp;&nbsp;&nbsp;&nbsp;"Još jedan", veljaše predsednik. "Još jedan govoriti mora."
<BR>&nbsp;&nbsp;&nbsp;&nbsp;&nbsp;Čula se tišina samo. Onda Crni Ubica iz zadnjeg dela dvorane krupnim koracima iziđe. Svako se Crnog Ubice boji jer, iako je njegov ogrtač mek kao krzno najmlađeg šteneta, njegove oči plamsaju kroz noć. "Već dvoje ovde govorahu koji vuci nisu", reče on. "Zar ne mogu zboriti i ja? Zlato imam." On podiže u vazduh kesu da svi vide.
<BR>&nbsp;&nbsp;&nbsp;&nbsp;&nbsp;"Zbori! Zbori!" sto glasova doviknu.
<BR>&nbsp;&nbsp;&nbsp;&nbsp;&nbsp;"Zakon takođe kaže da život šteneta može otkupljen biti", reče Crni Ubica, pa sasu zlato u svoju šaku i tako otkupom carstvo jedno spase.
<BR>
<BR>&nbsp;&nbsp;&nbsp;&nbsp;&nbsp;Deo četvrti: Zaoravanje Ripca
<BR>
<BR>&nbsp;&nbsp;&nbsp;&nbsp;&nbsp;Kad bi sve pustolovine Žapčeve ispripovedane bile - kako je živeo među vukovima i naučio da lovi i da se bori - to bi knjige mnoge ispunilo. Ali oni koji nose krv onog naroda sa planinskog vrhunca onostran Urta uvek, pre ili posle, zov te krvi osete; tako dođe i vreme kad Žabac donese vatru u Senat vučji i reče: "Evo cveta Crvenoga. U ime njegovo, ja vladam." Pa kad mu se niko ne usprotivi, on povede vukove i nazva ih narodom svoje kraljevine, a ljudi mu uskoro, kao i vuci, priđoše, a on, iako tek dečko bejaše, uvek viši od muškaraca oko sebe izgledaše, jer u sebi krv Ranoletkinu imađaše.
<BR>&nbsp;&nbsp;&nbsp;&nbsp;&nbsp;Jedne noći kad su se otvarale divlje ruže Ranoletka je njemu u san došla i rekla mu o njegovoj majci Pticanki Šumarici, i o njenom ocu, i o ujaku njenom i o njegovom bratu. On je svoga brata, koji je do tada gonič stoke postao, pronašao, pa njih dvojica sa vukovima i Crnim Ubicom i mnoštvom ljudi iziđoše pred kralja i zatražiše svoje nasledstvo. On je bio star, a njegovi sinovi su poumirali bez sinova, pa im on nasledstvo dade, a od nasledstva Ribac uze grad i njive, a Žabac divlja brda.
<BR>&nbsp;&nbsp;&nbsp;&nbsp;&nbsp;Ali rastao je broj ljudi koji su za Žapcem išli. Oni su od drugih naroda krali žene i decu podizali; a kad su se vuci, koji više nisu bii potrebni, vratili u divljinu, Žabac je ocenio da je njegovom narodu potreban grad u kome bi živeo, grad zidinama opasan radi zaštite kad ljudi zarate. Otišao je do krda Ripčevih i uzeo iz njih jednu belu kravu i jednog belog bika, upregao ih u plug i pomoću njih zaorao brazdu koja je trebalo da označava te zidine. Došao je onda Ribac dok se narod pripremao na rad dunđerski. Kad su mu ljudi Žapčevi pokazali brazdu i rekli mu da to treba njihov bedem da bude, on se nasmejao i preskočio brazdu; ali oni, znajući da male stvari poruzi izložene ne mogu nikad porasti, ubiše ga. Ali bio je već čovek odrastao, tako da se proročanstvo kazano pri rođenju Proletnjakovom ispunilo.
<BR>&nbsp;&nbsp;&nbsp;&nbsp;&nbsp;Kad Žabac vide Ripca mrtvog, u tu brazdu ga sahrani da zemlji plodnost obezbedi. Jer tako ga je naučio Golać, koga takođe nazvahu imenima Divljak i Skvanto.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
