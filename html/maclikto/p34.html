<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34. MASKE
<P>&nbsp;&nbsp;&nbsp;&nbsp;&nbsp;Kiša je počela dok je on to izgovarao, hladna kiša koja je poput milion ledenih pesnica tukla po grubo obrađenim, sivim kamenim blokovima dvorca. Seo sam i stegao Terminus Est između kolena da mi se ne bi tresla.
<BR>&nbsp;&nbsp;&nbsp;&nbsp;&nbsp;"Ja sam već zaključio", rekoh, trudeći se da pokažem što veću prisebnost, "da su ostrvljani, kad su mi govorili o jednom malom čoveku koji je platio za izgradnju ovog dvorca, mislili na doktora. Ali rekli su da si ti, džin, došao kasnije."
<BR>&nbsp;&nbsp;&nbsp;&nbsp;&nbsp;"Taj mali bio sam ja. Doktor je došao kasnije."
<BR>&nbsp;&nbsp;&nbsp;&nbsp;&nbsp;Ispred prozora jedan kakogen pokaza svoje košmarno, kapljuće lice, pa nestade. Može biti da je on preneo neku poruku Osipagu, ali ja ništa nisam čuo. Osipago, ne okrećući se, reče: "Rast ima i mane, mada je za vašu vrstu to metod jedini pomoću koga se mladost može povratiti."
<BR>&nbsp;&nbsp;&nbsp;&nbsp;&nbsp;Doktor Talos skoči na noge. "Savladaćemo mi njih! On se sam predao u moje ruke."
<BR>&nbsp;&nbsp;&nbsp;&nbsp;&nbsp;Boldanders reče: "Bio sam prisiljen. Nije bilo nikog drugog. Stvorio sam svog sopstvenog lekara."
<BR>&nbsp;&nbsp;&nbsp;&nbsp;&nbsp;Šetajući pogledom između doktora i Boldandersa, nastojao sam da povratim mentalnu ravnotežu; nije bilo nikakvih promena u izgledu, niti u držanju, ni jednog ni drugog. "Ali on te tuče", rekoh. "Video sam."
<BR>&nbsp;&nbsp;&nbsp;&nbsp;&nbsp;"Jednom sam te slučajno prisluškivao dok si se poveravao onoj manjoj ženi. Uništio si jednu drugu ženu koju si voleo. A ipak si bio njen rob."
<BR>&nbsp;&nbsp;&nbsp;&nbsp;&nbsp;Dr Talos reče: "Moram ga prisiljavati na ustajanje, vidiš. Njemu je neophodno vežbanje, a to je deo onoga što ja za njega činim. Rečeno mi je da autarh - čije je zdravlje sreća njegovih podanika - ima u svojoj odaji za spavanje jedan izohronon, poklon od nekog drugog autarha, koji živi onostran ruba sveta. Može biti da je to gospodar ove gospode ovde. Ne znam. U svakom slučaju, on se boji da mu neko ne stavi bodež pod grlo, pa ne pušta nikog blizu sebe kad spava, a ovaj aparat mu kazuje koliko je noćnih smena vremena minulo. Kad dođe zora, aparat ga budi. Pa kako to može biti da on, gospodar Komonvelta, dozvoljava da jedna obična mašina uznemirava njegov san? Boldanders je, kao što ti je rekao, stvorio mene da mu budem lekar. Severijane, poznaješ me već neko vreme. Da li bi ti rekao da sam mnogo zahvaćen odvratnim porokom lažne skromnosti?"
<BR>&nbsp;&nbsp;&nbsp;&nbsp;&nbsp;Odmahujući glavom, uspeo sam i da se osmehnem.
<BR>&nbsp;&nbsp;&nbsp;&nbsp;&nbsp;"Onda ti moram reći da za svoje vrline, one koje imam, nisam zaslužan ja. Boldanders je, mudro, uredio da budem sve što on nije, da bih bio protivteža njegovim nedostacima. Na primer, nisam ljubitelj novca. Za pacijenta je odlično ako je lekar takav. Takođe, odan sam svojim prijateljima, zato što je on prvi od njih."
<BR>&nbsp;&nbsp;&nbsp;&nbsp;&nbsp;"Ipak", rekoh, "uvek sam se sa zaprepašćenjem pitao zašto te on ne ubije." U sali je bilo toliko hladno da sam čvršće pritegao ogrtač oko sebe, iako sam verovao da sadašnji varljivi mir neće još dugo potrajati.
<BR>&nbsp;&nbsp;&nbsp;&nbsp;&nbsp;Kolos reče: "Mora biti da znaš zašto držim svoj temperament pod uzdom. Video si me kad sam tu kontrolu izgubio. Da oni tamo sede i gledaju me kao da sam medved na lancu..."
<BR>&nbsp;&nbsp;&nbsp;&nbsp;&nbsp;Doktor Talos ga pipnu po šaci; u tom gestu je bilo nečeg ženstvenog. "U pitanju su njegove žlezde, Severijane. Endokrini sistem i tireoidea. Mora se tako pažljivo upravljati svim tim, inače bi on rastao suviše brzo. Osim toga, moram paziti i da mu se, od njegove sopstvene težine, ne polome kosti, a moram i na hiljadu drugih stvari paziti."
<BR>&nbsp;&nbsp;&nbsp;&nbsp;&nbsp;"Mozak", potmulo reče div. "Mozak je od svega najgori i najbolji."
<BR>&nbsp;&nbsp;&nbsp;&nbsp;&nbsp;Rekoh: "Da li ti je Kandža pomogla? Ako nije, možda hoće, u mojim rukama. Ona je za mene učinila više, i to u kraćem roku nego što je tokom mnogih leta učinila za Pelerinke."
<BR>&nbsp;&nbsp;&nbsp;&nbsp;&nbsp;Pošto Boldandersovo lice nije pokazalo nikakav znak shvatanja, dr Talos reče: "On misli na onaj dragulj koji su ribari poslali. Taj, navodno, postiže čudesna izlečenja."
<BR>&nbsp;&nbsp;&nbsp;&nbsp;&nbsp;Na to Osipago konačno okrete lice ka nama. "Kako je to zanimljivo. Imate ga ovde? Možemo li ga videti?"
<BR>&nbsp;&nbsp;&nbsp;&nbsp;&nbsp;Doktor poče šetati brižnim pogledom od kakogenove bezizrazne maske do Boldandersovog lica i nazad, govoreći za to vreme: "Molim te, obožavanosti, to nije ništa. Komad korunda."
<BR>&nbsp;&nbsp;&nbsp;&nbsp;&nbsp;Tokom svog vremena koje je proteklo od kad sam ušao na ovaj nivo kule nijedan od kakogena se nije pomakao za više od jednog lakta kroz prostoriju; sada Osipago priđe mojoj stolici, koracima pačijim i kratkim. Mora biti da sam uzmakao od njega, jer on reče: "Ne treba da me se plašiš, iako mi tvojoj vrsti mnogo nažao činimo. Hoću da čujem o toj Kandži, za koju nam kaže homunkulus da je samo mineralni uzorak."
<BR>&nbsp;&nbsp;&nbsp;&nbsp;&nbsp;Čuvši te njegove reči, pobojao sam se da bi on i njegovi kompanjoni mogli uzeti Kandžu od Boldandersa i odneti je u svoj dom, iza vakuuma, ali sam razmišljao i ovako: oni to neće moći ako ga prvo ne prisile da je pokaže, a ako ga budu prisilili, možda ću ja imati priliku da Kandžu uzmem za sebe, priliku koja mi se, bez toga, možda neće ukazati. Zato ispričah Osipagu o svim onim stvarima koje je Kandža postigla dok sam je ja čuvao - o ulanu na drumu, o čovekomajmunima i o svim drugim emanacijama njene moći koje sam ovde već zabeležio. Dok sam govorio, džinovo lice postajalo je sve tvrđe, a doktorovo, rekao bih, sve zabrinutije.
<BR>&nbsp;&nbsp;&nbsp;&nbsp;&nbsp;Kad sam završio, Osipago reče: "A sad, moramo videti i to čudo samo. Iznesi ga, molim te." Boldanders ustade i pruži korake preko sale, čineći da pokraj njega tako krupnog sve njegove mašine izgledaju kao igračke; najzad povuče ladicu jednog malog stola sa belom gornjom površinom i izvuče dragulj. Bio je u njegovoj šaci tuplji nego što sam ga ikad video; mogao je biti i komad plavog stakla.
<BR>&nbsp;&nbsp;&nbsp;&nbsp;&nbsp;Kakogen uze dragi kamen od njega i podiže ga svojom obojenom rukavicom u vazduh, ali ne okrećući pri tome lice nagore da ga pogleda, kao što bi čovek učinio. Gore su se nalazile žute svetiljke, iz kojih je svetlost izrastala nadole; Kandža kao da je tu svetlost uhvatila, jer u njoj je sevnula čistom azurnom bojom. "Vrlo divno", reče on. "I krajnje zanimljivo, iako dela ovome pripisana ovo nisu mogla izvesti."
<BR>&nbsp;&nbsp;&nbsp;&nbsp;&nbsp;"Očigledno", otpeva Famulimus i načini još jedan od tih gestova koji su me toliko podsećali na kipove u vrtovima autarhovim.
<BR>&nbsp;&nbsp;&nbsp;&nbsp;&nbsp;"To je moje", rekoh im. "Obalski narod mi je to silom oteo. Mogu li sada dobiti tu stvar nazad?"
<BR>&nbsp;&nbsp;&nbsp;&nbsp;&nbsp;"Ako je tvoje", reče Barbatus, "odakle ti?"
<BR>&nbsp;&nbsp;&nbsp;&nbsp;&nbsp;Pristupih zadatku da opišem svoj susret sa Agijom i razaranje oltara Pelerinki, ali me on prekide.
<BR>&nbsp;&nbsp;&nbsp;&nbsp;&nbsp;"Sve to je prazno umovanje. Nisi ti video taj dragulj na oltaru, a nisi ni video ženinu ruku kad ti ga je dala, ako uopšte jeste. Odakle ti?"
<BR>&nbsp;&nbsp;&nbsp;&nbsp;&nbsp;"Našao sam ga u jednoj pregradi u mojoj jahačkoj torbici, ovoj na opasaču." Činilo se da nisam imao šta drugo da kažem.
<BR>&nbsp;&nbsp;&nbsp;&nbsp;&nbsp;Barbatus se okrete od mene, kao da je razočaran. "A ti..." Pogledao je ka Boldandersu. "Osipago sada ima taj dragulj, a dobio ga je od tebe. Odakle tebi?"
<BR>&nbsp;&nbsp;&nbsp;&nbsp;&nbsp;Boldanders zagudi: "Videli ste me. Iz ladice tog stola."
<BR>&nbsp;&nbsp;&nbsp;&nbsp;&nbsp;Kakogen je klimnuo glavom na taj način što je šakama pomakao masku dole pa gore. "Eto vidiš, onda, Severijane, njegovo polaganje prava na vlasništvo postalo je jednako dobro kao tvoje."
<BR>&nbsp;&nbsp;&nbsp;&nbsp;&nbsp;"Ali dragulj je moj, a ne njegov."
<BR>&nbsp;&nbsp;&nbsp;&nbsp;&nbsp;"Nije naš zadatak između vas da sudimo; to ćete morati rešiti kad mi odemo. Ali pitaću iz radoznalosti, koja muči čak i tako čudna bića za kakva nas vi smatrate - Boldanderse, hoćeš li to zadržati?"
<BR>&nbsp;&nbsp;&nbsp;&nbsp;&nbsp;Div odmahnu glavom. "Ne bih želeo da čuvam takav spomenik praznoverju u svojoj laboratoriji."
<BR>&nbsp;&nbsp;&nbsp;&nbsp;&nbsp;"Onda ne bi trebalo da bude mnogo teškoća u postizanju razrešenja", proglasi Barbatus. "Severijane, da li bi voleo da gledaš uzletanje našeg plovila? Boldanders uvek dođe da nas isprati; on, doduše, nije tip koji bi uživao u prizorima veštačkim ili prirodnim, ali meni lično se čini da je to nešto što mora biti vredno da se vidi." Okrete se na drugu stranu, podešavajući svoju belu odeždu.
<BR>&nbsp;&nbsp;&nbsp;&nbsp;&nbsp;"Obožavani hieroduli", rekoh, "ja bih to veoma rado gledao, ali želim nešto da vas pitam pre nego što odete. Kad sam stigao, rekli ste da za vas nema veće radosti nego da me vidite, pa ste i kleknuli. Da li ste stvarno mislili to što ste rekli, ili išta slično? Ili ste pogrešili, misleći da sam ja neko drugi?"
<BR>&nbsp;&nbsp;&nbsp;&nbsp;&nbsp;Boldanders i doktor Talos su se digli na noge čim je kakogen prvi put pomenuo svoj odlazak. Sada su, iako je Famulimus ostao da sasluša moje pitanje, druga dvojica već krenula, udaljavajući se od nas; Barbatus se peo stepenicama koje su vodile ka spratu iznad nas, a Osipago je, još i sad noseći Kandžu, išao ne mnogo iza njega.
<BR>&nbsp;&nbsp;&nbsp;&nbsp;&nbsp;Pođoh i ja, plašeći se da ne budem od Kandže razdvojen, a Famulimus pođe uz mene. "Iako nisi sada položio naš test, mislio sam ono što sam ti i rekao, ne manje." Njegov glas bio je kao muzika neke divne ptice, muzika koja premošćuje ponor dopirući iz neke šume nedostižne. "Koliko smo se često savetovali, vladaoče. Koliko često smo jedan drugome činili po volji. Vodene žene znaš, rekao bih. Zar da Osipago, zar hrabri Barbatus, zar i ja da budemo toliko manje razumni nego one?"
<BR>&nbsp;&nbsp;&nbsp;&nbsp;&nbsp;Duboko sam udahnuo. "Ne znam šta hoćeš da kažeš. Ali imam osećanje, iz nekog razloga, da ste ti i tvoj rod, iako izgledate užasno, dobri. A da undinke to nisu, iako su toliko divotne, a ujedno i tako čudovišne da jedva mogu podneti da ih pogledam."
<BR>&nbsp;&nbsp;&nbsp;&nbsp;&nbsp;"Je li čitav svet rat dobra i zla? Zar nisi pomislio da bi svet mogao biti i nešto više?"
<BR>&nbsp;&nbsp;&nbsp;&nbsp;&nbsp;To nisam bio pomislio, do tada; zato sam mogao samo da zurim.
<BR>&nbsp;&nbsp;&nbsp;&nbsp;&nbsp;"I, da li bi bio ljubazan da podnosiš moj izgled. Bez uvrede, mogu li skinuti ovu masku? Obojica znamo da je maska, a vrućina je. Boldanders je ispred nas, pa neće videti."
<BR>&nbsp;&nbsp;&nbsp;&nbsp;&nbsp;"Ako ti je volja, obožavani", rekoh. "Ali zar mi nećeš reći..."
<BR>&nbsp;&nbsp;&nbsp;&nbsp;&nbsp;Brzim zamahom jedne šake i načinom kao da mu to donosi olakšanje, Famulimus smače krinku. Lice koje je time otkrio nije ni bilo lice, bile su to samo oči u ravnoj gnjileži. Onda se šaka pomače još jednom na isti način, pa i taj lik pade. Ispod njega bila je ona čudna, smirena lepota koju sam video urezanu u lica pokretnih kipova u vrtovima Kuće Apsoluta, ali lepota od toga različita u onom smislu kako je lepota žive žene različita od realistične maske koja bi toj istoj ženi mogla biti stavljena posle smrti.
<BR>&nbsp;&nbsp;&nbsp;&nbsp;&nbsp;"Zar se nikad nisi dosetio, Severijane", reče ona, "da bi onaj ko nosi jednu masku, mogao nositi još jednu? Ali ja, koja sam dve nosila, ne nosim tri. Nikakve nas više neistine ne razdvajaju sada, kunem se. Dodirni, vladaoče, prstima lice moje."
<BR>&nbsp;&nbsp;&nbsp;&nbsp;&nbsp;Plašio sam se, ali ona dohvati moju šaku i podiže je do svog lica. Osećaj je bio da je to tkivo prohladno, ali živo, osećaj tačno suprotan od suve vreline doktorove kože.
<BR>&nbsp;&nbsp;&nbsp;&nbsp;&nbsp;"Sve one čudovišne maske koje si video da nosimo samo su tvoji sugrađani na Urtu. Jedan insekt, jedna vrsta vodene zmijuljice, sada leprozni bolesnik na samrti. Sve vaša braća, mada se izmičete unazad kad ih vidite."
<BR>&nbsp;&nbsp;&nbsp;&nbsp;&nbsp;Već smo bili blizu najvišeg sprata kule; povremeno smo gazili po ugljenisanom drvetu, zaostalom posle onog požara kojim su Boldanders i njegov lekar ranije bili isterani. Kad sam sklonio ruku sa njenog lica, Famulima opet namesti svoju masku. "Zašto to radite?" upitah.
<BR>&nbsp;&nbsp;&nbsp;&nbsp;&nbsp;"Da biste nas mrzeli i svih nas se plašili. Koliko bi dugo, Severijane, da nije toga, obični ljudi trpeli vladavinu koja nije vaša? Nije nam volja da vašoj rasi ukrademo pravo da sama nad sobom vlada; zar autarh ne drži Feniksov tron time što štiti vašu vrstu od nas?"
<BR>&nbsp;&nbsp;&nbsp;&nbsp;&nbsp;Osećao sam se kao pokatkad u planinama, kad sam se, prilikom buđenja iz sna, začuđeno pridizao u sedeći položaj i osvrtao, pa video zeleni mesec priboden vrhom jele za nebo i svečana lica planina, mrgodna ispod njihovih isprelamanih dijadema - umesto da ugledam sanjane zidove radne sobe majstora Palaemona, ili trpezariju našu, ili koridor sa ćelijama gde sam ispred Teklinih vrata sedeo za stražarskim stočićem. Nekako izgovorih: "Pa onda, zašto si mi pokazala?"
<BR>&nbsp;&nbsp;&nbsp;&nbsp;&nbsp;A ona odgovori: "Iako nas vidiš, mi tebe više videti nećemo. Naše prijateljstvo ovde počinje i ovde se završava, bojim se. Nazovi ovo poklonom dobrodošlice dobijenim od odlazećih prijatelja."
<BR>&nbsp;&nbsp;&nbsp;&nbsp;&nbsp;Onda je doktor, ispred nas, energičnim pokretom otvorio vrata; bubnjanje kiše pretvorilo se u urlanje, a ja osetih kako u hladni, mrtvački vazduh kule prodire struja lednog, ali živog spoljašnjeg vazduha. Boldanders se morao sagnuti i iskrenuti da bi se progurao kroz vrata i mene odjednom obuze uviđanje da će doći dan kad Boldanders ni ovako neće moći da prođe, ma kako se doktor Talos trudio oko njega - vrata će morati da budu proširena, a možda i stepenište, jer ako bi pao, on bi sigurno poginuo. Onda sam razumeo ono što me je ranije zbunjivalo: zašto su prostorije u toj njegovoj kuli tako ogromne, a tavanice u njima tako visoke. Zapitah se, dalje, kakvi li su, u stenama, lagumi gde on drži svoje od gladi umiruće zatvorenike.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
