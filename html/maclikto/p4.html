<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. U BEDEMU VINKULE
<P>&nbsp;&nbsp;&nbsp;&nbsp;&nbsp;"Imaš društvo, liktore", reče mi stražar, a pošto samo klimnuh glavom da potvrdim da sam čuo, on to dopuni: "Moglo bi biti najbolje za tebe da prvo promeniš odeću, liktore." Onda više nije bilo potrebno da pitam ko mi je gost; jedino što je iz ovog stražara moglo izvući takav ton bilo je prisustvo arhona.
<BR>&nbsp;&nbsp;&nbsp;&nbsp;&nbsp;Nije mi bilo teško da u svoje privatne prostorije uđem ne prolazeći prethodno kroz radnu sobu u kojoj sam obavljao administrativne poslove i čuvao računovodstvene knjige Vinkule. Dok sam skidao pozajmljenu đelabu i oblačio svoj fuliginski ogrtač, nagađao sam šta je moglo nagnati arhona, koji nikad ranije nije došao kod mene, i koga, što se toga tiče, izvan njegovog suda praktično nisam viđao, da potegne u posetu Vinkuli - i to, koliko sam mogao videti, bez pratnje.
<BR>&nbsp;&nbsp;&nbsp;&nbsp;&nbsp;Te spekulacije bile su mi dobrodošle, jer su pomogle da neke druge misli ostanu daleko. U našoj spavaćoj sobi postojalo je jedno veliko posrebreno staklo, ogledalo mnogo delotvornije od onih pločica poliranog metala na koje sam bio navikao; tek sad, kad sam stao pred to ogledalo da proverim svoj izgled, primetih da je Dorkas po njemu našarala sapunom četiri stiha iz jedne pesme koju mi je svojevremeno pevala:
<BR>
<BR>&nbsp;&nbsp;&nbsp;&nbsp;&nbsp;Rogovi Urta, trubite, note ka nebu bacajte.
<BR>&nbsp;&nbsp;&nbsp;&nbsp;&nbsp;Dobre su, dobre su, dobre i zelene.
<BR>&nbsp;&nbsp;&nbsp;&nbsp;&nbsp;Slađa je moja livada, uz korak moj pevajte,
<BR>&nbsp;&nbsp;&nbsp;&nbsp;&nbsp;dignite me, o, dignite, do šume oborene!
<BR>
<BR>&nbsp;&nbsp;&nbsp;&nbsp;&nbsp;U radnoj sobi bilo je nekoliko velikih fotelja i ja sam očekivao da ću naći arhona u jednoj od njih (mada mi je takođe palo na um da bi on mogao iskoristiti priliku da pregleda moje papire - a imao je puno pravo da to učini ako mu se hoće). Umesto toga, stajao je pokraj kamenog prozorskog okvira, posmatrajući panoramu svog grada, manje-više na isti onaj način kako sam ga ja gledao sa grudobrana dvorca Acies ranije tog popodneva. Šake je držao jednu u drugoj, iza leđa; posmatrao sam ga i video da se svaka šaka pomiče za sebe, kao da svaka ima svoj nezavisan život, izazvan njegovim razmišljanjima. Tek posle nekog vremena se okrenuo i ugledao mene.
<BR>&nbsp;&nbsp;&nbsp;&nbsp;&nbsp;"Tu si, majstore mučiteljstva. Nisam čuo kad si ušao."
<BR>&nbsp;&nbsp;&nbsp;&nbsp;&nbsp;"Ja sam samo kalfa, arhone."
<BR>&nbsp;&nbsp;&nbsp;&nbsp;&nbsp;Osmehnuo se, seo na prozorski okvir, leđima ka ponoru. Njegovo je lice bilo grubo, sa kukastim nosem i krupnim očima oivičenim tamnim mesom, ali nije bilo muževno; moglo je, zamalo, biti lice neke ružne žene. "Iako sam ti ja poverio odgovornost za ovo mesto, ostaješ samo kalfa?"
<BR>&nbsp;&nbsp;&nbsp;&nbsp;&nbsp;"Samo majstori naše gilde mogu mi dati viši čin, arhone."
<BR>&nbsp;&nbsp;&nbsp;&nbsp;&nbsp;"Ali ti si najbolji od njihovih kalfi, ako je suditi po pismu koje si nosio, kao i po tome što su odabrali baš tebe za dolazak ovamo, a i po tvom radu otkad si stigao. U svakom slučaju, ako bi ti ovde odlučio da se lažno prikažeš, niko to ne bi znao. Koliko majstora ima?"
<BR>&nbsp;&nbsp;&nbsp;&nbsp;&nbsp;"Znao bih ja, arhone. Postoje samo dvojica, osim ako je neko promovisan posle mog odlaska."
<BR>&nbsp;&nbsp;&nbsp;&nbsp;&nbsp;"Pisaću im i zatražiti da te promovišu in absentia."
<BR>&nbsp;&nbsp;&nbsp;&nbsp;&nbsp;"Hvala ti, arhone."
<BR>&nbsp;&nbsp;&nbsp;&nbsp;&nbsp;"Sitnica", reče on i okrete se da gleda kroz prozor, kao da mu je u ovoj situaciji bilo nelagodno. "Trebalo bi da vest stigne do tebe kroz jedno mesec dana."
<BR>&nbsp;&nbsp;&nbsp;&nbsp;&nbsp;"Neće mi oni dati viši čin, arhone. Ali će majstor Palaemon biti srećan kad čuje da o meni imaš tako visoko mišljenje."
<BR>&nbsp;&nbsp;&nbsp;&nbsp;&nbsp;Opet se okrenuo da me pogleda. "Pa valjda nije potrebno da budemo toliko formalni. Moje ime je Abdiesus, nema razloga da ga ne koristiš kad smo sami. Ti si, koliko znam, Severijan?"
<BR>&nbsp;&nbsp;&nbsp;&nbsp;&nbsp;Klimnuh glavom.
<BR>&nbsp;&nbsp;&nbsp;&nbsp;&nbsp;Opet mi je okrenuo leđa. "Otvor ovoga je vrlo nizak. Razgledao sam ga pre tvog ulaska i, evo, zid mi je jedva do iznad kolena. Bojim se da bi se lako moglo desiti da neko odavde ispadne."
<BR>&nbsp;&nbsp;&nbsp;&nbsp;&nbsp;"Samo neko visok kao ti, Abdiesuse."
<BR>&nbsp;&nbsp;&nbsp;&nbsp;&nbsp;"Zar nisu u prošlosti pogubljenja izvođena i tako što su žrtve, ponekad, bacane sa nekog visokog prozora ili sa ruba provalije?"
<BR>&nbsp;&nbsp;&nbsp;&nbsp;&nbsp;"Da, korišćena su oba ta metoda."
<BR>&nbsp;&nbsp;&nbsp;&nbsp;&nbsp;"Ali ih nisi koristio ti, pretpostavljam." Još jednom se okrete ka meni.
<BR>&nbsp;&nbsp;&nbsp;&nbsp;&nbsp;"Nisu korišćeni u sećanju ma koga živog danas, koliko je meni poznato, Abdiesuse. Ja sam samo obavljao dekapitacije - na panju i na stolici - i to je bilo sve."
<BR>&nbsp;&nbsp;&nbsp;&nbsp;&nbsp;"Ali ti se ne bi protivio da upotrebiš i druge metode? Ako bi dobio takva uputstva?"
<BR>&nbsp;&nbsp;&nbsp;&nbsp;&nbsp;"Ovde sam da izvršavam arhonove presude."
<BR>&nbsp;&nbsp;&nbsp;&nbsp;&nbsp;"U nekim prilikama, Severijane, javna pogubljenja su u društvenom intersu. A u drugim prilikama ona bi bila samo štetna, jer bi uznemirila narod."
<BR>&nbsp;&nbsp;&nbsp;&nbsp;&nbsp;"To je shvaćeno, Abdiesuse", rekoh. Kao što sam ponekad u očima nekog dečaka viđao brige onog odraslog čoveka koji će od njega tek postati, tako sad videh da je buduća krivica već došla na lice ovog arhona (mada on toga, možda, još nije bio svestan) i tu se ustalila.
<BR>&nbsp;&nbsp;&nbsp;&nbsp;&nbsp;"Noćas će u palati biti nekoliko gostiju. Nadam se da ćeš među njima biti i ti, Severijane."
<BR>&nbsp;&nbsp;&nbsp;&nbsp;&nbsp;Naklonih se. "Abdiesuse, među raznim rodovima administracije postoji jedan - moj sopstveni - koji se, po starim običajima, ne poziva u društvo ostalih."
<BR>&nbsp;&nbsp;&nbsp;&nbsp;&nbsp;"A ti to osećaš kao nepravdu, što je sasvim prirodno. Večeras ćemo, ako hoćeš to tako da sagledaš, donekle popraviti stvar."
<BR>&nbsp;&nbsp;&nbsp;&nbsp;&nbsp;"Mi, članovi ove gilde, nikad se nismo žalili da je to nepravda. Uistinu, nalazili smo da je naša jedinstvena izdvojenost slavna. Večeras će, međutim, drugi gosti možda steći osećaj da imaju razloga da ti se obrate protestima."
<BR>&nbsp;&nbsp;&nbsp;&nbsp;&nbsp;Njegovim usnama prođe mali grč osmeha. "Nije mene briga za to. Drži, ovo će ti dati pristup u prostor palate." Pružio je ruku, držeći delikatno, kao da se plašio da će iz njegovih ruku odlepršati, jedan od onih malih diskova krute hartije, ne većih od hrisosa, sa naštampanim zlatnim lišćem i ukrasnim slovima; često sam od Tekle slušao o takvim diskovima (a sad se ona poče pomicati u mom umu, kad sam ovaj dodirnuo), ali nikad do tad nisam ni jedan video.
<BR>&nbsp;&nbsp;&nbsp;&nbsp;&nbsp;"Hvala ti, arhone. Noćas, kažeš? Pokušaću da nađem podesnu odeću."
<BR>&nbsp;&nbsp;&nbsp;&nbsp;&nbsp;"Dođi obučen ovako kao sad. Biće maskenbal - ta odežda će biti tvoj kostim." On ustade i poče se protezati, sa držanjem, pomislih, čoveka koji se bliži dovršetku dugog i neugodnog posla. "Maločas pomenusmo neke od manje složenih načina kojima bi se ti mogao poslužiti da obaviš svoju dužnost. Moglo bi za tebe biti dobro da večeras poneseš sa sobom svu opremu koja će ti biti potrebna."
<BR>&nbsp;&nbsp;&nbsp;&nbsp;&nbsp;Razumeo sam. Neće mi trebati ništa osim mojih šaka. To mu i rekoh; onda mu, smatrajući da sam se kao domaćim već slabo pokazao, ponudih da se posluži jelom i pićem u skladu sa našim mogućnostima.
<BR>&nbsp;&nbsp;&nbsp;&nbsp;&nbsp;"Ne", reče on. "Kad bi ti znao koliko sam ja samo prinuđen da pijem i jedem iz razloga učtivosti, znao bi i koliko mi prija društvo nekoga čiju gostoprimljivu ponudu mogu odbiti. Pretpostavljam da tvoje bratstvo nije nikad pomislilo da kao sredstvo mučenja upotrebi hranu, umesto izgladnjavanja?"
<BR>&nbsp;&nbsp;&nbsp;&nbsp;&nbsp;"To se zove kvanteracija, arhone."
<BR>&nbsp;&nbsp;&nbsp;&nbsp;&nbsp;"Jednog dana mi moraš pričati o tome. Vidim da je tvoja gilda daleko ispred moje mašte - desetak vekova ispred, nesumnjivo. Vaša nauka mora biti, posle lovačke, najstarija od svih nauka. Ali ne mogu više ostati ovde. Videćemo te večeras?"
<BR>&nbsp;&nbsp;&nbsp;&nbsp;&nbsp;"Već je maltene veče, arhone."
<BR>&nbsp;&nbsp;&nbsp;&nbsp;&nbsp;"Onda, pred kraj sledeće smene vremena."
<BR>&nbsp;&nbsp;&nbsp;&nbsp;&nbsp;Izišao je; tek kad su se vrata zatvorila za njim, razabrao sam vrlo slabi mošusni miris kojim je njegova odežda bila namirisana.
<BR>&nbsp;&nbsp;&nbsp;&nbsp;&nbsp;Počeh prevrtati u ruci taj papirni kružić i razgledati ga. Na poleđini je bio naslikan izvestan broj maski, među kojima prepoznadoh dve: jedno od užasnih lica koje sam video u autarhovom vrtu kad su kakogeni strgli svoje čovekolike maske - a to se sastojalo zapravo samo od usta okruženih vencem šiljatih zuba - i lice čovekomajmuna iz napuštenog rudnika blizu Saltusa.
<BR>&nbsp;&nbsp;&nbsp;&nbsp;&nbsp;Bio sam umoran od svoje duge šetnje, a i od rada (gotovo celodnevnog, jer bio sam ustao rano ujutru) pre šetnje; zato sam pre novog izlaska prvo pošao da se svučem i operem, zatim sam pojeo nešto voća i hladnog mesa, najzad popio, malo po malo, čašu aromatičnog severnjačkog čaja. Kad mene neki problem duboko zabrine, ostaje mi prisutan u umu čak i kad toga nisam svestan. Tako se i ovog puta dogodilo: iako ih nisam bio svestan, sve misli - pomisao na Dorkas kako leži u svojoj uzanoj sobici sa kosom tavanicom u krčmi i uspomena na devojku koja umire na onoj slami - zatvorile su mi i oči i uši. Valjda zbog toga nisam čuo ulazak moga narednika, niti sam bio svestan, do trenutka njegovog ulaska, da iz sanduka pokraj ognjišta vadim jedno po jedno tanko drvo za potpalu i da te štapove slamam u šakama. On me zapita hoću li opet u grad, a pošto je u mom odsustvu odgovornost za rad Vinkule prelazila na njega, rekoh mu da hoću i da ne mogu kazati kad ću se vratiti. Onda mu zahvalih što mi je pozajmio đelabu i rekoh mu da mi neće više biti potrebna.
<BR>&nbsp;&nbsp;&nbsp;&nbsp;&nbsp;"Samo izvoli, uzmi je u bilo koje vreme, liktore. Ali nije me to brinulo. Hteo sam predložiti da povedeš sa sobom dvojicu ili trojicu naših ključara kad pođeš dole u varoš."
<BR>&nbsp;&nbsp;&nbsp;&nbsp;&nbsp;"Hvala ti", rekoh. "Ali bezbednost je dole, u policijskom smislu, dobra tako da neću biti ni u kakvoj opasnosti."
<BR>&nbsp;&nbsp;&nbsp;&nbsp;&nbsp;On pročisti grlo. "Tu je posredi prestiž Vinkule, liktore. Trebalo bi da uz tebe, kao našeg komandanta, ide eskor."
<BR>&nbsp;&nbsp;&nbsp;&nbsp;&nbsp;Lepo sam video da laže, ali sam takođe video da je uveren da laže za moje dobro, pa rekoh: "Razmotriću to, pod pretpostavkom da imaš i da možeš odvojiti od posla dva čoveka dovoljno dobrog izgleda."
<BR>&nbsp;&nbsp;&nbsp;&nbsp;&nbsp;Ozario se odmah.
<BR>&nbsp;&nbsp;&nbsp;&nbsp;&nbsp;"Međutim", rekoh, "ne želim da budu naoružani. Idem u palatu, a za našeg gospodara arhona bilo bi uvredljivo, ako bih stigao sa oružanom pratnjom."
<BR>&nbsp;&nbsp;&nbsp;&nbsp;&nbsp;Na to on poče mucati, a ja se obruših na njega kao da sam jako ljut. Te izlomljene štapove sam tresnuo na pod. "Izjasni se! Misliš da sam u opasnosti. O čemu je reč?"
<BR>&nbsp;&nbsp;&nbsp;&nbsp;&nbsp;"Ni o čemu, liktore. Nije ništa što bi se odnosilo na tebe lično. Samo..."
<BR>&nbsp;&nbsp;&nbsp;&nbsp;&nbsp;"Samo šta?" Znajući da će sad progovoriti, odoh do ormarića i nalih obojici po jedan vrč rozolija.
<BR>&nbsp;&nbsp;&nbsp;&nbsp;&nbsp;"Bilo je u gradu nekoliko ubistava, liktore. Tri ubistva prošle noći, dva one prethodne. Hvala ti, liktore, u tvoje zdravlje."
<BR>&nbsp;&nbsp;&nbsp;&nbsp;&nbsp;"U tvoje. Ali ubistva nisu ništa neobično, je li tako? Ovi eklektici se večito bodu noževima."
<BR>&nbsp;&nbsp;&nbsp;&nbsp;&nbsp;"Ovi ljudi su umrli tako što su spaljeni, liktore. Ja o tome zaista ne znam mnogo - a čini se da nema nikog ko zna. Moguće je da ti sam znaš više." Lice toga narednika bilo je bezizražajno kao da je isklesano od grubog smeđeg kamena; ali primetio sam kako je, govoreći, bacio jedan hitri pogled ka hladnom ložištu i bilo mi je jasno da on pripisuje moje slamanje tih štapova (štapova koji su u mojim šakama bili tako tvrdi i suvi, ali koje uopšte nisam osećao, čak ni dugo posle narednikovog ulaska, baš kao što ni Abdiesus, možda, nije shvatao da razmišlja o svojoj sopstvenoj smrti, nego je to uvideo tek dugo pošto sam ja ušao u radnu sobu da ga posmatram) nečemu, nekakvoj mračnoj tajni, koju je arhon saopštio meni; a u pitanju je bila samo moja uspomena na Dorkas, na njeno očajanje i na devojku-prosjakinju koju sam počeo mešati sa Dorkas. On reče: "Imam dva dobra momka koji čekaju napolju, liktore. Spremni su da krenu kad god ti kreneš, a onda će te čekati dokle god ti ne budeš pripravan da se vratiš."
<BR>&nbsp;&nbsp;&nbsp;&nbsp;&nbsp;Rekao sam mu da je to veoma dobro, a on se naglo okrenuo na suprotnu stranu da ja ne bih pogodio da on zna, ili misli da zna, više nego što je meni rekao; međutim, njegova kruta ramena, nabrekli mišići na vratu i hitri koraci ka vratima preneli su mi više informacija nego što su to njegove oči ikako mogle.
<BR>&nbsp;&nbsp;&nbsp;&nbsp;&nbsp;Moj eskort se sastojao od dvojice mišićavih ljudi, izabranih zbog snage. Demonstrativno mašući svojim velikim, gvozdenim ključevima, pratili su me dok sam odmicao, sa Terminus Estom o ramenu, krivudavim ulicama; kad je ulica bila dovoljno široka, išli su jedan levo, a drugi desno od mene, a kad nije bila dovoljno široka, jedan ispred, a drugi iza mene. Na obali Acisa otpustio sam ih, a da bi me ranije ostavili, rekao sam im da imaju moju dozvolu da provedu ostatak večeri kako god im se sviđa; tad sam unajmio jednu usku čajkicu (sa veselo obojenim platnenim krovom koji mi nije bio potreban, sad kad je poslednja dnevna smena vremena prošla) da me odnese uz reku, do palate.
<BR>&nbsp;&nbsp;&nbsp;&nbsp;&nbsp;Tad sam prvi put stvarno zaplovio po Acisu. Dok sam sedeo u krmenom delu čajke, između krmanoša-vlasnika i njegove četvorice veslača, na ledenoj, bistroj reci koja je jurila tako blizu mene da sam mogao obe šake držati stalno zamočene u nju (ali to nisam poželeo), činilo se da je nemoguće da ova krhka drvena ljuska, koja je sa grudobrana našeg bedema morala izgledati samo kao plešući insekt, ima iole ikakvu nadu da otplovi makar i jedan pedalj uzvodno. Onda krmanoš reče nešto i mi jurnusmo - držeći se, dakako, sasvim blizu obale, ali maltene odskačući preko vode kao bačeni kamičak "žabica"; zamasi naših vesala bili su tako brzi i savršeno usklađeni, a čamac tako lak, uzan i gladak, da smo više išli kroz vazduh iznad vode nego kroz vodu samu. Sa gredice na krmi visila je pentagonalna lanterna sa oknima od ametistnog stakla; u jednom trenutku, baš kad sam pomislio da će nas matica ščepati preko sredine, prevrnuti, potopiti i odneti prema Kapulusu, gazda je pustio krmu, koja je ostala da visi na svojim kožnim kaiševima i pripalio fitilj.
<BR>&nbsp;&nbsp;&nbsp;&nbsp;&nbsp;On je, jakako, bio u pravu, a ne ja. Tek što su se vratašca lanterne zatvorila da zaštite plamen žut poput maslaca unutra, a ljubičasti zraci svetlosti pojurili kroz okna napolje, nas je zahvatio jedan vrtlog, zavrteo nas punim krugom i hitnuo nas stotinu dugih koraka, ili više od toga, uzvodno; veslači su za to vreme držali vesla podignuta sasvim iznad vode; ostadosmo u jednom minijaturnom zalivu, tihom poput vodenične bare, napola ispunjenom šarenim malim jahtama. Jedno vodeno stepenište, veoma slično onom sa koga sam se kao dečak otiskivao da plivam u Ęolu, ali mnogo čistije, izlazilo je marširajući iz dubine reke i uspinjalo se sve do brilijantnih buktinja i kitnjastih kapija kroz koje se ulazilo na teren palate.
<BR>&nbsp;&nbsp;&nbsp;&nbsp;&nbsp;Često sam tu palatu gledao sa Vinkule, pa sam znao da to nije podzemno zdanje, po obrascu Kuće Apsoluta, što bih inače mogao očekivati. Ali nije bila ni sumorna tvrđava, kao naša Citadela - jer arhon i njegovi prethodnici su očevidno smatrali da dva tvrda uporišta, i to zamak-tvrđava Acies uzvodno i Kapulus nizvodno, međusobno dvostruko povezana zidinama i kulama duž samih vrhova litica, znače dovoljnu bezbednost za ovaj grad. Odbrambeni zidovi oko terena ove palate sastojali su se samo od zelene žive ograde od kvadratno potkresanog velikog žbunja, tek toliko da se zaustave pogledi radoznalaca i možda da se obeshrabre uzgredni kradljivci. Građevine sa pozlaćenim kupolama bile su razasute po prostranom vrtu koji je izgledao i prisno i živopisno; sa mog bedema izgledale su otprilike kao komadi hrizolita koji su ranije sačinjavali ogrlicu, ali im se vrpca prekinula pa su popadali na tepih sa šarama.
<BR>&nbsp;&nbsp;&nbsp;&nbsp;&nbsp;Na filigranski izrađenim kapijama bili su stražari, pripadnici jahačkih odreda, ali sada bez svojih životinja; imali su čelične oklopne prsluke i šlemove, plamteća koplja i dugačke konjaničke mačeve, "spate"; ali držali su se kao glumci amateri u sporednim ulogama, kao ljudi dobre ćudi, ali koji su puno toga pretrpeli i koji sad uživaju u odmoru od žestokih bitaka i patrola na vetrometnim prostranstvima. Ona dvojica kojima pokazah svoj kružić našarane hartije jedva ga i pogledaše i već mi mahnuše rukom da uđem.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
