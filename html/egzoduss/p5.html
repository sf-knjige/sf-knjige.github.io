<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. MAČEVI SFIKSINI
<P>&nbsp;&nbsp;&nbsp;&nbsp;&nbsp;Stojeći kruto u svečanoj odori od somota boje čaja, Kalde Svila proklinjao je, u mislima, sebe što nije obezbedio stolice - naime, što se nije postarao da neko drugi obezbedi stolice. Njegovo je očekivanje danas bilo (izvrstan dokaz, reče on sebi, naivnosti, i potpune nespremnosti za dužnost koja mu je nametnuta) da će Kvecal, Usik, Saba i on - i Mejtera Nana, ako bude pronađena - zauzeti svoja mesta na ovoj platformi i da će se ubrzo posle toga pojaviti ta vojska koju je grad Trivigaunte poslao u pomoć narodu Virona.
<BR>&nbsp;&nbsp;&nbsp;&nbsp;&nbsp;Desilo se, dabome, drugačije. Desilo se to da je čak i visoko disciplinovana horda generalice Sijuf, sačinjena od sedamdeset pet hiljada žena i muškaraca, ostala tačno ono što jeste: masa od sedamdeset pet hiljada osoba. Šta tek reći o hiljadama konja i Devetoro-bogova-znaju koliko kamila.
<BR>&nbsp;&nbsp;&nbsp;&nbsp;&nbsp;Kamila!
<BR>&nbsp;&nbsp;&nbsp;&nbsp;&nbsp;Kao dečak, Svila je veoma rano postao religiozan, i tada je smatrao da je Sfiksa ponajmanje privlačna od svih boginja; muškobanjasta, sa grivom tamne oker i smeđe boje, više lavica nego žena. Sad se činilo da lavovi nemaju nikakve veze sa ratovanjem u stvarnosti, a konji, mazge i kamile imaju, itekako. Konji, mazge i kamile su ljubimci Sfikse Ubodne; Svila bi ih danas vrlo rado prihvatio (ili, čak, guske, gerbile, kuniće), kad bi se samo taj njihov dolazak već jednom ostvario.
<BR>&nbsp;&nbsp;&nbsp;&nbsp;&nbsp;Nalet ledenog vetra potrese trijumfalnu kapiju. Bila je na brzinu sklepana i morala je, maltene sigurno, pasti, ako ovaj zimski vetar dune samo malčice jače; štaviše, bilo je verovatno da će pasti u svakom slučaju, ako se Sijufina vojska ne pojavi uskoro.
<BR>&nbsp;&nbsp;&nbsp;&nbsp;&nbsp;Valjda bi trebalo da postoji, u tolikoj gomili sveta oko počasne platforme, bar neko ko može i hoće da donese stolice. Svila zaključi da bi trebalo prvo da uputi takvog 'nekog' da obezbedi sedište Kvecalu, koji je već u poodmaklim godinama, a stoji na nogama, evo, već skoro jedan sat; onda bi naručio stolice za Usika i Sabu, pa i za sebe. Još pet minuta ovog dreždanja, i on će sići sa tribine, dograbiće nekog komisionara za okovratnik i zatražiće stolice. To se mora uraditi, i uradiće se - u tome je cela priča.
<BR>&nbsp;&nbsp;&nbsp;&nbsp;&nbsp;Vetrušina opet navali na njih sve, i Svila steže zube. Žuta prašina dala je vetru desetak vidljivih tela, vazdušne vrtloge koji su se 'klizali' duž zidina Alamede. Jedna traka ukrasne zelene hartije otkide se od trijumfalnog luka, provuče se kroz vetar uzlazno, gipkim talasanjima, i za nekoliko sekundi nestade u pravcu ukotvljenog vazdušnog broda.
<BR>&nbsp;&nbsp;&nbsp;&nbsp;&nbsp;Iz vazdušnog broda trebalo bi da bude lako oceniti kad će trupe stvarno da stignu, razmišljao je on. Da je imao na raspolaganju samo još jedan dan, mogao je urediti da se daju nekakvi signali: da se sa prve, prednje gondole ispruži zastava čim prethodnica umaršira u grad, ili da se upali ćup za pravljenje dimnog signala, ako je nastalo zakašnjenje. On, na sopstveno iznenađenje, uvide da nije izgubio ništa od one oduševljene želje da se popne u taj vazdušni brod, bez obzira na dužnosti kojih ima sve više i bez obzira na ovaj zimski vetar. Baš kao i Rog (momak koji bi najbolje mogao, u ovom trenutku, naći stolice, ili bar nekakve sanduke), on je čeznuo da leti kao što to letači uspevaju.
<BR>&nbsp;&nbsp;&nbsp;&nbsp;&nbsp;Danas je bilo letača mnogo. Više, zaključi on, nego što je ikad ranije video. Čitavo jedno jato, nalik na jato roda, upravo je iskrsnulo iza vazdušnog broda. Koji li to grad šalje njih u patrole duž sunca, i šta li je to što takva patrola može, zapravo, da učini?
<BR>&nbsp;&nbsp;&nbsp;&nbsp;&nbsp;Hujanje i fijuk najaviše novi talas vetra, koji poče brisati preko Alamede i tresti izrešetane topole zasađene duž glavne ulice ispred zatvorskih zidina. Desno od njega Saba se ukruti; on sam drhtao je bez ikakvog stida. Ogrtač zakonite vlasti lepršao je oko njegovih cevanica, platno se talasalo kao jezero Limna; ceo ogrtač bi poleteo i zalepršao iza njega kao zastava da ga Svila nije pridržavao oberučke. Pre nekoliko sati, kad ga je u Juzgadu obukao, taj komad odeće, tako dugačak, sa takvim obiljem debele tkanine, doneo mu je osećaj toplote, nametljive i maltene gušeće; Svila je tada bio u velikom iskušenju da tako luksuzan, debeli ogrtač odbaci i da na paradu pođe samo u jeftinoj (a to znači i tankoj) augurskoj odeždi koju je i sad ispod ogrtača imao; majstor Ksipias i komisionar Metilj ubedili su ga da to ne učini. Da je sve ostalo kao u Juzgadou, do sad je ogrtač trebalo da bude sasvim mokar od znoja; umesto toga, Svila se našao u situaciji da silno priželjkuje da ima i kapu, ili bilo šta slično, na glavi. Saba ima svoju vojničku kapu boje prašine, Usik ima visoki šlem od zelene štavljene kože. On nema ništa.
<BR>&nbsp;&nbsp;&nbsp;&nbsp;&nbsp;Onaj njegov stari slamni šešir sa širokim obodom, koji je nosio dok je popravljao krov, nestao je - u Krvovoj vili izgubljen, kao i Mejtera Nana. Novi slamni šešir, takođe sa širokim obodom, kupljen na jezeru, takođe je nestao, ostao je u onoj sobi iz koje je talus ugrabio Svilu. Kapica patere Štuke, crna kalota koju je Štuka nosio zimi, ostala je u mantejonu - Svila se jedva usuđivao i da je dodirne, od kad ju je Štukin duh ispustio na odmorištu tamošnjeg stepeništa.
<BR>&nbsp;&nbsp;&nbsp;&nbsp;&nbsp;Svi su oni sada mrtvi: Štuka, Krv i onaj talus. Drugi i treći od njegove ruke poginuli.
<BR>&nbsp;&nbsp;&nbsp;&nbsp;&nbsp;Zar ova Sijuf i njene vojnikinje neće nikada doći? On poče pogledom pretraživati nebo iznad vazdušne lađe, da bi, eventualno, video bar delić sunca. Onaj umirući letač kazao je da oni, letači, 'gube kontrolu'. A koje to lance možeš potezati i na taj način 'kontrolisati' sunce? Koja to krma usmerava plovidbu sunca?
<BR>&nbsp;&nbsp;&nbsp;&nbsp;&nbsp;Ali sunce se nije videlo, skriveno, naravno, pretećim oblacima. Bilo bi detinjasto žaliti se što je zima došla, najzad, u danima kad kalendar kaže da bi trebalo da je već pola zime prošlo.
<BR>&nbsp;&nbsp;&nbsp;&nbsp;&nbsp;Uskoro će proleće, osim ako se zima otegne isto onako kao leto koje je, pre nje, potrajalo tako nenormalno dugo. Ako u proleće ne padnu dobre kiše, pašće on sa vlasti; ako se kukuruz idućeg leta sasuši i uvene, neće ništa duže živeti ni on, novi Kalde Virona, od bogova naimenovan. On dočara sebi sliku kako Zumbula i on beže iz grada, na brzim konjima; ali Zumbula je izgubljena, jednako kao Mejtera Nana, a osim toga, on o konjima ne zna ništa sem činjenice da mogu biti prineti Pesu na žrtvu i da to ne bi bilo nedolično. Naime, mogli bi, kad bi Pes bio živ, ali Pes je mrtav.
<BR>&nbsp;&nbsp;&nbsp;&nbsp;&nbsp;Da li je i Zumbula mrtva? Svila opet zadrhta.
<BR>&nbsp;&nbsp;&nbsp;&nbsp;&nbsp;U daljini zasvira vojna muzika, vrlo slabo čujna; njegov sluh ipak uhvati jasne, hrabre glasove truba i topot konjice.
<BR>&nbsp;&nbsp;&nbsp;&nbsp;&nbsp;Neko, možda je to bio Usik, reče: "Ahhh." Svila oseti da mu se lice razvlači u osmeh, srećan što nije on jedini bio nestrpljiv i namučen. Desno od njega Saba promrmlja: "Ja bih ti mogla odrediti jedinice, kako koja nailazi, i za svaku ispričati ponešto od njene istorije, ako želiš."
<BR>&nbsp;&nbsp;&nbsp;&nbsp;&nbsp;On klimnu glavom. "Da, ja bih bio zahvalan, generalice." Bio je u iskušenju da pita o letačima ovoga svita, jer bi ona, kao zapovednica vazdušnog broda, mogla znati o njima nešto zanimljivo - možda čak i korisno. Ali bio bi vrhunac loših manira ispoljiti, sada, zanimanje za bilo šta osim za vojnu moć Trivigauntea.
<BR>&nbsp;&nbsp;&nbsp;&nbsp;&nbsp;Tamno lice jedne mlade žene (posle kratke nesigurnosti on prepoznade da je to Rogova devojka, Kopriva) pojavi se na levoj strani tribine. Dovoljno glasno da i Svila čuje, Kopriva upita: "Vaša svesnosti, da li biste želeli sesti? Ima ovde jedan čovek koji iznajmljuje stolice na rasklapanje."
<BR>&nbsp;&nbsp;&nbsp;&nbsp;&nbsp;Kvecalovo lice se ozari. "Kako je to ljubazno od tebe, dete moje! Ne, imam ja ovaj moj štap, zvani bakulus; tako da mi je bolje nego drugima." (Ovo nije bilo sasvim tačno; Usik je držao svoj teški mač ispred sebe i naslanjao se na njega kao na štap za šetnju.) "Patera Kalde nije te sreće", nastavi Kvecal. "Da li bi želeo da ova devojka iznajmi stolicu za tebe, patera Kalde?"
<BR>&nbsp;&nbsp;&nbsp;&nbsp;&nbsp;Naravno da bi bilo nezamislivo da on sedi, a Prolokutor stoji. Svila reče: "Mnogo ti hvala, Koprivo, ali neće biti potrebno."
<BR>&nbsp;&nbsp;&nbsp;&nbsp;&nbsp;"Upravo sam doneo odluku", reče Kvecal Koprivi, "da iako ne želim jednu stolicu, rado bih uzeo dve. Jednu za mene i jednu za pateru Kaldea. Imaš li ti dovoljno para za dve?"
<BR>&nbsp;&nbsp;&nbsp;&nbsp;&nbsp;Kopriva mu reče da ima, i nestade u gomili.
<BR>&nbsp;&nbsp;&nbsp;&nbsp;&nbsp;Sa Sviline desne strane Saba progunđa: "Vi muški nemate izdržljivost kao žene. To je biologija, nema se tu čega stideti, ali pokazuje zašto smo mi ženske najbolja pešadija." Svili obrazi počeše da gore; mala promena u držanju Kvecalovom nagovestila je da je čuo i on, i da sad čeka da čuje šta će Svila odgovoriti.
<BR>&nbsp;&nbsp;&nbsp;&nbsp;&nbsp;A šta bi sam Kvecal odgovorio? Sabina primedba graničila se sa neoprostivom nadmenošću, nesumnjivo, a pravedni bogovi kažnjavaju nadmene ljude - tako su, bar, njega učili u sholi. On malo razmisli i zaključi da je to jedna od malobrojnih stvari kojima su ga naučili, a koja izgleda neporecivo istinita.
<BR>&nbsp;&nbsp;&nbsp;&nbsp;&nbsp;On se osmehnu. "Sasvim si u pravu, generalice, kao i uvek. Nijednom posmatraču ne može promaći da žene izdržavaju daleko više nego muškarci, i hrabrije."
<BR>&nbsp;&nbsp;&nbsp;&nbsp;&nbsp;Desno od Sabe, Usik promrmlja: "Naš Kalde ima slomljen zglob stopala. Zar nisi primetila koliko hramlje?"
<BR>&nbsp;&nbsp;&nbsp;&nbsp;&nbsp;"Auh, to mi je otišlo s pameti, Kalde", reče Saba, zvučeći kao da se istinski kaje. "Izvinjavam se, zaista."
<BR>&nbsp;&nbsp;&nbsp;&nbsp;&nbsp;"Nemaš se za šta izvinjavati, generalice. Iskazala si jednu neospornu činjenicu. Sfiksa i Scila bi se mogle izvinjavati zbog činjenica, možda - ali običan smrtnik?"
<BR>&nbsp;&nbsp;&nbsp;&nbsp;&nbsp;"Svejedno, ja... eno, idu."
<BR>&nbsp;&nbsp;&nbsp;&nbsp;&nbsp;Prve jahačice, visoke žene na žustrim konjima, ukazale su se na vidiku, ali zvaničnici sa tribina mogli su ih videti zasad samo kroz trijumfalni slavoluk. Svaka je nosila po jedno vitko koplje, a na koplju izduženu trouglastu žutu zastavicu odmah ispod vrha. "Prateća četa", reče Saba Svili, niskim tonom. "Sve one su plemenitog roda; osim što obavljaju sve redovne vojničke dužnosti, takođe daju telesnu stražu za Rani."
<BR>&nbsp;&nbsp;&nbsp;&nbsp;&nbsp;"Ja ne znam ništa o tim stvarima", reče Svila naginjući se ka njoj, "ali zar ne bi puške sa debelom municijom bile ubojitije od tih kopalja?"
<BR>&nbsp;&nbsp;&nbsp;&nbsp;&nbsp;"Videćeš ih bolje kroz koji trenutak. Levo od sedla svaka ima i pušku, koja je zavučena u dugačku futrolu. Koplja su za juriš, zato što pucanj iz puške, konju iznad ušiju, dovodi do toga da se konj upaniči."
<BR>&nbsp;&nbsp;&nbsp;&nbsp;&nbsp;Svila klimnu glavom, ali poče razmišljati, i nehotice, o izveštajima koji su do njega ranijih dana stizali, a u kojima se govorilo da su Mejtera Nana i njeni dobrovoljci, jurišajući na konjima na lebdelice u Kaveznoj ulici, pucali iz igličara. Dalo bi se pretpostaviti da srazmerno tihi pucanj pištolja igličara ne uznemirava konja u istoj meri kao pucanj iz puške, koji stvarno odjekuje naširoko i nadaleko. Pa ipak, bar po njegovom utisku, čak i mali igličar, kao što je bio Zumbulin, sa ukupno peseset ili stotinu iglica, bio bi nadmoćno oružje.
<BR>&nbsp;&nbsp;&nbsp;&nbsp;&nbsp;Pojavi se Kopriva, donoseći stolice na rasklapanje sa platnenim sedištima. Kvecal prihvati jednu i sede, a Kopriva drugu pruži Svili.
<BR>&nbsp;&nbsp;&nbsp;&nbsp;&nbsp;On je uze i pokaza Sabi. "Zar ne bi rado sela na ovo, generalice? Samo izvoli."
<BR>&nbsp;&nbsp;&nbsp;&nbsp;&nbsp;"Nipošto ne!"
<BR>&nbsp;&nbsp;&nbsp;&nbsp;&nbsp;"Mogli bismo sedeti naizmenično, ako želiš", istrajavao je Svila. "Odmoriš se ti neko vreme, pa ja neko vreme, i tako dalje."
<BR>&nbsp;&nbsp;&nbsp;&nbsp;&nbsp;Ona zavrte glavom odrečno i steže usne; a Svila spusti stolicu, neupotrebljenu, između njih.
<BR>&nbsp;&nbsp;&nbsp;&nbsp;&nbsp;Prateća četa jahala je u koloni po tri naporedo. Činilo se da jahačice pomno gledaju publiku duž ulice. Svila je otprilike prebrojao tu četu i zaključio da ih ne može biti više od dvesta. Vojnikinje iza Prateće čete nisu imale koplja, nisu bile tako podjednake visine, niti su imale tako dobre konje; ali su jahale po deset naporedo, a predvodila ih je oficirka u prašnjavom starom ogrtaču, na najboljem konju koga je Svila ikada video.
<BR>&nbsp;&nbsp;&nbsp;&nbsp;&nbsp;"Generalisima Sijuf", progunđa Saba. "Ona je Ranina rođaka i po očevoj i po majčinoj liniji."
<BR>&nbsp;&nbsp;&nbsp;&nbsp;&nbsp;"Vaša vrhovna vojna zapovednica."
<BR>&nbsp;&nbsp;&nbsp;&nbsp;&nbsp;Saba klimnu glavom. "Vojni genije."
<BR>&nbsp;&nbsp;&nbsp;&nbsp;&nbsp;Osmotrivši taj orlovski profil, Svila zaključi da bi to itekako moglo biti istina, i da je svakako istina u dovoljnoj meri da Sijuf bude dragocena saveznica; genije ili ne, zračila je odlučnošću i inteligencijom. Nije se mogao ne zapitati šta su generalisimi Sijuf napričali o njemu, i šta ona sad misli o njemu, nesigurnom, mladom vladaocu jednog grada koji je, gledano iz Trivigauntea, inostranstvo. Nagon da prstima pročešlja i zagladi neurednu kosu, kao što bi uradio tokom razgvora sa Kvecalom, bio je praktično neodoljiv. Tokom nekih pola sekunde, Sijufova i on gledali su se oči u oči.
<BR>&nbsp;&nbsp;&nbsp;&nbsp;&nbsp;Onda je Saba salutirala, na šta je Sijuf odgovorila takođe salutiranjem, ali nemarnim; tek posle toga je Usik salutirao inostranom vojskovođi, u skladu sa protokolom koji je bio dogovoren u tardan. Iza nje, disciplinovane mlade žene počeše izvlačiti sablje i dizati ih ispred lica okrenutog za pozdrav nalevo; prvi red, pa drugi, treći, i tako sve dalje i dalje, bez i najmanjeg obraćanja pažnje na kovitlanje vetra i žestoku hladnoću.
<BR>&nbsp;&nbsp;&nbsp;&nbsp;&nbsp;"Generalisima Sijuf jaše na čelu svoje regimente. Stupila je u oružane snage pre osamnaest godina, sa činom natporučnice, a ta jedinica sada je poznata kao Generalisimina pomoćna laka konjička..."
<BR>&nbsp;&nbsp;&nbsp;&nbsp;&nbsp;Saba zaćuta; Svila, drhteći, upita: "Da?"
<BR>&nbsp;&nbsp;&nbsp;&nbsp;&nbsp;"Tvoj narod ne kliče, Kalde. Ni približno koliko bi trebalo. Generalisima neće biti zadovoljna."
<BR>&nbsp;&nbsp;&nbsp;&nbsp;&nbsp;On zgrabi tu priliku. "Možda se plaše da će vam upaničiti konje." Detinjasto, ali prija, bar minut-dva.
<BR>&nbsp;&nbsp;&nbsp;&nbsp;&nbsp;Kad se već činilo da će ta konjanička kolona biti beskrajna, ukaza se široki prekid koji je, očigledno, značio da je završena Generalisimina pomoćna laka konjička brigada. Naiđe zastava Trivigauntea, žuta, smeđa i crvena, koju je nosila jedna oficirka na konju, a pratila počasna straža očigledno povučena iz Prateće čete; iza toga nastupala je vojna muzika, ona koja je Svili dala prvu nagoveštaj da je kolona blizu. Muzičari su išli peške, marširajući precizno kao na slici iz neke knjige o vojnim paradama; bili su svi muškarci i svi sa bradama. Klicanje naroda upadljivo se pojačalo dok su oni prolazili u svom paradnom poretku.
<BR>&nbsp;&nbsp;&nbsp;&nbsp;&nbsp;"Ovi su stvarno vrlo dobri", reče Svila Sabi, nadajući se da će opet uspostaviti prijateljske odnose. "Veoma su vešti. Našem narodu se, izgleda, sviđa njihova muzika."
<BR>&nbsp;&nbsp;&nbsp;&nbsp;&nbsp;"Ja sam stari borac, Kalde."
<BR>&nbsp;&nbsp;&nbsp;&nbsp;&nbsp;U sebi, Svila se zapita koji su to ratovi navodno bili, pa se u njima moglo postati 'stari borac'; koje je to bitke generalisima Sijuf navodno dobila i time dokazala da je 'vojni genije'. Ali glasno reče samo: "Da, shvatam to."
<BR>&nbsp;&nbsp;&nbsp;&nbsp;&nbsp;"Tvoj narod navija za ove zato što su muškarci. Vi zamišljate da mi držimo naše muškarce vezane lancem u podrumu, ali gotovo sve naše pomoćne trupe su muškarci."
<BR>&nbsp;&nbsp;&nbsp;&nbsp;&nbsp;"Sa bradama", reče Svila. Činilo se da je to bezbedan komentar.
<BR>&nbsp;&nbsp;&nbsp;&nbsp;&nbsp;"Tačno. Ti briješ bradu da bi više ličio na ženu. Ne kritikujem te ja zbog toga, u tvom položaju uradila bih ja isto. Ali mi kod kuće ne dajemo muškarcima da briju brade. Mogu samo da ih potkresuju ako žele, a pripadnicima pomoćnih trupa to je obaveza. Ali im je zabranjeno da bradu obriju ili da iz nje čupaju dlake."
<BR>&nbsp;&nbsp;&nbsp;&nbsp;&nbsp;Svilino lice se malo trže od nelagodnosti na te reči. On se ponada da Saba to nije primetila.
<BR>&nbsp;&nbsp;&nbsp;&nbsp;&nbsp;"Tek od pre dvadesetak godina dozvolili smo im upotrebu makaza", nastavi ona. "Kad sam ja bila poručnik, oni nisu smeli ni kresati brade, pa si mogao da vidiš mnoge sa bradama do pojasa, i dužim. Tad im je bilo dozvoljeno da bradu zadenu pod opasač, ali neki ljudi su smatrali da je to preterivanje. Ideja je bila da je muškarca sa bradom lakše zaklati. Uhvatiš ga za bradu i trgneš je nagore."
<BR>&nbsp;&nbsp;&nbsp;&nbsp;&nbsp;"A, tako", reče Svila, i u mislima poništi odluku, donetu nedavno, da počne puštati bradu.
<BR>&nbsp;&nbsp;&nbsp;&nbsp;&nbsp;"Ovo sad su Dragune princeze Sajle. Zapazićeš..."
<BR>&nbsp;&nbsp;&nbsp;&nbsp;&nbsp;Usik je prekide. "Ne bih da se upuštam u raspravu, generalice, ali ne verujem da ih stvarno kolju na taj način. Ili, bar, ne često. Muškarci su mnogo jači od žena."
<BR>&nbsp;&nbsp;&nbsp;&nbsp;&nbsp;Saba pokretom ruke pokaza vojnikinje 'dragune' koje su jahale ispred njih. "A konji su jači od muškaraca, Generalisimo."
<BR>&nbsp;&nbsp;&nbsp;&nbsp;&nbsp;Svila se tiho nasmeja.
<BR>&nbsp;&nbsp;&nbsp;&nbsp;&nbsp;"Zar mi ne veruješ, Kalde?" reče Saba, boreći se sa osmehom. "To je istina, kunem se, u našem gradu. Mi odgajamo bojne konje još od kad je Pes prvu ciglu položio, a naši konji ne samo što su jači od žena, nego su i..."
<BR>&nbsp;&nbsp;&nbsp;&nbsp;&nbsp;"Mudriji od vaših muškaraca", dovrši Svila njenu rečenicu. "U to ne sumnjam nimalo."
<BR>&nbsp;&nbsp;&nbsp;&nbsp;&nbsp;"Ko je mudriji od muškaraca?" upita jedan novi glas. "Po mom mišljenju, svako."
<BR>&nbsp;&nbsp;&nbsp;&nbsp;&nbsp;Svila se okrete da pogleda. Na tribinu je stupila generalisima Sijuf. "A, tu si ti", reče Svila, pruživši joj ruku. "Plašio sam se ćeš biti zadržana. Čast je pozdraviti te konačno, čast i veliko zadovoljstvo. Dobro došla u Viron. Ja sam Kalde Svila."
<BR>&nbsp;&nbsp;&nbsp;&nbsp;&nbsp;Ona se rukova nespretno s njim, bez osmeha. Njena šaka bila je tvrda i suva, i ne onako jaka kao što je on očekivao. "Radost moia da vidim tvoi divni grad, Kalde Svilo. Glavninu života provela na iugu. Tvoi grad samo ime na moim mapama, do pre nedelju dana. Znam da mi loša smotra. Kad marširaiu, ne možeš ih terati da uvežbavaiu paradu. A ni kad ratuiu."
<BR>&nbsp;&nbsp;&nbsp;&nbsp;&nbsp;Svila je uveri da je ogromno impresioniran ovim što je dosad video, i predstavi je Kvecalu i Usiku.
<BR>&nbsp;&nbsp;&nbsp;&nbsp;&nbsp;"Videćemo tvoie trupe posle moih", reče ona Usiku. "Prošli pored njih, čekaiu. Ah, stolicu za mene imaš, Kalde. Pa, hvala." Ona sede između Svile i Sabe. "Ovo zaista dobro došlo. Budna od tri uiutru, u sedlu od pet. Dva konja izmorila. Morao treći za ovo."
<BR>&nbsp;&nbsp;&nbsp;&nbsp;&nbsp;"Veoma je lepo od tebe što si nam se pridružila posle marša", reče joj Svila iskreno. "Svi smo mi čuli izvanredne stvari o tebi. Bilo nam je veoma stalo da te upoznamo."
<BR>&nbsp;&nbsp;&nbsp;&nbsp;&nbsp;Sijufin pogled bio je na njenim trupama. "Ia ne došla za tebe, Kalde Svilo. Ia došla za mene. Uskoro borimo zaiedno. Tako kaže? Ili to znači bori ti mene, a ja tebe?"
<BR>&nbsp;&nbsp;&nbsp;&nbsp;&nbsp;"Ne, savršeno dobro si rekla. Zajedno ćemo se boriti protiv Ajuntamienta, ako budemo morali. Ja bih mnogo više voleo da to ne moramo."
<BR>&nbsp;&nbsp;&nbsp;&nbsp;&nbsp;"I ia. Oba." Sijuf namače kapuljaču na glavu i navuče preko kolena stari ogrtač, sav isprugan od kiša.
<BR>&nbsp;&nbsp;&nbsp;&nbsp;&nbsp;Neko vreme su svi ćutali. Svila se pretvarao da posmatra paradu, u kojoj je sad nastupala pešadija, privlačne mlade žene koje su pozdrav ulevo, tribini, upućivale tako što su nosile puške sa debelom municijom uspravno uz levo rame i marširale krutim korakom koji je Svilu podsećao na ples sibila prilikom prinošenja žrtve.
<BR>&nbsp;&nbsp;&nbsp;&nbsp;&nbsp;Zapravo je uglavnom proučavao generalisimu Sijuf i preispitivao sve što je rekla, kao i sve što je on rekao njoj. Njena je kapa bila čista i dobro oblikovana, ali ni u kom slučaju nova, a njen ogrtač neskriveno prljav; nesumnjivo je stvarno menjala konje, kao što je i rekla, ali nije menjala odeću. Čizme su joj bile izgrebane, ali ne mnogo prljave. Mamuze na njenim čizmama bile su (on se odvaži da uputi jedan neupadljiv pogled prema njenim i Sabinim nogama) mnogo veće od Sabinih.
<BR>&nbsp;&nbsp;&nbsp;&nbsp;&nbsp;Bez ikakvog oklevanja proglasila je tu stolicu svojom. Svila pokuša da stavi sebe u ulogu jedne od tih bezizražajnih žena koje marširaju pored tribina. Jesu li one sada postiđene što njihova generalisima sedi? Smatraju li da je to znak slabosti?
<BR>&nbsp;&nbsp;&nbsp;&nbsp;&nbsp;Da li bi on to ocenio kao znak slabosti, kad bi nekim čudom bio član Sijufine horde? Porazgovarao je o ovome, sam sa sobom, i zaključio da ne bi. Kad neko sedi, a svi drugi moraju da stoje, to je siguran znak da je taj neko najviši po rangu; a odeća na Sijufi proglašava da ona ne mora nikome polagati račune za svoj izgled, ne sme joj zameriti nijedan narednik-siledžija, nijedan pukovnik sklon da viče kao bojna truba. Svila se u mašti vinu sa te platforme, do jedne od gondola vazdušnog broda, pa odatle osmotri paradu. Dakle, tamo dole su tribine; na tribinama mnoge ugledne ličnosti Virona i Trivigauntea. Ko je glavni? Ko tamo komanduje svima ostalima?
<BR>&nbsp;&nbsp;&nbsp;&nbsp;&nbsp;Sijuf, dabome. Ona sedi; levo od nje sedi Kvecal i stoji Svila; desno od nje stoje Saba i Usik. Drugim rečima, desno od nje su predstavnici vojnih vlasti, trivigauntskih i vironskih, a levo od nje su predstavnici vironskih civilnih vlasti, i to: verskih i laičkih. Kad dođe vreme da vironska vojska prođe u marševskom poretku, nesumnjivo će steći isti taj utisak.
<BR>&nbsp;&nbsp;&nbsp;&nbsp;&nbsp;"Da li ovde na severu uvek tako hladno?" upita Sijuf, pritežući ogrtač još jače oko sebe.
<BR>&nbsp;&nbsp;&nbsp;&nbsp;&nbsp;"Nije", reče joj Svila. "Imali smo vrlo dugo leto, i vrlo toplo."
<BR>&nbsp;&nbsp;&nbsp;&nbsp;&nbsp;"Kamo sreće da tada došli u tvoi grad, Kalde. Kad bila mala, učitelji mi govorili da ovde na severu zima. Naučila da tako pišem na ispitima, ali ne verovala. Zbog čega na severu tako?"
<BR>&nbsp;&nbsp;&nbsp;&nbsp;&nbsp;"Nemam poima", reče Svila, i razmisli. "Učio sam i ja to, u sholi, kao i ti, ali koliko se sećam, nikad mi nie palo na um da se zapitam zbog čega je tako. Istinu da ti kažem, ja sam prihvatao praktično sve što mi je u sholi rečeno, sve, pa i neke stvari u koje je trebalo da posumnjam."
<BR>&nbsp;&nbsp;&nbsp;&nbsp;&nbsp;"Sunce." Sijuf pokaza prstom, ali ne pogleda uvis. "Ono počinje na istoku i završava na zapadu. Znam da mi to samo tako kažemo. Možda vi ovde govorite drugačie. Ali sigurno: od Istočnog pola do Zapadnog pola, ili, od Zapadnog do Istočnog. Svane dan vama u Vironu, tai isti svane malo kasnie i nama u Trivigaunteu. Tačno?"
<BR>&nbsp;&nbsp;&nbsp;&nbsp;&nbsp;"Tačno", reče Svila. "Naravno da je tačno."
<BR>&nbsp;&nbsp;&nbsp;&nbsp;&nbsp;"Onda šta vi to radite, pa vaš dan tako hladan?"
<BR>&nbsp;&nbsp;&nbsp;&nbsp;&nbsp;Saba se nasmeja, a i Svila i Usik za njom.
<BR>&nbsp;&nbsp;&nbsp;&nbsp;&nbsp;Kvecal kao da ništa od toga nije čuo. Kroz polusklopljene oči posmatrao je, kao da se duboko uneo u misli, redove žena koji su prolazili ispred njega. Gledajući ga postrance, Svila oseti u njemu neku potrebu, neku žudnju, koju on sam nije osećao; neko vreme se čudio tome i domišljao šta bi moglo biti, a onda se seti da je Saba rekla da se u njenom gradu ne prinose žrtve. Udruženje sveštenika postoji i tamo, ali je sigurno da se u mnogo čemu razlikuje, možda nosi i sasvim drugi naziv; svaka od ovih marširajućih žena je, u tom slučaju, potencijalni konvertit - mogla bi se preobratiti u vironski, doličniji oblik religioznosti. Onda nije nikakvo čudo da ih Prolokutor Kvecal 'guta' očima tako gladnim. Ispraviti versku orijentaciju čak i jednog malog dela tog trivigauntskog mnoštva bilo bi izvanredno postignuće, slavni završetak jedne duge karijere pune visokih priznanja. Hiljade i hiljade žena, gotovo sve mlade, a savija se, dabome, mlado drvo - opis koji se na Sabu ne bi mogao primeniti nikako.
<BR>&nbsp;&nbsp;&nbsp;&nbsp;&nbsp;Kao da ju je ovo poređenje u Svilinim mislima navelo da progovori, Saba reče: "Šta misliš, Kalde? Fina ženska brigada?"
<BR>&nbsp;&nbsp;&nbsp;&nbsp;&nbsp;Usik izjavi da su njegovi utisci vrlo povoljni.
<BR>&nbsp;&nbsp;&nbsp;&nbsp;&nbsp;"Koliko im je godina?" upita Svila, iznenadivši i samog sebe, jer uopšte nije nameravao ništa da pita.
<BR>&nbsp;&nbsp;&nbsp;&nbsp;&nbsp;"Uzimamo ih sa sedamnaest", reče mu Saba. "Vojna obuka traje godinu dana. Onda budu raspoređene u jedinicu gde će ostati. A ostanu - godinama."
<BR>&nbsp;&nbsp;&nbsp;&nbsp;&nbsp;"Da li to znači da se moraju opredeliti za vojničko zanimanje? Šta ako neka neće?"
<BR>&nbsp;&nbsp;&nbsp;&nbsp;&nbsp;Saba pokaza prstom. "Vidiš onu sa velikim cokulama? I onu visoku tamo, sa jednom trakom?"
<BR>&nbsp;&nbsp;&nbsp;&nbsp;&nbsp;"Na kraju reda? Vidim."
<BR>&nbsp;&nbsp;&nbsp;&nbsp;&nbsp;Saba opet pokaza prstom. "I ona mala debela tamo. Eto njih tri nisu htele."
<BR>&nbsp;&nbsp;&nbsp;&nbsp;&nbsp;"Aha. Iznenađuje me da tako dobro poznaješ ove vojnikinje, generalice. Da li je ova grupa u nekoj vezi sa posadom tvog vazdušnog broda?"
<BR>&nbsp;&nbsp;&nbsp;&nbsp;&nbsp;"Nije, Kalde." Saba baci pogled preko Sijufine glave, sa onim istim suzbijenim osmehom koji je Svila već jednom primetio kod nje. "Po ovakvom vremenu, svi moraju biti u brodu, na svojim mestima. Ja sam ove tri pokazala slučajno, ali sam rekla istinu. Jer, ko želi da bude pešadinac? Niko."
<BR>&nbsp;&nbsp;&nbsp;&nbsp;&nbsp;Svila baci pogled ka Usiku; borci u Vironu bili su svi dobrovoljci.
<BR>&nbsp;&nbsp;&nbsp;&nbsp;&nbsp;Još jedna vojna muzika, zatim nekoliko stotina konja bez sedla, koje su gonili muškarci na drugim, osedlanim konjima. Videći Svilin zbunjen izraz lica, Saba objasni: "To su rezervni konji. Kad konj pogine, jahačica mora dobiti drugog, ili nastaviti da se bori kao pešak."
<BR>&nbsp;&nbsp;&nbsp;&nbsp;&nbsp;Sijuf diže pogled ka Svili. "Zar tvoia konjica nema rezervne konje?" Uporan pogled njenih očiju zbunjivao ga je.
<BR>&nbsp;&nbsp;&nbsp;&nbsp;&nbsp;Usik brzo reče: "Naša je praksa da damo po dva konja svakom konjaniku. On ih neguje, ali i jaše, i to naizmenice jednog, pa drugog, osim ako jedan počne da hramlje. U mirnim vremenima, on jaše jednog konja danas, drugog sutra, i tako dalje."
<BR>&nbsp;&nbsp;&nbsp;&nbsp;&nbsp;"Ti, generalisimo. Bio konjički oficir? Kod nas to samo žene, kod vas i muško oficir, ne?"
<BR>&nbsp;&nbsp;&nbsp;&nbsp;&nbsp;Usik joj se malo nakloni. "Tako je, generalisima. Ne, nisam bio konjički oficir, niti je to većina mojih oficira bila. Mi imamo samo po jednu konjičku četu u svakoj brigadi, osim u Drugoj koja sada ima dve. Moj sin je konjanik, međutim."
<BR>&nbsp;&nbsp;&nbsp;&nbsp;&nbsp;Prvi put Sijuf se osmehnu; videći taj osmeh, Svila je lako mogao zamisliti kako njeni potčinjeni rizikuju život samo da bi taj osmeh zaradili. Ona reče: "Nadam se da ću ga videti. Sutra ili prekosutra. Govorićemo o konjima."
<BR>&nbsp;&nbsp;&nbsp;&nbsp;&nbsp;"Njemu će to biti čast, generalisima. Na nesreću, trenutno mu nije dobro."
<BR>&nbsp;&nbsp;&nbsp;&nbsp;&nbsp;"A, tako." Ona se opet okrete paradi, a njen glas postade ravnodušan. "Žalosno da se dečaci moraju boriti ovde."
<BR>&nbsp;&nbsp;&nbsp;&nbsp;&nbsp;Posle tog krda konja, nastupile su mazge koje su vukle artiljeriju. "Ja očekivao kamile", reče Svila.
<BR>&nbsp;&nbsp;&nbsp;&nbsp;&nbsp;"Konji i kamile se ne slažu", reče ona rasejano. "Najbolje držati ih razdvoieno. Mule više..." Ona pucnu prstima.
<BR>&nbsp;&nbsp;&nbsp;&nbsp;&nbsp;"Mule su tolerantnije", reče Saba. "Otrpeće prisustvo kamila mnogo bolje nego većina konja."
<BR>&nbsp;&nbsp;&nbsp;&nbsp;&nbsp;"Zar ih stvarno treba osam, za vuču tog jednog velikog topa?"
<BR>&nbsp;&nbsp;&nbsp;&nbsp;&nbsp;"Na vašoi ulici od finih kamenih ploča? Ne. Ali preko pustinje gde nema druma, ponekad i mnogo više od osam. Onda se pozajmljuiu od iedne zaprege drugoi, pa se čeka. Videla ia iednom kako šesnaest mula ne uspevaiu izvući iednu haubicu iz blata. Srećom, ne na ovom maršu, inače ne bi sad ovde."
<BR>&nbsp;&nbsp;&nbsp;&nbsp;&nbsp;Saba upita: "Zar nisi zapazio da su posade topova mešovite, Kalde? Očekivala sam da postaviš pitanje o tome."
<BR>&nbsp;&nbsp;&nbsp;&nbsp;&nbsp;Poslednji top već je štropotao kolovozom ulice, ispred tribine. Posle toga naiđe dugačka trostruka kolona malih zaprežnih kola; svaka kola vukle su po dve mazge, a kočijaš je na svakima bio muškarac.
<BR>&nbsp;&nbsp;&nbsp;&nbsp;&nbsp;Svila reče: "Navikao sam ja da sarađujem sa ženama, generalice. Sa Mejterom Mermer i Mejterom Nanom u mom mantejonu, pre nego što sam postao Kalde - a i sa Mejterom Ružom dok nas nije napustila. Vaše mešovite posade meni izgledaju normalnije nego..." pokušavao je naći neku neuvredljivu frazu, i završio sakato. "...nego ono drugo, naime kad su samo muškarci ili samo žene."
<BR>&nbsp;&nbsp;&nbsp;&nbsp;&nbsp;"Muški teraju mazge i nose granate", reče Saba. "Njihove sposobnosti za te poslove su maltene jednake sposobnostima žena. Žene pune i ispaljuju topove."
<BR>&nbsp;&nbsp;&nbsp;&nbsp;&nbsp;Sijuf upita: "Gde generalica Nana? Ne reče li sad 'Matera Nana' za nju? Ili to dve razne?"
<BR>&nbsp;&nbsp;&nbsp;&nbsp;&nbsp;"Ne, to je ista osoba. Ona je i sibila, i generalica, kao što sam ja i augur i Kalde." Bio je u iskušenju da pomene svoju želju da se uskoro ratosilja onog prvog.
<BR>&nbsp;&nbsp;&nbsp;&nbsp;&nbsp;"Ona maršira sa svoim trupama danas?"
<BR>&nbsp;&nbsp;&nbsp;&nbsp;&nbsp;"Nažalost ne." Bezobzirna laž poslužila bi najbolje, ali on nije bio voljan da takvu izgovori. "Naše borbe sa neprijateljem traju, generalisima."
<BR>&nbsp;&nbsp;&nbsp;&nbsp;&nbsp;Ako je Sijuf išta posumnjala, nije to pokazala, ni najmanje, izrazom lica. "Žao mi što ie ne sretnem. Sledeće vidiš kamile."
<BR>&nbsp;&nbsp;&nbsp;&nbsp;&nbsp;Svila, koji je viđao ponekad jednu kamilu, ponekad mali karavan od desetak ili najviše dvadeset njih, nije ni zamišljao da u celom svitku može biti toliko kamila - ne stotine, nego hiljade njih, nebrojene kamile, konopcima vezane u kolone od po tridesetak. Na čelu svake takve kolone jahao je, na kamili nešto krupnijoj, po jedan čovek. Kamile su, hodajući, neprestano ispuštale zvuke nalik na gunđanje ili stenjanje. Piljile su u sve oko sebe, nadmenim očima, sa lica nalik na Ustavicino.
<BR>&nbsp;&nbsp;&nbsp;&nbsp;&nbsp;"One su, uglavnom, nosile hranu", objasni Saba, "kao i ječam i raž za konje i mazge. Sada im je teret lak."
<BR>&nbsp;&nbsp;&nbsp;&nbsp;&nbsp;Bila je to jedna od najosetljivijih tema. "Morate shvatiti da u Vironu hrane ima vrlo malo." Svila je pažljivo tražio svoj put između stupica. "Mi smo oduševljeni što vas imamo, i učinićemo najviše što možemo da ishranimo vašu vojsku; ali žetva je bila loša, a naši seljaci počeli su da prave sebi zalihe hrane, umesto da je puštaju u prodaju, zbog ovih borbi."
<BR>&nbsp;&nbsp;&nbsp;&nbsp;&nbsp;"Nama poznate vaše teškoće", progovoriše Sijufina kapa boje prašine i pleća malo pogurena. "Slaćemo u okolne predele grupe za pribavljanje hrane."
<BR>&nbsp;&nbsp;&nbsp;&nbsp;&nbsp;"Hvala", reče Svila. "To je vrlo ljubazno od vas."
<BR>&nbsp;&nbsp;&nbsp;&nbsp;&nbsp;Usik se zagleda u njega netremičnim zurenjem.
<BR>&nbsp;&nbsp;&nbsp;&nbsp;&nbsp;"A to me podseća", nastavi Svila žurno. "Planiram jednu malu, neformalnu večeru za večeras u Kaldejskoj, a to znači Kaldeovoj, palati." Nije mogao privoleti sebe da kaže 'u mojoj palati'. "Svi ste pozvani, nadam se da ćete moći da dođete. Nemamo još pravu kuhinju, ali smo sredili da se iz Erminovog hotela donese hrana za ovu večeru; Ermin služi najbolju hranu u gradu, ili, bar, uživa takav ugled."
<BR>&nbsp;&nbsp;&nbsp;&nbsp;&nbsp;"Ia ću morati povesti sa sobom iednu štabnu oficirku", reče Sijuf, okrenuvši se ka njemu. "Tako zahtevaiu naši običaii. Mogu li ia to?"
<BR>&nbsp;&nbsp;&nbsp;&nbsp;&nbsp;"Naravno. Ona će biti veoma dobro došla."
<BR>&nbsp;&nbsp;&nbsp;&nbsp;&nbsp;"Onda dođem. Saba isto, ako ti želiš."
<BR>&nbsp;&nbsp;&nbsp;&nbsp;&nbsp;"Svakako želim", reče Svila.
<BR>&nbsp;&nbsp;&nbsp;&nbsp;&nbsp;Saba, oklevajući, klimnu glavom.
<BR>&nbsp;&nbsp;&nbsp;&nbsp;&nbsp;Usik reče: "Na mene se možeš osloniti, Kalde."
<BR>&nbsp;&nbsp;&nbsp;&nbsp;&nbsp;"Hvala. A ti, Prolokutore?"
<BR>&nbsp;&nbsp;&nbsp;&nbsp;&nbsp;Uz pomoć štapa, Kvecal se podiže na noge. "Ja nemam hrane, patera Kalde. A o tome će se voditi razgovor, zar ne?"
<BR>&nbsp;&nbsp;&nbsp;&nbsp;&nbsp;"Naravno da ćemo razgovarati o tome; moraćemo, i o tome i o mnogim drugim stvarima. Ti raspolažeš mudrošću, Prvi govorniče, koja nam može biti potrebnija nego hrana."
<BR>&nbsp;&nbsp;&nbsp;&nbsp;&nbsp;"U tom slučaju, biću tamo. Možda i sa nekim predlozima."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
