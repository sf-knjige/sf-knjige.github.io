<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. JEDAN ŽIVOT ZA PESA
<P>&nbsp;&nbsp;&nbsp;&nbsp;&nbsp;Prvi se ispentrao narednik Pesak. Mejtera Nana, iscrpljena, praktično ugušena pepelom koga je u vazduhu tunela bilo vrlo mnogo, pomisli da je baš čudno da je rupa dovoljno velika da se vojnikovo krupno čelično telo može provući kroz nju. Ona lično je očistila oltar starog mantejona u Ulici sunca mnogo puta, i svaki put je videla tu četvrtastu rupu za pepeo - i dobro zapamtila njenu veličinu: ni upola od ove.
<BR>&nbsp;&nbsp;&nbsp;&nbsp;&nbsp;Mejtera Nana poče govoriti sebi da sigurno nešto nije zapamtila dobro.
<BR>&nbsp;&nbsp;&nbsp;&nbsp;&nbsp;"Ove, je li, žrtve?" upita Ustavica i zakašlja se, bacajući pogled ka tunelskim bogovima, oko godinu dana starim, koje je Eland vodio. "Za, hm! Pesa. Za, dozvoli jednu stvar: duha? Njegovog."
<BR>&nbsp;&nbsp;&nbsp;&nbsp;&nbsp;Škriljac klimnu glavom. "Tako kaže Prolokutor."
<BR>&nbsp;&nbsp;&nbsp;&nbsp;&nbsp;"Vi tvrdite da je Pes mrtav", reče Mejtera Nana. Nije bila uverena ni da je tako nešto uopšte moguće, a kamoli da se dogodilo. "Vratio se kao duh, a?"
<BR>&nbsp;&nbsp;&nbsp;&nbsp;&nbsp;"Jeste, generalice."
<BR>&nbsp;&nbsp;&nbsp;&nbsp;&nbsp;Bitum dodade: "Mi ne kažemo da se to dogodilo, nego da je to ono što on tvrdi." Pokretom glave Bitum pokaza prema rupi u koju su, okomito nagore, otišle sada i Peskove pete. "Narednik mu veruje. Verujem, manje-više, i ja."
<BR>&nbsp;&nbsp;&nbsp;&nbsp;&nbsp;Urus se primače Mejteri Nani. "Oni su poludeli, gospođo, svi nuklearno-hemijski. Slušaj, mi smo biološki, je l' tako? Ti i ja, i Pauk, i ovaj ovde Eland. Pa čak i ovaj dugački kasapin."
<BR>&nbsp;&nbsp;&nbsp;&nbsp;&nbsp;Jedva je razaznavala Urusove crte lica u svetlosti koja je, zbog velike količine pepela u vazduhu, bila sad sasvim slaba; ali je, ipak, sebi sasvim dobro i živopisno predočila njegov zlobni i užagreni izraz.
<BR>&nbsp;&nbsp;&nbsp;&nbsp;&nbsp;"Mi biološki moramo da se držimo zajedno, razumeš?" nastavi Urus. "Zajedno, svi za jednog, a? Kako ovi pričaju, trebalo bi da smo mrtvi odavno."
<BR>&nbsp;&nbsp;&nbsp;&nbsp;&nbsp;"Nas i treba sve pobiti, nije šteta", progunđa Pauk.
<BR>&nbsp;&nbsp;&nbsp;&nbsp;&nbsp;Peskov glas okonča ovaj razgovor; dopre do njih, kao šuplji odjek, iz okomite rupe iznad njihovih glava. "Sad augur. Dajte ga ovamo."
<BR>&nbsp;&nbsp;&nbsp;&nbsp;&nbsp;Ustavica je virio u rupu. "To je mantejon, mislim, tamo? A?"
<BR>&nbsp;&nbsp;&nbsp;&nbsp;&nbsp;"Majtejon, i to veliki, patera. A i prilično mračan. Sačekajte malo."
<BR>&nbsp;&nbsp;&nbsp;&nbsp;&nbsp;Liskun je već čučnuo kod Ustavicinih nogu. "Ja ću te zgrabiti za noge, patera, jesi razumeo? Onda ću te podizati u rupu. Ti digni ruke, pa se pomogni sam. Kad budeš dobro zavučen u rupu, ja ću gurnuti i tvoja stopala uvis, najviše što mogu. Možda ćeš morati malo i da se pentraš, svojom snagom, pre nego što Pesak uspe da te uhvati za ruke." Najednom se mračna rupa pretvori u pravougaonik svetlosti.
<BR>&nbsp;&nbsp;&nbsp;&nbsp;&nbsp;Ovaj je veliki, pomisli Mejtera Nana; mora biti. Ovde prinose gomile žrtava, sagore puna kola drva svaki put.
<BR>&nbsp;&nbsp;&nbsp;&nbsp;&nbsp;Vrati se Peskov glas odozgo. "Ovde imaju i uljane svetiljke. Upalio sam dve, za tebe."
<BR>&nbsp;&nbsp;&nbsp;&nbsp;&nbsp;"Hvala!" povika Ustavica nagore. "Moja, je li, najdublja, hm, zahvalnost. Sine moj." On spusti pogled ka Bitumu. "Spreman sam, da? Diži me."
<BR>&nbsp;&nbsp;&nbsp;&nbsp;&nbsp;"Ništa ti neće biti, eminencijo", reče mu Mejtera Nana smirujućim tonom.
<BR>&nbsp;&nbsp;&nbsp;&nbsp;&nbsp;"Ti se, čekaj, čekaj, molim te, bojiš? Da se ja bojim." Ustavica se osmehnu; zubi mu postadoše vidljivi, pri tome, u svetlosti "Da izronim u svet, je li, svetlosti, opet, ja bih - jaik!"
<BR>&nbsp;&nbsp;&nbsp;&nbsp;&nbsp;Liskun ga je dograbio za zglavke stopala i već ga počeo dizati. U jednom trenutku Ustavica se zanjihao opasno, i činilo se da mora pasti; ali Pauk gurnu Ustavicine kukove, dovoljno da se ovaj vrati u uspravan položaj. Sledećeg trenutka već je bio i rukama i glavom u rupi.
<BR>&nbsp;&nbsp;&nbsp;&nbsp;&nbsp;"On stiže, naredniče!"
<BR>&nbsp;&nbsp;&nbsp;&nbsp;&nbsp;"Reč je o ovome", izgovori Urus Mejteri Nani praktično u uvo. "Oni su utuvili u glavu da mora nešto daju Pesu. A to ih je ubedio znaš ko, vaš šef."
<BR>&nbsp;&nbsp;&nbsp;&nbsp;&nbsp;"Njegova svesnost", reče Mejtera Nana i okrete se ka Urusu. "Ne mogu ni da zamislim Njegovu svesnost ovde, dole, u ovim tunelčinama, mada znam da je, sa Kaldeom, bio ovde."
<BR>&nbsp;&nbsp;&nbsp;&nbsp;&nbsp;"Ne mogu ni ja da ga zamislim. Ali vidiš..."
<BR>&nbsp;&nbsp;&nbsp;&nbsp;&nbsp;"Ćuti", reče mu Mejtera Nana. Zagleda se u Elandove zveri. "Liskune, kako ćemo podići ove zveri kroz rupu?"
<BR>&nbsp;&nbsp;&nbsp;&nbsp;&nbsp;"Razmišljao sam ja o tome", reče Liskun. "Gledaj ovo."
<BR>&nbsp;&nbsp;&nbsp;&nbsp;&nbsp;On čučnu ispod rupe u kamenu, pa se odbaci nogama i polete silovito uvis, a onda se, u rupi, poče pentrati.
<BR>&nbsp;&nbsp;&nbsp;&nbsp;&nbsp;"Ali vas dvojica svakako ostanite ovde da podignete generalicu i mene", reče Pauk Škriljcu i Bitumu.
<BR>&nbsp;&nbsp;&nbsp;&nbsp;&nbsp;"Naravno." Sad kad Liskun nije bio tu, Škriljac se nasloni leđima na zid od brodskog kamena. "Dodavaćemo ih kao što dodajemo puške. Videćeš."
<BR>&nbsp;&nbsp;&nbsp;&nbsp;&nbsp;Bitum pokaza, jednim prezrivim pokretom ruke, otvor iznad njih. "Ovaj Liskun zapeo da dobije još jednu trakicu. Imali smo mi jednog kaplara iz Osme čete, al ga zeznuo talus u onoj velikoj borbi pre neki dan. Ovog puta će verovatno biti unapređen neko iz naše čete, a Liskun misli da bi to mogo da bude on."
<BR>&nbsp;&nbsp;&nbsp;&nbsp;&nbsp;Liskunov glas dopre odozgo. "'Aj dosta priče tamo dole. Daaaj puške, ba."
<BR>&nbsp;&nbsp;&nbsp;&nbsp;&nbsp;"Evo, evo", reče Škriljac i podiže puške, uvezane u jedan svežanj, u rupu. Bitum objasni: "Uvez'o sam ih jednom praćkom, lakše se rukuje."
<BR>&nbsp;&nbsp;&nbsp;&nbsp;&nbsp;Svežanj pušaka ode gore, okružen zvucima struganja, lupkanja, zveckanja. Škriljac nagnu glavu unazad i na jednu stranu, da bi uputio Mejteri Nani ironičan, širok osmeh. "On u rupi visi naglavačke, znaš? Narednik ga drži za noge."
<BR>&nbsp;&nbsp;&nbsp;&nbsp;&nbsp;Pauk se zakašlja. "Možda bi ti mogla sledeća, generalice."
<BR>&nbsp;&nbsp;&nbsp;&nbsp;&nbsp;"Rado bih", priznade ona, "ali ću poći poslednja. To je moja dužnost, pošto sam najviši prisutni starešina."
<BR>&nbsp;&nbsp;&nbsp;&nbsp;&nbsp;"Pa, ja ne verujem da ti možeš skočiti donde", usprotivi se Škriljac.
<BR>&nbsp;&nbsp;&nbsp;&nbsp;&nbsp;Ona se okrete ka njemu. "Ja ne mislim da možeš skočiti donde generalice. Ili gospođo. Dajem ti taj izbor, redove, a to je više nego što bih ti trebala dati."
<BR>&nbsp;&nbsp;&nbsp;&nbsp;&nbsp;"Da, gospođo. Ipak ja mislim da ne možeš, gospođo, pa bih rado ostao dole da ti pomognem, gospođo."
<BR>&nbsp;&nbsp;&nbsp;&nbsp;&nbsp;"To neće biti potrebno." Mejtera Nana se okrete drugom vojniku. "Redove Škriljac."
<BR>&nbsp;&nbsp;&nbsp;&nbsp;&nbsp;"Da, gospođo!" reče Škriljac zauzevši, oštrom i naglom kretnjom, stav 'mirno'.
<BR>&nbsp;&nbsp;&nbsp;&nbsp;&nbsp;"Veoma spretno si se poslužio tom praćkom. Kad ti i redov Bitum dodate onima gore te životinje, i kad pomognete Pauku, Urusu i ovom drugom osuđeniku..."
<BR>&nbsp;&nbsp;&nbsp;&nbsp;&nbsp;"Eland", reče Eland, progovorivši prvi put od kad su stigli u ovaj najmračniji deo tunela.
<BR>&nbsp;&nbsp;&nbsp;&nbsp;&nbsp;"Hvala. I Elandu, da se popnu, napravićeš improvizovani konopac od nekoliko praćki, sa omčom na kraju, u koju ću ja moći da stavim jedno stopalo. Možeš li to?"
<BR>&nbsp;&nbsp;&nbsp;&nbsp;&nbsp;"Svakako, gospođo."
<BR>&nbsp;&nbsp;&nbsp;&nbsp;&nbsp;"Dobro. Učini tako. Onda ćete me izvući. Poslednju."
<BR>&nbsp;&nbsp;&nbsp;&nbsp;&nbsp;Pauk reče: "Ipak ćeš ostati dole sama, makar to bilo samo minut-dva."
<BR>&nbsp;&nbsp;&nbsp;&nbsp;&nbsp;"Ove..." Nju zahvati razdirući napad kašlja. "Ove životinje. Ne znam kako da ih nazovem."
<BR>&nbsp;&nbsp;&nbsp;&nbsp;&nbsp;"Bufovi", reče Eland.
<BR>&nbsp;&nbsp;&nbsp;&nbsp;&nbsp;"Hvala." Ona pljunu. "Ne dolazi u obzir da ih zovem 'bogovi', to mora prestati. Dakle, moglo bi doći još bufova, ali nadam se da neće. Moliću se da ne dođu. Ali ako dođu, pobiću ih. Ako ih ne vidim na vreme, ili ako slabo gađam, poginuću."
<BR>&nbsp;&nbsp;&nbsp;&nbsp;&nbsp;"Ostaću ja s tobom", reče joj Pauk.
<BR>&nbsp;&nbsp;&nbsp;&nbsp;&nbsp;Ona zavrte glavom. "Samo jedan..."
<BR>&nbsp;&nbsp;&nbsp;&nbsp;&nbsp;Odozgo, iz rupe, Liskun doviknu: "Daaaj boga." Škriljac podiže iznad glave jednu od životinja, i to stražnjicom nagore. Životinja se opirala, migoljila, divlje kolutala očima; krv se slivala sa žile kojom su joj vezali čeljusti.
<BR>&nbsp;&nbsp;&nbsp;&nbsp;&nbsp;"Ne znam da l' bi ih mog'o pripitomiti ovako velike", progunđa Eland, "al šteta da propadnu."
<BR>&nbsp;&nbsp;&nbsp;&nbsp;&nbsp;"Ja sam ih uhvatio, gospođo", objasni Bitum Mejteri Nani. "Ovi biološki ovde, i ja, ostali smo pored onog mrtvog biološkog koga si ostavila. Znali smo da će... bufovi... da dođu, privučeni mirisom."
<BR>&nbsp;&nbsp;&nbsp;&nbsp;&nbsp;Škriljac dodade: "Verovatno su Liskun i narednik zbog toga iskoračili iz zemljišta baš u onom trenutku, gospođo. Narednik je smatrao da bi se bufovi mogli uplašiti i pobeći ako bi se ti vratila po onog mrtvaca."
<BR>&nbsp;&nbsp;&nbsp;&nbsp;&nbsp;"Možda. Razumem da vojnik može da uhvati takvu životinju. Ali nije mi jasno kako si ti, Elande, uspevao da hvataš bufove bez pomoći ijednog vojnika."
<BR>&nbsp;&nbsp;&nbsp;&nbsp;&nbsp;"Kad su mnogo manji. Mladunce." Eland pogledom isprati drugu vezanu zver koju poslaše gore. "Mi poubijamo velike, to se mora. Onda mladunce napadneš s leđa i navučeš im brnjicu na njušku."
<BR>&nbsp;&nbsp;&nbsp;&nbsp;&nbsp;"Pa, i tako, moralo je biti opasno."
<BR>&nbsp;&nbsp;&nbsp;&nbsp;&nbsp;On slegnu ramenima, ali taj pokret njegovih ramena, kosturno mršavih, bio je jedva primetan. "Ja bih da se penjem sledeći. Da budem sa njima. Može?"
<BR>&nbsp;&nbsp;&nbsp;&nbsp;&nbsp;Odozgo Liskun doviknu: "Daaaj sad biološke ljude."
<BR>&nbsp;&nbsp;&nbsp;&nbsp;&nbsp;"Može, naravno", reče Mejtera Nana Elandu. Gestom pokaza ka rupi na tavanici; Škriljac podiže Elanda.
<BR>&nbsp;&nbsp;&nbsp;&nbsp;&nbsp;"Nemoguće je postići da te oni zavole", reče Eland, dok mu je glava nestajala u otvoru, "mada sam ja, ipak, postig'o možda i to, malčice."
<BR>&nbsp;&nbsp;&nbsp;&nbsp;&nbsp;Liskun mu, iz visine, reče: "Drž."
<BR>&nbsp;&nbsp;&nbsp;&nbsp;&nbsp;"Ako bufovi ne dovedu Pesa, gospoja", reče Urus, "a neće, znam da neće..."
<BR>&nbsp;&nbsp;&nbsp;&nbsp;&nbsp;"Ne možeš ti to znati", reče Mejtera Nana.
<BR>&nbsp;&nbsp;&nbsp;&nbsp;&nbsp;"Onda ćemo biti na redu mi. Ja i Eland. I ovaj", reče Urus, prstom pokazavši Pauka. "Sa tvojim odobrenjem. Onaj narednik..."
<BR>&nbsp;&nbsp;&nbsp;&nbsp;&nbsp;"Sine moj." Mejtera Nana priđe Elandu tako blizu da mu se cev pištolja-igličara u njenoj ruci zabila u rebra. "Bila sam do krajnosti popustljiva prema tebi. Dopuštala sam da mi se obraćaš sa 'gospoja', ili već kako god ti je palo na pamet. Ovaj moj propust moraću svakako da pomenem kad se sledeći put budem ispovedala, ako do ispovedanja stignem. Ubuduće imaš da me oslovljavaš izrazom Mejtera, a to je reč koja znači majka. Jesi li razumeo?"
<BR>&nbsp;&nbsp;&nbsp;&nbsp;&nbsp;"Da, nema problema, Mejtera."
<BR>&nbsp;&nbsp;&nbsp;&nbsp;&nbsp;"Dobro je." Ona mu se osmehnu; bila je za glavu niža od njega. "Kao majka, tvoja duhovna majka, moram ti nešto objasniti. Molim te, pripazi najoštrije što možeš."
<BR>&nbsp;&nbsp;&nbsp;&nbsp;&nbsp;Urus ćutke klimnu glavom. Odozgo, iz rupe, Liskun reče: "Sledeći."
<BR>&nbsp;&nbsp;&nbsp;&nbsp;&nbsp;"Idi ti, Pauče", reče Mejtera Nana i okrete se opet Urusu. "Nisam imala mnogo vremena da procenim tvoj karakter, ali neki utisak sam ipak stekla. Ne mnogo povoljan po tebe."
<BR>&nbsp;&nbsp;&nbsp;&nbsp;&nbsp;Pošto on ne reče ništa, ona nastavi. "Nimalo povoljan. Neću te upoređivati sa čovekom kao što je narednik Pesak. Iako nije pobožan, on je odlučan, energičan, odan i razumno čestit. Dovoditi ga u poređenje sa tobom bilo bi grubo nepravedno prema njemu. Neću te upoređivati ni sa Njegovom eminencijom. Njegova eminencija ima manje fizičke hrabrosti, čini mi se, nego što imaju mnogi drugi muškarci. Pa ipak, on hrabrosti ima više nego što bi površni posmatrač mogao zaključiti, to sam videla; njegova marljivost i pobožnost upravo su mu obezbedili visok položaj u Udruženju sveštenika. On je, osim toga, i inteligentan, a svoju mentalnu oštrinu, koju je od bogova dobio, stavlja bogovima na raspolaganje - njegovi napori u tom pravcu su, možda, čak i preterani."
<BR>&nbsp;&nbsp;&nbsp;&nbsp;&nbsp;"Imaš li ti kočnicu na toj stvarčici, gospoja?"
<BR>&nbsp;&nbsp;&nbsp;&nbsp;&nbsp;"Obraćaj mi se sa Mejtera. Insistiram na tome."
<BR>&nbsp;&nbsp;&nbsp;&nbsp;&nbsp;"Dobro, dobro!" Drhtavim glasom Urus ponovi: "Je li ti to zakočeno, da ne opali? Mejtera?"
<BR>&nbsp;&nbsp;&nbsp;&nbsp;&nbsp;"Ne, sine moj, nije zakočeno." Ona duboko udahnu. "Ćuti i slušaj. Od toga zavisi tvoj život, a vremena nemamo mnogo. Ja sam i generalica, i sibila. Kao sibila, trudim se da pronađem nešto dobro u svakom čoveku i, mada će ovo možda zazvučati neskromno, najčešće uspevam. Nalazim mnogo dobroga u Njegovoj eminenciji, što bi se i dalo očekivati. Nalazim više nego što sam očekivala u naredniku Pesku. Ima dobroga i u redovu Liskunu, i u ovoj dvojici redova koji su prisutni, a to su redov Bitum i redov Škriljac. Nije to neka visoka vrsta dobra, možda, ali je prisutna u obilatim količinama. Pokušala sam naći nešto dobro u Pauku, i našla sam više nego što sam se usuđivala nadati. Svetlucanja dobrog u Elandu tako su slaba da se jedva daju primetiti, pa ipak, ona nesumnjivo postoje." Ona uzdahnu. "Ja kad se premorim, počnem suviše da pričam. Nadam se da si me pratio."
<BR>&nbsp;&nbsp;&nbsp;&nbsp;&nbsp;Urus klimnu glavom. Ona zapazi neku slabašnu igru svetlosti na jednom njegovom obrazu. Posle pola sekunde shvati da je to znoj koji, hladan, curi kroz sloj sivog pepela na Urusovoj koži. Nakvašeni pepeo postajao je crn i tekao je nadole u 'rečicama', kao rastopljena šminka.
<BR>&nbsp;&nbsp;&nbsp;&nbsp;&nbsp;"Kao generalica, imam dužnost da potučem neprijatelja. To se postiže ubijanjem neprijateljskih muškaraca i žena. Meni je to odvratno, ali šta je - tu je. Ti si neprijatelj, Uruse. Pratiš li me i sad?"
<BR>&nbsp;&nbsp;&nbsp;&nbsp;&nbsp;Odozgo Liskun doviknu: "Spreman sam za sledećeg."
<BR>&nbsp;&nbsp;&nbsp;&nbsp;&nbsp;"To ćeš biti ti", reče Mejtera Nana Bitumu. "Imaj u vidu šta sam ti rekla o praćkama."
<BR>&nbsp;&nbsp;&nbsp;&nbsp;&nbsp;On salutira, uz zvek čelika. "Odmah ću početi s time, gospođo."
<BR>&nbsp;&nbsp;&nbsp;&nbsp;&nbsp;Ona još jednom preusmeri pažnju na Urusa. "Ti si, rekoh, neprijatelj. Zar treba ja, koju nazivaju mačem Ehidninim, da te poštedim, sad kad si mi na milost i nemilost?"
<BR>&nbsp;&nbsp;&nbsp;&nbsp;&nbsp;"Ti se boriš protiv Ajuntaća, je l' tako? E, pa, generalice, kunem se svakim prokletim bogom koji postoji da nisam ni..."
<BR>&nbsp;&nbsp;&nbsp;&nbsp;&nbsp;"Tišina!" Ona mu, u ljutnji, još dublje zabi u rebra cev velikog igličara, onog koji je donedavno bio Paukov. "Istinu kažeš, to je sigurno. Nikad nisi služio Ajuntamientu. Ali u krajnjem opisu neprijatelj je zao. Zlo je krajnji neprijatelj svih nas."
<BR>&nbsp;&nbsp;&nbsp;&nbsp;&nbsp;Ona zaćuta. Slušala je zveket, sve slabiji, koji je stvarao Bitum pentrajući se, uz Liskunovu pomoć, kroz četvrtastu rupu. Slušala je, takođe, uzdahe večno prisutnog vetra, kao i Urusovo grozničavo disanje. "Pepela nema tako mnogo kao donedavno", reče ona.
<BR>&nbsp;&nbsp;&nbsp;&nbsp;&nbsp;Škriljac klimnu glavom. "Sad je manji broj onih koji ga nogama uznemiravaju i podižu u vazduh, gospođo."
<BR>&nbsp;&nbsp;&nbsp;&nbsp;&nbsp;"To je, valjda, razlog. I one gadne beštije su se bacakale." Ona zabi pištolj u rebra Urusu najjače što je mogla; on jauknu.
<BR>&nbsp;&nbsp;&nbsp;&nbsp;&nbsp;"Ali i ovaj. Umorna sam, Uruse. Užasno sam umorna. Spavala sam na podovima, pešačila sam mnogo liga. Povremeno zaboravim šta sam rekla i šta sam nameravala reći. Mislio si da mi otmeš igličar, maločas."
<BR>&nbsp;&nbsp;&nbsp;&nbsp;&nbsp;Škriljac se tiho nasmeja: metalni zveket, tvrd, suv i tih.
<BR>&nbsp;&nbsp;&nbsp;&nbsp;&nbsp;"To si, nesumnjivo, i mogao. Nesumnjivo možeš. Oteti igličar od jedne umorne žene, koja je mnogo manja od tebe, a uz to ti stoji sasvim blizu, na dohvatu; trebalo bi da to postigneš bez problema. Svako, a ne samo ti." Čekala je.
<BR>&nbsp;&nbsp;&nbsp;&nbsp;&nbsp;"Ako to ne misliš pokušati, diži ruke uvis. Inače bih mogla povući obarač zbog nekog tvog, i najmanjeg, pokreta."
<BR>&nbsp;&nbsp;&nbsp;&nbsp;&nbsp;Urusove ruke se lagano podigoše.
<BR>&nbsp;&nbsp;&nbsp;&nbsp;&nbsp;"Kažeš da nisi služio Ajuntamientu. To je tačno. Razgovarala sam ja sa savetnikom Potoom, Uruse. Jasi li to znao?"
<BR>&nbsp;&nbsp;&nbsp;&nbsp;&nbsp;On odrečno zavrte glavom.
<BR>&nbsp;&nbsp;&nbsp;&nbsp;&nbsp;"Jesam. I sa Paukom, koji je služio Ajuntamientu i služio bi opet ako bi mogao. I sa izvesnim brojem gardista, a naročito sa generalisimom Usikom, koji je Ajuntamientu služio mnogo godina. Saslušavala sam ja i zarobljenike. I nije se našao baš nijedan u kome ne bih otkrila barem nešto dobro. Savetnik Poto je najgori, smatram. Pa ipak, čak ni Poto nije u celosti zao."
<BR>&nbsp;&nbsp;&nbsp;&nbsp;&nbsp;Iz otvora Liskun doviknu: "'Ajde sada generalica i onaj preostali biološkić?"
<BR>&nbsp;&nbsp;&nbsp;&nbsp;&nbsp;Mejtera Nana uzmače, onda pokaza Urusu prema prostoru tačno ispod rupe u kamenu. "Upozoravam te, Uruse, pošteno: moram videti bar nešto dobro u tebi, i to u najskorijoj budućnosti."
<BR>&nbsp;&nbsp;&nbsp;&nbsp;&nbsp;Njegov osmeh bio je u isti mah jadan i užasan. "Pustićeš me, gospoja? Da se popnem?"
<BR>&nbsp;&nbsp;&nbsp;&nbsp;&nbsp;"Zovi me Mejtera!"
<BR>&nbsp;&nbsp;&nbsp;&nbsp;&nbsp;"M-mejtera, Mejtera. Ja sam i onda mislio da sam se izvuk'o, znaš, al našli smo se u jami, u prokletoj jami, a onda smo morali da bežimo nazad u tunel sa onim starim..."
<BR>&nbsp;&nbsp;&nbsp;&nbsp;&nbsp;Škriljac ga dohvati za zglavke nogu i podiže. "Ovaj nema rane na nogama kao onaj malopre, Mejtera, kod koga si to, možda, i primetila."
<BR>&nbsp;&nbsp;&nbsp;&nbsp;&nbsp;Mejtera Nana spusti pogled ka igličaru i oseti da je počela da klima glavom.
<BR>&nbsp;&nbsp;&nbsp;&nbsp;&nbsp;"Od onog malopre ostao mi je gnoj na šakama, pa sam ih morao..." On silovito gurnu Urusa nagore, tako da ovome glava i grudi nestadoše u rupi. "...oprati, ako se može tako reći, pepelom."
<BR>&nbsp;&nbsp;&nbsp;&nbsp;&nbsp;"Toga su nesumnjivo povremeno ujedale, makar možda samo malo, životinje koje je čuvao", reče Mejtera Nana rasejano. "Možda baš one koje je patera Inkus poubijao." U tom slučaju, Eland i Inkus su mogli sresti Njorku; ona odluči da ih pita o tome, i uzgred pomisli da Urusa ne treba da ubije pre nego što ga pita o tim stvarima.
<BR>&nbsp;&nbsp;&nbsp;&nbsp;&nbsp;"Ostaćeš dole, generalice?"
<BR>&nbsp;&nbsp;&nbsp;&nbsp;&nbsp;"Ostaću sve dok redov Bitum ne spusti konopac sa omčom. Da, ostaću, kažem. Penji se ti, Škriljče. Čim budu spremni ovi gore da te prihvate."
<BR>&nbsp;&nbsp;&nbsp;&nbsp;&nbsp;Igličar je stvarno, sve ovo vreme, bio otkočen, kao što je i rekla. Da li je ona, dakle, bolja osoba, zato što govori istinu? Ili je gora, jer je tolikom pričom prikrivala nameru da puca u Urusa, za šta na kraju ipak nije prikupila 'petlju'? Ona sad ispusti igličar u jedan od velikih pobočnih džepova svoje pocepane, prljave mantije, osmotri kako Škriljčeva stopala nestaju gore u otvoru, a onda sede u pepeo da čeka ono što stigne prvo: Bitumove praćke navezane jedna na drugu ili te životinje za koje su vojnici govorili da su 'bogovi' a Eland da su 'bufovi'.
<BR>
<BR>&nbsp;&nbsp;&nbsp;&nbsp;&nbsp;Bizon spusti nazad na tanjir fazanov batak, koji nije ni okusio. "Po dve zlatne kartice svakome od njih, Kalde?"
<BR>&nbsp;&nbsp;&nbsp;&nbsp;&nbsp;Svila klimnu glavom, neprestano gledajući Gljivu. "Da. Nisam nameravao to da ti kažem noćas, pukovniče. Tačnije rečeno: nameravao sam da odluku donesem tek ujutru."
<BR>&nbsp;&nbsp;&nbsp;&nbsp;&nbsp;Saba poče: "Predlažem..."
<BR>&nbsp;&nbsp;&nbsp;&nbsp;&nbsp;"Ali ako Gljiva može odrediti mantejon prema kome se kreće, donoseći životinju za žrtvovanje, ona žena za koju sam Gljivi rekao da je traži, imaću puno posla sutra. Osim toga, bolje je objaviti odmah, da bi čuli i generalisimo Usik i generalisima Sijuf. Poslaćemo dobrovoljce kući već sutra, a svakome od njih daćemo po jedno kreditno pismo koje će u Fisku on, ili ona, moći da razmeni za dve zlatne kartice."
<BR>&nbsp;&nbsp;&nbsp;&nbsp;&nbsp;"Kalde..." reče Usik i pruži ruku preko praznog sedišta Mejtere Nane. "Biće potrebno više od jedan dan samo za uzimanje oružja od svih njih."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Nećemo im oduzimati oružje. Neka svako zadrži svoje - to oružje je sada njihovo."
<BR>&nbsp;&nbsp;&nbsp;&nbsp;&nbsp;Saba pogleda generalisimu Sijuf, a kada se ova ne oglasi, Saba reče: "To je nečuveno. Vrhunac nerazuma. Ludilo." Šenila uhvati Svilin pogled i klimnu glavom. "Ona je u pravu, patera. Ideja ti je stvarno šano-dušo."
<BR>&nbsp;&nbsp;&nbsp;&nbsp;&nbsp;On se obrati Mejteri Mermer, na drugom kraju stola. "Ti mi nedavno reče nešto što je veoma uticalo na mene, Mejtera; znaš da nema osobe čije bih gledište cenio više nego tvoje. Da li bi nam htela sada to ponoviti?"
<BR>&nbsp;&nbsp;&nbsp;&nbsp;&nbsp;"Ne mogu, patera, ne sećam se šta je to bilo."
<BR>&nbsp;&nbsp;&nbsp;&nbsp;&nbsp;Ksipias ubaci: "Zar im ne bi mogao samo dozvoliti da zadrže mačeve, momče?"
<BR>&nbsp;&nbsp;&nbsp;&nbsp;&nbsp;"Pa, mačeve teško da bih im mogao ikako uzeti; njihovo su vlasništvo. Šenila, ti se slažeš sa mišljenjem da ja ne bi trebalo to da učinim. Zašto ne?"
<BR>&nbsp;&nbsp;&nbsp;&nbsp;&nbsp;Saba odsečno reče: "Zato što su to, devedeset posto njih, muškarci, a to znači nestabilni, kao i svi muškarci." Šenila dodade: "Poubijaće se između sebe, patera."
<BR>&nbsp;&nbsp;&nbsp;&nbsp;&nbsp;"Naravno da će se oni između sebe ubijati - to su oduvek i radili", reče Svila. Obrati se Sijufi. "Moj mantejon je u kvartu za koji mi kažemo da je kvart Sunčeve ulice. Trebalo bi da objasnim da, iako reč 'kvart' znači 'jedna četvrtina', u našem gradu, zapravo, ima mnogo kvartova, mnogo više od četiri; reč kvart, u našem gradu, zapravo označava bilo koji deo grada opsluživan jednim mantejonom."
<BR>&nbsp;&nbsp;&nbsp;&nbsp;&nbsp;Sijuf je možda nagnula glavu na jednu stranu, možda i ne; pokret je, ako se uopšte i dogodio, bio malen do neprimetnosti. "Pedeset hiljada, Kalde Svilo? Svako sa puškom?"
<BR>&nbsp;&nbsp;&nbsp;&nbsp;&nbsp;"Ima ih više od pedeset hiljada, svakako, ali nemaju svi puške sa debelom municijom. Pušaka ima valjda pedeset hiljada, možda i koju hiljadu više."
<BR>&nbsp;&nbsp;&nbsp;&nbsp;&nbsp;Pošto mu Sijuf nije postavila nikakvo dalje pitanje, on reče: "Nasilan je to kvart; većina augura rekla bi da je najgori u gradu. Graniči se sa Orilom, koja je, kako mi to kažemo, prazan kvart, što znači da nema u sebi nijedan mantejon. Međutim, jedan mali broj ljudi iz Orile ipak dolazi u naš mantejon, baš kao što izvestan broj 'naših' odlazi u Orilu da kupuje kradenu robu. Htedoh reći da retko kad prođe nedelja dana bez jednog ili dva ubistva, a često budu i po tri ili četiri. Kad neko odluči da nekog ubije - ubije ga. Da li ima pušku debeljaču ili pištolj igličar nije bitno; ono što ima, to i upotrebi. Neki upotrebe bodež ili mač. Ili sekiricu, ili sekiru, ili cepanicu."
<BR>&nbsp;&nbsp;&nbsp;&nbsp;&nbsp;Priseti se Njorke i dodade: "Krupan, snažan čovek može jednostavno da udari nekoga slabijeg pesnicom i da ga rita do smrti. Grupa ljudi očigledno može to isto; znam za jedan slučaj gde je jedan napasnik, koji je silovao dete, ubijen tako što je desetak žena kidisalo na njega kuhinjskim noževima, makazama i lopaticama za mlaćenje veša."
<BR>&nbsp;&nbsp;&nbsp;&nbsp;&nbsp;Hadale mu reče: "Može i jedna žena, sama, ubiti jednog muškarca, Kalde. Kod nas se to često dešava, a za ovim stolom sedi jedna žena koja je ubila nekoliko muškaraca."
<BR>&nbsp;&nbsp;&nbsp;&nbsp;&nbsp;"Nije to retko ni ovde, majorice; a u vezi je sa onim što je Mejtera Nana rekla, a što je mene toliko impresioniralo. Jedna žena iz našeg kvarta došla je ovog popodneva da razgovara s njom, a Mejtera ju je pitala: zar se ne bojiš da ideš pešice kroz grad, toliko daleko, kad praktično svako ima igličar ili debeljaču. A žena joj odgovori: ne, jer imam i ja."
<BR>&nbsp;&nbsp;&nbsp;&nbsp;&nbsp;Svila zastade i na taj način pokaza da očekuje komentare. Saba zareža: "Ima da te zbace u roku od šest meseci ili manje, Kalde."
<BR>&nbsp;&nbsp;&nbsp;&nbsp;&nbsp;"To bi se lako moglo desiti", reče on i raširi ruke. "Ali ne silom, jer sila neće ni biti potrebna - nemam ni najmanju želju da ostanem na ovoj dužnosti ako me narod ne želi. To je glavna razlika između Ajuntamienta i naše strane, zapravo. Ipak, mislim da si pomenula nešto važno. Razlog što Ajuntamiento nije dozvoljavao da se narod naoruža puškama debeljačama ili raketnim bacačima poput onog koji mi je Šenila opisala danas po podne sastoji se u tome što je takvo oružje uspešno i protiv vojnika, kao i protiv boraca u oklopu. Ajuntamiento je verovao da, ako narodu uskrati to naoružanje, može ostati na vlasti dokle god ima na svojoj strani odanost vojske i Garde."
<BR>&nbsp;&nbsp;&nbsp;&nbsp;&nbsp;"Veoma trezveno uverenje", izjavi Saba.
<BR>&nbsp;&nbsp;&nbsp;&nbsp;&nbsp;"Možda je trezveno, ali u stvarnosti nije dejstvovalo baš najbolje. Pre nekoliko dana, naš narod je savladao stotine gardista i oteo im oružje... Vidim da vas nisam ubedio."
<BR>&nbsp;&nbsp;&nbsp;&nbsp;&nbsp;Saba zavrte glavom.
<BR>&nbsp;&nbsp;&nbsp;&nbsp;&nbsp;"Dopusti mi, onda, da kažem ovo. Generalisimo Usik kaže da bi mu bio nedovoljan jedan dan za posao prikupljanja naoružanja od dobrovoljaca generalice Nane."
<BR>&nbsp;&nbsp;&nbsp;&nbsp;&nbsp;Bizon napomenu: "Pod pretpostavkom da ga oni žele predati."
<BR>&nbsp;&nbsp;&nbsp;&nbsp;&nbsp;"Dabome. Najbolji borci bi nam predali oružje čim bismo mi to od njih zatražili, ali najgori bi ga sakrili - a to je upravo obrnuto od situacije koju bismo želeli. Osim toga, za novu podelu tog istog oružja istim ljudima bio bi potreban, opet, barem jedan dan, a nama dobrovoljci mogu zatrebati u bilo kom trenutku, bilo kog dana."
<BR>&nbsp;&nbsp;&nbsp;&nbsp;&nbsp;Kvecal, koji je samo klimao glavom iznad svog tanjira na kome je hrana ležala sasvim nedirnuta, promrmlja: "Sto hiljada kartica je velika svota, Kalde. Možeš li ti toliko da platiš?"
<BR>&nbsp;&nbsp;&nbsp;&nbsp;&nbsp;Svila zavrte glavom.
<BR>&nbsp;&nbsp;&nbsp;&nbsp;&nbsp;Ksipias uzviknu: "Pa, onda nemoj, momče! Ne čini to!"
<BR>&nbsp;&nbsp;&nbsp;&nbsp;&nbsp;"Ne možemo mi sebi priuštiti da to uradimo, majstore Ksipiase", reče Svila i osmehnu se ironično. "Ali, opet, ne možemo sebi priuštiti ni da to ne uradimo. Kao prvo, ja sam obećao da ću bogato nagraditi one koji su hrabro ratovali kako na jednoj, tako i na drugoj strani, ali dosad ništa od toga nisam ispunio. Može postojati hiljadu potreba za čije zadovoljenje mi nemamo dovoljno para. Nesumnjivo i postoji. Ali jedna stvar je iznad svih drugih - u jedan rizik zaista ne možemo da uletimo - a to je da narod pomisli da su moja obećanja bezvredna. Zato će sutra, kao što rekoh, svaki borac generalice Nane i pukovnika Bizona dobiti svoje dve kartice, kao i dozvolu da se vrati svom domu i svojim poslovima. Oni kojima su date puške ili drugo naoružanje sada će doznati da je to postalo njihova svojina. Tako, barem, niko neće moći da tvrdi da su se ljudi borili na našoj strani, a onda kući otišli nenagrađeni."
<BR>&nbsp;&nbsp;&nbsp;&nbsp;&nbsp;Sijuf se nasmeši. "Kao i ti, Kalde Svilo, i ia takođe mislim da horda generalice Nane može nama zatrebati, i to vrlo skoro. Kad ih pozoveš, oni će doći, ier su prvi put nagrađeni baš lepo."
<BR>&nbsp;&nbsp;&nbsp;&nbsp;&nbsp;"Hvala. Većina naših finansijskih nevolja proističe iz svakojakih poslovnih operacija koje..."
<BR>&nbsp;&nbsp;&nbsp;&nbsp;&nbsp;Dok je on to izgovarao, uđe Hosaan, noseći ogromno pečenje na veličanstvenom zlatnom poslužavniku. "Ljudi iz Erminovog hotela mogu nastaviti to da rade, Šljuče", reče mu Svila. "Zamolio bih te da pripremiš letelicu - biće mi uskoro potrebna."
<BR>&nbsp;&nbsp;&nbsp;&nbsp;&nbsp;Oreb uzlete nad sto, napravi dva-tri obazriva kruga, a onda se skrasi na Svilinom ramenu. "I ti-ca."
<BR>&nbsp;&nbsp;&nbsp;&nbsp;&nbsp;"Ideš i ti, Orebe, naravno, ako želiš."
<BR>&nbsp;&nbsp;&nbsp;&nbsp;&nbsp;"Kaži mi do kraia, Kalde Svilo, veoma me zanima."
<BR>&nbsp;&nbsp;&nbsp;&nbsp;&nbsp;"Htedoh reći da bi se naša gradska vlada valjala u bogatstvu kad bi poslovne firme plaćale porez uredno, generalisima. Vojska generalice Nane, kad dobije kartice u šake, uglavnom će ih i potrošiti, i to vrlo brzo. To bi trebalo da donese narodu talas blagostanja. Ako tada svojski zapnemo da naplatimo davno zaostale poreze, možda ćemo čak i uspeti da sustignemo svoje budžetske obaveze."
<BR>&nbsp;&nbsp;&nbsp;&nbsp;&nbsp;Sijuf pogleda duž stola, ka Sabi. "Ti meni rekla da on lud. On ne lud. Samo pametnii nego ti. To ne isto."
<BR>
<BR>&nbsp;&nbsp;&nbsp;&nbsp;&nbsp;Zar ne bi mogli i mrtvi da vaskrsnu i da ponovo hodaju svetom? Postoje priče o takvim stvarima; priče koje počeše da proleću pred očima Mejtere Nane, dok su je vojnici izvlačili kroz uspravni četvrtasti 'tunelčić' u steni.
<BR>&nbsp;&nbsp;&nbsp;&nbsp;&nbsp;Pa, ja sam bila prineta na žrtvu, pomisli ona. Trebalo je to da mi bude jasno kad je savetnik Poto naredio Pauku da me presavije preko kolena. I ona jedna kapljica udarila me je među oči. Kako bi divno bilo kad bi i svi drugi žrtvovani mogli da se uzdignu iz zemlje kroz neki ovakav otvor!
<BR>&nbsp;&nbsp;&nbsp;&nbsp;&nbsp;Vrh otvora bio je bleštavi kvadrat iznad nje: svetlost toliko jaka da tamo, sumnje nema, pada preobilje zraka podnevnog sunca. Ne, nego celo Pesovo dugačko sunce sručuje svoj zlatni sjaj kroz prozore tog mantejona u koji ona uzlazi. Posmatrala je, očarano, kako se iznad nje pokreću Liskunove metalne ruke, vidljive samo kao obrisi, dok je podižu, polako ali postojano. Jedan zahvat; drugi; treći; i tako redom.
<BR>&nbsp;&nbsp;&nbsp;&nbsp;&nbsp;Onda ka njoj posegnu i jedna ruka od krvi i mesa, Ustavicina, dugačka, sa plavim venama; ona je uhvati i uz njegovu pomoć se pope iz omče na kraju 'konopca', zakorači na pod popločan mozaikom. "Eto, Mejtera, mi smo te, vidiš jednu stvar. Čekali. Narednik jedva čeka da, da, hm. Krene dalje, a?" Ustavicino lice bilo je umiveno, prljava mantija iščezla, skupoceni ogrtač bio je zamenjen drugim, još skupocenijim.
<BR>&nbsp;&nbsp;&nbsp;&nbsp;&nbsp;Ona pogledom potraži te prozore koje je sebi bila u mislima dočarala, očekujući da u njima vidi poplavu sunčane svetlosti; ali nigde ih nije bilo, okolo su bile samo desetine svetih svetiljki od kamenog kristala, a iz svake se uzvijao po jedan visok, dugačak plamen. Osim toga, na oltaru je buktala jaka vatra.
<BR>&nbsp;&nbsp;&nbsp;&nbsp;&nbsp;"Ja, dozvoli, molim te, jednu stvar: pripalio", reče Ustavica, prateći kretanje njenog pogleda. "Činilo se da će zatrebati."
<BR>&nbsp;&nbsp;&nbsp;&nbsp;&nbsp;"Nego šta. Vidim da si se i umio, sredio. Mogu li zapitati gde, eminencijo?" Ona primeti da se Urus udaljava, malo-pomalo, prema zadnjem delu prostorije, i povika: "Naredniče! Zaustavi onog zatvorenika!"
<BR>&nbsp;&nbsp;&nbsp;&nbsp;&nbsp;"U, u, je li. Odajama za oblačenje. Kod sakristije, da. Za sibile. Ormani, ima, ima, da se razumemo: garderobe tamo. Tako su bar meni, heh, rekli."
<BR>&nbsp;&nbsp;&nbsp;&nbsp;&nbsp;"Trebaće mi voda i sapun", reče ona. "Topla voda, ako je moguće. Ti si se oprao, to je jasno."
<BR>&nbsp;&nbsp;&nbsp;&nbsp;&nbsp;Pauk ubaci: "Narednik želi da prinese žrtve odmah sad. On..." Narednik Pesak, koji se postavio između Urusa i izlaznih vrata, reče: "Prolokutor nam je rekao da će doći Pes, gospođo. To sam ti raportirao. U pitanju je Pesov plan, koji, to u našim stalnim naređenjima stoji zapisano, ima preimućstvo u odnosu na bilo šta drugo." Liskun klimanjem glave pokaza da je saglasan sa ovim.
<BR>&nbsp;&nbsp;&nbsp;&nbsp;&nbsp;"Ima, naravno da ima. Ali postoji i mogućnost da Pes ne dođe. Moramo biti spremni i za taj ishod. Kažem to, iako nikako ne volim da se nađem u istom položaju kao ovaj Urus, koji je čvrsto uveren da Pes neće doći. Ali ako dođe, kao što se nadamo, mi moramo izgledati kako dolikuje, moramo ga dočekati pristojno. Ne samo ja, nego i svi vi ostali." Ona pođe za Ustavicom, na uzdignutu platformu, zatim pored oltara krunisanog lomačom.
<BR>&nbsp;&nbsp;&nbsp;&nbsp;&nbsp;"Lokalitet, a? Šta kažeš?" upita Ustavica, čije je lice bilo na domak širokog osmehivanja ili čak i cerenja.
<BR>&nbsp;&nbsp;&nbsp;&nbsp;&nbsp;"Šta je sa 'lokalitetom', eminencijo? Ako me pitaš da li znam gde smo..." ona baci pogled uokolo, "odgovoriću ti da nemam pojma. Nisam ni znala da ovakav mantejon postoji."
<BR>&nbsp;&nbsp;&nbsp;&nbsp;&nbsp;Uđoše u sakristiju, triput veću od Sviline u Sunčevoj ulici; jedna polica nudila je dugačak niz vrčeva obloženih draguljima, a u panj od mirisnog sandalovog drveta bilo je pozabadano desetak žrtvenih noževa čije su drške od zlata ili slonove kosti bleskale dragim kamenjem.
<BR>&nbsp;&nbsp;&nbsp;&nbsp;&nbsp;"Ovde sam ja službu božiju držao nebrojeno, ovaj, puta", obavesti je Ustavica. "Pet stotina puta, je li? Hiljadu puta, daaa-da. Neosporno neka brojka tako uzvišena. Ovo je, hm, oratorijum abolitus, privatna kapela ispod Palate prolo, prolokutorske. Ovde prinosi Njegova svesnost, ne? I auguri koji su na, na ad-mi-nis-tra-tivnim dužnostima. Ovde mi nudimo bogovima naše... retko viđene. Opskurne. Usluge."
<BR>&nbsp;&nbsp;&nbsp;&nbsp;&nbsp;On htede da pođe, ali ga ona uhvati za prostrani rukav odežde. "Prostorija u kojoj se mogu oprati? I možda pozajmiti jednu čistu mantiju?"
<BR>&nbsp;&nbsp;&nbsp;&nbsp;&nbsp;"O, jes, jes, jes-te! Desna, je l' hoćemo jednu stvar? Vrata." On ih otvori za nju. "Trebalo bi da ima, je li, rezu. Iznutra. Nesumnjivo, nesumnjivo. I tople vode. Rezervoar, da kažemo?" Pokaza prstom ka plafonu. "Ispod - je li? - u zapadnoj kupoli."
<BR>&nbsp;&nbsp;&nbsp;&nbsp;&nbsp;Ova prostorija bila je dvaput veća od njene spavaće sobe u kenobi, sobe za kojom je toliko čeznula. Ona zahvalno zatvori vrata za sobom i zamandali ih. Dva ogromna ormana sa garderobom; jedna kada; bakarna korpa, rešetkasta, valjda za prljavo rublje; na jednom zidu ogledalo visine čoveka, na drugom zidu staklo za razgovor. U uglu jedan sto.
<BR>&nbsp;&nbsp;&nbsp;&nbsp;&nbsp;Ona otvori jedan orman, nađe pet-šest čistih ženskih mantija različitih veličina; najveću okači i raširi preko stakla za komunikaciju, onda izvrte sve iz džepova na sto, svuče mantiju i baci je u korpu. Verovatno to ne vredi ni prati, to je mantija upropašćena bespovratno. Ali Udruženje njoj duguje, ili bi trebalo da joj duguje, barem stotinu novih, ispravnih mantija.
<BR>&nbsp;&nbsp;&nbsp;&nbsp;&nbsp;Ona, namrštena, skide i gaćice, veoma zaprljane, i kombinezon, i prsluče. Odluči da sve to na kraju ipak opere, osuši i pokloni nekim sibilama jednako siromašnim kao što je ona sama.
<BR>&nbsp;&nbsp;&nbsp;&nbsp;&nbsp;Ali kad je izula cipele i poludugačke čarape - ah! - to je bio Glavni procesor sam. Doduše, da bi to uradila morala je da sedne na pod, što je vodilo ka zaključku da ovde neće biti čistih čarapa. Zato ona odmah opra ove koje je upravo izula, iscedi ih stiskajući ih najjače što je mogla, i okači ih preko otvorenih vrata ormana sa odećom, da se suše.
<BR>&nbsp;&nbsp;&nbsp;&nbsp;&nbsp;Česma levo od nje oslobodi mlaz vode koja je u prvi mah bila samo mlaka, ali zatim prijatno vrela. Ona pretpostavi da negde u palati Prvog govornika crkve postoji nekakav kotao za grejanje vode. Mejtera Oranža, poreklom iz bogataške porodice, pričala je o takvoj raskoši, ali Mejtera Nana nikad nije ni sanjala da bi tako nešto moglo biti na raspolaganju sibilama.
<BR>&nbsp;&nbsp;&nbsp;&nbsp;&nbsp;Morala je prati ruke triput (mirisavim sapunom!) pre nego što su mehurići, koji su se slivali sa njih, prestali biti crni od prljavštine. Pa, i tad, tanki polumeseci ostadoše joj ispod noktiju. To je, zatim, sredila pomoću vrha jednog od malih projektila zvanih 'iglice'.
<BR>&nbsp;&nbsp;&nbsp;&nbsp;&nbsp;Činilo joj se da je njeno sitno, izmoreno lice jednako prljavo, ako ne i gore; umila se još jednom, obazrivo tapkajući ogrebotine, uboje i opekotine, oprala je i kratku, smeđu kosu, a zatim mokrim sunđerom istrljala celo telo, ne mareći nimalo za barice mlake vode koje su se stvarale na podu sa crvenim pločicama.
<BR>&nbsp;&nbsp;&nbsp;&nbsp;&nbsp;Kroz teška vrata probi se Ustavicin svađalački glas. "Ovaj, ovaj... narednik, je li, Pesak. On bi hteo da..."
<BR>&nbsp;&nbsp;&nbsp;&nbsp;&nbsp;Ona oseti kako joj se licem širi onaj njen zli, mali osmeh, mada je nastojala da to suzbije. "Reci mu da bih ja najradije sendviče, ekselencijo, i pitaj ga šta zna o vojnom sudu."
<BR>&nbsp;&nbsp;&nbsp;&nbsp;&nbsp;"Ti... to, u smislu. Neozbiljno, molim te le..."
<BR>&nbsp;&nbsp;&nbsp;&nbsp;&nbsp;"Ništa neozbiljno. Reci mu to, i pitaj ga što sam rekla." Videći, u ogledalu, kako izgleda, bila je užasnuta. Ne dali bogovi da je Bizon ikad vidi ovakvu!
<BR>&nbsp;&nbsp;&nbsp;&nbsp;&nbsp;Naravno, svi su izgledi da to neće poći za rukom ni Bizonu, niti ijednom drugom muškarcu ikada. Svejedno, muškarci ne vole toliko mršave noge, uzana bedra, male dojke - osobine kod nje izražene, činilo joj se, mnogo i premnogo. A ipak, bila je zgodna, pre dvadeset godina; mnogi ljudi su joj to govorili, a mnogi od tih bili su muškarci.
<BR>&nbsp;&nbsp;&nbsp;&nbsp;&nbsp;Lepojkica, sa blago zatalasanom kosom boje divljeg kestena. Neki od tih tipova možda su lagali, neki sigurno i jesu. Ali svi, baš svi? To nije verovatno.
<BR>&nbsp;&nbsp;&nbsp;&nbsp;&nbsp;Drugi orman sa garderobom bio je izdeljen na pregrade koje su većinom bile prazne; u jednoj je, ipak, našla čist kombinezon, u drugoj čiste gaćice sa kratkim nogavicama, doduše, za nekoliko brojeva veće, ali sa učkurom koji se, srećom, mogao zatezati po volji. Obuče ih; zateže i veza učkur. Prsluče ne nađe. Ali ovo njeno staro prsluče koje više liči na traku... ako ga odmah opere i iscedi kao čarape...
<BR>&nbsp;&nbsp;&nbsp;&nbsp;&nbsp;Poneta naglim talasom pobune u sebi, ona baci prsluče u koš. Šta njime da pokrije? Šta to ona ima, što bi bilo u prslučetu sadržano? Nosila ga je, sve do sad, samo zato što su joj prvo majka, a zatim i Mejtera Ruža, govorili da mora. Sada je, bez njega, u ovom požutelom kombinezonu, izgledala baš isto kao što bi i sa njim.
<BR>&nbsp;&nbsp;&nbsp;&nbsp;&nbsp;Skide, naglim pokretom, mantiju sa stakla i pljesnu rukama. "Monitore? Monitore!" Proteklih nekoliko dana već je koristila ovakva stakla, ali se u svakoj takvoj prilici osećala nelagodno.
<BR>&nbsp;&nbsp;&nbsp;&nbsp;&nbsp;"Da, madam." Ploveće sivo lice bilo je u isti mah i puno poštovanja i ravnodušno.
<BR>&nbsp;&nbsp;&nbsp;&nbsp;&nbsp;"Pogledaj me. Nedostaje mi jedan bitan deo ženske odeće. Koji?"
<BR>&nbsp;&nbsp;&nbsp;&nbsp;&nbsp;"Nekoliko, madam. Haljina, madam. Dugačke čarape i cipele."
<BR>&nbsp;&nbsp;&nbsp;&nbsp;&nbsp;"Osim toga?" upita ona, okrete se postrance i izdiže se na prste. "Šta još?"
<BR>&nbsp;&nbsp;&nbsp;&nbsp;&nbsp;"Ne bih znao, madam. Mogao bih ponuditi nagađanje."
<BR>&nbsp;&nbsp;&nbsp;&nbsp;&nbsp;"Nemoj se truditi." Ona uze najmanju od raspoloživih mantija u prvom ormanu. "Znaš li ko sam?" Na tren je bila obmotana tamom, onda mantija pade na svoje mesto, oko njenog tela. Ali kapu nemam, pomisli ona. Kape nema nikako.
<BR>&nbsp;&nbsp;&nbsp;&nbsp;&nbsp;"Prepoznajem Vas, gospođo. Vi ste generalica Nana. Ne znadoh Vaš identitet, do sada. Da li biste želeli da Vam se obraćam tom titulom, generalskom?"
<BR>&nbsp;&nbsp;&nbsp;&nbsp;&nbsp;"Kako god voliš. Da li je iko pokušavao stupiti u vezu sa mnom?"
<BR>&nbsp;&nbsp;&nbsp;&nbsp;&nbsp;Monitorovo lice se rasplinulo u crtice koje su preletale s kraja na kraj ekrana; to je potrajalo samo jedan sekund. "Nekoliko osoba, madam. U ovom trenutku pokušava kapetan Serval. Želite li razgovarati sa njim?"
<BR>&nbsp;&nbsp;&nbsp;&nbsp;&nbsp;Ona oseti da bi to ime trebalo da joj bude poznato. Međutim, nije joj značilo ništa. Ona klimnu glavom. Najbolje je da ustanovi ko je taj i šta hoće, i tako da reši stvar.
<BR>&nbsp;&nbsp;&nbsp;&nbsp;&nbsp;Lice monitora se preuredi. Revizija je donela boje, okruglu donju vilicu, velike gorde brkove. "Generalice!" Energično salutiranje, koje ona vrati maltene refleksno.
<BR>&nbsp;&nbsp;&nbsp;&nbsp;&nbsp;"Generalice, meni je naredio generalisimo Usik da te obavestim o situaciji ovde."
<BR>&nbsp;&nbsp;&nbsp;&nbsp;&nbsp;Ona klimnu glavom. Gde li je 'ovde'?
<BR>&nbsp;&nbsp;&nbsp;&nbsp;&nbsp;"To je odred iz njihove Prateće konjičke brigade, generalice. Rasporedile su stražu oko nas, koja, dok ovo govorim, stražari rame uz rame sa nama. Zahtevao sam da njihova oficirka objasni takvo ponašanje generalisimu Usiku, ali ona odbija."
<BR>&nbsp;&nbsp;&nbsp;&nbsp;&nbsp;"Ahmmm." Mejtera Nana duboko udahnu i požele da ima na šta da sedne. "Dozvoli da prvo kažem, kapetane, da je zadovoljstvo videti te opet."
<BR>&nbsp;&nbsp;&nbsp;&nbsp;&nbsp;"Za mene takođe, generalice. Velika čast."
<BR>&nbsp;&nbsp;&nbsp;&nbsp;&nbsp;"Hvala, kapetane. Žao mi je što si još kapetan, dodala bih. Razgovaraću sa generalisimom o tome. Pomenuo si Prateću konjičku. To je naziv jedinice?"
<BR>&nbsp;&nbsp;&nbsp;&nbsp;&nbsp;"Jeste, generalice."
<BR>&nbsp;&nbsp;&nbsp;&nbsp;&nbsp;Vrati joj se uspomena na Potov kotlić prepun ključale vode. "Moraćeš mi oprostiti, kapetane, ali bila sam izvan veze proteklih nekoliko dana." Ali je osećaj bio kao da je proteklo nekoliko nedelja. "Meni je rečeno da je horda Trivigauntea krenula prema granicama našeg grada. Treba li da shvatim da je ta Prateća konjička brigada njihova?"
<BR>&nbsp;&nbsp;&nbsp;&nbsp;&nbsp;"Jeste, generalice. Elitna regimenta."
<BR>&nbsp;&nbsp;&nbsp;&nbsp;&nbsp;Reč 'regimenta' bila je sasvim nova za nju. Svejedno, ona nastavi. "Šta je to trebala oficirka iz Trivigauntea da objasni generalisimu?"
<BR>&nbsp;&nbsp;&nbsp;&nbsp;&nbsp;"Ja sam tražio da ona objasni na osnovu čega ona i njene žene nameću stražu oko našeg Juzgada, generalice, kad smo tu već, i stražarimo, moji ljudi i ja." (Znači, to je njegovo 'ovde', gotovo sigurno.) "Da vidimo mi ko je dao takva naređenja i sa kojom svrhom."
<BR>&nbsp;&nbsp;&nbsp;&nbsp;&nbsp;"A ona, koliko shvatam, neće da odgovori ni na jedno, ni na drugo."
<BR>&nbsp;&nbsp;&nbsp;&nbsp;&nbsp;"Neće, generalice. Samo ponavlja da su njena uputstva: da štiti Juzgado, sve dok joj ne stigne obaveštenje da je te dužnosti oslobođena. Nijednu reč preko toga."
<BR>&nbsp;&nbsp;&nbsp;&nbsp;&nbsp;"Generalisimo Usik zatražio je da me obavestiš o toj situaciji. Gde je on?"
<BR>&nbsp;&nbsp;&nbsp;&nbsp;&nbsp;"U Kaldeovoj palati, generalice. Na večeri je sa Kaldeom. Javio mi je da je Kalde video tebe, generalice, u svom staklu, i da je naredio da se na večeri čuva jedno mesto i za tebe, za stolom. Generalisimo Usik mi dade i uputstvo da od tebe zatražim da im se svakako pridružiš na večeri, ako si u mogućnosti."
<BR>&nbsp;&nbsp;&nbsp;&nbsp;&nbsp;"Meni je potrebnije spavanje nego hrana." To joj je izmaklo, nehotice.
<BR>&nbsp;&nbsp;&nbsp;&nbsp;&nbsp;"Ti sebe goniš prejako, generalice. To sam ja primetio i ranije."
<BR>&nbsp;&nbsp;&nbsp;&nbsp;&nbsp;"Možda. Možeš li mi reći koja si naređenja primio od generalisima Usika u vezi sa tim Trivigauntkinjama?"
<BR>&nbsp;&nbsp;&nbsp;&nbsp;&nbsp;"On je mišljenja da su one saznale za neku pretnju Juzgadou, generalice. Od mene se traži da sarađujem. Trvenja između moje komande i njihove ne sme biti uopšte." Kapetan načini pauzu prepunu značenja. "Ili što manje... Ja treba da istražujem situaciju i javim se njemu sa sledećim raportom, ako otkrijem išta značajno."
<BR>&nbsp;&nbsp;&nbsp;&nbsp;&nbsp;"Njemu i meni."
<BR>&nbsp;&nbsp;&nbsp;&nbsp;&nbsp;"Da, generalice. Kao sad."
<BR>&nbsp;&nbsp;&nbsp;&nbsp;&nbsp;"I pukovniku Bizonu, nadam se. Ako ti generalisimo Usik nije rekao da javljaš pukovniku Bizonu, ja ti to naređujem sad. Reci mu da smatram da je položaj generalisima Usika predostrožn."
<BR>&nbsp;&nbsp;&nbsp;&nbsp;&nbsp;Neko je kuckao na vrata.
<BR>&nbsp;&nbsp;&nbsp;&nbsp;&nbsp;"Pukovnik Bizon se sada takođe nalazi sa Kaldeom na večeri, generalice. Generalisimo Usik je rekao da će ga obavestiti."
<BR>&nbsp;&nbsp;&nbsp;&nbsp;&nbsp;"Dobro. To će, dakle, biti sve, kapetane. Hvala ti što si me upoznao sa događajima." Ona uzvrati njegovo salutiranje.
<BR>&nbsp;&nbsp;&nbsp;&nbsp;&nbsp;"Monitore, da li je pukovnik Bizon bio jedan od ljudi koji su pokušavali dobiti vezu sa mnom?"
<BR>&nbsp;&nbsp;&nbsp;&nbsp;&nbsp;Kapetanovo lice posive i izoštri se. "Da, madam."
<BR>&nbsp;&nbsp;&nbsp;&nbsp;&nbsp;"Želim da razgovaram s njim sada. On je u Kaldeovoj palati." Nejasno se prisetila da je tu palatu videla prošle godine kad je išla da prinosi žrtve u Velikom mantejonu, ogromnoj zgradi na čijem se pročelju uzdizao red za redom prozora sa zatvorenim kapcima, poput naslaganih redova mrtvačkih kovčega, dugačkih, ali uzanih; tada se stresla i okrenula pogled na drugu stranu. "Evo me, za trenutak ću doći, eminencijo!"
<BR>&nbsp;&nbsp;&nbsp;&nbsp;&nbsp;Monitor reče: "Ja sam toga svestan, madam. Zamoliću nekog da pozove pukovnika Bizona pred staklo, madam."
<BR>&nbsp;&nbsp;&nbsp;&nbsp;&nbsp;Ona će ga videti - i on će videti nju: ove umorne oči, beskrvna usta, kao što joj ogledalo maločas pokaza; mokru kosu zalepljenu za lobanju, lice koje je svo crno od modrica, a nasred čela - krastu. "Monitore?"
<BR>&nbsp;&nbsp;&nbsp;&nbsp;&nbsp;"Da, madam?"
<BR>&nbsp;&nbsp;&nbsp;&nbsp;&nbsp;"Govoriću sa onim ko dođe pred staklo, ma ko to bio." Ovo je bila najteža odluka u celom njenom životu, teža čak i od onog zatvaranja očiju u trenucima Kiprisine teofanije. "Nije potrebno da govorim sa pukovnikom lično."
<BR>&nbsp;&nbsp;&nbsp;&nbsp;&nbsp;"Da, madam."
<BR>&nbsp;&nbsp;&nbsp;&nbsp;&nbsp;Prođe minut. Dva. Sive crte lica potekoše, pretopiše se, postadoše lice jednog mršavog muškarca čije su oči bile nekako u senci, kao nadsvođene, skrivene. "Da, generalice Nano", reče taj. "Ja sam Šljuk, vozač Kaldeov. Kako ti mogu poslužiti?"
<BR>
<BR>&nbsp;&nbsp;&nbsp;&nbsp;&nbsp;Generalica Saba progovori, izgledajući sada ne kao ljutita nego više kao mrtva krmača. "Ona se penje ovamo sa time, Svilo. Penje se uz ovo brdo na kome se nalaziš."
<BR>&nbsp;&nbsp;&nbsp;&nbsp;&nbsp;"Ovo su neke vradžbine", reče Sijuf.
<BR>&nbsp;&nbsp;&nbsp;&nbsp;&nbsp;"Ne slažem se, ali nemamo sad vremena za raspravu o tome." Svila ustade tako naglo da je Oreb morao zalepršati da bi održao ravnotežu. "Da ja vas napustim sada, to je vrhunac loših manira, znam to; svi imate pravo da se silno ljutite na mene. Pa ipak, odlazim. Mejtera Mermer će ostati kao moj zastupnik. Iskreno vas i žustro molim da mi oprostite, ali krenuti moram." Već je prešao pola puta duž stola.
<BR>&nbsp;&nbsp;&nbsp;&nbsp;&nbsp;Ksipias skoči na noge dok je Svila dugačkim koracima prolazio pored njegove stolice. "Sam", reče Svila. Nezaustavljen time, Ksipias pohita za njim, i vrata se zalupiše za njima dvojicom.
<BR>&nbsp;&nbsp;&nbsp;&nbsp;&nbsp;Sabina glava se trže. Ona samosvesno pogleda oko sebe.
<BR>&nbsp;&nbsp;&nbsp;&nbsp;&nbsp;"Moramo govoriti o ovome", zašišta Sijuf. "Moraš opisati meni. Ne sad."
<BR>&nbsp;&nbsp;&nbsp;&nbsp;&nbsp;Majorica Hadale ispi do dna čašu vina. "Pamtiću ovu večeru dok sam živa. Zabava je bila - na visini!"
<BR>&nbsp;&nbsp;&nbsp;&nbsp;&nbsp;Mejtera Mermer prošaputa Šenili: "Trebalo je da pođem i ja. On je ranjen i..."
<BR>&nbsp;&nbsp;&nbsp;&nbsp;&nbsp;Sijuf se glatko nametnu, prekidajući je. "Generalica Saba mi kaže da on pati od loma skočnog zgloba, Meitera. Meitera? Tako te oslovljavaiu?"
<BR>&nbsp;&nbsp;&nbsp;&nbsp;&nbsp;Mejtera Mermer klimnu glavom. "Da, tako je. Zgloba. Koji mu je slomljen, mislim, prošlog fejdana. Kalde je tada pao. Ali... Ali..."
<BR>&nbsp;&nbsp;&nbsp;&nbsp;&nbsp;"On hramlje. Primetila to. Žurio, maločas, veoma, išao velikim koracima. Ali ne tako velikim pomoću desne noge. Stara mačev... stari mačevalac. Isto. Ali njemu leva."
<BR>&nbsp;&nbsp;&nbsp;&nbsp;&nbsp;"Kalde je pogođen i pištoljem igličarem", reče Mejtera pokazavši jedinom upotrebljivom rukom u svoja prsa. "To je mnogo gore."
<BR>&nbsp;&nbsp;&nbsp;&nbsp;&nbsp;"Ne debeljačom, koja ubia tuda. Igličarem?" Sijuf pogledom zaokruži oko stola, tražeći informacije.
<BR>&nbsp;&nbsp;&nbsp;&nbsp;&nbsp;Usik slegnu ramenima i račiri ruke. "Da, generalisima. Igličar je bio u ruci jednog od mojih oficira. Mi se borimo da sprečimo te strašne greške. Pa ipak, one se dešavaju, kao što i ti sigurno znaš."
<BR>&nbsp;&nbsp;&nbsp;&nbsp;&nbsp;"Izuzetan mlad čovek. Kod nas u Trivigaunteu ne rađaiu se takvi. Znaš li - koia to reč? Ideie. Ideie pukovnice Abandže?"
<BR>&nbsp;&nbsp;&nbsp;&nbsp;&nbsp;Usik klimnu glavom prema Sijufinoj štabnoj oficirki. "Rad bih bio da ih čujem, naročito ako su u nekoj vezi sa našim Kaldeom. Koje su to ideje, pukovnice?"
<BR>&nbsp;&nbsp;&nbsp;&nbsp;&nbsp;"Ja sam, pomalo, istoričar-amater, generalisimo. Vojni, ako smem tako reći."
<BR>&nbsp;&nbsp;&nbsp;&nbsp;&nbsp;"Svaki dobar oficir trebalo bi da je to."
<BR>&nbsp;&nbsp;&nbsp;&nbsp;&nbsp;"Hvala. Optužuju me da svoju teoriju podešavam da bi bila po volji generalisimi Sijuf, ali nije tako. Proučavala sam uspeh. Ne samo pobedu, jer pobeda često može biti stvar slučaja, često je stvar brojčane nadmoći ili slučajnosti. Ispitujem slučajeve kad male snage uspevaju da onemoguće ostvarenje nekog cilja snagama mnogo većim, za koje bi se dalo očekivati da pobede u roku od nekoliko dana ili sati."
<BR>&nbsp;&nbsp;&nbsp;&nbsp;&nbsp;Saba se u međuvremenu pribrala. "Ja uvek kažem da presuđuje briliantnost. Vojnička genijalnost."
<BR>&nbsp;&nbsp;&nbsp;&nbsp;&nbsp;Mejtera Mermer šmrknu odlučno, a Sijuf reče: "Pukovnica Abandža ne misli tako. Briliantnost, to divno, kad briliantna naređenja neko izvrši briliantno. O genialnosti ne kažem ništa ier ne znam. Osim da postoi retko, i da se na nju osloniti ne može."
<BR>&nbsp;&nbsp;&nbsp;&nbsp;&nbsp;Bizon reče: "Imam i ja jednu teoriju, zasnovanu na posmatranju generalice Nane. Zanimaće me da uporedim moju teoriju i pukovnicinu."
<BR>&nbsp;&nbsp;&nbsp;&nbsp;&nbsp;"Ia pominjem Abandžinu", nastavi Sijuf, "zato što mislim da Kalde Svila predstavlja tako divan primer za nju. Abandža smatra da ne odlučuie genialnost, niti iedan drugi kvalitet uma, nego energia, usmerena naivećom iasnoćom misli. Reci nam, Abandža."
<BR>&nbsp;&nbsp;&nbsp;&nbsp;&nbsp;"Uspešni komandanti", poče pukovnica Abandža, "jesu oni koji nastave delovati, i to pametno delovati, i četvrtog dana. Oni istrajavaju. Ima kod nas jedna igra, tokom koje učesnici jašu konje. Koliko znam, to se ne igra ovde u Vironu. Ja sam prošle godine lepe pare zaradila kladeći se na te utakmice."
<BR>&nbsp;&nbsp;&nbsp;&nbsp;&nbsp;Krajevi Usikovih brkova zaokrenuše se malčice uvis. "A, to nam svakako moraš ispričati, pukovnice."
<BR>&nbsp;&nbsp;&nbsp;&nbsp;&nbsp;"Ta igra oponaša rat, kao i većina drugih igara. U ovom slučaju, predstavlja podražavanje konjičkog okršaja. Posle svakog gola, igrači imaju pravo da promene konje; ali nema menjanja igrača, čak nema uvođenja zamene ako neko zbog povrede ispadne iz igre." Usik i njegov sin istovremeno klimnuše glavom.
<BR>&nbsp;&nbsp;&nbsp;&nbsp;&nbsp;"Ipak, igrači dobijaju odmor od dvadeset minuta, samo jedan, i zato mi razgovaramo sa njima tokom prve polovine utakmice, i tokom druge; te dve polovine, znaš, razdvojene su tim jednim odmorom. Ustanovila sam da ono što određuje ishod utakmice nije toliko prednost u golovima postignutim u prvoj polovini utakmice; razlika u golovima tada, obično, i ne biva naročito velika. Pobeđuje onaj tim koji u drugoj polovini igra bolje i agresivnije nego u prvoj. Ja kad vidim da tim na koji sam se kladila krene, u drugom poluvremenu, tako, odmah udvostručim iznos opklade, ako mogu."
<BR>&nbsp;&nbsp;&nbsp;&nbsp;&nbsp;Sijuf klimnu glavom. Bila je to mala kretnja, jedva za širinu jednog prsta, ali je značila da je vreme za rasprave o sportu okončano. "Pređimo sa terena gde se igra kili u ovai grad, Viron, gde postoi borba tako ilustrativna. Ko pobednik? Reći, ne prerano, može se sad. Iedna strana u rupama. Iznad krstare i riču horda Virona i horda moie vladarke, čia titula glasi: Rani. Po drugi put tražim da vi slušate pitanje." Ona načini dramatičnu pauzu. "Ko pobednik ovde?"
<BR>&nbsp;&nbsp;&nbsp;&nbsp;&nbsp;Niko ne odgovori.
<BR>&nbsp;&nbsp;&nbsp;&nbsp;&nbsp;"Muškarac? Tai muškarac Kalde Svila? Može li to? Zapazite nogu slomljenu, ranu kroz prsa koiu naša Meitera pominje. Ipak lovi on magiom ženu koia mu potrebna, i gle, magiom ona bude pronađena, on ostavlja hranu i priatelje i kod nje iuri. To, čak, ni većina žena ne sklona uraditi."
<BR>&nbsp;&nbsp;&nbsp;&nbsp;&nbsp;Šenila reče: "Njemu će biti potrebno mnogo više pomoći nego što je može jedan dedica pružiti. Trebalo je da ga nateram da povede i mene."
<BR>&nbsp;&nbsp;&nbsp;&nbsp;&nbsp;Matak reče, preko Ksipiasovog napuštenog tanjira: "Dvojica 'dedica'. Nema ni Njegove svesnosti." Sijuf se, iznenađena, netremice zagleda u praznu stolicu do svoje.
<BR>&nbsp;&nbsp;&nbsp;&nbsp;&nbsp;Matak poluglasno dodade: "I baš mi prija što ga nema."
<BR>
<BR>&nbsp;&nbsp;&nbsp;&nbsp;&nbsp;Narednik Pesak progovori u ime svih. "Nije se pojavio."
<BR>&nbsp;&nbsp;&nbsp;&nbsp;&nbsp;Klečeći pored obezglavljenog tela Elandove druge zveri, sa koje su i sve četiri šape bile odsečene, Ustavica diže pogled. "Ja ću, čekaj, molim te, jednu stvar. Nastaviti. Dopustio sam sebi mnogo, da kažem, zastranjenja. Iz razloga, hm. Entuzijazma. Zarazan, a? Ali ja, hm, koadjutor, ne bi... Dozvol'te. Trebalo. Nisam video nikakvog boga. Možda će nam žrtva pružiti neko saznanje."
<BR>&nbsp;&nbsp;&nbsp;&nbsp;&nbsp;Sveti nož raspori životinju od grudne kosti do karlice. Pauk reče: "Pročitaj ti to nama, zašto ne, ne može od toga biti nikakve štete."
<BR>&nbsp;&nbsp;&nbsp;&nbsp;&nbsp;Ova jadna životinja pretrpela je itekakvu štetu, pomisli Mejtera Nana; ali je bar skončala brzo, bol njen je prestao.
<BR>&nbsp;&nbsp;&nbsp;&nbsp;&nbsp;Pesak je već podigao pušku 'debeljaču' do ramena pre nego što je Mejtera Nana primetila Urusa koji je uveliko grabio uz spiralne stepenice u zadnjem delu mantejona, preskačući sve po tri stepenika. "Ne pucaj!" viknu ona. Pesak ne opali. Sledećeg trenutka vrata na vrhu stepeništa se zalupiše. "Pomislio je da ćemo mi prineti njega na žrtvu", objasni ona Elandu. "Nameravaš li? Nećemo mi to raditi. Ja neću dozvoliti."
<BR>&nbsp;&nbsp;&nbsp;&nbsp;&nbsp;Ustavica, koji je klečao pokraj druge prinete žrtve, ustade i snažnim koracima pođe ka ambionu. "Ek-stra-ordinarno. A? Ekstra. Ordinarno. Sinovi moji i, ovaj, kćeri moja. Ništa u, hm, početku, a sada ovo." Pesak opet sede na jedno od sedišta za publiku i pognu glavu.
<BR>&nbsp;&nbsp;&nbsp;&nbsp;&nbsp;"Jedan, da kažemo, predgovor, je li. Uvod. Introdukcija, dozvolte. Potrebna, mislim. Prinošenje osoba na žrtvu upražnjavalo se ovde u proš. U, dozvolte, molim vas, jednu stvar: prošlosti. Ovde. Mnogi od vas svesni toga. Znaju, je li. Zabranio, zabranio, da kažem: sadašnji držalac bakulusa. Žezla, dakle. Skiptra."
<BR>&nbsp;&nbsp;&nbsp;&nbsp;&nbsp;O, bogovi, pomisli Mejtera Nana. Ovaj će sada reći da nam creva bufova govore da žrtvujemo Elanda. Šta ću sad?
<BR>&nbsp;&nbsp;&nbsp;&nbsp;&nbsp;"U praksi, dece, je li tako? Skoro uvek. Zašto slati glasnika koji, ovaj, ne može videti primaoca poruke, a? Prinošenje osoba, i to dece, ali ni tad ne kao uobičajen postupak. Ne, ne, nikako. Samo u i-zu-zet!-no kritičnim situacijama. U najgoroj nevolji, da. Samo tad."
<BR>&nbsp;&nbsp;&nbsp;&nbsp;&nbsp;Liskun se pomeri. Stade tačno iza Elanda.
<BR>&nbsp;&nbsp;&nbsp;&nbsp;&nbsp;"Pre mog vremena. Kao augur, je li? Ja bih - ja bih... Proglasio..." Ustavica načini pauzu. Koščatim šakama stiskao je ivicu ograde ambiona, a pogledom je lutao prema obezglavljenim lešinama.
<BR>&nbsp;&nbsp;&nbsp;&nbsp;&nbsp;"Nikad, je l' hoćemo jednu stvar? Nikad. Ne bih ja to mogao. Ne dete. Ne čak ni, heh. Urusa. A sada! Utroba u dve strane raspoređena. Pratite me? Jedna strana za pastvu i grad. Druga za prinosioca i augura. Za naš, naš, za naš sveti grad - rat, smrt i razaranje. Zlo. Nevolje grdne i straobalne! Za, za, dakle, ja ću. Ponuditi. Osobu, je li. Ljudsko biće. Čoveka. Upozorio me Pes da moram. Mene."
<BR>&nbsp;&nbsp;&nbsp;&nbsp;&nbsp;Mejtera Nana reče čvrsto: "Elande, možeš li ti da vidiš božanstva?"
<BR>&nbsp;&nbsp;&nbsp;&nbsp;&nbsp;On je pogleda sa blagim iznenađenjem. "Ne znam, generalice. Nikad nisam vid'o nijedno."
<BR>&nbsp;&nbsp;&nbsp;&nbsp;&nbsp;Nije bilo vremena za delikatnost. "Jesi li ikada imao ženu? Mora biti da jesi!"
<BR>&nbsp;&nbsp;&nbsp;&nbsp;&nbsp;"Nego šta. Nebrojeno puta, pre nego što me bacili u jamu."
<BR>&nbsp;&nbsp;&nbsp;&nbsp;&nbsp;Ona se okrete Ustavici. "Ovaj nije podoban. Meni je to jasno, eminencijo, pa prema tome, mora i te..."
<BR>&nbsp;&nbsp;&nbsp;&nbsp;&nbsp;Pesak ustade. "Ja sam podoban." I udari čeličnim palcem u svoja čelična prsa, što je zazvučalo kao zveket teškog lanca.
<BR>&nbsp;&nbsp;&nbsp;&nbsp;&nbsp;"Ne misliš, valjda, ozbiljno!"
<BR>&nbsp;&nbsp;&nbsp;&nbsp;&nbsp;"Da, gospođo, mislim ozbiljno." Pesak se pope, podmazanom preciznošću, uz stepenike koji su vodili ka oltaru. "On je došao. Pes Veliki je došao u Veliki mantejon."
<BR>&nbsp;&nbsp;&nbsp;&nbsp;&nbsp;Mejtera Nana, nerado, klimnu glavom.
<BR>&nbsp;&nbsp;&nbsp;&nbsp;&nbsp;"Obratio se Prvom govorniku i naredio mu da razgovara sa nama. Sa mnom. Tebe da izbavimo, gospođo, zato što je i to deo njegovog plana. Njegov plan je najvažnija stvar koja postoji, gospođo."
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Ti to kažeš", reče on, nastupajući ka njoj, zastrašujući kao talus, dvesta dvadeset pet kilograma metala, "zato što su te tako učili u nekoj palestri. Ja to kažem jer to u svojoj pumpi znam. On je rekao: izvucite Nanu, onda prinosite žrtve, onda ću ja doći i kazati vam šta sledeće da radite. Pes je rekao to."
<BR>&nbsp;&nbsp;&nbsp;&nbsp;&nbsp;Ona, pokorno, opet klimnu glavom.
<BR>&nbsp;&nbsp;&nbsp;&nbsp;&nbsp;"Zato smo uhvatili i biološke, a onda sam pomislio da to možda neće biti dovoljno, pa smo uhvatili i dva boga."
<BR>&nbsp;&nbsp;&nbsp;&nbsp;&nbsp;"Dva bufa, naredniče."
<BR>&nbsp;&nbsp;&nbsp;&nbsp;&nbsp;"Nek su bufovi; nije bitno. Ali bufovi nisu ništa postigli, a sad i ti kažeš, i on kaže, da ovi biološki takođe ne valjaju, gospođo." Pesak se naglo okrete, tako da je sad bio licem u lice sa Ustavicom; gurnu pušku sa debelom municijom Ustavici u ruke. "Znao sam ja, patera, i pre nego što si pročitao iz creva. Jesi li ikad želeo da umreš?"
<BR>&nbsp;&nbsp;&nbsp;&nbsp;&nbsp;"Ko, ja? Pa - ne."
<BR>&nbsp;&nbsp;&nbsp;&nbsp;&nbsp;Laže, pomisli Mejtera Nana. Znam ja kako je to, a zna i on.
<BR>&nbsp;&nbsp;&nbsp;&nbsp;&nbsp;"Ja želim da umrem." Pesak pokretom pokaza Škriljca, Bituma i Liskuna. "Žele i ova trojica. Možda neće to da kažu, ali žele. Želim umreti za Pesa; i umreću, odmah sad." On kleknu i zagleda se u pod, a Ustavica bespomoćno pogleda pušku.
<BR>&nbsp;&nbsp;&nbsp;&nbsp;&nbsp;Mejtera Nana promrmlja: "Ako bi ti želeo to da izbegneš, eminencijo, svakako je dopustivo da neko drugi, neko ko se bolje razume u naoružanje, obavi to umesto tebe."
<BR>&nbsp;&nbsp;&nbsp;&nbsp;&nbsp;"Ti si, ovaj, saglasna, generalice?"
<BR>&nbsp;&nbsp;&nbsp;&nbsp;&nbsp;Ona uzdahnu. "Ponekad su generalima potrebni narednici koji će ih podsetiti na izvesne dužnosti. Čini se da je tako. Bez obzira na to da li sam ja učila u palestri ili ne, narednik Pesak je u pravu. Pesov plan jeste najvažnija stvar u celom ovom svitu. Žrtva je dala svoj pristanak."
<BR>&nbsp;&nbsp;&nbsp;&nbsp;&nbsp;Pesak, i sad na kolenima, promrmlja: "Hvala, gospođo."
<BR>&nbsp;&nbsp;&nbsp;&nbsp;&nbsp;Ona kleknu pokraj njega. "Ja sam čula da i hemijski ljudi imaju mogućnost da se... razmnožavaju. Ti to nikad nisi radio?"
<BR>&nbsp;&nbsp;&nbsp;&nbsp;&nbsp;Liskun reče: "Nije niko od nas četvorice, generalice. Osim toga, ženskih nuklearno-hemijskih osoba gotovo i da nema više - jedva da je ijedna preostala." A Pesak reče: "Nisam, nikada."
<BR>&nbsp;&nbsp;&nbsp;&nbsp;&nbsp;Ona ustade i okrete se opet Ustavici, pa pruži ruke da uzme pušku od njega. "Nisam ni ja nikad ispalila metak iz debeljače, eminencijo, ali znam kako debeljače rade. Osim toga, gledala sam kako ljudi pucaju iz njih. To sam videla hiljadama puta, od kad je ovo počelo."
<BR>&nbsp;&nbsp;&nbsp;&nbsp;&nbsp;"Ne, Mejt... Ne, generalice."
<BR>&nbsp;&nbsp;&nbsp;&nbsp;&nbsp;"Molim te, eminencijo. Za tvoje dobro."
<BR>&nbsp;&nbsp;&nbsp;&nbsp;&nbsp;On je ućutka tako što podiže pušku i uperi je nespretno u Peska. "Dabome. Baš za moje dobro. Generalice. Ja moram izvršiti, ja, ovaj, sveto delo. Samopožrtvovan. Odgovornost isključivo moja. Pratiš me? Inače, krivično delo, ne? A i verski, verski gledano. Bio bih isključen iz, ovaj, aktivnog, je li, sveštenstva."
<BR>&nbsp;&nbsp;&nbsp;&nbsp;&nbsp;Njegov hripavi dah kao da je ispunio čitavu mantejonsku dvoranu. "Za njega, za, ovaj, najvišeg boga. Za Pesa!" On prstom poče potezati obarač.
<BR>&nbsp;&nbsp;&nbsp;&nbsp;&nbsp;"Ne tako, eminencijo", reče Mejtera Nana. "Postoji kočnica. Osim toga, ako ti pušku držiš na taj način, ona će da te osakati, jer, ona se i trgne unazad. Tako je, bar, meni rečeno." Ona namesti pušku u njegovim rukama valjano. "Drži je čvrsto i pritegni je veoma uz rame. Ona će te, tada, samo odgurnuti unazad. Ali ako je držiš labavo i ako pokušavaš da izbegneš dodir s njom, tresnuće te kao močuga."
<BR>&nbsp;&nbsp;&nbsp;&nbsp;&nbsp;Pesak reče: "U glavu, patera, to je najbolje."
<BR>&nbsp;&nbsp;&nbsp;&nbsp;&nbsp;"Ja sam augur ovde", reče mu Ustavica i opali.
<BR>&nbsp;&nbsp;&nbsp;&nbsp;&nbsp;Pucanj je grunuo kao grom, zaglušujuće, u zatvorenom prostoru mantejona. Pesak se pridiže na noge; u prvom trenutku mejtera Nana nije videla gde ga je metak pogodio. Pesak se munjevito okrete ka svetom prozoru, dižući ruke visoko i šireći ih. Začu se neki sablasni zvuk koji je mogao biti krik bola ili grubi smeh. Crna tečnost pokulja iz Peskovog grla, pljusnu obilato na čistu crnu mantiju koju Mejtera Nana tek što je obukla.
<BR>&nbsp;&nbsp;&nbsp;&nbsp;&nbsp;A svete boje počeše još pre nego što se Pesak stropoštao na oltar.
<BR>&nbsp;&nbsp;&nbsp;&nbsp;&nbsp;Mejtera Nana je žmirkala, zurila, opet žmirkala. Ekran je bio prepun; ne jedno lice, nego dva, koja su se gurala u istu sliku. Jedno lice je blenulo, zevalo i hvatalo vazduh, ali drugo je zračilo snagom, lice veličanstveno i pravedno; i više nego pravedno - lice nemilosrdno, ali i ohrabrujuće. "Moj verni narode", naglasio je dvoglavi Pes, "Primi blagoslove svoga boga."
<BR>&nbsp;&nbsp;&nbsp;&nbsp;&nbsp;"Vidim ga!" povika neko. Po glasu, Mejtera Nana zaključi da je to rekao Pauk, ali nije mogla biti sigurna.
<BR>&nbsp;&nbsp;&nbsp;&nbsp;&nbsp;Pes je bio tutnjava groma, Pes je bio vetar koji nosi sve pred sobom. "Odnesite ovog najplemenitijeg od svih mojih vojnika u Veliki mantejon. Govoriću..."
<BR>&nbsp;&nbsp;&nbsp;&nbsp;&nbsp;Nestade slika. Sada su iz glavnog procesora u ekran stizale samo tmurne žute i svetlucave crne boje u trakama. Onda, mnoštvo zmija koje su se uvijale, dok su po njihovim leđima trčkarale škorpije; a iza toga oni - Pauk i Mejtera Nana, Eland i Ustavica, Liskun, Škriljac i Bitum - videše lice Ehidne izobličeno od bola.
<BR>&nbsp;&nbsp;&nbsp;&nbsp;&nbsp;Vrati se Pes, pouzdan kao da Ehidne nikada nije bilo. "Tamo će ga naš prorok Njorka vratiti nama."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
