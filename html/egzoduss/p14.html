<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. SKLAPANJE MIRA
<P>&nbsp;&nbsp;&nbsp;&nbsp;&nbsp;"Do-bar mali", saopšti Oreb svima prisutnima za stolom.
<BR>&nbsp;&nbsp;&nbsp;&nbsp;&nbsp;"Ovo je Shiatan." Svila gestom pokaza čoveka veoma sitnog rasta, s njegove leve strane. "Shiatan je sleteo blizu logora trivigauntske vojske u teldan, zajedno sa četvoro svojih kolega i koleginica letača - rekao bih, dok je parada još trajala. Trivigauntkinje su ubile troje, njega zarobile, a jedan letač je pobegao."
<BR>&nbsp;&nbsp;&nbsp;&nbsp;&nbsp;Poto klimnu glavom; slike njegovog okruglog, veselog lica odražavale su se sa uglačanih drvenih površina. "A juče je pobegao i on, uz tvoju pomoć. Neću ti čestitati na toj operaciji, samo na njenom uspehu. Mi smo to mogli izvesti mnogo bolje."
<BR>&nbsp;&nbsp;&nbsp;&nbsp;&nbsp;Na pola puta niz sto, Pauk se sa ovim saglasi: "Prokleto tačno!"
<BR>&nbsp;&nbsp;&nbsp;&nbsp;&nbsp;"Bila je improvizacija, bilo je na brzinu", priznade Svila. "Znali smo samo to da je Shiatan došao da nađe Njorku; nismo mogli čak ni naslutiti zbog čega. Na sreću, generalisimo Usik je uspeo da se probije do nekih stražara, pripadnika Garde, u Juzgadou..."
<BR>&nbsp;&nbsp;&nbsp;&nbsp;&nbsp;Lori mu upade u reč. "Oni su smenjeni."
<BR>&nbsp;&nbsp;&nbsp;&nbsp;&nbsp;"To je dobro. Drago mi je da im se ništa gore nije desilo. Po uputstvima generalisima Usika, oni su odglumili da hapse Njorku, a on je zatim uspeo da podmiti jednog ključara da ga stavi baš u Shiatanovu ćeliju. Iskreno da vam kažem, mislili smo da će Njorka najverovatnije ostaviti Shiatana u ćeliji posle razgovora s njim, i to bar na neko vreme, ako ne i trajno. Bili smo krajnje nevoljni da kvarimo naše odnose sa Trivigauntkinjama."
<BR>&nbsp;&nbsp;&nbsp;&nbsp;&nbsp;Svila osmotri lica od Zumbulinog pa nadalje. Mejtera Nana izgledala je ljuta; Bizon, pored nje, još ljući. Usik je, pun žustrine i iščekivanja, držao na krilu pušku sa debelom municijom; njegova je zamisao bila da tu dvojicu savetnika treba odmah ubiti, i zato je Svila pomišljao da bi Usik mogao imati u blizini skrivenog nekog svog potčinjenog sa zadatkom da to i učini.
<BR>&nbsp;&nbsp;&nbsp;&nbsp;&nbsp;"Da je sve išlo kao što smo mi očekivali", nastavi Svila, "ostatak posla bio bi srazmerno lak. Njorku bi Garda izvela iz zatvora, a Sijufine stražarke mislile bi da je on saslušan i pušten na slobodu."
<BR>&nbsp;&nbsp;&nbsp;&nbsp;&nbsp;Njorka reče: "Samo što ne bih mogao. Moramo krenuti u Glavni procesor. To znači: on, i ja, i svi koji idu sa mnom." Pogleda Kvecala i Ustavicu, tražeći podršku za ovo.
<BR>&nbsp;&nbsp;&nbsp;&nbsp;&nbsp;Potov osmeh postade širi nego ikad. "Čestitam vam opet na ishodu. Postignuto je sve što smo poželeti mogli, pa i više. Ipak, u rukama naših neprijatelja ostala su četiri pogonska modula i tri neoštećena para krila."
<BR>&nbsp;&nbsp;&nbsp;&nbsp;&nbsp;Zumbula reče vrlo glasno: "Neprijatelji ste vi!"
<BR>&nbsp;&nbsp;&nbsp;&nbsp;&nbsp;Mejtera Nana reče: "Bili su, do teldana unoć. Sada smo mi postali žrtve izdajstva, tako da više nismo sigurni. Ne verujem da su ni Trivićke sigurne. Svi mi ovde prisutni smo Vironci, svi osim ovog letača. Ako je savetnik Lori zaista došao da sklopi mir, trebalo bi da to pozdravimo."
<BR>&nbsp;&nbsp;&nbsp;&nbsp;&nbsp;Ona sklopi oči. "Što ja, evo, i činim; oprosti mi, Ehidno!" Na drugoj strani stola, Ustavica jako klimnu glavom.
<BR>&nbsp;&nbsp;&nbsp;&nbsp;&nbsp;Svila upita: "Jeste li vi došli da sklapate mir, savetniče Lori? Savetniče Poto?"
<BR>&nbsp;&nbsp;&nbsp;&nbsp;&nbsp;"Naši azofi su konfiskovani." Poto se zakikota. "Nada mnom je izvršen pretres. Mene - mene su pretresali! Bila je to smejurija prava, ali nazivati ovo mirovnom konferencijom, to je još smešnije."
<BR>&nbsp;&nbsp;&nbsp;&nbsp;&nbsp;"Nisam ja ni rekla da je ovo mirovna konferencija", odseče Mejtera Nana. "Ali sam nagovestila da bi moglo postati mirovna konferencija. A i trebalo bi, ako postoje ikakvi izgledi za mir. Što se tiče oduzimanja vašeg oružja: eminencija i ja došli smo na mirovne pregovore sa vama nenaoružani, i onda znate šta ste radili s nama. Iz tog razloga ovi pregovori vode se na našem terenu, i to tako da smo mi naoružani, a vi razoružani. Insistiraću na istom aranžmanu i za sve eventualne buduće pregovore sa vama."
<BR>&nbsp;&nbsp;&nbsp;&nbsp;&nbsp;Lori zareža: "Tvoje trupe se razilaze, idu kući, evo sad, dok mi ovde sedimo!" a Poto dodade: "Vredelo je videti tvoje lice, draga moja mlada generalice, dok sam ti pretio čajnikom. Uradio bih to opet, samo iz tog razloga. Ali ti nemaš prava..."
<BR>&nbsp;&nbsp;&nbsp;&nbsp;&nbsp;Usik ga prekide. Izvukavši igličar i podigavši ga visoko, reče: "Evo jednog mog oružja. Ono može ubiti mene, ili generalicu Nanu, ili, čak, Kaldea Svilu. Hoćeš li ga?" Položi igličar na uglačanu površinu radnog stola između njih i onda ga gurnu tako da pištolj otklizi znatno preko polovine stola, ka njima dvojici.
<BR>&nbsp;&nbsp;&nbsp;&nbsp;&nbsp;Svila odbroja tri otkucaja srca; za to vreme niko ne reče ništa. Poto je zurio preda se, u igličar, a onda odmahnu glavom.
<BR>&nbsp;&nbsp;&nbsp;&nbsp;&nbsp;"Onda nam se nemojte žaliti što ste ostali bez svog oružja", reče mu Usik.
<BR>&nbsp;&nbsp;&nbsp;&nbsp;&nbsp;Svila pokuca po stolu, pozivajući ih na red. "Kao ni ti, generalisimo, ni ja ne smatram da savetnik Poto ima prava da se žali zbog gubitka svog oružja. Mi se, međutim, imamo pravo žaliti zbog plana o oduzimanju oružja nama, i ja sam siguran da će se sa time saglasiti i savetnik Poto koji će - iako se vrlo gordo drži kad treba da prizna nešto o svojoj informisanosti - verovatno priznati da za ovo zna. Savetnik Lori, reklo bi se, raspolaže kudikamo manje svežim informacijama o dobrovoljcima generalice Nane."
<BR>&nbsp;&nbsp;&nbsp;&nbsp;&nbsp;Svila se obrati neposredno Potou. "Savetnik Lori kaže da se te trupe razilaze. Pukovnik Bizon izveštava da su svi već otišli kućama. Morali smo ubrzati proces, i ubrzali smo ga. Znaš li zašto?"
<BR>&nbsp;&nbsp;&nbsp;&nbsp;&nbsp;Lori reče: "Poto ne zna, ali nikad neće priznati da ne zna. Ja nisam toliko zadrt. Zašto, Kalde?"
<BR>&nbsp;&nbsp;&nbsp;&nbsp;&nbsp;Svila klimnu glavom Bizonu, koji reče: "Generalisima Sijuf naredila je Gardi da oduzme oružje od naših dobrovoljaca i prenese ga sve u Juzgado." Bizon se nagnu napred, napeto zureći u Lorija. "To je bilo tačno - tačno! - ono naređenje koje je jedino moglo izazvati rascep i u Gardi i kod dobrovoljaca; a ona nije pokušala čak ni da naređenje dostavi preko generalisima Usika. Poslala ga je pojedinačnim oficirima, komandantima naših brigada."
<BR>&nbsp;&nbsp;&nbsp;&nbsp;&nbsp;Poto ubaci: "Osim brigadiru Erneu."
<BR>&nbsp;&nbsp;&nbsp;&nbsp;&nbsp;"Osim Erneu. Tako je. Imali smo sreće - svi brigadiri su prvo pitali generalisima Usika šta da rade. On je, naravno, rekao da su takva naređenja nevažeća. Sada smo poslali naše borce, sa oružjem, na nebrojeno mnogo raznih mesta, razasuli smo ih, tako da ih Trivićke ne mogu sopstvenom akcijom razoružati."
<BR>&nbsp;&nbsp;&nbsp;&nbsp;&nbsp;Potovno kikotanje popelo se do oštrog smeha. On se pljesnu po butini. "Te borce ne možete ni upotrebiti protiv nas, ako ih ne okupite opet. Ali ne smete ih okupljati, jer bi ih vaše prijateljice iz Trivigauntea razoružale. Baš ste u sosu!"
<BR>&nbsp;&nbsp;&nbsp;&nbsp;&nbsp;Mejtera Nana reče: "Vi ste u gorem."
<BR>&nbsp;&nbsp;&nbsp;&nbsp;&nbsp;Ona pogleda Svilu koji reče Potou: "Imamo jednu strategiju, znaš - koju vi ne možete sprečiti. Trivićke spremaju energičnu ofanzivu protiv vas. Siguran sam da vam je to poznato."
<BR>&nbsp;&nbsp;&nbsp;&nbsp;&nbsp;Lori klimnu glavom.
<BR>&nbsp;&nbsp;&nbsp;&nbsp;&nbsp;"Slušao sam noćas kako generalisima Sijuf objašnjava svoje planove, a onda sam čitav dan razmišljao o našim opcijama. Da bismo pobedili, dovoljno je, sada, da sedimo po strani i dopustimo da ona te planove sprovede. Sijuf je kruto disciplinovna, a u tunele nikad nije sišla; osim toga, njoj nije mnogo stalo do života njenih trupa, a ponajmanje pešadije, koja se sastoji uglavnom od regrutovanih žena."
<BR>&nbsp;&nbsp;&nbsp;&nbsp;&nbsp;Svila se zavali u naslon sedišta, a prste sastavi u šiljatu kupolu. "Kao što rekoh, dovoljno je da mi nju pustimo da uradi to što je naumila. Nastaće užasan rat iscrpljivanja, vodiće se ispod grada, vodiće ga strankinje protiv onih vojnika dole, koje građani jedva da su ikada i videli. Na kraju će pobediti ili jedna, ili druga strana, a nama je manje-više svejedno koja, pošto će pobednik biti suviše slab da se odupre hordi generalice Nane, kad je, jednog dana, opet pozovemo. U svakom slučaju, mi ćemo biti, posle svega toga, gospodari grada. I u svakom slučaju, vi ćete, obojica, biti mrtvi."
<BR>&nbsp;&nbsp;&nbsp;&nbsp;&nbsp;Poto se podrugljivo isceri. Lori glatko reče: "Pre nekoliko minuta neko reče da smo mi ovde svi, osim jednog, Vironci. Jesi li ti to rekla, generalice? Ti, čije trupe treba da naprave konačnu štetu kad vojska Virona uradi vaš posao - uništi Trivigauntkinje?"
<BR>&nbsp;&nbsp;&nbsp;&nbsp;&nbsp;"Da", reče ona. "Ja sam to kazala."
<BR>&nbsp;&nbsp;&nbsp;&nbsp;&nbsp;Svila reče: "Postoje bar tri krupne zamerke koje se mogu uputiti strategiji koju sam upravo skicirao, savetniče, ali bi ona svejedno, van svake sumnje, uspela, i uspeće - ako se mi za nju opredelimo. Prvu zamerku si sam pomenuo: ta strategija podrazumeva uništenje vironske vojske. Druga zamerka sastoji se u tome što će za ostvarenje takve strategije biti potrebno najmanje šest meseci, možda čak i nekoliko godina, a to je predugo, iz razloga koje ću objasniti kroz nekoliko trenutaka. Treća zamerka je da mi moramo, svakako, da se dočepamo jednog dela Sijufine vojne mašinerije, i to upravo onog koji bi će nam maltene sigurno izmaći, a to je vazdušna lađe generalice Sabe. Shiatane, zamolio bih te da kažeš ovim savetnicima isto ono što si rekao meni."
<BR>&nbsp;&nbsp;&nbsp;&nbsp;&nbsp;Letač klimnu glavom; njegovo malo, uštinuto lice bilo je svečano. "Mi od Glavnog procesora, mi posada, imali smo posetu, došao onaj bog koga vi zovete 'Tartaros'. Ujutro onog dana kad sam zarobljen."
<BR>&nbsp;&nbsp;&nbsp;&nbsp;&nbsp;Njorka ubaci: "Čim je ostavio mene, vidite?"
<BR>&nbsp;&nbsp;&nbsp;&nbsp;&nbsp;"Njegova uputstva hitna su bila. Da nađemo ovog čoveka Njorku", Shiatan pokaza prstom, "i dovedemo njega i njegove sledbenike u Glavni procesor, da oni, zatim, napuste 'Svit' i sa njega odlete na jednu sferu izvan, gde sija kratko sunce." Shiatan se okrete Svili. "Oni meni ne veruju."
<BR>&nbsp;&nbsp;&nbsp;&nbsp;&nbsp;"Dovoljno je da veruju da ti ja verujem", reče Svila, "a ja ti verujem. Nastavi."
<BR>&nbsp;&nbsp;&nbsp;&nbsp;&nbsp;"Ovaj veoma mudri čovek Kalde Svila govorio je vama o vazdušnoj lađi, velikom prevoznom sredstvu koje bez krila, a vazduh komeša drvenim rukama. Taj bog je nama govorio o toj lađi, takođe. Mi pomoću nje da prevezemo ovoga čoveka koji je sad moj prijatelj, kao i sve one koji hoće kao pratioci."
<BR>&nbsp;&nbsp;&nbsp;&nbsp;&nbsp;Duboka ubeđenost dodala je Shiatanovom glasu snagu. "To niko ne može postići drugačije. Ne može, pa ni da zatraži neki bog. Ako oni peške, ili jašu na nekim životinjama, treba mnogo meseci. Pustinje da se pređu, i planine, i mnoge brze reke."
<BR>&nbsp;&nbsp;&nbsp;&nbsp;&nbsp;"Trebalo bi nam", reče Njorka, "dovoljno tipova sa debeljačama i raketnim bacačima, da skršimo svakog ko proba da nas zaustavi. Mi tu gomilu tipova nemamo." Videći da ulazi Šenila i donosi poslužavnik, on upita: "Š'a imaš tu, Sifonka? Čaj i kolačiće?"
<BR>&nbsp;&nbsp;&nbsp;&nbsp;&nbsp;Ona klimnu glavom. "Mejtera je smatrala da bi vam prijalo nešto. Ona je u poslu oko Kamenog i patere, pa smo kolačiće ispekle Kopriva i ja."
<BR>&nbsp;&nbsp;&nbsp;&nbsp;&nbsp;"Ovde suviše jede", pobuni se Shiatan, ali samo šapatom. "A suviše i pije. Vidi onoga." Otklonom glave naznači Potoa.
<BR>&nbsp;&nbsp;&nbsp;&nbsp;&nbsp;"Jest, istina je", reče Svila, prihvativši šolju čaja, "ali moramo imati na umu gostoprimstvo."
<BR>&nbsp;&nbsp;&nbsp;&nbsp;&nbsp;"Ukratko", reče Lori, "vi biste da vam mi pomognemo da osvojite vazdušnu lađu. Neću se raspravljati sa vama o tim vašim razlozima za taj poduhvat. Raspravljao bih se kad bismo mi mogli to izvesti. Ali nemam utisak da možemo."
<BR>&nbsp;&nbsp;&nbsp;&nbsp;&nbsp;Poto se klatio levo-desno, prepun radosti. "Ja bih mogao. Da, ja bih mogao! Svilo, daću ti jednu ponudu, u ime moje i mojih rođaka, ali moraćeš imati poverenja u mene."
<BR>&nbsp;&nbsp;&nbsp;&nbsp;&nbsp;Mejtera Nana zavrte glavom odrečno, ali joj Svila reče: "Ovo je neki napredak, a mi ga možemo prihvatiti ili ne. Da čujemo."
<BR>&nbsp;&nbsp;&nbsp;&nbsp;&nbsp;"U roku od mesec dana osvojiću tu vazdušnu lađu i predaću je tebi, a zarobiću i tehničare koji njome rukuju, najveći mogući broj njih. Njih ću ti predati čim pristanu da u svakom pogledu sarađuju." On se sitno zakikota. "A pristaće, to ti jemčim, posle samo nekoliko dana kod mene. Pitaj o tome generalicu, ovde prisutnu."
<BR>&nbsp;&nbsp;&nbsp;&nbsp;&nbsp;Okrete se Šenili, koja je posluživala Ustavicu. "Mogu li dobiti šolju tvog čaja, draga? Ja to ne mogu piti, ali mi se sviđa miris."
<BR>&nbsp;&nbsp;&nbsp;&nbsp;&nbsp;Mejtera Nana frknu.
<BR>&nbsp;&nbsp;&nbsp;&nbsp;&nbsp;"Dopada mi se, draga moja generalice. Znam da misliš da ja to hoću samo da izazivam tebe, ali istina je ovo: naprosto se prepuštam jedinom telesnom zadovoljstvu koje je meni preostalo." Dok mu je Šenila sipala čaj, on dodade: "Hvala ti mnogo, mnogo. Pet komadića? Da li bi to bilo prihvatljivo?"
<BR>&nbsp;&nbsp;&nbsp;&nbsp;&nbsp;Šenila se netremice zagleda u Potoa. "Šta, šta?... Ne razu..."
<BR>&nbsp;&nbsp;&nbsp;&nbsp;&nbsp;"Savetnik Poto samo želi da te iskoristi da ukaže na jednu poentu, Šenila", reče Svila. "On je sklon da na svoje poente ukazuje na najneugodnije moguće načine, o čemu možemo posvedočiti i generalica Nana i ja. O čemu je reč, savetniče?"
<BR>&nbsp;&nbsp;&nbsp;&nbsp;&nbsp;"O tome da su čak i trivijalne stvari retko kad besplatne." Poto se osmehnu. "O tome da se uvek mora platiti neka cena, pa makar i trivijalna. Hoćeš da čuješ moju cenu za vazdušnu lađu?"
<BR>&nbsp;&nbsp;&nbsp;&nbsp;&nbsp;Svila klimnu glavom. Oseti kako se Zumbulina šaka steže oko njegove.
<BR>&nbsp;&nbsp;&nbsp;&nbsp;&nbsp;Lori reče: "Pojma nemam šta on ima na umu, ali prikačiću ja prvi jednu cenu. Da ni na koji način ne praviš smetnje nama u tom mesecu. Nijedan napad ni na jedan naš položaj, pa ni Erneov."
<BR>&nbsp;&nbsp;&nbsp;&nbsp;&nbsp;Svila reče: "Pa, naravno da vas ne bismo napadali - ako bismo prihvatili dogovor. Brine me, međutim, cena tvoga rođaka."
<BR>&nbsp;&nbsp;&nbsp;&nbsp;&nbsp;"Dva čoveka." Poto diže dva prsta. "Jednog da samo pozajmim, drugog da zadržim. Možeš li pogoditi koji su to?"
<BR>&nbsp;&nbsp;&nbsp;&nbsp;&nbsp;"Mislim da mogu. Možda je trebalo da odmah objasnim da nemam ni najmanju nameru da prihvatim. Čak i da si ponudio da to uradiš besplatno, kao čist gest dobre volje, ja opet ne bih mogao prihvatiti."
<BR>&nbsp;&nbsp;&nbsp;&nbsp;&nbsp;Njorka zausti da se usprotivi, ali ga Svila preseče. "Dozvoli da ti ovo kažem samo jednom, ali za svagda, Njorka, i ne samo tebi i ovim savetnicima nego svima prisutnima. Grad Trivigaunte je naš saveznik. Bilo je trvenja između nas, to se poricati ne može. Usuđujem se kazati da u svakoj sprezi postoji uvek i sporečkavanje, čak i u malenoj i jednostavnoj kao što je brak."
<BR>&nbsp;&nbsp;&nbsp;&nbsp;&nbsp;Zumbuline usne dodirnuše, ovlaš, njegov obraz.
<BR>&nbsp;&nbsp;&nbsp;&nbsp;&nbsp;"Nisam tražio od njihove sadašnje Rani da nam pošalje pomoć, ali kad je pomoć poslata, prihvatio sam je raširenih ruku. Nemam nameru da se sad okrenem protiv nje i njenog naroda, zbog nekih malih zađevica. Mejtera Mermer mi je često pričala šta je naučila gledajući dečje igre, a ja sam najveći nauk u svom životu stekao za vreme jedne takve igre; sad bih da predložim da se mi, ovde, malo poigramo. Hajde da se nekoliko minuta pretvaramo da sam ja generalisima Sijuf. Hoćete li, igre radi, to da prihvatite?"
<BR>&nbsp;&nbsp;&nbsp;&nbsp;&nbsp;Pogledom je prelazio sa lica na lice. "Vrlo dobro. Ja sam, dakle, Sijuf. Znam da neki od vas gunđaju iz raznih razloga, iako sam marširao dugo i brzo, i priskočio vam u pomoć, i doneo vam toliko materijala. Dajte da čujem sad ko mi šta zamera. Nema nijedne zamerke koju ne mogu povoljno rešiti."
<BR>&nbsp;&nbsp;&nbsp;&nbsp;&nbsp;Loris reče: "Samo nemoj toliko da se zaneseš u ulogu da me ubiješ."
<BR>&nbsp;&nbsp;&nbsp;&nbsp;&nbsp;Svila se osmehnu i zavrte glavom.
<BR>&nbsp;&nbsp;&nbsp;&nbsp;&nbsp;"Važi, generalisimo Sijuf", reče Lori. "Ja imam žalbu, kao što si i očekivao. Govorim kao sadašnji predsedavajući Ajuntamienta, institucije koja jeste legalna i legitimna vlada ovog grada. Ti i tvoje trupe mešate se u naše unutrašnje stvari. To je čin rata."
<BR>&nbsp;&nbsp;&nbsp;&nbsp;&nbsp;Svila teško uzdahnu, a njegov pogled odluta do Šenile, koja je sipala čaj Mejteri Nani. "Savetniče, vaša vlada nikad nije bila legitimna, jer ste je uspostavili tako što ste ubili vašeg zakonitog Kaldea. Ne znam ko je od vas dao naređenje za to ubistvo, i niste li, možda, delovali zajednički. Čisto radi ove rasprave, pretpostavimo da je naređenje dao, postupajući sasvim na svoju ruku, savetnik Lemur. Svejedno, vi ostali..."
<BR>&nbsp;&nbsp;&nbsp;&nbsp;&nbsp;"Nisam nameravao da se upuštam u ovo", pobuni se Lori. Njegovo grubo, neravno lice imalo je krajnje tmuran izraz.
<BR>&nbsp;&nbsp;&nbsp;&nbsp;&nbsp;"Ali si sam uveo tu temu opisujući svoju vladu kao legitimnu, savetniče. Htedoh reći da vi jeste tragali za usvojenim sinom Kaldea Tusaha, mladićem koga je on imenovao za svog naslednika; dužnost vam je i bila da tragate. Međutim, niste držali izbore za nove savetnike, kao što naša Povelja, dakle ustav, zahteva. Moj saveznik Kalde Svila na vlasti je zato što to narod vašeg grada želi, prema tome, njegova pretenzija na legitimitet je valjanija od vaše. Pomoć koju njemu pruža jedna prijateljska strana sila nije, nikako, čin rata. Kako bi i mogla biti? Kažete li vi da smo mi iz Trivigauntea napali vaš grad? Grad Viron nas je dočekao paradom dobrodošlice."
<BR>&nbsp;&nbsp;&nbsp;&nbsp;&nbsp;Svila je čekao odgovor; pošto niko ne odgovori, on reče: "Već ste čuli da ja znam šta piše u testamentu vašeg prethodnog Kaldea. Pronađoh primerak u vašem Juzgadu. Dozvolite mi da kažem, takođe, da po mom mišljenju taj usvojeni sin, za kojim onoliko tragaste, ne postoji. Kalde Tusah je njega izmislio samo da bi odvukao vašu pažnju od drugog deteta, a to je dete koje se rodilo iz jedne njegove vanbračne veze, možda pre, a možda i posle njegove smrti. Kćer. Ako se rodila pre njegove smrti, onda su reči 'usvojeni sin' dvostruka varka, i to, nesumnjivo, namerna." Svila otpi malo čaja. "Ne idi, Šenila."
<BR>&nbsp;&nbsp;&nbsp;&nbsp;&nbsp;Poto skoči na noge. "Ti!"
<BR>&nbsp;&nbsp;&nbsp;&nbsp;&nbsp;"Jesi li mi ti ubio oca, savetniče?" Šeniline tamne oči su sevale. "Mog pravog oca? Ne znam, ali ne verujem da je to uradio savetnik Lemur. Mislim da si ti!"
<BR>&nbsp;&nbsp;&nbsp;&nbsp;&nbsp;Usik podiže pušku debeljaču i reče Potou da sedne.
<BR>&nbsp;&nbsp;&nbsp;&nbsp;&nbsp;"Ako jesi, i ako dokazi mogu biti nađeni", nastavi Svila, "moraćeš pred sud. Zasad dokaza nemamo uopšte."
<BR>&nbsp;&nbsp;&nbsp;&nbsp;&nbsp;"Jesi li ti Svila ili Sijuf?" upita Poto.
<BR>&nbsp;&nbsp;&nbsp;&nbsp;&nbsp;"Svila, sada. Nastaviću igru kroz nekoliko trenutaka. Da li bi Njegova svesnost sada progovorio? Tražim to kao uslugu." Na Svilinom ramenu Oreb se uzvrpoljio nelagodno.
<BR>&nbsp;&nbsp;&nbsp;&nbsp;&nbsp;"Ako ti želiš, progovoriću, patera Kalde." Kvecalov svetlucavi pogled bio je uperen u Potoa. "Malo nas ima koji znadosmo Tusaha. Patera Ustavica ga je poznavao, Lori takođe. Zar nisi i ti, generalisimo?"
<BR>&nbsp;&nbsp;&nbsp;&nbsp;&nbsp;Usik odmahnu glavom. "Pre dvadeset godina bio sam kapetan. Video sam Tusaha nekoliko puta, ali ne verujem da je ikada saznao kako se zovem."
<BR>&nbsp;&nbsp;&nbsp;&nbsp;&nbsp;"Moje, ovaj, ime je, čekaj, molim te: znao", reče Ustavica. Pročisti grlo. "Ja sam, je li, bio, koadjutor. U tim srećnijim, hm, danima. Majka, je li, još - živa? Generalice? Već i samo to bilo je, dozvoli, molim te, jednu stvar: dovoljno. A bilo je i drugih povoljnih o-kol-nosti."
<BR>&nbsp;&nbsp;&nbsp;&nbsp;&nbsp;Šenila, koja je prestala sipati čaj, reče: "Rado bih znala više o njemu."
<BR>&nbsp;&nbsp;&nbsp;&nbsp;&nbsp;"Ja, ovaj, priznaću da sam ga ne, ne. Ne dopadao mi se", reče joj Ustavica. "Ne ni mrzeo, opet, razumeš ti mene. Mada je bilo trenutaka, je li? Ali u suštini sam bio u tome, u tome, usamljen. Grešio sam. Stvarno nisam bio u pravu, to sada, hm, uvi. Đam. On onako bučan, glasan, svađalački, a ja rešen, veoma rešen, ali u sebi, da budem... uvređen. Međutim, on je, on je uvek. Na prvom mestu - interes grada. To uvek. Nisam znao to dovoljno da, hm, cenim."
<BR>&nbsp;&nbsp;&nbsp;&nbsp;&nbsp;Kvecal objasni: "On nije bio voljan da laska mom tadašnjem koadjutoru, patera Kalde. Laskao je, međutim, meni. Laskao mi je tako što mi se poveravao. Nikad se nije oženio. Jeste li vas dvoje, oboje, svesni toga?"
<BR>&nbsp;&nbsp;&nbsp;&nbsp;&nbsp;Svila i Šenila klimnuše glavom.
<BR>&nbsp;&nbsp;&nbsp;&nbsp;&nbsp;"Sveštenstvo sada polaže zavet nevinosti. Ali čak i tako ojačana, nevinost je prestrog zahtev za mnoge. On je meni, kao lilčnom prijatelju, poverio da mu je sobarica bila ljubavnica."
<BR>&nbsp;&nbsp;&nbsp;&nbsp;&nbsp;"Ne - ne pod, ovaj. Hoćemo jednu stvar? Pečatom."
<BR>&nbsp;&nbsp;&nbsp;&nbsp;&nbsp;Kvacalova glava, bez i jedne dlačice, zanjiha se na dugačkom vratu. "Ne govorim, i govoriti neću, o ispovedanju, mada sam ga ispovedio jednom ili dvaput. Ovo je bio razgovor za večerom, ali nikog nije bilo osim nas dvojice. Da je on sada živ, ja o tome ne bih govorio. On je mrtav i ne može progovoriti u svoje ime. On je tu ženu meni predstavio. Zamolio me je da se pobrinem za nju ako on umre."
<BR>&nbsp;&nbsp;&nbsp;&nbsp;&nbsp;Šenila reče: "Ako je to bila moja majka, pobrinuo se nisi."
<BR>&nbsp;&nbsp;&nbsp;&nbsp;&nbsp;"Nisam. Jer je nisam pronašao. Bila je, na neki svoj način, lepa, ali, ipak, neuka žena, a po društvenoj klasi - posluga. Znam da me je gledala sa nenaklonošću, mislim da me se i plašila. U preljubu se upuštala svake nedelje, ali nije mogla ni da zamisli da će joj neko dati oproštaj za to."
<BR>&nbsp;&nbsp;&nbsp;&nbsp;&nbsp;Svila reče: "Počeo si tragati za njom čim si čuo da je Kalde Tusah mrtav?"
<BR>&nbsp;&nbsp;&nbsp;&nbsp;&nbsp;"Jesam, patera Kalde. Ne onako temeljito kao što je trebalo, jer ona je bila živa, a ja je našao nisam."
<BR>&nbsp;&nbsp;&nbsp;&nbsp;&nbsp;Lori reče: "Sad se ja sećam nje. Baštovanova žena. Ona je nadgledala i kuhinju i vešeraj. Muškarača. Taj tip. Muškobanja."
<BR>&nbsp;&nbsp;&nbsp;&nbsp;&nbsp;Kvecal ledeno klimnu glavom. "On se divio takvom tipu žene, a ona takvom tipu muškarca kao što je bio on."
<BR>&nbsp;&nbsp;&nbsp;&nbsp;&nbsp;Njorka poče: "Taj baštovan..."
<BR>&nbsp;&nbsp;&nbsp;&nbsp;&nbsp;"Brak samo forme radi, njih je moj protonotar privenčao za pet minuta. Počele bi priče i ogovaranja kad bi se doznalo da Tusah u svojoj palati ima neudatu žensku. Njegov baštovan, mada dobar čovek i vredan radiša, nije bio osobito bistar. Ponosio se time što će ga ljudi sagledati kao čoveka koji je oženjen, koji je osvojio jednu privlačnu ženu. Pretpostavljam da je bio sasvim u njenoj vlasti. Očekivao sam da će njih dvoje, po Tusahovoj smrti, potražiti neko novo zaposlenje; planirao sam da im nađem nešto, da postanu deo našeg osoblja, crkvenog. Ali nisu zatražili. Sada, zahvaljujući pateri Kaldeu, znam da su to dvoje postali prosjaci. U ono vreme mislio sam da su znali nešto o Tusahovoj smrti i da su zbog toga ućutkani."
<BR>&nbsp;&nbsp;&nbsp;&nbsp;&nbsp;Šenila reče: "Prodavale smo vodenu travuljinu. Ali ako je neko želeo da nam pokloni novac, primale smo. Umela sam ja i da prosim, a umela sam i da potrčim i obavim neki mali posao." Šenila proguta. "Posle nekog vremena otkrila sam da postoje stvari za koje su muškarci spremni da mi daju pola zlatne kartice. Za nas je to bilo veliko bogatstvo, izobilje hrane za nedelju dana." Zurila je u svoje slušaoce kao da im upućuje izazov.
<BR>&nbsp;&nbsp;&nbsp;&nbsp;&nbsp;Lori se osmehnu: "Postoji izreka: 'Krv na kraju kaže istinu'."
<BR>&nbsp;&nbsp;&nbsp;&nbsp;&nbsp;"Krv je neće reći", odvrati Svila. "Krv je mrtav - ja sam ga ubio. Ali da je živ, Krv bi vam mogao reći da je bio dobar posao davati rđu, u početku besplatno, mladim ženama koje rade kod Orhideje, a kasnije im prodavati - tako da je njima stalno potreban novac, što ih prisiljava da ostanu kod Orhideje dokle god ona hoće da ih drži. Ajuntamiento je Krvu dopuštao da unosi rđu i druge droge u naš grad, u zamenu za usluge koje moram nazvati zločinačke."
<BR>&nbsp;&nbsp;&nbsp;&nbsp;&nbsp;Zumbula reče: "Rđu uzmem ponekad i ja, ali kažem sebi: ako je Šenila mogla to da šutne, moći ću i ja. Nadam se da je istina, ali teško je, ne veruj nikome ko ti kaže da je to lako."
<BR>&nbsp;&nbsp;&nbsp;&nbsp;&nbsp;Kvecal uputi Loriju osmeh u kome nisu postojale usne. "Krv govori, sine moj."
<BR>&nbsp;&nbsp;&nbsp;&nbsp;&nbsp;"Pazi! Pa-zi!" zakrešta Oreb. Nije bilo jasno kome to kaže.
<BR>&nbsp;&nbsp;&nbsp;&nbsp;&nbsp;Mejtera Nana progovori: "Znaš li, Kalde, zašto nisu pokušali da nađu neko drugo zaposlenje?"
<BR>&nbsp;&nbsp;&nbsp;&nbsp;&nbsp;"Ne znam, ali mislim da mogu pogoditi. Šenilina majka je, ne dugo pre toga, rodila Kaldeovo dete, ili, ako još nije, nosila je to dete - ali to je bilo i njeno dete. Mora biti da je nagađala, a možda i znala, da je Kalde ubijen. U to vreme, na sve strane je tutnjala potraga Ajuntamienta za tim navodnim usvojenim sinom Kaldeovim; ona je sigurno zaključila, kao valjda i glavnina naroda, da će i taj sin biti ubijen ako bude pronađen. Nije morala biti ni obrazovana, ni maštovita, da bi pretpostavila šta će se dogoditi i drugom Kaldeovom detetu ako Ajuntamiento dozna za njegovo postojanje."
<BR>&nbsp;&nbsp;&nbsp;&nbsp;&nbsp;Svila napuni pluća, oseti malo probadanje bola u rani na prsima. "Odlutali smo daleko od teme, ali kad je već tako, da dovršimo to. Kalde Tusah ostavio je veliko imanje, kojim ja sada raspolažem, kao poverenik, u ime njegove kćeri; imanje ću staviti na raspolaganje Šenili čim ona napuni dvadeset godina, što je zakonsko doba punoletnosti."
<BR>&nbsp;&nbsp;&nbsp;&nbsp;&nbsp;"Dobra ma-la", uveri Oreb sve prisutne.
<BR>&nbsp;&nbsp;&nbsp;&nbsp;&nbsp;Lori reče Svili: "Bojim se da će o tome morati da rešavaju sudovi."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Naša vlada ima hitne potrebe za novcem, savetniče. Moramo voditi ovaj rat, a imamo i sve uobičajene civilne troškove; osim toga, dali smo svakom borcu, odnosno borkinji generalice Nane po dve zlatne kartice kao i oružje na poklon, i tako smo ih poslali kući."
<BR>&nbsp;&nbsp;&nbsp;&nbsp;&nbsp;Lori reče: "Široke ste ruke vi bili, sa novcem uzetim od poreskih obveznika."
<BR>&nbsp;&nbsp;&nbsp;&nbsp;&nbsp;"Da bismo to mogli izvesti, preuzeli smo kontrolu nad Fiskom; grad je preuzeo na sebe odgovornost za sve neaktivne fondove, kao i za sve povereničke fondove, kao što je taj Kaldea Tusaha. Tekuće račune članova Ajuntamienta smo nacionalizovali, kao što znate. Imate li volju da razgovaramo o tome sada?"
<BR>&nbsp;&nbsp;&nbsp;&nbsp;&nbsp;Shiatan reče: "Moramo o vazdušnoj lađi više. Hitno. Ovaj Poto kaže osvojiće, ali tek za mesec dana. Imamo dana nekoliko, ne više."
<BR>&nbsp;&nbsp;&nbsp;&nbsp;&nbsp;"Zašto?" upita ga Zumbula, govoreći preko Svile.
<BR>&nbsp;&nbsp;&nbsp;&nbsp;&nbsp;Njorka mu reče: "Pusti ih da prvo istrtljaju o lovi, inače će se stalno vraćaju na to."
<BR>&nbsp;&nbsp;&nbsp;&nbsp;&nbsp;"Mu-dar mali!" uzviknu Oreb.
<BR>&nbsp;&nbsp;&nbsp;&nbsp;&nbsp;Svila kucnu po stolu. "Šta ćemo prvo, pare ili vazduhoplov? Ja bih, lično, najradije, da prvo razrešimo sve žalbe koje protiv generalisime Sijuf imaju generalisimo Usik, generalica Nana i pukovnik Bizon. Obično je najbolje, otkrio sam, prvo razmotriti i raskrčiti manja pitanja, inače ona ostaju i zamračuju mišljenje svima."
<BR>&nbsp;&nbsp;&nbsp;&nbsp;&nbsp;"Znamo mi da ste vi pokrali naše pare", reče mu Lori, "ali takođe znamo da je beskorisno da se sad žalimo zbog te krađe."
<BR>&nbsp;&nbsp;&nbsp;&nbsp;&nbsp;Mejtera Nana uzviknu: "Vi ipak hoćete da sklopite mir."
<BR>&nbsp;&nbsp;&nbsp;&nbsp;&nbsp;"Ne baš. Ali spremni smo da vam ponudimo nove uslove vaše kapitulacije, daleko liberalnije od onih koje sam naznačio u Krvovoj vili, a koji su bili namenjeni da posluže samo kao početna tačka u pregovorima."
<BR>&nbsp;&nbsp;&nbsp;&nbsp;&nbsp;"Rekli ste, tada, da s vama pregovora nema", podseti ga Svila.
<BR>&nbsp;&nbsp;&nbsp;&nbsp;&nbsp;"Naravno. Uvek se u početku tako kaže. Bio si voljan da saslušaš Potov predlog. Hoćeš li čuti i moj? Naime, naš - naš zajednički?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Onda dozvoli da prvo objasnim zbog čega bi bilo dobro da prihvatiš. Tvrdnja je tvoja da vi imate strategiju koja će vam obezbediti pobedu, ali, navodno, radije ne biste da je primenite. Vi grešite, a mi ne. Mi imamo drugu strategiju, našu, koja će nam obezbediti vaš poraz za manje od godinu dana."
<BR>&nbsp;&nbsp;&nbsp;&nbsp;&nbsp;Usik reče: "Jasno je da nemate, inače biste je već primenjivali", a Svila na to klimnu glavom.
<BR>&nbsp;&nbsp;&nbsp;&nbsp;&nbsp;"Vi sami nam pomažete da je primenimo", nastavi Lori, osmehnut, "i na tome smo vam veoma zahvalni."
<BR>&nbsp;&nbsp;&nbsp;&nbsp;&nbsp;Poto se isceri. "Delimo i mi puške debeljače besplatno!"
<BR>&nbsp;&nbsp;&nbsp;&nbsp;&nbsp;"Da, puške", potvrdi Lori, "ali i drugo naoružanje, ponajviše igličare. Imamo i sad pristup do nekoliko arsenala. Nadam se da ćete oprostiti što nismo u mogućnosti da vam otkrijemo tačne lokacije."
<BR>&nbsp;&nbsp;&nbsp;&nbsp;&nbsp;"Delite - kome?" upita Bizon.
<BR>&nbsp;&nbsp;&nbsp;&nbsp;&nbsp;"Za koji trenutak ćemo i to reći. Potrebna je određena priprema. Nedavno si bio ispod zemlje, pukovniče. Tih tunela ima vrlo mnogo, jesi li svestan toga? Ni hiljaditi deo njih nisi video."
<BR>&nbsp;&nbsp;&nbsp;&nbsp;&nbsp;"Meni je rečeno da je Kalde sišao u njih kroz jedno svetilište pokraj jezera, a da je generalica Nana ušla kroz jednu kuću severno od grada, a izišla na Palatinu. Ako su tuneli koje je ona videla, i tuneli koje je on video, deo istog kompleksa, onda je taj kompleks prilično veliki."
<BR>&nbsp;&nbsp;&nbsp;&nbsp;&nbsp;Mejtera Nana mu reče: "Mnogo veći od toga, ako je tačno ono što mi je Pauk ispričao."
<BR>&nbsp;&nbsp;&nbsp;&nbsp;&nbsp;"Ja hoću njega", reče Poto. "Hoću njega i letača. Ponudih vam lađu vazdušnu, a vi odbiste. Kažite sada koja je vaša cena."
<BR>&nbsp;&nbsp;&nbsp;&nbsp;&nbsp;Svila uzdahnu. "Trivijalne poente, kao što sam napomenuo, imaju težnju zamračivanja rasprave o važnim stvarima. Ovo je jedna takva trivijalnost, pa hajde da je se odmah otarasimo. Pauk je naš zarobljenik. Njega ćemo razmeniti za drugog, jednako vrednog, tokom ovog ili nekog drugog primirja. Imate li zarobljenika da nam ponudite? Koga?"
<BR>&nbsp;&nbsp;&nbsp;&nbsp;&nbsp;Poto odmahnu glavom. "Imaću ja, uskoro. Dajte mi ovoga sad, dobićete dvostruko vrednijeg čim budem imao."
<BR>&nbsp;&nbsp;&nbsp;&nbsp;&nbsp;"Ne!" Mejtera Nana udari po stolu malenom pesnicom, a Zumbulin katahrest izviri krznenom malom glavom iznad stola i reče: "Neeeee buuud luuud..."
<BR>&nbsp;&nbsp;&nbsp;&nbsp;&nbsp;"Naravno da neću", reče Svila Potou, "ali mogu li predložiti jednu alternativu koju smatram prihvatljivom?"
<BR>&nbsp;&nbsp;&nbsp;&nbsp;&nbsp;"Da čujemo."
<BR>&nbsp;&nbsp;&nbsp;&nbsp;&nbsp;"Kroz nekoliko trenutaka. Ti bi hteo i Shiatana."
<BR>&nbsp;&nbsp;&nbsp;&nbsp;&nbsp;"Samo privremeno", reče Poto i nasmeja se istim kikotom. "Platiću ti obeštećenje za svaki dan preko četrnaest dana ako ga zadržim duže; kako ti se to čini? Kao knjiga iz biblioteke. Imam ja i sad para mnogo više nego što ste vi od mene ukrali."
<BR>&nbsp;&nbsp;&nbsp;&nbsp;&nbsp;Njorka saopšti: "Sluš'o sam ja o tebi od Mejtere. Neće ga dobiješ."
<BR>&nbsp;&nbsp;&nbsp;&nbsp;&nbsp;"Njorka to kaže i u moje ime", reče Svila. "I u ime svih nas. Shiatan je slobodna jedinka..."
<BR>&nbsp;&nbsp;&nbsp;&nbsp;&nbsp;"Slobodan čovek", reče Lori.
<BR>&nbsp;&nbsp;&nbsp;&nbsp;&nbsp;"Upravo tako. Nije on moj pas da ga dajem ili ne dajem. Nalazi se ovde, u ovoj palati, kao moj gost, i ništa više - ali, treba reći, i ništa manje. Ako misliš da mu je ograničena sloboda kretanja, pitaj ga."
<BR>&nbsp;&nbsp;&nbsp;&nbsp;&nbsp;Ustavica zabaci unazad dugačke opuštene pramenove crne kose. "'Pes kao svetinju štiti život i imovinu neznanca koga si sa dobrodošlicom primio.'"
<BR>&nbsp;&nbsp;&nbsp;&nbsp;&nbsp;"Štaviše, Shiatan bi za tebe bio razočaranje. Njega je već tukla i saslušavala generalisima Sijuf koja se nadala da će doznati kako pogonski moduli dejstvuju. Savetnik Lemur je ubio Iolara, takođe letača, iz istog razloga. Ja sam Iolara ispovedio neposredno pre nego što je umro. Pošto je i sam Lemur ubrzo posle toga umro, vi možda i ne znate za taj slučaj. Znate li?"
<BR>&nbsp;&nbsp;&nbsp;&nbsp;&nbsp;Lori slegnu ramenima. "Znali smo, naravno, da je jedan letač uhvaćen. Znanje koje je Lemur iz njega izvukao umrlo je, nažalost, sa Lemurom."
<BR>&nbsp;&nbsp;&nbsp;&nbsp;&nbsp;"Ništa Lemur nije iz njega izvukao; zato ga je i ubio. Ja sam danas razgovarao sa Shiatanom o pogonskim modulima. On je meni bez ustručavanja rekao da je načelo, pomoću koga pogonski moduli ostvaruju potisak, značajno i da bi, naravno, bilo dragoceno ovom gradu ili bilo kom drugom; ali on to načelo ne zna, a nije znao ni Iolar.
<BR>&nbsp;&nbsp;&nbsp;&nbsp;&nbsp;Naučnici koji prave te potisne aparate ostaju u Glavnom procesoru, bezbedni: niko ih ne može zarobiti. Letačima se moduli daju na upotrebu, ali im se ne saopštava na kom načelu rade; samo po sebi je jasno zbog čega. To je zaista jedna elementarna predostrožnost, koju je trebalo da očekujete ti i tvoje kolege savetnici. Očekivao bi, zaista, svako ko nije zaslepljen sopstvenim vlastohlepnim ambicijama. Ako želite znati kako te mašine dejstvuju, ugrabite jednu od trivigauntskih, pa je razmontirajte deo po deo. Ja se u takvom nečemu ne bih snašao nimalo."
<BR>&nbsp;&nbsp;&nbsp;&nbsp;&nbsp;"Ne bi ni mogao, naravno." Poto se zacereka. "A je l' imaš jednu tu trivigauntsku spravu? Dobro, kaži cenu za Pauka. Sto kartica? Hoću da čujem cenu, a i cenu pogonskog modula, ako raspolažeš njime."
<BR>&nbsp;&nbsp;&nbsp;&nbsp;&nbsp;"Nemamo toga. Savetniče Lori, savetnik Lemur mi je rekao da je biološki čovek, ne hem. Jesi li i ti biološki?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"A onako si zdrobio mermerni pritiskač za knjige u Krvovoj vili?"
<BR>&nbsp;&nbsp;&nbsp;&nbsp;&nbsp;"Ovo telo nije moje prirodno telo. Ja se, telesno, nalazim u našem brodu, daleko od vašeg domašaja. Ovo telo", reče Lori i dodirnu svoju crnu tuniku, "jeste nuklearno-hemijsko; hem, ako volite tako reći. Da bi stvari bile jednostavnije, pristaću, neću se protiviti, da ga vi tako zovete. Ja iz postelje, u kojoj ležim, manipulišem ovim telom, komandujem da se ono kreće i da govori isto kao ja kad sam bio mlađi."
<BR>&nbsp;&nbsp;&nbsp;&nbsp;&nbsp;Mejtera Nana reče Svili: "Objasnila sam sve ovo, čini mi se."
<BR>&nbsp;&nbsp;&nbsp;&nbsp;&nbsp;"Jesi, Mejtera, objasnila si; veoma sam zahvalan na tome. Trebalo bi i Pauk da bude zahvalan."
<BR>&nbsp;&nbsp;&nbsp;&nbsp;&nbsp;"Ako mi to donese slobodu", zagunđa Pauk.
<BR>&nbsp;&nbsp;&nbsp;&nbsp;&nbsp;"Lako bi moglo. Na osnovu izveštaja generalice Nane zaključio sam da je tvoja glavna oblast delovanja bila kontraobaveštajna. Nisam, međutim, toliko naivan da ne shvatim da bi tvoja organizacija - njeni ostaci, zapravo - mogla biti upotrebljena i za štošta drugo. Zapazio sam, štaviše, da je savetnik Poto poželeo da ti budeš njemu vraćen upravo kad je planirao osvajanje vazdušnog broda generalice Sabe."
<BR>&nbsp;&nbsp;&nbsp;&nbsp;&nbsp;Poto reče: "Hoću ja Pauka u svakom slučaju. On je nama od koristi."
<BR>&nbsp;&nbsp;&nbsp;&nbsp;&nbsp;"Očigledno. Ponajviše u onemogućavanju tuđih uhoda?"
<BR>&nbsp;&nbsp;&nbsp;&nbsp;&nbsp;Lori reče: "Da, to je njegova osnovna uloga."
<BR>&nbsp;&nbsp;&nbsp;&nbsp;&nbsp;"Pauče, generalica Nana kaže da si pristojan čovek, na svoj način rodoljub. Ako bih ja tebe predao savetniku Potou, što je tvoja želja, da li bi ti meni dao svečano obećanje da ćeš svoje aktivnosti, uperene prema našim snagama, ograničiti isključivo na kontraobaveštajno delovanje? Kad kažem 'naše snage', mislim time na snage generalisima Usika i Njorkine, a to uključuje ne samo Gardu nego i dobrovoljce generalice Nane, pa i one kojima ona komanduje posredstvom svog potčinjenog, pukovnika Bizona."
<BR>&nbsp;&nbsp;&nbsp;&nbsp;&nbsp;Pauk liznu usne. "Da, ako mi savetnik Poto ne kaže suprotno."
<BR>&nbsp;&nbsp;&nbsp;&nbsp;&nbsp;Poto diže ruku. "Čekajte. Mislim da sam čuo nešto smešno. Ima li vaš prijatelj Njorka sada neku svoju privatnu hordu?"
<BR>&nbsp;&nbsp;&nbsp;&nbsp;&nbsp;Njorka se isceri. "Najbolje lopove u celom gradu, one koji idu sa mnom i sa Shiatanom. Mesec dana tebi treba za vazdušnu lađu, kažeš. Ja ću je nabodem mnogo ranije."
<BR>&nbsp;&nbsp;&nbsp;&nbsp;&nbsp;Shiatan ustade. "Moramo! Jer ako tovar - ako brodski tovar - ne ode sam sa broda 'Svitak', Pes će primeniti mere prinudnog izbacivanja, kao kad medveda iz pećine. Biće izgladnjivanje i mučenje, posade, tovara, sve dok ne odemo."
<BR>&nbsp;&nbsp;&nbsp;&nbsp;&nbsp;Lorijeve ledene plave oči zasvetlucaše. "Kiša krvi. Ima o tome u Hrazmološkim spisima, reče mi neko."
<BR>&nbsp;&nbsp;&nbsp;&nbsp;&nbsp;Ustavica svečano klimnu glavom. "Ov-vaj, gore od toga, savetniče. Kuge i kolere, znaš? I masovna glad - tako, hm, đe."
<BR>&nbsp;&nbsp;&nbsp;&nbsp;&nbsp;"Čujte mene!" Shiatanov uzbuđeni tenor se slamao. "Ako ode vozilo za iskrcavanje, makar jedno jedino, Pes će poletanje i ostalih. Čekati. Ali ako ne nijedno, on će preduzeti mere da istera sve nas. Razumeli ste sada? Mi posada imamo spremnu letelicu, ali ne može 'Svitak' bez tako velikog dela posade u tako ranoj etapi Pesovog plana. Iz tog razloga Tartaros pripremio Njorku za nas. Mi moramo te ljude imati!"
<BR>&nbsp;&nbsp;&nbsp;&nbsp;&nbsp;"Mene i moju raju", objasni Njorka.
<BR>&nbsp;&nbsp;&nbsp;&nbsp;&nbsp;Šenila dodade: "U to ulazim i ja. Nadam se da ne zameraš što sam ostala da slušam, patera. Kad poleti Njorka, polećem i ja."
<BR>&nbsp;&nbsp;&nbsp;&nbsp;&nbsp;"Sa mojim blagoslovom", reče Poto i frknu podsmešljivo. "Oh, da! Sa blagoslovčinom! Vrlo ću rado ostati bez osobe koja me optužuje, i gledati kako neprijatelj, uz to, ostaje bez vazdušne lađe."
<BR>&nbsp;&nbsp;&nbsp;&nbsp;&nbsp;On se obrati Svili. "Da li će Pauk imati slobodu da deluje na bilo koji način prtiv tvojih obožavanih saveznica? Tako je zvučalo. Nisi valjda očekivao da ja propustim to pitanje?"
<BR>&nbsp;&nbsp;&nbsp;&nbsp;&nbsp;"Nisam." Svilin izraz lica bio je uzdržan. "Ali da se nisi setio, ja bih ga sam pomenuo. Možda ne znaš, ali Mejtera Nana je juče izišla iz tunela vodeći još dva zarobljenika, pored Pauka. Jedan je bio robijaš po imenu Eland. Eland je ubijen juče ujutro u Velikom mantejonu."
<BR>&nbsp;&nbsp;&nbsp;&nbsp;&nbsp;"Misterija!" Poto pljesnu debeljušnim šakama, kao srećno dete. "Obožavam misterije!"
<BR>&nbsp;&nbsp;&nbsp;&nbsp;&nbsp;"Ja ne. Nastojim da ih razjasnim kad mogu; nastojao sam i ovu. Moja prva pomisao bila je da je tog Elanda ubio neki njegov stari neprijatelj, najverovatnije neko ko je prisustvovao prinošenju žrtava u tom istom mantejonu u toku noći, i tom prilikom primetio Elanda. Zatražio sam od Njorke da vidi ko bi mogao biti taj neprijatelj, ali sam uputio i jednog oficira iz štaba generala Rađe da istraži isto pitanje."
<BR>&nbsp;&nbsp;&nbsp;&nbsp;&nbsp;Svila preusmeri pažnju sa Potoa na Pauka. "Što su više oni istraživali, sve manje je ta teza izgledala verovatna. Eland nije bio lopov, kao što sam ja pretpostavljao, nego trener konja; u nastupu besa ubio je svog poslodavca. Moglo bi se očekivati da ga javnost gleda čak sa izvesnom naklonošću; u prilog tome govori činjenica da nad njim nije izvršena smrtna kazna. Njorka nije uspeo pronaći nikoga ko bi prema Elandu gajio nekakvu mržnju dovoljnu za ubistvo."
<BR>&nbsp;&nbsp;&nbsp;&nbsp;&nbsp;Mejtera Nana upita: "Jesi li pomislio na Urusa, Kalde?"
<BR>&nbsp;&nbsp;&nbsp;&nbsp;&nbsp;"Pomislili smo mi na Urusa, ali smo brzo odbacili tu mogućnost. Eland je u tunelima bio koristan pomagač, a tamo je Urus imao mnoštvo prilika da ga ubije, a da ne ugrozi sebe nimalo. Zašto bi čekao? Zašto bi se izložio riziku da pogine od metka privremenog kaplara Liskuna, što umalo da se dogodi ubici? Osim toga, dobio sam približan opis ubice; ako je opis makar i izdaleka tačan, ubica nije bio ni dronjav ni prljav. Kasnije ću ti reći kako sam pribavio opis."
<BR>&nbsp;&nbsp;&nbsp;&nbsp;&nbsp;"On mora da štiti svoje izvore informacija", objasni Pauk. "To se tako radi, Mejtera."
<BR>&nbsp;&nbsp;&nbsp;&nbsp;&nbsp;"Većina Elandovih prijatelja i rođaka smatrala je da je on još odavno umro", nastai Svila, "a ipak, neko sa igličarem se veoma namerno popeo na balkon za hor, u Velikom mantejonu, rešen da ubije Elanda. Zašto? Razmatrao sam ovo sat-dva, a onda mi je došla pomisao da je neko možda pogrešio - želeo je ubiti sasvim drugu osobu, pa je gađao Elanda uveren da je to ta osoba. Šenila, ovde prisutna, rekla mi je poprilično podrobno kako su svi u mantejonu bili odeveni; jedine osobe koje je neko mogao pomešati sa Elandom bili su Njorka i Pauk."
<BR>&nbsp;&nbsp;&nbsp;&nbsp;&nbsp;Oreb odmeri pogledom Pauka i zazvižda.
<BR>&nbsp;&nbsp;&nbsp;&nbsp;&nbsp;"Bilo je prisutno nekoliko sibila. Sve su bile u mantijama; dakle, ne dolaze u obzir. U mantijama su bili i patera Inkus i tada već mrtav patera Skočimiš - obojica u crnim, kao što je ova moja. Niko ne bi pomislio od Šenile da je muškarac, i tako dalje. Ako se dogodila greška, nameravana žrtva bio je nesumnjivo ili Pauk ili Njorka."
<BR>&nbsp;&nbsp;&nbsp;&nbsp;&nbsp;Njorka reče: "Ne verujem ja da je taj gađ'o mene."
<BR>&nbsp;&nbsp;&nbsp;&nbsp;&nbsp;"Ne verujem ni ja", reče mu Svila. "Bio si blizu oltara, dakle, nešto bliže ubici. Pauk i Eland bili su u kapelici iza svetilišta, a to je i udaljenije i slabije osvetljeno. Pretpostavljam da je neko samo usmeno opisao Pauka ubici, uz napomenu da ga čuvaju vojnici."
<BR>&nbsp;&nbsp;&nbsp;&nbsp;&nbsp;Svila se okrete opet Pauku. "Jeste li ti i Eland bili budni kad je on pogođen?"
<BR>&nbsp;&nbsp;&nbsp;&nbsp;&nbsp;Pauk klimnu glavom.
<BR>&nbsp;&nbsp;&nbsp;&nbsp;&nbsp;"Jeste li stajali?"
<BR>&nbsp;&nbsp;&nbsp;&nbsp;&nbsp;"Sedeli smo na podu", reče Pauk. "Onaj vojnik nije dozvoljavao da ustajemo bez nekog posebnog razlga."
<BR>&nbsp;&nbsp;&nbsp;&nbsp;&nbsp;"Eto, vidiš." Svila slegnu ramenima. "Možeš izvesti zaključak jednako dobro kao i ja. Sedenje je moglo doprineti da se ne primeti ko je krupnijeg, a ko sitnijeg rasta. Liskun je držao stražu nad vama obojicom, a, koliko sam čuo, do tog trenutka ni ti ni on niste imali priliku da se okupate i promenite odeću, što su generalica Nana i patera Ustavica imali. Pri onoj slaboj svetlosti kapele, ubica tebe možda nije ni video. Ili je naprosto zaključio da Eland više odgovara datom opisu.
<BR>&nbsp;&nbsp;&nbsp;&nbsp;&nbsp;Tada je pitanje dobilo ovaj oblik: ko bi želeo ubiti Pauka? Dve su realne mogućnosti: Ajuntamiento ili Trivigauntkinje. Ovi prvi, zato što Pauk zna mnogo o špijunskim i kontrašpijunskim aktivnostima Ajuntamienta, pa i o tunelima ispod grada, a sve su to informacije koje bi on mogao predati generalisimu Usiku, ili generalici Nani, ili meni."
<BR>&nbsp;&nbsp;&nbsp;&nbsp;&nbsp;"Ja bih znao za takvo ubistvo. Ja bih ga naredio", reče Poto i opet se zakikota. "Ali nisam."
<BR>&nbsp;&nbsp;&nbsp;&nbsp;&nbsp;Svila klimnu glavom. "Osim toga, verujem da si lako mogao naći ubicu koji od ranije poznaje Paukov izgled. Trivićke jesu naše saveznice - ali su neprijateljice Pauka. Za njega se tvrdi da mnogo zna o trivigauntskim uhodama u Vironu." On zaćuta.
<BR>&nbsp;&nbsp;&nbsp;&nbsp;&nbsp;Mejtera Nana reče: "Ne možeš biti siguran da je to istina."
<BR>&nbsp;&nbsp;&nbsp;&nbsp;&nbsp;"Ne mogu; ali verujem da bi vrlo lako moglo biti istina. Ukrali smo jednog zarobljenika od generalisime Sijuf. Zar je neosnovano pretpostaviti da bi ona mogla pokušati da ubije jednog našeg? Pošto je to tako, bila bi očigledna nepravda ograničavati Paukova dejstva usmerena ka Sijufi i njenoj hordi."
<BR>&nbsp;&nbsp;&nbsp;&nbsp;&nbsp;"Oni su hteli da srede mene - dakle, imam pravo ja da sređujem njih", reče Pauk.
<BR>&nbsp;&nbsp;&nbsp;&nbsp;&nbsp;"Upravo tako."
<BR>&nbsp;&nbsp;&nbsp;&nbsp;&nbsp;Zumbula dodirnu Svilinu ruku. "Ne razumem. Jesmo li mi za njih ili protiv njih?"
<BR>&nbsp;&nbsp;&nbsp;&nbsp;&nbsp;Mejtera Nana je zurila u Svilu. "Ja ću reći nešto što i meni samoj zvuči kao priča iz davne prošlosti. Evo: pre nego što je sve ovo počelo, pre nego što je jadna Mejtera Ruža preminula, mislila sam da te poznajem, da te razumem jednako kao i sebe samu. Tokom poslednjih desetak dana postao si neko drugi, nako koga ne razumem uopšte, ali to isto mogu reći i za sebe. Sada si, čak, oženjen, ja sam prisustvovala tom venčanju, a rešavam se da i ja stupim u brak."
<BR>&nbsp;&nbsp;&nbsp;&nbsp;&nbsp;Promena u njenom izrazu lica reče Svili da je Bizonova ruka našla njenu.
<BR>&nbsp;&nbsp;&nbsp;&nbsp;&nbsp;Posle jednog trenutka ćutanja ona dodade: "Mislim da si veru izgubio, pretežno, ako ne i sasvim. Šta se to nama desilo?"
<BR>&nbsp;&nbsp;&nbsp;&nbsp;&nbsp;Poto se nasmeja glasno.
<BR>&nbsp;&nbsp;&nbsp;&nbsp;&nbsp;Kvecal, koji je sedeo između Usika i Lorija, na suprotnom kraju stola od Mejtere Nane, promrmlja: "Promenile su se okolnosti, Mejtera. To je sve, ili gotovo sve. Postoji u središtu svakog čoveka jedno bitno jezgro koje ostaje manje-više neizmenjeno bez obzira na to kako se spoljnje okolnosti života menjaju ili se rekombinuju. Ali ono je manje nego što mislimo."
<BR>&nbsp;&nbsp;&nbsp;&nbsp;&nbsp;Svila klimanjem glave izrazi saglasnost.
<BR>&nbsp;&nbsp;&nbsp;&nbsp;&nbsp;"Ako, ovaj, je dozvoljeno. Meni", reče Ustavica i prstom odbaci nazad jedan zalutali dugački pramen opuštene crne kose. "Generalica i ja smo bili, bili, razumeš ti mene, drugari u nevolji. Taj, taj duh. Neizmenjivo jezgro, kao što Njegova svesnost, je li, veoma prikladno. Taj duh, koji će i samu smrt nadživeti. Duh koji, što je više gažen, to više raste, kao maslačak. Naučih i ja to, a? Možete, je l' hoćemo jednu stvar? I vi. Ako, hm, razmislite."
<BR>&nbsp;&nbsp;&nbsp;&nbsp;&nbsp;On se zagleda u svoje dugačke koščate šake. "Nisam hteo ubiti Pauka, znate? U onim tunelima. A ne bi ni uspeo. Ali sad žalim što nisam bar pokušao. Ili, recimo, maltene žalim. A ovde, a? Ne više koadjutor. Dobio mantejon, vidiš. Posle toliko godina. Onaj u Sunčevoj. Uselio se danas."
<BR>&nbsp;&nbsp;&nbsp;&nbsp;&nbsp;Obrati se Svili. "Ja, ovaj, potreba postoji da, je li. Kon-sul-tacije. Sa tobom, hm, Kalde, o tim, je li. Računi, i drugo, u Sunčevoj. Kad, kad bude ovo privedeno, da kažem: kraju."
<BR>&nbsp;&nbsp;&nbsp;&nbsp;&nbsp;Svila uspe da izgovori: "Vrlo rado, patera."
<BR>&nbsp;&nbsp;&nbsp;&nbsp;&nbsp;"Ostadoh bez, hm. Vlasti. Tako se to kaže. Sad sam manji, spolja, ali iznutra, razumeš ti mene: rastem. Osećam to." Ustavica podiže gamadion koji mu je sad visio oko vrata: gamadion od najobičnijeg gvožđa.
<BR>&nbsp;&nbsp;&nbsp;&nbsp;&nbsp;Da bi prikrila postiđenost i Ustavicinu i svoju, Mejtera Nana reče: "Tvrdio si da je moguće braniti svaki postupak Sijufice i njene horde otkad su banuli u naš grad, insistiraš da su nam to saveznici, a ipak puštaš Pauka na slobodu? Daješ mu odobrenje da napada Sijuficu i sve ostale iz Trivigauntea kako god mu Poto kaže?"
<BR>&nbsp;&nbsp;&nbsp;&nbsp;&nbsp;Poto se njihao od veselja. "Svilo, budi opet Sijuf i ubi se."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Od mene se sad traži da opravdavam ne Sijufine nego svoje postupke. Valjda sam se i ja izmenio, kao što kažeš, generalice, ali ne verujem da sam se izmenio toliko koliko se tebi možda čini. Ona vera koju sam ja imao, a koja je bila naučena kao što se i sve druge lekcije uče - iz knjiga, na časovima, i iz primera moje majke i razgovora sa njom. Mislim da sam sada u procesu zamenjivanja te vere jednom drugom, stečenom kroz iskustvo - zbog ovih okolnosti, kako to Njegova svesnost kaže. Moraš, čini mi se, srušiti staro da bi gradio novo, inače će staro uvek smetati."
<BR>&nbsp;&nbsp;&nbsp;&nbsp;&nbsp;On pruži ruku Zumbuli, koja je prihvati.
<BR>&nbsp;&nbsp;&nbsp;&nbsp;&nbsp;"Venčani smo, kao što si rekao. Mislim da se moja majka nikada nije venčala. Jesam li ti to rekao?"
<BR>&nbsp;&nbsp;&nbsp;&nbsp;&nbsp;Mejtera Nana odrečno zavrte glavom.
<BR>&nbsp;&nbsp;&nbsp;&nbsp;&nbsp;"Mejteri Mermer sam rekao, to dobro pamtim. Znam, ili mislim da znam, kako se desilo da ja, da ja nastanem - ishod je to nečega što mi se desilo u tunelima, ili, barem, ispod zemlje. Ne razumete ovo što pričam, siguran sam."
<BR>&nbsp;&nbsp;&nbsp;&nbsp;&nbsp;"Ja svakako razumem, Kalde! Ali ti ne moraš govoriti o tome, niti o ma čemu drugom. Ja ti sigurno nisam postavila pitanje o tome."
<BR>&nbsp;&nbsp;&nbsp;&nbsp;&nbsp;"Ne razumeš, samo misliš da razumeš", reče joj Svila. "Savetniče Poto, evo jedne misterije za tebe. Možeš li je odgonetnuti? To je jedna stvar o kojoj sam već lagao jedanput, večeras, upozoravam te; i lagaću opet ako budem morao."
<BR>&nbsp;&nbsp;&nbsp;&nbsp;&nbsp;Mejtera Nana se usprotivi: "Ti ne govoriš laži, patera."
<BR>&nbsp;&nbsp;&nbsp;&nbsp;&nbsp;"Svi mi lažemo kad moramo", reče Svila. "Na primer, kad nas neko pita o nečemu što smo čuli na ispovesti. Kažemo: ne znam. Ovo je jedna stvar o kojoj moram lagati, barem dok ne postane sasvim nevažna, naprosto zato što bi svako mislio da lažem ako bih rekao istinu."
<BR>&nbsp;&nbsp;&nbsp;&nbsp;&nbsp;Iznenadi ga glas Mejtere Mermer. "Ne bih ja, patera."
<BR>&nbsp;&nbsp;&nbsp;&nbsp;&nbsp;On se okrete na svom sedištu da je pogleda.
<BR>&nbsp;&nbsp;&nbsp;&nbsp;&nbsp;"Šenila je donela čaj i kolačiće, one koje su ispekle ona i Kopriva; otišla je, potom, i nije se vratila. I Rog kao da je iščezao. Pomislila sam ja da nešto nije u redu."
<BR>&nbsp;&nbsp;&nbsp;&nbsp;&nbsp;"Mnogo toga nije u redu, Moli", reče joj Svila, "ali mi pokušavamo da bar ponešto dovedemo u red. Pamtiš šta sam ti pričao o mom prosvetljenju? Kako sam gledao pateru Štuku kako se moli, silno moli, iz godine u godinu, da njegovom mantejonu stigne pomoć odnekud. Pamtiš?"
<BR>&nbsp;&nbsp;&nbsp;&nbsp;&nbsp;Ona klimnu glavom.
<BR>&nbsp;&nbsp;&nbsp;&nbsp;&nbsp;"A onda je Izvanaš progovorio u njegovom srcu i rekao mu da su molbe uslišene. Kad sam to video, čekao sam, bio sam prepun iščekivanja da vidim šta će to stići."
<BR>&nbsp;&nbsp;&nbsp;&nbsp;&nbsp;"Sećam se, patera", reče Mejtera Mermer.
<BR>&nbsp;&nbsp;&nbsp;&nbsp;&nbsp;"Pomoć je stigla, sastojala se samo od jednog čoveka, a to sam bio ja. Ništa više. Samo ja. Smej se, savetniče."
<BR>&nbsp;&nbsp;&nbsp;&nbsp;&nbsp;Poto ne ispuni taj nalog.
<BR>&nbsp;&nbsp;&nbsp;&nbsp;&nbsp;"Ali sam, zato, u samo jednom trenutku video sebe onako kako me je patera Štuka video tada. Bilo je to iskustvo koje uči čoveka da se ne gordi suviše. Bilo je, štaviše, veoma zdravo. Ohrabruju me te uspomene sada, kad sebe nalazim u situaciji da moram imati posla sa raznim generalima i savetnicima, ljudima čije mi je društvo strano, a protivljenje zastrašujuće."
<BR>&nbsp;&nbsp;&nbsp;&nbsp;&nbsp;Mejtera Mermer klimnu glavom. "Ali tako isto doživljavaju i oni tebe, patera."
<BR>&nbsp;&nbsp;&nbsp;&nbsp;&nbsp;"Ne verujem baš." Svila se obrati Loriju. "Spremni smo da vam ponudimo veoma dobru pogodbu, savetnici - izuzetno povoljnu. Pauk je obećao da će se, u svojim delovanjima prema našim snagama, ograničiti na kontrašpijunažu, ako ga oslobodimo. Ne tražimo da se zakune sa rukom na Spisima, nikakvu ceremoniju te vrste; čovek ili drži svoju reč, ili ne drži, a generalica Nana je nagovestila da ovaj drži. U zamenu tražimo samo tvoju ovde prisutnu ličnost. Naglašavam, ovde prisutnu - ovog savetnika Lorija koji jeste sada u ovoj sobi sa nama. Čim završimo ovu konferenciju, ti možeš preusmeriti svoju svest u neko drugo od tvojih tela, slično tom telu, što ćeš, pretpostavljam, i učiniti; to neće biti kršenje našeg dogovora. Pristaješ li na ovakvu razmenu?"
<BR>&nbsp;&nbsp;&nbsp;&nbsp;&nbsp;"Ne pristajem", reče Lori. "Nemam na raspolaganju drugo telo."
<BR>&nbsp;&nbsp;&nbsp;&nbsp;&nbsp;Poto uzviknu: "Ja pristajem!"
<BR>&nbsp;&nbsp;&nbsp;&nbsp;&nbsp;"Bojim se da to neće moći, savetniče. Kad budeš imao zarobljenika slične važnosti, napravićemo neku razmenu. Do tada, Pauk mora ostati kod nas. Savetniče Lori, jesi li siguran da se nećeš predomisliti?"
<BR>&nbsp;&nbsp;&nbsp;&nbsp;&nbsp;Lori odmahnu glavom - ali ostade nepomičan, zagledan u Ustavicu, koji je sedeo s Potove desne strane.
<BR>&nbsp;&nbsp;&nbsp;&nbsp;&nbsp;Kvecal promrmlja: "Ima on takve napade, ponekad. Jadnik. Mislim da je patera Kalde bio svedok jednog takvog njegovog napada prošle nedelje."
<BR>&nbsp;&nbsp;&nbsp;&nbsp;&nbsp;"Jesam", reče Svila, "ne dugo pre mog ponovnog susreta sa mojom nevestom, u Erminovom hotelu." Čeznući sad da zagrli Zumbulu, Svila otrže pogled od nje.
<BR>&nbsp;&nbsp;&nbsp;&nbsp;&nbsp;"Dolaze, Svilo", reče Ustavica sasvim ravnim glasom. "Jedna pukovnica i sto vojnikinja iz konjičkog bataljona."
<BR>&nbsp;&nbsp;&nbsp;&nbsp;&nbsp;Oreb zazvižda oštro.
<BR>&nbsp;&nbsp;&nbsp;&nbsp;&nbsp;"Hvala ti. Njorka, bojim se da ovo znači da nam je preostalo još sasvim malo vremena. Ti i Shiatan morate ovoga trenutka otići kroz ova bočna vrata. Tvoji sledbenici imaće sastanak kod 'Petla'? Upozori ih da bi trivigauntske patrole mogle krenuti u potragu za njima. Šenila neka bude sa tobom, to je najbolje, inače će one pokušati da zarobe nju da bi im se ti morao predati."
<BR>&nbsp;&nbsp;&nbsp;&nbsp;&nbsp;Lori ustade. "Onda, i mi da idemo."
<BR>&nbsp;&nbsp;&nbsp;&nbsp;&nbsp;"Ne sa nama", reče Njorka oštro. "Vi i'te na prednja vrata, ako ćete uopšte. 'Ajmo gornji, 'ajde Sifonka."
<BR>&nbsp;&nbsp;&nbsp;&nbsp;&nbsp;Poto, uz kikotanje, ustade. "Ovaj te ne voli koliko te Svila voli, rođače Lori."
<BR>&nbsp;&nbsp;&nbsp;&nbsp;&nbsp;Svila pokretom pokaza obojici da sednu. "Vas dvojica ste došli pod zastavom mirovnih pregovarača. One će to svakako poštovati."
<BR>&nbsp;&nbsp;&nbsp;&nbsp;&nbsp;"Poštovali smo i mi", reče mu Mejtera Nana.
<BR>&nbsp;&nbsp;&nbsp;&nbsp;&nbsp;Svila na tu primedbu nije reagovao. "Ti i pukovnik Bizon sada ste uvređeni zato što je generalisima Sijuf pokušala da konfiskuje oružje koje si delila svojim borcima. Kad bi bila ovde, ona bi možda objasnila da je samo želela da podrži našu vladu, ovu vladu koju ti je Ehidna naredila da uspostaviš, što si i učinila, a koja je protiv Ajuntamienta. Sijuf je verovatno postupala čvrsto uverena, kao što su generalica Saba i Šenila bile uverene u teldan unoć, da će borci, čim ne budu pod vojnom disciplinom, okrenuti oružje protiv nas, da će nas rušiti. Imaj ovo na umu kad budemo razgovarali sa tim Trivićkama."
<BR>&nbsp;&nbsp;&nbsp;&nbsp;&nbsp;Svila se obrati Usiku. "Ti, generalisimo, ti si ljut i besan zato što je generalisima Sijuf mimoišla i tebe i Rađu i uputila to naređenje neposredno komandantima brigada."
<BR>&nbsp;&nbsp;&nbsp;&nbsp;&nbsp;Usik, sumorna lica, klimnu glavom.
<BR>&nbsp;&nbsp;&nbsp;&nbsp;&nbsp;"Imaj u vidu da je ona, prikupljajući to oružje, radila isto što bi i ti radio da nisi bio obuzdan mojim naređenjima; i da je jasno pokazala da smatra da je sasvim beskorisno čak i pokušavati razlabaviti tvoju odanost."
<BR>&nbsp;&nbsp;&nbsp;&nbsp;&nbsp;"Hm, a, o-vaaaj - je li?" upita Remora blenući u prazno sedište.
<BR>&nbsp;&nbsp;&nbsp;&nbsp;&nbsp;"Njegova svesnost otišao je od nas", objasni Svila. "Pretpostavljam da je otišao sa Njorkom. Ti si baš u tim trenucima malo zadremao, uveren sam.
<BR>&nbsp;&nbsp;&nbsp;&nbsp;&nbsp;Savetniče Lori, savetniče Poto, rekoste da dolazite da zatražite moju kapitulaciju, ali pod novim uslovima. Nemojmo se sad zapetljavati oko uslova. Objasnite ukratko, ako imate volju, kako znate da ćemo mi i naši saveznici biti potučeni."
<BR>&nbsp;&nbsp;&nbsp;&nbsp;&nbsp;Lori klimnu glavom. "Evo, sažeto, kao što tražiš. Sijufica već neko vreme šalje patrole u seoske krajeve, oko grada, u potragu za hranom. Patrole oduzimaju narodu sve što nađu, a za uzvrat ostavljaju papiriće sa obećanjima da će jednog dana biti plaćeno, u šta niko ne veruje. Te njihove 'promisorne notice' su, gotovo sasvim sigurno, bezvredne. Zato su naši poljoprivrednici počeli skrivati to malo hrane što imaju, ali i organizovati svoje oružane bande da bi pružili otpor..."
<BR>&nbsp;&nbsp;&nbsp;&nbsp;&nbsp;Usik ga prekide. "Za to si ti, Kalde, dao dopuštenje, na paradi. Ja, kad sam to čuo, kao da me je grom udario."
<BR>&nbsp;&nbsp;&nbsp;&nbsp;&nbsp;Zumbula reče: "Ti, Usi, misliš da si strašno pametan. Šta bi ti uradio?"
<BR>&nbsp;&nbsp;&nbsp;&nbsp;&nbsp;Usik zausti da odgovori, ali ipak oćuta.
<BR>&nbsp;&nbsp;&nbsp;&nbsp;&nbsp;"On bi, pretpostavljam, rekao generalisimi Sijuf da ona mora kupovati ono što joj naši ratari donesu." Svila slegnu ramenima. "A oni ne bi donosili dovoljno, čak ni približno dovoljno, niti bi prihvatali, umesto novca, papiriće sa obećanjima kasnijeg plaćanja. Ona bi uskoro morala ili da šalje patrole, što i sada čini, ili da žmuri pred činjenicom da pojedine komandantkinje njenih jedinica same, na svoju ruku, preduzimaju nekakve akcije za pribavljanje hrane. U oba slučaja, mi bismo ih morali zaustaviti, ili bar pokušati zaustaviti. U kratkom roku došlo bi do bitaka između nas i Trivigauntkinja po ulicama. Ja sam se nadao da to sprečim, ili bar odložim; ali time sam, bojim se, pribavio samo malo dodatnog vremena za nas, ili možda nimalo."
<BR>&nbsp;&nbsp;&nbsp;&nbsp;&nbsp;"Pa, mogli smo mi sami da šaljemo takve grupe i pribavljamo hranu", predložio je Bizon.
<BR>&nbsp;&nbsp;&nbsp;&nbsp;&nbsp;Mejtera Nana reče: "Onda bi seljaci mrzeli nas umesto njih. Ako već moraju nekog da mrze, daleko je bolje da mrze Sijuficu i njene Trivićke."
<BR>&nbsp;&nbsp;&nbsp;&nbsp;&nbsp;"Poenta je u tome", reče Lori, "da seljaci počinju pružati otpor. Ti si njima pomogao, ali mi im pomažemo više."
<BR>&nbsp;&nbsp;&nbsp;&nbsp;&nbsp;Poto se isceri Svili. "Cementiramo njihovu odanost nama, vidiš. Mi smo ona vlada iz dobrih ranijih vremena, vlada koja izlazi iz tla, donosi pregršti pušaka debeljača i deli ih besplatno." On se sitno nasmeja. "Za naše biološke ljude dobijamo hranu u izobilju. Ali ogromna većina naših ljudi ispod zemlje su hemovi kojima hrana ne treba."
<BR>&nbsp;&nbsp;&nbsp;&nbsp;&nbsp;"Procenjujemo", nastavi Lori, "da je oko petnaest hiljada, od pedeset i nekoliko hiljada boraca generalice Nane, bilo sa sela. Tih petnaest hiljada sada su naoružani, zahvaljujući vama. Mi smo naoružali još oko četiri hiljade seljaka, a s tom akcijom nastavljamo. Ova sibila..."
<BR>&nbsp;&nbsp;&nbsp;&nbsp;&nbsp;"Ja sam sada opet svetovna žena", reče mu Mejtera Mermer.
<BR>&nbsp;&nbsp;&nbsp;&nbsp;&nbsp;"Ova svetovna žena koja se stalno nešto trpa u službena posla hvalila se jednom prilikom da drugi ljudi možda dolaze u iskušenje da lažu, ali da ona uvek iznosi samo istinite brojke. Takav sam i ja. U roku od tri meseca Sijuf će biti u nemogućnosti da hrani vojsku, a da i ne pominjem konje, mazge, kamile. Pošto neće imati nikakve alternative, povući će se u Trivigaunte. Do tada će pola grada napustiti vašu pobunu. Došli smo da vas obavestimo o tome i da zatražimo da nam vratite iznose koji su bili na našim ličnim tekućim računima."
<BR>&nbsp;&nbsp;&nbsp;&nbsp;&nbsp;"A Fisk odsad više da ne dirate", dodade Poto.
<BR>&nbsp;&nbsp;&nbsp;&nbsp;&nbsp;"To će biti zajemčeno samom njihovom kapitulacijom." Lori pogleda oko stola: Lori, savetnik tako bogat iskustvom i znanjem da je čak i Mejtera Nana morala bila sklona da prihvati istinitost svega što je rekao. "Da li vas zanima da čujete našu ponudu?"
<BR>&nbsp;&nbsp;&nbsp;&nbsp;&nbsp;"Ne." Svila zastade da oslušne žurne korake u foajeu. "Nemamo vremena. Prihvatam. Predajemo se. O uslovima ćemo raspravljati kad bude više vremena. Zato sam se nadao da ćete ostati sa nama, savetnici. Time biste olakšali..."
<BR>&nbsp;&nbsp;&nbsp;&nbsp;&nbsp;U tom času ja uleteh u sobu. "One dolaze, Kalde, kao što si i rekao. Oko dvesta njih, neke na konjima."
<BR>&nbsp;&nbsp;&nbsp;&nbsp;&nbsp;"Hvala ti, Rože", reče meni Svila i nasmeši se tužno. "Pokucaće one na vrata pre nego što uđu - nadam se. Ako budu kucale, zadržavaj ih što duže možeš, molim te."
<BR>&nbsp;&nbsp;&nbsp;&nbsp;&nbsp;Poto je već bio na nogama. "Prihvatamo vašu predaju. Idemo, rođače!"
<BR>&nbsp;&nbsp;&nbsp;&nbsp;&nbsp;Mejtera Mermer im se ispreči na putu. "Samo da vas podsetim na ono što sam vam već rekla u kući moga sina. Predaja Kaldea Svile je valjana i obavezuje svakoga. Predaja nekakvog patere Svile nema nikakvog značaja. Prihvatate li njega kao Kaldea? Da to ostane doživotno?"
<BR>&nbsp;&nbsp;&nbsp;&nbsp;&nbsp;Vrata kuhinje otvoriše se munjevito, sa treskom, tada, a Hosaan uđe krupnim koracima, držeći jedan pištolj igličar u levoj, a drugi u desnoj ruci; iza njega nagrnu desetak žena koje su mlatarale puškama debeljačama. "Tvoje 'doživotno' može biti vrlo kratko", reče on Svili. "A i biće, ako ne digneš ruke uvis. I vi svi ostali, takođe."
<BR>&nbsp;&nbsp;&nbsp;&nbsp;&nbsp;Jedan po jedan, Zumbula, pa Svila, Ustavica, za njim Poto, Pauk i Rog digoše ruke uvis; Mejtera Mermer i Bizon poslednji, zajedno. Svila reče: "Vi uviđate, nadam se, da je ovo u suštini jedan nesporazum, malo sporečkavanje između prijatelja, što se može, a uskoro i hoće, izgladiti."
<BR>&nbsp;&nbsp;&nbsp;&nbsp;&nbsp;"Rasporedi se", reče Hosaan ženama koje su ušle sa njim. "Svaka da pokriva po jednog zarobljenika." On uputi Svili osmeh koji ne stiže do njegovih nadsvođenih očiju. "Nadam se da si u pravu, Kalde. Na nekom ličnom nivou, gajim naklonost prema tebi i tvojoj ženi. Ali izvršavam naređenja pukovnice Abandže koja..."
<BR>&nbsp;&nbsp;&nbsp;&nbsp;&nbsp;Prekide ga prasak pištolja igličara. Zatim neujednačeno gruvanje pušaka sa debelom municijom, što je dovelo do ogromnog, zagušljivog oblaka gipsane prašine; onda nastade zaglušna tutnjava dok je padao gotovo ceo zapadni zid, sasečen pri dnu azofom koji je Svila dobio od doktora Ždrala i dao Mejteri Nani.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
