<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. ČOVEK IZ GLAVNOG PROCESORA
<P>&nbsp;&nbsp;&nbsp;&nbsp;&nbsp;Signal dat rukom obezbedio je da grupa ostane uporedna sa ljudskom strujom koja je proticala dole; Shiatan to pojača dajući signal 'Dva istok' i preko šlema. Jedan po jedan su se saglasili, a Shiatan je na svojoj mentalnoj listi potvrđivao jedno po jedno ime: Grian, SomFr i Aer još su voljni da prihvate njegovo vođstvo. Ispruženom, krutom desnom rukom, sa dlanom okrenutim nadole, Shiatan načini pokret kao da udara šamar po vironskim krovovima načinjenim od drvenih letvica ili od naslagane trave. "Silazak." Vrhovima prstiju prema čelu. "Vi možete za mnom ako želite."
<BR>&nbsp;&nbsp;&nbsp;&nbsp;&nbsp;Aer će gotovo sigurno hteti.
<BR>&nbsp;&nbsp;&nbsp;&nbsp;&nbsp;Da li je taj čovek sa imenom ptice njorke tu negde, među živim pravougaonicima koji tako sporo marširaju kroz grad? Da li je on tamo jedan od gledalaca, jedan od onih čije se klicanje stišalo do sitnog cvrkuta u ogromnosti neba? U svakom slučaju, taj Njorka jeste pojedinac, samo jedan među sličnima kojih ima mnogo hiljada hiljada. Kao i na samom početku ove misije, Shiatan reče sebi da bi trebalo da bude ponosan i više nego ponosan; za poduhvat tako izuzetno težak, gotovo nemoguć, Glavni procesor je odabrao njega.
<BR>&nbsp;&nbsp;&nbsp;&nbsp;&nbsp;Mogućnost da ih Glavni procesor šalje u ovo zato što želi da ih uništi mora biti odbačena bez ikakvog razmatranja, kao i jednako velika mogućnost da ih šalje zato što su njih petoro potrošivi, oni bez kojih se može.
<BR>&nbsp;&nbsp;&nbsp;&nbsp;&nbsp;Desna ruka pružena, prsti sastavljeni u kupu. 'Ja letim na istok.'
<BR>&nbsp;&nbsp;&nbsp;&nbsp;&nbsp;Četiri saglašavanja. Svi pristaju.
<BR>&nbsp;&nbsp;&nbsp;&nbsp;&nbsp;On je pre nekog vremena počeo kruženje nad ovim gradom. Njih petoro moraće uskoro da slete, da skinu krila i sklone ih na bezbedno mesto, da se obrate stanovništvu na zajedničkom jeziku, postavljaju pitanja, ubeđuju. Bez obzira na to da li je on čudotvorac ili bundžija, njegovo tečno vladanje raznim jezicima bilo je, nesumnjivo, jedan činilac.
<BR>&nbsp;&nbsp;&nbsp;&nbsp;&nbsp;Ima li tu neko polje veliko, dobro, blizu grada i ljudi, ali ne previše blizu? Ispod njega, jedna kuća sa šiljatim krovom boje pustinje iskoči iz zemlje kao pečurka.
<BR>&nbsp;&nbsp;&nbsp;&nbsp;&nbsp;Ispružena desna ruka, dlan ravan, pokreti nadole. 'Nadole.'
<BR>&nbsp;&nbsp;&nbsp;&nbsp;&nbsp;Činilo mu se da može pročitati karakter svakog svog pratioca po načinu na koji reaguju na njegove predloge. Grian okleva, on hoće da prvo odmeri kakvi su izgledi za uspeh ili katastrofu; tek onda pristaje. Somer gleda suženim očima, a njene ruke ostaju smrtonosno mirne. Mer se naprosto izgubio od želje za pustolovinom. Aer se zabrinula za sudbinu svih njih osim sebe.
<BR>&nbsp;&nbsp;&nbsp;&nbsp;&nbsp;Na ovoj visini, mogao bi ih neko pogoditi iz vatrenog oružja čak i malog kalibra, a takvo oružje - puške - vidi se na sve strane; bradati ljudi podižu šatore pod nadzorom mnogobrojnih osoba koje imaju, sve do jedne, to naoružanje. On podseti sebe da, kad slete, neće uopšte biti važno da li su tovari naoružani ili nisu. Svaka rulja moći će da ih umlati kamenjem i motkama, ako poželi. Zapravo, činjenica da su ovi tovari naoružani puškama na neki način je i dobra, manje je verovatno da će se uplašiti.
<BR>&nbsp;&nbsp;&nbsp;&nbsp;&nbsp;Pokaza ispruženom rukom i pesnicom. 'Sever.' Dva prsta nadole, rastavljena. 'Završiti let.'
<BR>&nbsp;&nbsp;&nbsp;&nbsp;&nbsp;"Aj, Somer." Napeto lice, suve usne, oči nadsvođene.
<BR>&nbsp;&nbsp;&nbsp;&nbsp;&nbsp;"Aj, Mer!" Spušta se on već, prebrzo, i oduševljen što je tako.
<BR>&nbsp;&nbsp;&nbsp;&nbsp;&nbsp;"Aj, Grian." Odabira mesto.
<BR>&nbsp;&nbsp;&nbsp;&nbsp;&nbsp;"Aj, Aer." Ona je zabrinuta za njega, ne plaši se da će on pasti sa neba nego da će se spotaknuti pri sletanju.
<BR>&nbsp;&nbsp;&nbsp;&nbsp;&nbsp;Zemljište travnato, pomalo neravno. Nema više vremena za ma čiji karakter ili za ma kakve planove. Protivpotisak, noge dole, stopala sastavljena, ruke spremne da se dočekaju u slučaju pada, koji bi morao biti pravo napred.
<BR>&nbsp;&nbsp;&nbsp;&nbsp;&nbsp;Mer već sleteo, zakočio precizno, u najpovoljnijem trenu, i u nekoliko skokova sasvim usporio i stao. Jeste nerazumno hrabar, ali nikada Sunce nije podešavao veštiji letač od njega. Sada i on, Shiatan, mora da sleti tako, da se dočeka na noge i ostane na nogama, bez pada, inače će izgubiti i ovo malo preostalog autoriteta. Četiri lakta niže; zakoči toliko da krila izgube svaki dalji uzgon. Počinje pad zvani kovit. Ali padaj u vetar. Uspelo!
<BR>&nbsp;&nbsp;&nbsp;&nbsp;&nbsp;No, već sledećeg trenutka novi nalet vetra umalo da ga obori.
<BR>&nbsp;&nbsp;&nbsp;&nbsp;&nbsp;Grian, Somer i Aer sleteli su dok je on skidao sa sebe krila i PM. Aer je sletela možda i previše blizu njega. Somer je sletela 'na četiri tačke'. Grian je padao punih osam lakata, a kad je tresnuo, krila su mu se lučno presavila.
<BR>&nbsp;&nbsp;&nbsp;&nbsp;&nbsp;Velike žene potrčale su prema njima sa onog terena gde su podizani šatori. Njih je gonila, sustigla i prestigla jedna žena na konju.
<BR>&nbsp;&nbsp;&nbsp;&nbsp;&nbsp;"Mir!" On podiže obe ruke, dlanovima napred. "Mi koji bogovima služimo, nikakvo zlo ne mislimo."
<BR>&nbsp;&nbsp;&nbsp;&nbsp;&nbsp;Jahačica zauzda konja; u njenoj ruci je pištolj. "Nema bogova osim boginje jedine!"
<BR>&nbsp;&nbsp;&nbsp;&nbsp;&nbsp;Zar se u bazi podataka potkrala neka greška? "Mi smo njeni podržavaoci i sluge!"
<BR>&nbsp;&nbsp;&nbsp;&nbsp;&nbsp;Desetak žena visokih kao kule okružilo ih je, neke samo blenu u njih, a neke su uperile ka njima puške, koje su kratke, ali imaju velika usta cevi; neke očigledno čekaju uputstva one na konju.
<BR>&nbsp;&nbsp;&nbsp;&nbsp;&nbsp;"Mi smo iz Glavnog procesora", objasni Shiatan. "Glavni procesor, dom boginje. Po njenom naređenju došli da nađemo Njorku." U sebi se pitao koja li je to boginja.
<BR>&nbsp;&nbsp;&nbsp;&nbsp;&nbsp;"Mi ćemo vam pomoći, ali prvo morate vaše oružje da date nama." U očima žene na konju vidi se da nešto računa.
<BR>&nbsp;&nbsp;&nbsp;&nbsp;&nbsp;Aer progovori: "Ne pušk, ne nož."
<BR>&nbsp;&nbsp;&nbsp;&nbsp;&nbsp;Pažnja žene na konju istog trena se preusmeri na nju. "Jesi li ti zapovednica ovih?"
<BR>&nbsp;&nbsp;&nbsp;&nbsp;&nbsp;Aer odmahnu glavom. "Letači." Ona se dodirnu vrhom kažiprsta po donjoj vilici. "Aer ja sam. Svi lete."
<BR>&nbsp;&nbsp;&nbsp;&nbsp;&nbsp;Mer stade uz njih, noseći u rukama svoja krila i pogonski modul. U stopu za njim došla je još jedna gomila ogromnih žena. "Svaki je jedan", reče Mer. "Pet jednih."
<BR>&nbsp;&nbsp;&nbsp;&nbsp;&nbsp;"Predajte oružje", reče Meru žena na konju.
<BR>&nbsp;&nbsp;&nbsp;&nbsp;&nbsp;Stavši iza Mera, Somer ispruži ruke. "Moje. Ovim ubijam."
<BR>&nbsp;&nbsp;&nbsp;&nbsp;&nbsp;Opet računanje. "Ti si vođa."
<BR>&nbsp;&nbsp;&nbsp;&nbsp;&nbsp;"Da. Vodim sebe."
<BR>&nbsp;&nbsp;&nbsp;&nbsp;&nbsp;Mer reče: "A ja sam vođa svoj. Nema oružje. Nema puška. Ti daš?" Jedna od velikih žena se nasmeja bučno, a konj se od toga uplaši, poče povijati vrat veoma nadole i topotati kopitima u mestu.
<BR>&nbsp;&nbsp;&nbsp;&nbsp;&nbsp;"Mir, ti!" Jahačica priteže uzde, a onda osmotri letače. "Merhaba! Betifham arabi?"
<BR>&nbsp;&nbsp;&nbsp;&nbsp;&nbsp;Aer i Mer pogledaše ka Shiatanu, ali on samo sleže ramenima.
<BR>&nbsp;&nbsp;&nbsp;&nbsp;&nbsp;Jahačica vrati pištolj u futrolu i siđe s konja. Poče se osmehivati, ali ne bez nečeg osvetničkog, što je davalo njenom licu posebno svojstvo. "Mi smo ovo počeli kako ne valja i ne treba", reče ona Aeri. "Hajde da počnemo od početka i budemo prijatelji. Letačice Aer, ja sam majorica Sirka. Komandujem prethodnicom Horde grada Trivigauntea. Ne mogu vam poželeti dobrodošlicu u ovaj grad, jer ovo nije moj grad. Moj grad je na jugu odavde. Nadleteli ste nas mnogo puta, sigurno to znate."
<BR>&nbsp;&nbsp;&nbsp;&nbsp;&nbsp;Aer klimnu glavom i osmehnu se. "Divno!"
<BR>&nbsp;&nbsp;&nbsp;&nbsp;&nbsp;"Ovaj čovek", reče majorica Sirka i pokretom glave naznači Shiatana, "došao je da traži nekog Vironca, takođe muškarca. Da li ti tražiš neku ženu?"
<BR>&nbsp;&nbsp;&nbsp;&nbsp;&nbsp;Somer reče: "Mušk. Gde mi da nađemo Njorku?"
<BR>&nbsp;&nbsp;&nbsp;&nbsp;&nbsp;Grian, koji nije ni skinuo PM sa sebe, reče polako. "Mi nismo kao ti, Ženo."
<BR>&nbsp;&nbsp;&nbsp;&nbsp;&nbsp;"A ne bih ja ni očekivala da ti budeš kao ja, muškarče mali. E, sad me dobro slušajte. Vi ste..."
<BR>&nbsp;&nbsp;&nbsp;&nbsp;&nbsp;Njen glas utihnu i nestade; pretvorila se u naslikanu figuru, u sivu sliku na bezličnoj ravnici. Shiatan oseti pokrete svojih usana i obraza, koji su se dogodili tuđom voljom; neko mu je razvukao usta u ogroman osmeh.
<BR>&nbsp;&nbsp;&nbsp;&nbsp;&nbsp;Aer se zablenula u njega, očima koje su se iskolačile toliko da su bile velike kao i njena usta. Sada, kad su sve druge boje pobegle, plavetnilo tih očiju još je blistalo. Neko drugi pruži ka njoj Shiatanove ruke, a ona, negde u daljinama, vrisnu.
<BR>&nbsp;&nbsp;&nbsp;&nbsp;&nbsp;Sev i gromovit zvuk pucnja toliko su ga zaprepastili da se, maltene, probudio; na tren su boje opet bile stvarne, a ono obliveno skerletnim crvenilom što se sručilo pred njegove noge bila je Aer. On oseti kako ga neka sila baca o zemlju i ostavlja u bespomoćnosti i tami, na rubu zaborava.
<BR>&nbsp;&nbsp;&nbsp;&nbsp;&nbsp;Somer svojim dodirom ubi jednu, drugu; Mer se borio junaštvom očajnika, ali novi pucnji riknuše i oboriše to dvoje u prvi zagrljaj njihov. Grian, koji je još i sad nosio na sebi krila, uzlete uspravno uvis. Hteo bi i on, Shiatan, da poleti; ali nema PM na sebi, a ruke su mu vezane. Okrete se i vide svoja krila i poče ih ritati i gaziti.
<BR>
<BR>&nbsp;&nbsp;&nbsp;&nbsp;&nbsp;"Da ja malo razmislim, patera." Mejtera Mermer nagnu glavu na jednu stranu. "Generalisima iz Trivigauntea, i još jedna žena, ali toj drugoj ne znamo ime. Pretpostavljam da će biti žena."
<BR>&nbsp;&nbsp;&nbsp;&nbsp;&nbsp;Svila klimnu glavom. "Mislim da se u to možemo pouzdati."
<BR>&nbsp;&nbsp;&nbsp;&nbsp;&nbsp;"Ne znamo koliko koja od njih jede. Verovatno jedu izobilno. A tu će biti i generalica Saba i generalisimo Usik. Gledala sam ja njih, poješće oni brdo hrane. Da li će i njih dvoje dovesti sa sobom još ponekog?"
<BR>&nbsp;&nbsp;&nbsp;&nbsp;&nbsp;"To je dobro pitanje." Svila razmisli. "Usik gotovo sigurno hoće, ako Sijuf dovodi neku iz svog štaba, onda verovatno i Saba, to je dosad ukupno šestoro."
<BR>&nbsp;&nbsp;&nbsp;&nbsp;&nbsp;"I svi vrlo ješni."
<BR>&nbsp;&nbsp;&nbsp;&nbsp;&nbsp;"Tu si u pravu, siguran sam, ali Njegova svesnost i ja nećemo jesti mnogo, a ti nećeš jesti ništa."
<BR>&nbsp;&nbsp;&nbsp;&nbsp;&nbsp;"Jesam li pozvana?" Bilo je teško pročitati izraz lica Mejtere Mermer.
<BR>&nbsp;&nbsp;&nbsp;&nbsp;&nbsp;"Nego šta. Ti si domaćica, ne samo te večeri, nego i domaćica cele ove kuće - palate, htedoh reći."
<BR>&nbsp;&nbsp;&nbsp;&nbsp;&nbsp;"Mislila sam da bi Šenila mogla to raditi, patera."
<BR>&nbsp;&nbsp;&nbsp;&nbsp;&nbsp;"Ona je gost." Svila se udobnije smesti u veliku fotelju čija su leva i desna strana imale oblik 'krila' pruženih unazad. Bilo mu je sasvim jasno da će uskoro morati iz nje da ustane. "Ona je ovde samo zato što joj možda preti opasnost."
<BR>&nbsp;&nbsp;&nbsp;&nbsp;&nbsp;"Ta devojka zaista pomaže. Sve što joj kažem, uradi, i gleda šta bi još mogla raditi. Ponekad moram da je zaustavljam, da joj zabranjujem da radi dalje, patera."
<BR>&nbsp;&nbsp;&nbsp;&nbsp;&nbsp;"A, sad razumem. Ti si se plašila da ja nju neću pozvati, ili da ću zatražiti od nje da radi kao konobarica ili tako nešto. Pozvana je - ili će, bar, biti pozvana čim je vidim. Hoću da prisustvuju i ona, i tvoja unuka, i majstor Ksipias; do Ksipiasa ću poslati Roga, da mu kaže."
<BR>&nbsp;&nbsp;&nbsp;&nbsp;&nbsp;"Ja držim časove iz aritmetike." Mejtera Mermer uzdahnu. "I sad bih želela brojati na prste, ali ne mogu. Imam samo pet prstiju, a sa generalisimom Usikom i svim tim stranim oficirkama imali smo šest osoba. Ti i Njegova svesnost, to je osam. Stari majstor mačevanja, devet. Šenila, deset. Gljiva i ja, dvanaest. Ako ćeš pozvati još nekog, onda svakako ne samo jednog nego bar još dvoje, patera. Trinaestoro za stolom, to nije srećan broj. Ne znam zbog čega, ali običaji nalažu da, ako treba, pozoveš bilo koga sa ulice da bude četrnaesti."
<BR>&nbsp;&nbsp;&nbsp;&nbsp;&nbsp;Svila ustade. "Ne, dvanaest će biti dovoljno. Sada hodi sa mnom. Zamolio sam Hosaana da doveze leteća kola, a mislim da sam ih i čuo pre nekoliko trenutaka."
<BR>&nbsp;&nbsp;&nbsp;&nbsp;&nbsp;"Kuda?... Ne mogu ja da idem odavde, patera. Ne u situaciji kad dolazi toliko ljudi večeras."
<BR>&nbsp;&nbsp;&nbsp;&nbsp;&nbsp;Svila je ovo očekivao; on sada zamisli da se tako raspravlja sa Sijuf, i odmah zauze čvršći stav. "Naravno da možeš. I naravno da ćeš ići. A sad, donesi tvoju ruku."
<BR>&nbsp;&nbsp;&nbsp;&nbsp;&nbsp;"Ne. Ne." Mejterina jedina raspoloživa ruka steže rukonaslon njene fotelje tako čvrsto da joj se tapacirung nadiže između prstiju kao testo. "Ne razumeš. Dobar si ti čovek. Predobar, ako ćemo istinito. Previše dobar i prema meni, kao što si oduvek i bio. Ali ja moram hiljadu poslova obaviti između ovog trenutka i početka te večere. U koliko sati će početi? U šest?"
<BR>&nbsp;&nbsp;&nbsp;&nbsp;&nbsp;"U osam. Razumem ja sve to, Mejtera, i upravo zato idemo u radionicu o kojoj je govorio taj poslužitelj - kako se zove?"
<BR>&nbsp;&nbsp;&nbsp;&nbsp;&nbsp;"Lapor. Patera, ne mogu."
<BR>&nbsp;&nbsp;&nbsp;&nbsp;&nbsp;"Dabome da ne možeš. Kad imaš samo jednu ruku. Morala bi uglavnom samo da govoriš Šenili šta treba da se radi. Iz tog razloga, idemo da ti pričvrstimo desnu ruku na mesto gde treba da bude. Sama kažeš da posla ima dosta; sa dve ruke, moći ćeš da uradiš dvaput više nego Šenila, a ne samo upola koliko ona, kao sad."
<BR>&nbsp;&nbsp;&nbsp;&nbsp;&nbsp;Nije sačekao da ona odgovori; odmah je krenuo odlučnim koracima ka vratima. "Čekam te napolju; nameravam da pitam Hosaana zašto njihova generalisima govori onako. Budi dole kroz pet minuta, sa rukom; jesi čula?" Već iskoračujući u hol, on dodade: "Ti, i Šenila, i tvoja unuka. Povedi i nju."
<BR>&nbsp;&nbsp;&nbsp;&nbsp;&nbsp;Mejterin završni vapaj, "Pateraaa..." presečen je zatvaranjem vrata. Široko se cereći, Svila othrama preko celog hola i sa garderobe u foajeu uze dodatni ogrtač od jednostavnog crnog ovčijeg krzna.
<BR>&nbsp;&nbsp;&nbsp;&nbsp;&nbsp;Ulazna vrata se otvoriše ka unutra pre nego što je on stigao do njih, i Hosaan zakorači u hol, sa Orebom na ramenu. "Tvoj ptican je bio napolju, Kalde. Izgleda da nije uspeo naći otvoren prozor, pa sam ga uveo unutra."
<BR>&nbsp;&nbsp;&nbsp;&nbsp;&nbsp;"Lete male", graknu Oreb i delimičnim rasklapanjem malo 'zamaha' krilima. "Tica vidi."
<BR>&nbsp;&nbsp;&nbsp;&nbsp;&nbsp;"Lete, na vreme si video, smešna ptico. Dolazi ovamo."
<BR>&nbsp;&nbsp;&nbsp;&nbsp;&nbsp;Oreb preskoči na Svilin šačni zglob. "Ljudi si-đu!"
<BR>&nbsp;&nbsp;&nbsp;&nbsp;&nbsp;"On je leteo oko vazdušnog broda", objasni Svila. "Sada ga verovatno razume bolje nego ja. Iz broda spuštaju ljude u nečemu što je kao ogroman ptičji kavez, pomoću koga, isto tako, podižu ljude i robu u brod; to Oreba, reklo bi se, zanima." Oklevao je, onda mahnuo prema jednom dugačkom divanu. "Hajde da mi sednemo na trenutak. Hteo bih nešto da te pitam."
<BR>&nbsp;&nbsp;&nbsp;&nbsp;&nbsp;"Naravno, Kalde."
<BR>&nbsp;&nbsp;&nbsp;&nbsp;&nbsp;"Mogli bismo ovo i u tvojoj letelici, ali imam osećaj da će se tamo već naći neko ko će želeti da razgovara sa mnom, a ja ne bih da me prekidaju. Jesi li gledao paradu?"
<BR>&nbsp;&nbsp;&nbsp;&nbsp;&nbsp;Hosaan klimnu glavom. "Jesam, a gledao sam i tebe na onoj tribini, Kalde, za slučaj da me pozoveš."
<BR>&nbsp;&nbsp;&nbsp;&nbsp;&nbsp;"Dobro. U tom slučaju, video si kako razgovaram sa generalisimom Sijuf i sa generalicom Sabom. Uzgred budi rečeno, poznaješ li ti njih dve?"
<BR>&nbsp;&nbsp;&nbsp;&nbsp;&nbsp;"Misliš, lično, Kalde? Ne, ne poznajem ih. Znam kako izgledaju."
<BR>&nbsp;&nbsp;&nbsp;&nbsp;&nbsp;"Nisi nikad razgovarao sa njima?"
<BR>&nbsp;&nbsp;&nbsp;&nbsp;&nbsp;Hosaan odmahnu glavom.
<BR>&nbsp;&nbsp;&nbsp;&nbsp;&nbsp;"Ali si putovao. Ti si rodom baš iz Trivigauntea?"
<BR>&nbsp;&nbsp;&nbsp;&nbsp;&nbsp;"Jesam, Kalde. Tamo sam rođen. Ti bi, doduše, bio nerazuman kad bi išta što ja kažem prihvatao nekritično kao celu istinu. To ti je jasno, nadam se."
<BR>&nbsp;&nbsp;&nbsp;&nbsp;&nbsp;"Dobar čo-vek!" branio ga je Oreb. "Ljudi le-te. Siđu!"
<BR>&nbsp;&nbsp;&nbsp;&nbsp;&nbsp;"Naravno. Meni je sasvim jasno da tvoja osnovna odanost jeste ona prema tvom rodnom gradu."
<BR>&nbsp;&nbsp;&nbsp;&nbsp;&nbsp;"Jeste. Tačno je da sam putovao više nego što većina ljudi proputuje za ceo život. Mogu ti pričati o nekim mestima gde sam bio, ako želiš, ali ti ne mogu za svako mesto reći tačno šta sam radio tamo."
<BR>&nbsp;&nbsp;&nbsp;&nbsp;&nbsp;Zadubljen u misli, Svila klimnu glavom. "Ovde u Vironu mi ponekad kažemo da neko govori 'vironski' kao da je to zaseban jezik. A nije, naravno. Mi samo imamo neke idiomatske izraze koji se u drugim gradovima, bar koliko ja znam, ne koriste. Osim toga, mi neke reči izgovaramo malo drugačije. Ja o drugim gradovima znam vrlo malo, ali ne bih bio iznenađen ako i oni imaju neke takve posebnosti."
<BR>&nbsp;&nbsp;&nbsp;&nbsp;&nbsp;"Imaju. Mislim da znam šta ćeš me pitati, ali nastavi."
<BR>&nbsp;&nbsp;&nbsp;&nbsp;&nbsp;"Ima li ikakvog razloga da mi ne odgovoriš o tome?"
<BR>&nbsp;&nbsp;&nbsp;&nbsp;&nbsp;"Nema nijednoga."
<BR>&nbsp;&nbsp;&nbsp;&nbsp;&nbsp;"Dobro. Hteo sam reći da postoje uistinu drugi jezici, sasvim različiti od našeg. Latinski, na primer, ili francuski. Imamo mi izvesne knjige na francuskom i na latinskom, štaviše u Spisima postoje odlomci na tim jezicima, zbog čega su oni od interesa za naučenjake pa čak i za obične augure kao što sam ja. Dalo bi se pretpostaviti da ima nekih gradova u kojima narod govori tim jezicima, ovako kao što mi koristimo vironski jezik."
<BR>&nbsp;&nbsp;&nbsp;&nbsp;&nbsp;"Zajednički jezik", reče Hosaan. "Tako ga putnici pretežno nazivaju, a i mi u Trivigaunteu."
<BR>&nbsp;&nbsp;&nbsp;&nbsp;&nbsp;"A, tako." Svilin kažiprst opisivao je male krugove na njegovom obrazu. "U tom slučaju ti bi, iz tvoje perspektive stranca, kazao da i Viron i, recimo, Palustrija govore zajedničkim? Palustrijski liči na vironski toliko da ponekad nekoliko minuta razgovaraš sa čovekom pre nego što pouzdano zaključiš da li je Vironac ili je Palustrijanac. Tako su bar mene učili u sholi."
<BR>&nbsp;&nbsp;&nbsp;&nbsp;&nbsp;"Tačno su rekli, Kalde."
<BR>&nbsp;&nbsp;&nbsp;&nbsp;&nbsp;"Vrlo dobro. Dakle, ja mogu zamisliti neki strani grad u kome se govori neki drugi jezik, recimo latinski. Isto tako mogu zamisliti neki grad kao što je Palustrija, u kome se govori zajednički jezik. Naslućujem, mada ne mogu dokazati, da su mnogo veće razlike u govoru između Vironaca viših društvenih slojeva i nekog vironskog prosjaka ili ciglara, nego što su razlike u govoru, recimo, vironskog trgovca i palustrijskog trgovca. Ono što ne mogu zamisliti jeste grad u kome neki građani govore tim jezikom za koji kažeš da je 'zajednički', a neki drugi govore latinskim ili nekim trećim."
<BR>&nbsp;&nbsp;&nbsp;&nbsp;&nbsp;Hosaan klimnu glavom, ali ne reče ništa.
<BR>&nbsp;&nbsp;&nbsp;&nbsp;&nbsp;"Lju-di lete!" proglasi Oreb, gubeći strpljenje, pošto se njegov vlasnik toliko raspričao. On odskoči sa Svilinog ramena i polete po holu palate, u spirali, sve više. "Lete! Lete! Male! Lju-di!" Onda opruži krila i poče se spuštati dugotrajnim 'klizanjem' poput jedrilice. "Si-đu!"
<BR>&nbsp;&nbsp;&nbsp;&nbsp;&nbsp;"Neka nam Pes Veliki bude vodič!" uzviknu Mejtera Mermer silazeći niz stepenice. Sa njom su išle Šenila i Gljiva. "Šta je to ušlo u tvoju pticu, patera?"
<BR>&nbsp;&nbsp;&nbsp;&nbsp;&nbsp;"Ne znam", reče Svila, uveren, međutim, da ipak zna. "Hosaane, Oreb je došao kod tebe dok si bio u letelici, zar ne?"
<BR>&nbsp;&nbsp;&nbsp;&nbsp;&nbsp;"Spustio se na naslon jednog sedišta, Kalde, i počeo govoriti. U početku ga nisam razumeo."
<BR>&nbsp;&nbsp;&nbsp;&nbsp;&nbsp;"To je još jedan jezik, ili, bar, još jedan način izgovaranja zajedničkog jezika." Svila se nasmeši ironično. "Šta je govorio?"
<BR>&nbsp;&nbsp;&nbsp;&nbsp;&nbsp;"Stvari kao 'Svila uđe, Svila uđe, tica ne'."
<BR>&nbsp;&nbsp;&nbsp;&nbsp;&nbsp;Svila klimnu glavom. "Kreni ti sada i čekaj nas u vozilu. Sa podignutim krovom. Ne znam koliko će čekanje potrajati, nema svrhe da se smrzavaš."
<BR>&nbsp;&nbsp;&nbsp;&nbsp;&nbsp;Hosaan iziđe, a Šenila upita: "Idemo li, patera?"
<BR>&nbsp;&nbsp;&nbsp;&nbsp;&nbsp;"Za koji trenutak. Hajdemo svi u biblioteku, molim vas. Orebe, gde su ti leteći ljudi i leteće devojke koje su 'sišle'?"
<BR>&nbsp;&nbsp;&nbsp;&nbsp;&nbsp;Oreb odskakuta u jedan ugao, gde je stajala trbušasta vaza, i oštro je kljucnu nekoliko puta.
<BR>&nbsp;&nbsp;&nbsp;&nbsp;&nbsp;"Na severoistoku, Gljivo", reče Svila. "Jesi li videla ovo?"
<BR>&nbsp;&nbsp;&nbsp;&nbsp;&nbsp;Njeno lice slično lobanji okrete se prema njemu kao što bledi pogrebni ljiljan okreće svoj cvetak prema suncu. "Let, Svilo?"
<BR>&nbsp;&nbsp;&nbsp;&nbsp;&nbsp;"Letači, rekao bih. A to su ljudi koji lete na krilima napravljenim od nečega što liči na gazu."
<BR>&nbsp;&nbsp;&nbsp;&nbsp;&nbsp;Šenila dodade: "Kao pterovojnikinje Trivigauntea, osim što su krila ovih letača duža i izgledaju kao da su lakša."
<BR>&nbsp;&nbsp;&nbsp;&nbsp;&nbsp;Noćni vran slete Svili na rame.
<BR>&nbsp;&nbsp;&nbsp;&nbsp;&nbsp;"Još jedno pitanje, Orebe. Tamo gde su sleteli ti leteći ljudi - da li su tamo bile i neke kuće?"
<BR>&nbsp;&nbsp;&nbsp;&nbsp;&nbsp;"Kuća sad! Brzo kuća!"
<BR>&nbsp;&nbsp;&nbsp;&nbsp;&nbsp;Svila izvadi maramicu iz džepa, rastrese je i prebaci je kao draperiju preko svojih raširenih prstiju. "Ovako?"
<BR>&nbsp;&nbsp;&nbsp;&nbsp;&nbsp;"Jes jes!"
<BR>&nbsp;&nbsp;&nbsp;&nbsp;&nbsp;"Sedite, molim vas", reče Svila, obraćajući se trima ženama. "Gljivo, da li bi ti mogla meni učiniti jednu veliku uslugu, a i tvojoj babi? Pronađi šta to muvaju ti letači?"
<BR>&nbsp;&nbsp;&nbsp;&nbsp;&nbsp;Ona ne odgovori. Svila reče: "Pretraži pašnjake severno i istočno od grada, gde Ranina vojska podiže šatore. Mislim da Oreb na to misli kad kaže 'brze kuće'. Letači su po sletanju verovatno skinuli krila sa sebe, ali bilo bi normalno da su ostavili bar jednoga da ta krila čuva."
<BR>&nbsp;&nbsp;&nbsp;&nbsp;&nbsp;"Kao što patera kaže, to je za nas oboje, Gljivo." Mejtera Mermer je potapša po kolenu. "Ne znam zašto je važno, ali sam sigurna da mora biti."
<BR>&nbsp;&nbsp;&nbsp;&nbsp;&nbsp;Šenila primeti: "Znate, želela sam ovo da gledam još od trenutka kad ju je ona Trivigauntkinja ugledala u ogledalu. A sad, eto, gledam, ali ni po čemu ne primećujem da li ona to radi. Trebalo bi, ljudi, da naričete neke čarobne reči, i da prskate kapljicama parfema sliku Telksiepeje."
<BR>&nbsp;&nbsp;&nbsp;&nbsp;&nbsp;"Čudo - ili magija, ako je želiš tako zvati - jeste u našoj Gljivi", reče joj Svila.
<BR>&nbsp;&nbsp;&nbsp;&nbsp;&nbsp;"Njorka veruje u bogove, patera. On je, na svoj način, zaista religiozan i zna da sam ja imala Scilu u sebi i da je ona komandovala svima. Ali ovo što sad vidim ne bi ubedilo Njorku da se ovde stvarno nešto dešava."
<BR>&nbsp;&nbsp;&nbsp;&nbsp;&nbsp;"Njorku", ponovi Gljiva Mukorica iznenada.
<BR>&nbsp;&nbsp;&nbsp;&nbsp;&nbsp;Oreb nagnu glavu na jednu stranu kao Mejtera Mermer. "De Njor-ka?"
<BR>&nbsp;&nbsp;&nbsp;&nbsp;&nbsp;Gljivin glas, ravan, bez ikakvog naglaska, kao da je dopro iz neke pustoši s one strane Vaseljene. "Gde Njorka je... Svilo? Lancem moje ruke. Noge jaka krila gaze."
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
