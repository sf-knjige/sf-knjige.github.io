<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>MOJA ODBRANA
<P>&nbsp;&nbsp;&nbsp;&nbsp;&nbsp;Nameravao sam da završim, izveštajem koji ste upravo pročitali, knjigu koja bi se zvala Knjiga o Svili; jer mi njega nikada više nismo videli. Pišem, ipak, ovaj dodatak, kao moj odgovor na pitanja i kritike što su nam ih uputili oni koji su čitali ranije verzije. Kopriva je radila korekturu pojedinih odlomaka i prepisivala ih rukopisom čitkijim od mog.
<BR>&nbsp;&nbsp;&nbsp;&nbsp;&nbsp;Mnogi od vas navaljuju da ja ovu priču napišem u prvom licu jednine i da navedem samo ono čemu sam prisustvovao. Učinak toga bio bi da bih od samog sebe načinio glavnog junaka knjige. Ja vam odgovaram: svako od vas mogao bi napisati po jedan takav izveštaj. Pozivam vas da to i učinite.
<BR>&nbsp;&nbsp;&nbsp;&nbsp;&nbsp;Moj naum nije bio (kao što biste vi želeli) samo da opišem kako smo mi, u Vironu rođeni, dospeli na Plavu, nego da ispripovedam životnu priču Patere Svile, koji je bio vironski Kalde u vreme kad smo mi odlazili, i najveći, ujedno najneobičniji čovek koga sam ikada poznavao. Kao što sam nagovestio, moja namera je bila da naslov knjige glasi Knjiga o Svili, a ne 'Iskrcavanje zvezdanog naroda' kako mi je predlagano (a bilo je i mnogo drugih, jednako glupih predloga za naslov). Na kraju je ispalo da je naslov mog dela Knjiga Dugog sunca zato što ga mnogo čitaju mladi ljudi koji ne pamte naš svit, to jest svet, u kome je Sunce izduženo. Mnogi su čak rođeni posle Dana iskrcavanja. Nemam ništa protiv; zovite vi ovu knjigu kako god hoćete, samo je čitajte.
<BR>&nbsp;&nbsp;&nbsp;&nbsp;&nbsp;Našim kritičarima kažem ovo: Pateru Svilu poznavali smo lično i Kopriva i ja; pamtim kako je izgledao, njegov glas i njegov hod, evo, do danas, a u mladosti sam jednom prilikom i kažnjen zato što sam ga oponašao suviše dobro, što ste i pročitali. Kopriva ga je poznavala jednako kao ja.
<BR>&nbsp;&nbsp;&nbsp;&nbsp;&nbsp;Poznavali smo Mejteru Mermer (koja se takođe služila imenima Moli, Molibdena, Megi i Magnezija, od kojih je samo to poslednje bilo njeno pravo, kršteno ime) barem isto toliko. Sve do naše trinaeste godine bila nam je učiteljica u palestri u Sunčevoj ulici, a kasnije su nam nastavu držale Mejtera Nana i Mejtera Ruža. Svila je voleo Mejteru Mermer i poveravao joj se; uistinu, ja sam često pomišljao da je njoj na taj način dato ono dete koje je oduvek želela da ima, mada ona toga nije bila svesna. Ona se, opet, poveravala nama tokom onog vremena kad smo pod njenim rukovodstvom radili u Kaldeovoj palati, kao i tokom našeg zajedničkog boravka na vazdušnoj lađi, zatim na putovanju kroz provaliju, i ovde na Plavoj. Da bih izbegao zabune, od početka do kraja moje pripovesti nazivao sam je 'Mejtera Mermer'. Nikad nije postojala praktičnija žena, niti bolja.
<BR>&nbsp;&nbsp;&nbsp;&nbsp;&nbsp;Tokom letenja do Glavnog procesora, imali smo mnogo prilika da gledamo i slušamo Njorku, mada on, inače, nije bio mnogo komunikativan. O njemu je često pričala i Šenila, sa kojom smo radili u Kaldeovoj palati. Svila nam nije, kao što su neki čitaoci pomislili, poverio sadržinu Njorkine ispovesti, nego mi je samo rekao da ga je ispovedio posle njihovog susreta u kafani 'Petao'. Čitav kvart je znao da je Njorka ubio nekog čoveka tako što ga je udarao nogama sve do smrti, pa je verovatno da je to jedan od grehova o kojima se Njorka ispovedio Svili. Šenila je poverila Koprivi da ju je Njorka u dve prilike udario, i opisala oba ta slučaja.
<BR>&nbsp;&nbsp;&nbsp;&nbsp;&nbsp;Više čitalaca optužilo me je da sam namerno prikazivao Njorkin karakter ulepšano. Pre će biti da sam ja Njorku preterano ocrnio; nije mi bio simpatičan nimalo, i zato mi je bilo teško, čak i posle toliko godina, da ga prikažem nepristrasno. Kao što sam pokušao da stavim do znanja, bio je to krupan i vrlo jak čovek, daleko od ma kakve lepote, sa bradom tako jakom da je izgledao neobrijan čak i neposredno posle brijanja; govorilo se, doduše, da je hrabar i da je široke ruke kad troši novac. Ipak, malo ko je, osim Svile, Šenile i Giba, ikada rekao išta dobro o njemu.
<BR>&nbsp;&nbsp;&nbsp;&nbsp;&nbsp;Ako mi je bilo teško da budem pošten prema Njorki, još teže mi je bilo da objektivno prikažem Zumbulu, čija je izuzetna lepota bila za nju i blagoslov i prokletstvo. Imala je vrlo slabo obrazovanje, taštine je imala u preobilju, a bila je sklona da se razbesni opako. U Koprivinom prisustvu ona mi se pokazivala, saginjala se da ja vidim njen prostrani dekolte, zadizala suknju da pričvrsti 'žabicu' na gornjem delu čarape, i tome slično. Ali u Koprivinom odsustvu zasipala me je grdnjama i kletvama ako bih samo pogledao ka njoj. Ona je sve ljudske odnose sagledavala kroz novac, vlast i pohotu. Njen katahrest Tik bolje je razumeo nju nego što je ona razumela Svilu.
<BR>&nbsp;&nbsp;&nbsp;&nbsp;&nbsp;Usuđujem se da kažem da na svitu ima malo ljudi koji su ikada upoznali osobu kao što je bila generalica Nana (ime koje označava travu mentu, zvanu i metvica, ili mint; zato sam je ponekad nazivao i 'Mejtera Metvica' ili nekim od tih drugih naziva te biljke); praktično je nemoguće preneti tačan utisak o njoj onima koji je nisu lično upoznali. Niska rastom, sa glatkim, malim licem, oštrim nosem i klinastim pramenom smeđe kose spuštenim maltene do tačke između obrva, čime je njeno čelo bilo predeljeno na dve jednake polovine. U razgovoru, njen glas je bio onaj nama dobro znan iz učionice, mek i bojažljiv; ali čim bi iskrsnula potreba za brzom, odlučnom akcijom, ta uloga 'male sibile' bivala je trenutno odbačena. Tada je pogled Mejtere Nane postajao čelik i vatra, a na zvuk njenog glasa ranjenici za koje se činilo da ne mogu ni da ustanu grabili su oružje i polazili na juriš sa ostalom vojskom. U jurišu je, ako je ne bi sprečili njeni potčinjeni, bila uvek prva, išla je ispred svih, pa i ispred najhrabrijih; svaki njen povik ohrabrenja bio je upućen onima iza nje. Da nije bilo Bizona i kapetana Servala, ona bi gotovo sigurno poginula već prvog ili drugog dana rata.
<BR>&nbsp;&nbsp;&nbsp;&nbsp;&nbsp;Kao taktičar, ona je razumela, bolje nego većina ljudi, koliko je važno imati jednostavan, upotrebljiv plan koji se može ostvariti pre nego što se uslovi na terenu izmene; to, i zapanjujuća vernost njoj lično koja se ispoljavala kod vojske i naroda, behu glavni uzroci njenih uspeha. Mada je bolje poznata kao generalica Nana, ja sam je nazivao Mejtera Nana, baš kao što sam njenu sestru po kaluđerstvu nazivao tokom cele ove pripovesti 'Mejtera Mermer'. Očekivao sam da će biti veći broj onih čitalaca koji će osporiti Svilinu tvrdnju da je Mejtera Nana dobila svoju ratničku ličnost od boginje ljubavi; meni se, naime, čini da nije verovatno da bi joj baš ta boginja dala te osobine. Kopriva kaže da bi mnoge žene možda ispoljile jednaku neustrašivost ako bi bile nadahnute takvom ljubavlju prema bogovima i prema svom gradu. Ljubav je zaista spremna čak i da se, kako mi to danas kažemo, 'suoči sa inhumima u ponoć'.
<BR>&nbsp;&nbsp;&nbsp;&nbsp;&nbsp;Ni Kopriva ni ja nikada nismo razgovarali sa Krvom, ali smo ga oboje viđali i slušali kad je dolazio u mantejon. Takođe smo videli njega i Mošusa kad su doneli na žrtvu svoje bele zečeve. Svila i Mejtera Mermer podrobno su nam prepričali svoje razgovore s njim; rekao bih da su to dvoje videli u Krvu više dobrog nego što ćemo Kopriva i ja ikada u njemu videti.
<BR>&nbsp;&nbsp;&nbsp;&nbsp;&nbsp;Nikad nismo videli doktora Ždrala, a Mejtera Mermer i Svila jesu i smatrali su da je prijatan. Šenila je sa njim imala prisnu vezu; od nje smo čuli da je gledao na rane i bolesti kao kasapin na prasce i volove. Nastojao sam da prenesem nešto od tog stava. Po Svilinim rečima, doktor Ždral nije verovao ni u Sfiksu niti u ma koje drugo božanstvo. Da mu je, kojim slučajem, dokazano stvarno postojanje Sfikse, on bi se verovatno okrenuo od ismevanja vernika ismevanju Sfikse same, kao smešne osobe.
<BR>&nbsp;&nbsp;&nbsp;&nbsp;&nbsp;Karakter Patere Inkusa ja sam predočio na osnovu zapažanja Patere Ustavice i naših sopstvenih utisaka tokom vazdušnog putovanja do Glavnog procesora. Fizički neupečatljiv, Inkus se, možda baš zbog toga, stalno upinjao da nametne svoj autoritet. Hrabrosti mu nije nedostajalo. Na vazdušnoj lađi video sam kako je Inkus 'omađijao' jedan pištolj igličar tako što je neprimetno zavukao prst iza obarača, a zatim oteo pištolj od trivigauntske vojnikinje koja je pokušavala da puca.
<BR>&nbsp;&nbsp;&nbsp;&nbsp;&nbsp;Mnogi čitaoci su tražili da opišem kako smo pešačili kroz tunele do lendera i kako je izgledao naš let kroz ogromnu prazninu. Ja ih još jednom pozivam da sami zabeleže svoje uspomene o tim događajima, kao što je zapisala Skleroderma. (Njen unuk ima taj rukopis i dozvoljava posetiocima da ga prepisuju.) Ne nameravam da ovde kažem nijednu reč više nego što je neophodno da bi se osvetlio lik onoga inhuma koji je Koprivi i meni bio poznat pod imenom 'Patera Kvecal', a imao još i titule Prolokutor Virona, Prvi govornik za bogove i Njegova svesnost. Nesumnjivo će mnogi zameriti što o jednoj takvoj spodobi kažem da je 'lik', jer to pretpostavlja čovečnost. Takvo čudovište, reći će oni, ne može biti 'lik' u knjizi, baš kao što ni morski pas, ili divlji pas, hus, ne bi mogao. Ima ljudi, međutim, koji hvataju husove u klopke i pripitomljavaju ih. Kažu da između husova postoje individualne razlike barem koliko između običnih pasa.
<BR>&nbsp;&nbsp;&nbsp;&nbsp;&nbsp;Za nas, Kvecal nije bio inhum, bio je stari čovek kome smo se divili, mudar, saosećajan, Svilin podržavalac i pouzdani prijatelj. Kad smo se Kopriva i ja vratili u tunel, preneli smo prvo njemu Svilinu poruku. Kad je narod čuo šta govorimo, mnogi poželeše da se vrate na površinu i da pomognu Svili u traganju za Zumbulom. Kvecal je to zabranio, ukazao nam je da bismo time pogazili naređenje koje smo od samog Svile dobili, a onda nas je poveo kroz tunel, ka jezeru.
<BR>&nbsp;&nbsp;&nbsp;&nbsp;&nbsp;Tako, u hodu, setio sam se nečeg što mi je Ustavica pričao na vazdušnoj lađi: kako je Kvecal iščezao kad ga je Pauk prinudno poveo u podrum Krvove razvaljene vile. Pešačili smo zaista dugo kroz taj tunel. Najzad su se i najizdržljiviji među nama umorili, kolona se razvukla, a Kvecal se našao među poslednjima. Tada sam dobio priliku da ga pitam o tom nestanku.
<BR>&nbsp;&nbsp;&nbsp;&nbsp;&nbsp;"Hodaj pored mene, sine moj", rekao je on i položio jednu ruku meni na rame; sećam se da mi je davala utisak da je neverovatno laka i da u njoj nema kostiju uopšte, kao da mi na ramenu, uz vrat, leži samo nekakva traka meke štavljene kože. "Ne mogu ja više držati korak", rekao je on. "Da li biste me podržali malo, a? Vi ste mladi i jaki. Patera Kalde vas gleda sa mnogo naklonosti, da li ste to znali?"
<BR>&nbsp;&nbsp;&nbsp;&nbsp;&nbsp;Rekao sam da se nadam da je tako, i da je Kalde oduvek bio dobar prema meni.
<BR>&nbsp;&nbsp;&nbsp;&nbsp;&nbsp;"Sviđaš se ti njemu. On sa toplinom govori o tebi, kao i o tebi, kćeri moja. Vi ste, oboje, dobra deca. Kažem, dobra deca. Ljudi i žene koji imaju decu za mene su takođe deca. Nema veće lude od matore lude! Vi žene postajete mudrije u starosti, kćeri moja. Vas dvoje ste porasli. Verovatno toga niste svesni, ali dobili ste na visini."
<BR>&nbsp;&nbsp;&nbsp;&nbsp;&nbsp;Mi smo mu se zahvalili.
<BR>&nbsp;&nbsp;&nbsp;&nbsp;&nbsp;"Ja jedva mrdam. Kao i ona debela tamo, iza nas. A mi nju ne možemo ostaviti, a? Ne možemo ostaviti taj par. Ali ona je toliko teška da je ne možemo ni nositi." Na sebi je imao najobičniju augursku mantiju, ali je nosio bakulus, a to je štap koji, kao skiptar, simboliše njegovu dužnost predsednika Udruženja sveštenika. Ali on ga je koristio kao štap za šetnju, za poštapanje.
<BR>&nbsp;&nbsp;&nbsp;&nbsp;&nbsp;Rekao sam da će kolona svakako morati da stane, zbog Skleroderme, ali i zbog mnogih drugih, i ponudio sam da ja odem napred u izviđanje, ako mi on kaže šta treba tražiti.
<BR>&nbsp;&nbsp;&nbsp;&nbsp;&nbsp;"Ne, sine moj, ja predlažem da ti odspavaš." Onda kao da je sisao svoje desni, na mestima gde nije imao zube, nekoliko trenutaka; tako je izgledalo. Zatim se predomisli i reče: "Ne, bolje je da ti ostaneš na straži. Možeš li se održati u budnom stanju?"
<BR>&nbsp;&nbsp;&nbsp;&nbsp;&nbsp;Rekoh mu da mogu.
<BR>&nbsp;&nbsp;&nbsp;&nbsp;&nbsp;"Dobro. Neko mora biti na straži, a ja nisam taj neko. Sklon sam u svako doba da zadremam, pitaj mladoga Ustavicu. Kakve šale zbijaju bogovi s nama: ja, lično, ne mogu izdržati ovaj tempo, a ipak moram požurivati sve ostale! Imaš li neko oružje, dete moje?"
<BR>&nbsp;&nbsp;&nbsp;&nbsp;&nbsp;Kopriva odrečno odmahnu glavom; a ja objasnih da je donela sa vazdušne lađe jedan pištolj sa iglicama, ali da ga je dala meni; ponudih da vratim to oružje Koprivi.
<BR>&nbsp;&nbsp;&nbsp;&nbsp;&nbsp;"Ne, zadrži. Zadrži! Trebaće ti dok budeš stražario." Okrenuo je glavu. Imao je dugačak vrat, veoma zboran. Mi bismo svi istog trenutka prepoznali, već po tome, koja je to vrsta bića, da smo znali da postoje inhumi i njihove kapuljače. Ali nismo. Međutim, ja sam se naglo sav ohladio od straha, jer u njegovom pogledu nije bilo ni najmanje topline, ni traga ikakve ljudskosti. Bilo je kao da gledam masku, ili leš koji je na neki način uspravljen i pridržan. A on reče: "Nećeš me ubiti, a?"
<BR>&nbsp;&nbsp;&nbsp;&nbsp;&nbsp;Naravno, rekao sam, da neću.
<BR>&nbsp;&nbsp;&nbsp;&nbsp;&nbsp;"Jer, ja ću ipak ići. Uvek ja guram dalje. Po celu noć viđaju mene kako tumaram po Palati. Pa kažu: videli smo duha, Kvecalov duh je to bio. Kvecal iskoračio iz sopstvene kože, pa luta. Veruješ li ti u to, dete moje?"
<BR>&nbsp;&nbsp;&nbsp;&nbsp;&nbsp;Kopriva klimnu glavom: "Verovaću ako ti, Prvi govorniče, kažeš da jeste tako."
<BR>&nbsp;&nbsp;&nbsp;&nbsp;&nbsp;"Ja ne verujem", reče on. Imao sam utisak da oslanja glavninu svoje težine na moje rame, ali to zaista nije bila velika težina. "Nikad nisam verovao u takve stvari. Kad ne mogu da zaspim, ja lunjam kroz Palatu onako ošamućen i umoran, i to je sve. Sine moj, podvikni onima napred da krenu brže, molim te. Ja ne mogu ni to; nemam toliko daha."
<BR>&nbsp;&nbsp;&nbsp;&nbsp;&nbsp;Ja povikah: "Njegova svesnost kaže da krenemo brže!" Ili već nešto u tom smislu.
<BR>&nbsp;&nbsp;&nbsp;&nbsp;&nbsp;"Hvala. E, sad, možemo da stanemo. Da nas sustignu ona debela žena i njen muž." On se okrete i pokretima ruke poče pozivati Sklerodermu i Svračka da nam se hitno pridruže.
<BR>&nbsp;&nbsp;&nbsp;&nbsp;&nbsp;Kopriva mi je tada šapnula, pravo u uho: "Zašto nas on požuruje, sigurno je neka opasnost u tunelu."
<BR>&nbsp;&nbsp;&nbsp;&nbsp;&nbsp;Jedva sam je čuo, pa ipak, Patera Kvecal (tada sam tako mislio o njemu) reče: "Opasnost postoji, dete moje, to je sigurno, ali ne znamo kolika je. Kad ne znaš kolika je opasnost, moraš se ponašati kao da je velika."
<BR>&nbsp;&nbsp;&nbsp;&nbsp;&nbsp;Želeći da se vratim na moje pitanje, rekao sam: "Da li je Pauk bio velika opasnost za tebe, Patera?"
<BR>&nbsp;&nbsp;&nbsp;&nbsp;&nbsp;On zavrte glavom, ali ne kao čovek, zaokretanjem levo-desno, nego otklonima cele glave, neprestano gotovo potpuno uspravne, u levu i u desnu stranu. "Pauk? Ne. Nije. Zapravo, jeste, utoliko što sam zbog njega mogao izgubiti mnogo vremena. A imao sam hitne poslove. Zato sam otišao." Nasmejao se, tankim staračkim kikotom. "Nestao u pomrčini, a? Je li vam tako pričao mladi Ustavica? Znam da je nekome rekao nešto tako. Hoćete da znate kako ja to izvodim?"
<BR>&nbsp;&nbsp;&nbsp;&nbsp;&nbsp;Okrenuo nam je leđa i zaogrnuo se tom crnom mantijom i preko glave; pošto je bio tako okrenut, nismo mogli videti ni njegove šake, ni štap. Taj deo tunela bio je, jednako kao i drugi, osvetljen onim zelenim svetiljkama koje puze po plafonu, a koje su prvi kolonisti doneli u 'Svitak', ali nama se zaista činilo, da je Kvecal, maltene, sasvim iščezao. Rekao sam: "Vidim, Svesnosti. Naime, ne vidim."
<BR>&nbsp;&nbsp;&nbsp;&nbsp;&nbsp;Tada su nas Skleroderma i njen muž već sustigli. Ona se gegala vrlo sporo i bolno, a on je hodao kao da hoće da pokaže koliko ga bole noge. Kopriva im reče da se Kvecal zabrinuo za njih.
<BR>&nbsp;&nbsp;&nbsp;&nbsp;&nbsp;"Ma, ja se brinem za njega", reče Skleroderma, uhvati se za svog muža i za mene kao da smo dva drveta i spusti se polako na pod tunela, na goli brodski kamen; onda ritanjem zbaci cipele s nogu. Njen muž reče: "Vi, mlađarijo, naprosto jurite, zaista. Kako može Njegova svesnost održati taj tempo?" Onda sede i on pokraj nas i izu cipele.
<BR>&nbsp;&nbsp;&nbsp;&nbsp;&nbsp;Imajući na umu da se Kvecal brine o njihovoj dobrobiti, gestom sam pokazao Koprivi da sednemo, što smo i učinili. Skleroderma reče, tonom optužbe: "Čula sam kako se dereš na one napred da idu još brže."
<BR>&nbsp;&nbsp;&nbsp;&nbsp;&nbsp;Objasnih da je to bilo po Kvecalovom naređenju, a Kopriva reče: "Gde je on? Pre par sekundi bio je s nama."
<BR>&nbsp;&nbsp;&nbsp;&nbsp;&nbsp;"Odmakao je on napred", reče joj Svračak. "Ja ga već neko vreme nisam video."
<BR>&nbsp;&nbsp;&nbsp;&nbsp;&nbsp;Odmarali smo se možda jedan sat. Za to vreme uglavnom sam se brinuo da će nam kolona toliko odmaći da ćemo ostati trajno odvojeni i izgubiti se. A zapravo je bilo nemoguće da ma ko zaluta, jer je tunel bio samo jedan i gotovo sasvim prav; vodio nas je blagim i, zapravo, prijatnim, nagibom nadole. Tek znatno kasnije došli smo do jednog raskršća; ali tamo smo našli list hartije, sa potpisom Harta, gde je pisalo da mu je Prvi govornik naredio da to napiše, da treba produžiti glavnim tunelom, i da svi koji tu poruku nađu treba da je ostave da bi i drugi mogli videti.
<BR>&nbsp;&nbsp;&nbsp;&nbsp;&nbsp;Posle još, otprilike, pola lige čuli smo plač bebe i tiho hrkanje; ubrzo smo stigli do kolone. Tu su ležali i čvrsto spavali naši prijatelji iz naše gradske četvrti, i moja majka, braća i sestre. Odmah su legli i Skleroderma i njen muž, a ja sam ubedio Koprivu da se i ona opruži, pa i da zaspi ako može. Presavila je moju jaknu kao jastuk, i tek što je spustila glavu na nju, zaspala je jednako čvrsto kao i Skleroderma.
<BR>&nbsp;&nbsp;&nbsp;&nbsp;&nbsp;Seo sam, izuo cipele, izmasirao stopala, pokušao smisliti šta dalje treba da radim. Kvecalu sam bio obećao da ću ostati budan. Vrlo jasno sam pamtio šta nam je Svila pričao o psolikim zverima za koje vojska ima naziv 'bogovi', a robijaši ih zovu 'bufovi'. Ali bio sam umoran i gladan, i čeznuo sam da se odmorim; doduše, Kvecal je zatražio da stražarim nad tim narodom, sveukupno više od četiri stotine osoba, ali nije rekao ko će mene zameniti da i ja odspavam sat-dva.
<BR>&nbsp;&nbsp;&nbsp;&nbsp;&nbsp;Ovo pitanje sam prevrtao po glavi, na onaj razvučeni način kako se to meni dešava kad se vrlo umoran suočim sa nekim teškim pitanjem. Zaključio sam da ću stražariti odano sve dok se neko sam ne probudi, i da ću tada zamoliti tu osobu da me odmeni.
<BR>&nbsp;&nbsp;&nbsp;&nbsp;&nbsp;Već sledećeg minuta učinilo mi se da sam, zapravo, i ja zaspao, jer sam čuo nešto kao tihi šapat krila, kao da neka džinovska sova leti kroz tunel, ne blizu mene. Seo sam uspravnije i oslušnuo najbolje što sam mogao, ali nisam čuo ništa više. Uskoro potom palo mi je na um da se Kvecal žalio na nesanicu. Pomišljajući da bi on mogao malo stražariti umesto mene, ustao sam i krenuo onako bos između usnulih ljudi, da ga tražim; ali on nije bio tamo.
<BR>&nbsp;&nbsp;&nbsp;&nbsp;&nbsp;Ne mogu opisati svoje zaprepašćenje. Ponavljao sam sebi, mnogo puta, da sigurno nešto grešim; da mu je neko pozajmio ćebe ili kaput neke druge boje, ne crne, pa ga zato ne primećujem u gomili spavača; zavirivao sam u sva lica, redom, i po nekoliko puta, tako da sam mogao napamet ponoviti gde ko leži i kako izgleda. Bilo je tu desetak beba, mnoštvo dece, mnoštvo žena; a muškaraca samo četrdeset, računajući tu i Pateru Ustavicu i Svračka. Govorio sam sebi, veoma čvrsto, da će neka žena ili devojka moći da stražari jednako dobro kao i ja. Dovoljno je da probudi mene čim zapreti ikakva opasnost.
<BR>&nbsp;&nbsp;&nbsp;&nbsp;&nbsp;Posle nekog vremena palo mi je na um da se zapitam kako bi Svila postupio u istoj ovoj situaciji. Svila bi se molio bogovima, zaključio sam. Zato sam kleknuo, sklopio ruke, pognuo glavu i počeo moliti Izvanaša da se smiluje meni i da probudi bar jednog od ovih spavača oko mene; uz vrlo pažljive i jasne napomene da bi mi i ženska odmena bila sasvim prihvatljiva.
<BR>&nbsp;&nbsp;&nbsp;&nbsp;&nbsp;Podigao sam glavu i video da se usred gomile spavača uzdiže polako jedna sedeća prilika, ali čim sam video te mračne i mrtvačke oči, znao sam kako je ironično Izvanaš odgovorio na moju molitvu. "Gljivo", pozvah je tiho. "Hodi ovamo, molim te, da razgovaramo."
<BR>&nbsp;&nbsp;&nbsp;&nbsp;&nbsp;Njeno lice je plovilo uvis i ka meni, kao lice duha, činilo se da ne hoda nego lebdi kroz tunel, sve bliže; na sebi je imala svešteničku crnu mantiju.
<BR>&nbsp;&nbsp;&nbsp;&nbsp;&nbsp;"Gljivo", upitao sam ja, "gde ti je baka? Maločas je bila ovde, sa nama." Sa ogromnim zakašnjenjem dosetio sam se da Mejtera Mermer ionako gotovo nikad ne spava, i da bi mi ona bila idealna smena.
<BR>&nbsp;&nbsp;&nbsp;&nbsp;&nbsp;"Otišla", reče Gljiva. Nisam očekivao da išta više čujem od nje, jer sam, u Kaldeovoj palati, video kako retko ona išta progovara. Međutim, ona posle nekoliko sekundi dodade: "Otišla sa onim čovekom kod koga prazno."
<BR>&nbsp;&nbsp;&nbsp;&nbsp;&nbsp;Ohrabrujuće; ali smatrao sam da bi bilo beskorisno da je pitam ko je taj 'čovek kod koga je prazno' i šta je to prazno. Umesto toga, pitao sam je da li bi htela da pošalje svoj duh u potregu, da ustanovi gde se nalazi njena baka i da li joj je ikakva pomoć potrebna. Gljiva klimnu glavom. Posle toga smo sedeli jedno pored drugog i ćutali. Tako je prošlo, čini mi se, bar četvrt sata. Već me je hvatao san kad Gljiva reče: "Ona ga nosi. Plače. Da neko dođe."
<BR>&nbsp;&nbsp;&nbsp;&nbsp;&nbsp;"Tvoja baka?"
<BR>&nbsp;&nbsp;&nbsp;&nbsp;&nbsp;To sam verovatno izgovorio glasnije nego što sam nameravao, jer Kopriva se probudi, sede i upita šta je bilo.
<BR>&nbsp;&nbsp;&nbsp;&nbsp;&nbsp;Gljiva pokaza prstom niz tunel i reče: "Ne daleko."
<BR>&nbsp;&nbsp;&nbsp;&nbsp;&nbsp;Zaista, Mejtera Mermer nije bila daleko od nas. Pošli smo, nas troje, i tek što su nam naši usnuli sugrađani nestali sa vidika, pojavila se Mejtera Mermer, odevena u augursku, mušku mantiju, toliko dugačku da joj se vukla po podu tunela; u naručju je nosila Kvecala. Njeno lice nije moglo ispoljiti, nikad, nikakvo osećanje, što sam već pokušavao objasniti; ali svaka njena kretnja pokazivala je najveći mogući očaj i jad. "Ranjen je, pucali su na njega", reče nam ona. "Ali ne dozvoljava da preduzmem išta da bih mu zaustavila krvarenje." Glas joj je bio prepun patnje.
<BR>&nbsp;&nbsp;&nbsp;&nbsp;&nbsp;Polako kao cvet, Kvecalovo lice okrete se ka nama; bilo je užasno, ne samo otečeno ili upalo, nego sasvim izmenjenih oblika, kao da mu je zahvat smrti zdrobio glavu. "Ne krvarim ja", reče on. "Vidite li vi igde krv, deco moja?"
<BR>&nbsp;&nbsp;&nbsp;&nbsp;&nbsp;Pretpostavljam da smo svi odrečno odmahnuli glavom.
<BR>&nbsp;&nbsp;&nbsp;&nbsp;&nbsp;"Pa, ne možete zaustavljati krvarenje, ako ne krvarim."
<BR>&nbsp;&nbsp;&nbsp;&nbsp;&nbsp;Ponudio sam da ga ja nosim, ali Mejtera Mermer odbi i reče da on i nema težinu. Kasnije sam saznao da to nije bilo mnogo daleko od istine; imao sam ja prilike da podižem moju mlađu braću koja su bila mnogo teža od njega.
<BR>&nbsp;&nbsp;&nbsp;&nbsp;&nbsp;Kopriva upita ko je pucao na njega.
<BR>&nbsp;&nbsp;&nbsp;&nbsp;&nbsp;"Vojnikinje iz Trivigauntea." Pokušao se nasmešiti; nastala je samo nekakva grimasa. "Sišle su u tunele, dete moje. Kopale su rovove istočno od grada, sa namerom da nađu neki tunel blizu površine, i našle su. One misle da je Svila sa nama." On šumno udahnu vazduh. "Ali i bez toga, pokušale bi da nas zaustave. Imaju takvo naređenje od Sfikse."
<BR>&nbsp;&nbsp;&nbsp;&nbsp;&nbsp;Ja sam rekao: "Mi moramo izvršiti volju Pesovu."
<BR>&nbsp;&nbsp;&nbsp;&nbsp;&nbsp;"Da, sine moj. Nikad ne zaboravi to što si upravo rekao."
<BR>&nbsp;&nbsp;&nbsp;&nbsp;&nbsp;Do tog trenutka bili smo, već, nadomak naših spavača. Kopriva je potrčala napred i probudila Ustavicu, znajući da kad nema lekara, augur može da posluži kao najpribližnija zamena; ali Kvecal ni Ustavici nije dozvolio da vidi ranu. "Mator sam ja", rekao je. "Mreti spreman. Pustite me da odem brzo." A zapravo je umro tek ujutro, kad smo već uveliko leteli kroz provaliju.
<BR>&nbsp;&nbsp;&nbsp;&nbsp;&nbsp;Ustavica mu je preneo Pesov mir, a kad je i to bilo završeno Kvecal mu je dao svoj gamadion i rekao mu: "Sada je red na tebe, Patera. Scila te je prevarila, ali ništa za to; moraćeš ti da vodiš Udruženje u svitu Kratkog sunca."
<BR>&nbsp;&nbsp;&nbsp;&nbsp;&nbsp;(Tako je i bilo. Ima ovde mnogo svetih ljudi, ali je baš Patera Ustavica dospeo na čelo one crkve koju narod iz drugih gradova naziva 'vironska vera'. Pišem ovu napomenu zato što znam da nisu svi moji čitaoci poreklom iz Virona. Koprivine prepise prepisuju, u poslednje vreme, mnogi ljudi, tako da se povećava broj onih koji čitaju ovu pripovest, a ne poznaju naše Udruženje sveštenika.)
<BR>&nbsp;&nbsp;&nbsp;&nbsp;&nbsp;Ali istrčao sam ispred redosleda događaja u ovoj mojoj priči. Kad je Kvecal odbio da odgovara na bilo kakva dalja naša pitanja, pitali smo Mejteru Mermer šta se desilo.
<BR>&nbsp;&nbsp;&nbsp;&nbsp;&nbsp;"Ležala sam budna", reče ona. "Razmišljala sam o stvarima. Kako smo videli Glavni procesor, onda o dragoj Šenili, i o Njorki, i o Pateri Svili i Zumbuli. Pitala sam se, takođe, da li je moj muž još živ, a razmišljala sam još i o, hm, raznim drugim stvarima.
<BR>&nbsp;&nbsp;&nbsp;&nbsp;&nbsp;Videla sam kako Njegova svesnost ustaje i odlazi tunelom, pa sam rekla Gljivi da ništa ne brine, jer ću se ja brzo vratiti; pošla sam brzo za njim i pitala ga kuda će. On je rekao da se plaši da bi ispred nas mogla biti neka opasnost, i da zato, kad već ne može da spava, ide napred u izviđanje. Ja sam rekla da on ne bi trebalo na taj način da se izlaže opasnosti, nego da pošalje Makaka ili nekog od dečaka."
<BR>&nbsp;&nbsp;&nbsp;&nbsp;&nbsp;Tad su je obuzeli jecaji, koje nije mogla savladati. Plakala je toliko dugo da su mnogi od okupljenih slušalaca počeli pomalo da se udaljavaju, da bi razgovarali između sebe. Kopriva i ja smo ostali, a i Ustavica, Skleroderma, i još poneko, ostali smo.
<BR>&nbsp;&nbsp;&nbsp;&nbsp;&nbsp;Kad je opet ovladala sobom, Mejtera Mermer je nastavila: "Želela sam da on pošalje nekog drugog. Ali on mi je naredio da se vratim, a ja sam onda rekla: Pesu hvala što sam postala svetovnjača, jer to znači da sada ne moram da te poslušam; nemam nameru da te pustim da jurcaš sam po tunelima, pa da pogineš. Idem i ja s tobom. On je odgovorio da poznaje ove tunele dobro, zato što je silazio u njih, sam, da bi prinudio one iz Ajuntamienta da razgovaraju s njim i kad to ne bi želeli; i da poznaje i sve opasnosti koje u tunelima postoje. Ali ja nikako nisam pristajala da se vratim."
<BR>&nbsp;&nbsp;&nbsp;&nbsp;&nbsp;Kopriva joj reče: "Nije tvoja krivica ovo što se desilo, Megi. Ne znam kako se desilo, ali znam tebe i sigurna sam da ne može biti tvoja krivica." I mi ostali počeli smo potvrđivati da je to tako.
<BR>&nbsp;&nbsp;&nbsp;&nbsp;&nbsp;Mejtera Mermer je zavrtela glavom. "Prevalili smo pešice dug, dug put i stigli na jedno raskršće četiri tunela. Pitala sam ga u koji ćemo, a on je rekao da će otići u desni, a ja da se moram vratiti. On je zaista ušao u desni, najmračniji. Pošla sam za njim, a on je ubrzao hod. Jedno vreme smo praktično trčali. Onda sam stvarno potrčala iz sve snage, ali on mi je nestao sa vidika. Hodala sam sve dalje i dalje, bilo je mnogo račvanja i pobočnih tunela, ali ja sam se držala glavnog; a kad sam došla do jednih velikih gvozdenih vrata i videla da ne mogu proći, zaputila sam se nazad. Došla sam na ono isto..."
<BR>&nbsp;&nbsp;&nbsp;&nbsp;&nbsp;Glas joj je zapeo, zajecala je. Uskoro reče: "Na ono isto raskršće četiri tunela. Čula sam njegove korake. Nije se kretao onako kao dok sam ga pratila, nego sporo, i na svakih korak-dva se spoticao. Bio je daleko od mene, ali ja sam imala dobre uši i dala sam ih Mejteri Mermer."
<BR>&nbsp;&nbsp;&nbsp;&nbsp;&nbsp;Kopriva je na to izgledala zbunjena, ali ja joj dadoh znak da ćuti.
<BR>&nbsp;&nbsp;&nbsp;&nbsp;&nbsp;"Zato sam opet potrčala." Mejtera Mermer digla je pogled ka nama, i meni se učinilo da je od svakog njenog mogućeg plakanja tužnija činjenica da ona ne može, ni sada, pustiti nijednu suzu. "Kad sam ga našla, bio je već pao. Krvario je užasno, kao životinje kad augur izvuče nož, ali nije dozvolio da pogledam ranu, pa sam ga zato samo ponela."
<BR>&nbsp;&nbsp;&nbsp;&nbsp;&nbsp;Potom je kolona krenula. Sada smo mi nosili Kvecala, u naručju, kao dete, jer nismo imali motke od kojih bismo napravili nosila. On nam je davao uputstva kojim tunelom da krenemo na raskršćima, zato što je znao gde su Trivigauntkinje i sa koje strane dolaze naši spavači.
<BR>&nbsp;&nbsp;&nbsp;&nbsp;&nbsp;(Neću nijednom reči opisivati naš okršaj sa Trivigauntkinjama; o tome se toliko pričalo da su svi već umorni od slušanja. Svračak, Skleroderma i ja, imali smo igličare, ali i još poneko od naših bio je naoružan. Skleroderma je rizikovala svoj život da bi izvukla naše ranjenike na bezbedno mesto; kad se borba pojačala, Skleroderma je ranjena, jednom, pa još jednom, ali je nastavila da radi kao naša bolničarka, iako joj je suknja bila kruta od njene sopstvene krvi.
<BR>&nbsp;&nbsp;&nbsp;&nbsp;&nbsp;(Skleroderma je umrla još pre nekoliko godina. Veoma žalim što tek sad pišem ove redove o njoj, priznanje zasluga njenih, koje je itekako zavredela. Njeni unuci veoma se ponose njome i govore svima da je ona bila, u Vironu, veoma značajna žena. Niko u Vironu nije tako mislio, ona je za sve nas bila samo jedna mala debela koja se gega od kuće do kuće i prodaje komadiće mesa; doduše, zabavna osoba, uvek sa šalom za svakog; osoba koja je jednom prilikom izručila na Svilu punu kofu otpadaka od mesa samo zato što joj se učinilo da se on prema njoj postavio suviše pokroviteljski. Ali, u suštini, njeni unuci su u pravu, a mi Vironci nismo. Bila je to velika ličnost, po veličanstvenosti odmah iza generalice Nane. Ona bi i jahala sa Nanom da je samo mogla; ratovala je protiv Garde u Kaveznoj ulici, posle te bitke pomagala je ranjenima, a tokom noći, kad je izgledalo da bi ceo kvart mogao izgoreti, učestvovala je u gašenju vatre. Završilo se tako što je vatra ipak uništila njen i Svračkov dom i prodavnicu, kao i sve što su oni u tom svitu imali; ali ona se ni tad nije predala očajanju.)
<BR>&nbsp;&nbsp;&nbsp;&nbsp;&nbsp;Kvecal je sa sobom bio poneo stotine kartica uzetih iz Berze. Većinu je odmah dao Ustavici, a kad smo stigli do lendera, dao je sve ostale našim probuđenim vekovnim spavačima. Neki od nas su mislili da on ne dozvoljava da mu se rana previje zato što se plaši da će mu tom prilikom zlatne kartice biti ukradene. Međutim, i kad je sve do jedne predao, nastavio je odbijati previjanje.
<BR>&nbsp;&nbsp;&nbsp;&nbsp;&nbsp;Nas oko četiri stotine, i ti spavači koji su nam se pridružili, stadosmo nekako u dva lendera. Smatrali smo da je najbolje imati u oba izvestan broj tih naših tek probuđenih sugrađana, zato što su oni znali o radu lendera više nego iko od nas. Kao što je već nebrojeno puta prepričano, na staklima se pojavio monitor koji je kontrolisao naš lender. Pitao nas je na koji ćemo svit; prikazao je i Plavu i Zelenu. Niko nije znao za koju da se opredeli, pa smo pitali Kvecala, iako je on tada bio tako slab da je jedva ijednu reč mogao izgovoriti.
<BR>&nbsp;&nbsp;&nbsp;&nbsp;&nbsp;Zatražio je da ga prenesemo u pilotsku kabinu lendera. Tako smo mi zvali taj deo, za koji je Svila govorio da je 'nos' letelice. Monitor je, tamo, opet prikazao slike oba ta nova svita, kao što je prethodno prikazao Ustavici, Srži i meni; a Kvecal je odabrao Zelenu - i sledećeg trenutka umro. Onda je Ustavica lično odneo Kvecalovo telo u majušnu ambulantu u lenderu; ali to sada nije bio lak zadatak, jer su motori lendera tutnjali kao nikada ranije, jače, čak, nego kad smo se odvajali od 'Svitka' u kome je Dugačko sunce. Zadesilo se da baš u toj maloj prostoriji sa medicinskom namenom bude jedno staklo, valjda da bi se mogli davati saveti onima koji pokušavaju da pomognu nekom stradalniku.
<BR>&nbsp;&nbsp;&nbsp;&nbsp;&nbsp;U našem lenderu bila je jedna žena po imenu Trstika, čije se zaposlenje u Vironu sastojalo u tome da pere mrtvace, parfimiše ih i priprema za sahranu. Ustavica zatraži od nje da tako učini i sa Kvecalovim telom; Mejtera Mermer i Kopriva jave se dobrovoljno da joj pomognu. Nikada neću zaboraviti njihove krike.
<BR>&nbsp;&nbsp;&nbsp;&nbsp;&nbsp;Mi tada nismo znali da na Zelenoj žive inhumi, niti da oni preleću na Plavu kada su ta dva sveta u konjunkciji; a ni to da oni piju krv i imaju sposobnost da menjaju svoj oblik. Zapravo, mi o njima nismo znali ništa. Ali ko god je video Kvecalov leš, otišao je duboko uznemiren; Srž i ja počesmo da ubeđujemo ljude da treba doći ovde, na Plavu, a nikako ne na Zelenu gde nas je Kvecal uputio.
<BR>&nbsp;&nbsp;&nbsp;&nbsp;&nbsp;Ustavica je sve to lepo saslušao, a onda izjavio da i dalje ima poverenja u Pateru Kvecala kome je verno služio toliko godina, kao koadjutor njegov; i da ćemo, u skladu s tim, ostati na putanji ka Plavoj. Tek tri dana kasnije, kad je iz pilotske kabine svako mogao svojim očima da se uveri kuda letimo, shvatili smo da je monitor preinačio Ustavicinu odluku i usmerio nas ipak ka Plavoj. Niko se danas ne javlja da ospori opravdanost tog monitorovog postupka.
<BR>&nbsp;&nbsp;&nbsp;&nbsp;&nbsp;Ovde završavam moju odbranu, jer sam (nadam se) zadovoljio zahteve kritičara. Ali i ako nisam - a potrudio sam se veoma i odstupio od svojih sopstvenih načela više nego što sam to želeo - ostajem pri tvrdnji da sam ja, zapravo, samo želeo da ispričam pripovest o Svili, i ništa više.
<BR>&nbsp;&nbsp;&nbsp;&nbsp;&nbsp;Moguće je da je Svila mrtav, da je ubijen u svitu Dugog sunca. Takođe je moguće da su se on i Zumbula kasnije ukrcali na neki lender koji ih je odneo na Zelenu, i da su tamo izgubili život.
<BR>&nbsp;&nbsp;&nbsp;&nbsp;&nbsp;Ali postoji i mogućnost da je on još živ, a ja u srcu osećam da je upravo tako: živ je. Možda se još nalazi u brodu 'Svitak', a možda je - tome se ja stvarno nadam - sleteo na neki drugi deo ovog kratkosunčanog svita koji je nama poznat kao 'Plava'. U tom slučaju, godine su ga svakako izmenile, kao što menjaju sve nas; ja ga samo mogu opisati onako kako je izgledao u ono pregrejano letnje popodne kad mi je oteo loptu iz ruke upravo kad je trebalo da je probacim kroz obruč i tako postignem još jedan pogodak. Čovek znatno iznad prosečne visine, sa čistom i pomalo bledom bojom lica, blistavim plavim očima, i kosom boje slame, kosom koja nikada nije pristala da polegne ravno i da miruje. Vitak čovek, ali ne slab, a ni spor. Na leđima će on imati jedan ožiljak, tamo gde je iglica izletela, a mogao bi imati slabo primetne ožiljke i na desnoj ruci, od kljuna one ptice lešinarke koju je Gljiva nazivala 'beloglava'.
<BR>&nbsp;&nbsp;&nbsp;&nbsp;&nbsp;Ja se zovem Rog. Moja žena Kopriva i ja živimo sa našim sinovima na Gušter-ostrvu, koje stvarno ima oblik guštera. Naša kuća je blizu njegovog 'repa'. Tu proizvodimo i prodajemo hartiju kao što je ova. Bićemo zahvalni svakome ko nam javi nešto o Pateri Svili.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
