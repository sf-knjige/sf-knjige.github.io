<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. ZABORAV
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Ni ono što je pročitao u knjigama, ni svedočenja koja je čuo, pa čak ni izmučeni glas koji je do njega sinoć doneo vetar, ništa od svega toga nije pripremilo Šedvela na potpunu pustoš Rub el Halija. Knjige su što su najbolje umele opisivale njena prostranstva, ali nije bilo tih reči koje bi mogle da iskažu užasnu ispraznost tog mesta. Čak ni Emerson koji je delovao krajnje ubedljivo dok je govorio s mešavinom razumevanja i strasti, nije se ni izbliza primakao goloj istini.
<BR>&nbsp;&nbsp;&nbsp;&nbsp;&nbsp;Toplota nije jenjavala iz jednog bezdušnog sata u drugi, gola obzorja se nisu menjala, isto imbecilno nebo ih je pratilo, i kretali su se po istom mrtvom tlu ispod kamiljih nogu.
<BR>&nbsp;&nbsp;&nbsp;&nbsp;&nbsp;Šedvel nije trošio snagu na razgovor; a Hobart je oduvek bio ćutljiv. Ibn Talak i dečak jahali su ispred nevernika, povremeno šapućući, ali uglavnom su se samo savetovali. Pošto nije bilo ničeg što bi umu odvratilo pažnju, on se okrenuo telu i ubrzo je postao opsednut uzbuđenjem. Ritam u kome su se butine trale o sedlo, ili ukus krvi sa usana i desni; pomogli su mu da nađe o čemu da razmišlja.
<BR>&nbsp;&nbsp;&nbsp;&nbsp;&nbsp;Čak su se i nagađanja o tome šta bi se moglo nalaziti na kraju ovog putovanja gubila u nejasnoj, dosadnoj neugodnosti.
<BR>&nbsp;&nbsp;&nbsp;&nbsp;&nbsp;Sedamdeset dva sata protekla su bez i najmanje nezgode: pratila ih je stalno ista zgusnuta toplota, isti ritam kopita po pesku, dok su sledili smer vetra na kome je stigao Bičev glas. Nijedan od dvojice Arapa nije se raspitivao o cilju nevernika, niti im je dato bilo kakvo objašnjenje. Jednostavno su marširali, dok ih je praznina pritiskala sa svih strana.
<BR>&nbsp;&nbsp;&nbsp;&nbsp;&nbsp;Još im je gore bilo kada bi se zaustavili, bilo da odmore kamile, bilo da sipaju u peskom zapušena grla malo vode. Tada bi ih sa svih strana saletala sveobuhvatnost postojeće tišine.
<BR>&nbsp;&nbsp;&nbsp;&nbsp;&nbsp;Biti ovde, predstavljalo je potpuno iracionalni čin, prkošenje svim fizičkim imperativima. U tim bi se trenucima Šedvel pitao kakvo je bilo to stvorenje koje je izabralo da se naseli u takvoj odsutnosti: kakvu je samo snagu volje moralo posedovati, da bi podnelo ovu prazninu? Osim - a ta mu se misao sve češće vraćala - ako nije poticalo iz te praznine: ako nije bilo deo te praznine i tišine. Od te mu se pomisli prevrnu stomak: moć za kojom je tragao pripadala je ovamo - izabrala je dine za svoj krevet i kamen za jastuk. Konačno je shvatio zašto je Imakolati izbijao znoj po čelu dok su je pohodile vizije Biča. U tim košmarima iskusila je užasnu čistotu, takvu da je njena vlastita bledela obasjana njenom svetlošću.
<BR>&nbsp;&nbsp;&nbsp;&nbsp;&nbsp;Ali on se nije plašio; plašio se jedino da neće uspeti. Dok se ne nađe pred tim stvorenjem - dok ne upozna izvor njegove čistote - ni on sam neće moći da spere ljagu sa sebe. A za tim je žudeo više od svega.
<BR>&nbsp;&nbsp;&nbsp;&nbsp;&nbsp;A kada se posle četvrtog dana provedenog u Nastambi spustila noć, još ga je sasvim malo delilo od ostvarenja te želje.
<BR>
<BR>&nbsp;&nbsp;&nbsp;&nbsp;&nbsp;Samo što je Džabir potpalio vatru kada su ponovo začuli glas. Te je noći duvao slab vetar, ali glas je stao da odzvanja istom onom svečanom snagom kao i ranije, prljajući vazduh svojom tragedijom.
<BR>&nbsp;&nbsp;&nbsp;&nbsp;&nbsp;Prvi je na noge skočio Ibn Talak koji je u tom trenutku čistio pušku, razrogačio je oči i počeo njima divlje da seva unaokolo, sa kletvom ili molitvom na usnama. Nekoliko sekundi kasnije i Hobart je već bio na nogama, dok je Džabir otišao da umiri kamile koje su, uznemirivši se od tog zvuka, počele da kidaju spone. Samo je Šedvel ostao iza vatre zureći u plamen dok je zavijanje - koje nije prestajalo kao da ga stvara neograničeni dah - i dalje ispunjavalo noć.
<BR>&nbsp;&nbsp;&nbsp;&nbsp;&nbsp;Glas je zamro tek posle nekoliko minuta. Kada je zavladala tišina životinje su počele da ispuštaju neke jedva čujne zvuke, a ljudi su se ućutali. Prvi se do vatre vratio Ibn Talak i nastavio da čisti pušku; za njim je pristigao i dečak. Na kraju i Hobart.
<BR>&nbsp;&nbsp;&nbsp;&nbsp;&nbsp;"Nismo sami", prozbori Šedvel posle izvesnog vremena, pogleda i dalje uprtog u plamenove.
<BR>&nbsp;&nbsp;&nbsp;&nbsp;&nbsp;"Šta je to bilo?" upita Džabir.
<BR>&nbsp;&nbsp;&nbsp;&nbsp;&nbsp;"Al hijal", odvrati Ibn Talak.
<BR>&nbsp;&nbsp;&nbsp;&nbsp;&nbsp;Dečak se namrgodi.
<BR>&nbsp;&nbsp;&nbsp;&nbsp;&nbsp;"Šta je to al hijal?" upita Šedvel.
<BR>&nbsp;&nbsp;&nbsp;&nbsp;&nbsp;"Misle na buku koju stvara pesak", odgovori mu Hobart.
<BR>&nbsp;&nbsp;&nbsp;&nbsp;&nbsp;"Pesak?" ponovi Šedvel. "Ne misliš valjda da je to bio pesak?"
<BR>&nbsp;&nbsp;&nbsp;&nbsp;&nbsp;Dečak odmahnu glavom.
<BR>&nbsp;&nbsp;&nbsp;&nbsp;&nbsp;"Razume se da nije", reče Šedvel. "To je glas onoga koga smo pošli da tražimo."
<BR>&nbsp;&nbsp;&nbsp;&nbsp;&nbsp;Džabir baci u vatru punu šaku štapića belih poput kostiju. Smesta ih je proždrala.
<BR>&nbsp;&nbsp;&nbsp;&nbsp;&nbsp;"Razumete li?" zapita Šedvel.
<BR>&nbsp;&nbsp;&nbsp;&nbsp;&nbsp;Ibn Talak je izgleda shvatio šta je Šedvel time hteo da kaže.
<BR>&nbsp;&nbsp;&nbsp;&nbsp;&nbsp;"Rub el Hali", poče on, "poznajemo. Svu. Poznajemo mi."
<BR>&nbsp;&nbsp;&nbsp;&nbsp;&nbsp;Šedvel je shvatio. Pripadali su plemenu Mura. Njihovo je pleme tvrdilo da polaže pravo na ovu teritoriju. Povući se pred tajnama bilo bi isto što i biti lišen nasleđa.
<BR>&nbsp;&nbsp;&nbsp;&nbsp;&nbsp;"Koliko još?" upita Hobart.
<BR>&nbsp;&nbsp;&nbsp;&nbsp;&nbsp;"Ne znam", odvrati Šedvel. "Čuo si isto što i ja. Možda smo veoma blizu."
<BR>&nbsp;&nbsp;&nbsp;&nbsp;&nbsp;"Misliš li da zna da smo ovde?" upita Hobart.
<BR>&nbsp;&nbsp;&nbsp;&nbsp;&nbsp;"Možda", reče Šedvel. "Zar je to vačno?"
<BR>&nbsp;&nbsp;&nbsp;&nbsp;&nbsp;"Pretpostavljam da nije."
<BR>&nbsp;&nbsp;&nbsp;&nbsp;&nbsp;"Ako noćas još ne zna, do sutra će već znati."
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Narednog dana krenuli su u samu zoru, kako bi što više prešli pre no što sunce visoko odskoči, sledeći isti pravac kao i prethodna četiri dana.
<BR>&nbsp;&nbsp;&nbsp;&nbsp;&nbsp;Prvi put od kada su krenuli na put predeo kroz koji su prolazili neznatno se izmenio; dine koje su se ritmički uzdizale i spuštale zamenile se mnogo veće, naravnomernije raspoređene.
<BR>&nbsp;&nbsp;&nbsp;&nbsp;&nbsp;Pesak ovih brda bio je mek i odronjavao se u piskutavim lavinama kako pod kopitama životinja tako i pod ljudskim stopalima. Niko nije mogao da jaše. Putnici su smirivali životinje koje su još bile razdražene posle onog što se dogodilo prošle noći i terali ih da se penju uz strme padine koristeći u podjednakoj meri psovke i lepu reč, a kada bi se našli na vrhu pred sobom bi ugledali samo novu veću dinu.
<BR>&nbsp;&nbsp;&nbsp;&nbsp;&nbsp;Bez ikakvog prethodnog dogovora, Ibn Talak se odrekao svog položaja na čelu povorke, tako da je sada Šedvel određivao brzinu kretanja, vodeći ih uz padine dina i niz prolaze među njima. U njima je duvao veoma blag vetar koji im je više smetao svojim ulagivanjem od bilo kakve oluje, jer činilo se da, hitajući preko peska, šapuće poruke izvan moći shvatanja.
<BR>&nbsp;&nbsp;&nbsp;&nbsp;&nbsp;Šedvel je, međutim, znao koje on to reči prenosi:
<BR>&nbsp;&nbsp;&nbsp;&nbsp;&nbsp;Popni se, govorio je, popni se ako smeš. Još jedno brdo i naći ćeš ono što si oduvek želeo. Čeka te.
<BR>&nbsp;&nbsp;&nbsp;&nbsp;&nbsp;I ulagujući im se tako poveo bi ih uz narednu padinu, iz hladne senke poveo bi ih na zaslepljujuće sunce.
<BR>&nbsp;&nbsp;&nbsp;&nbsp;&nbsp;Šedvel je znao da su već blizu, veoma blizu. Mada je Džabir počeo da se šali na umor već rano popodne, tražeći da odmore životinje, Šedvel nije želeo ni da čuje za to. Pojačao je tempo, potpuno odvojivši um od nelagodnosti koju je osećalo njegovo telo; gotovo da je lebdeo. Nije obraćao pažnju na znoj; ni na bol. Sve su to bile stvari koje je sada mogao podneti.
<BR>&nbsp;&nbsp;&nbsp;&nbsp;&nbsp;A onda, na vrhu dine na koju su utrošili dobar deo sata, mrmorenje vetra se potvrdilo.
<BR>&nbsp;&nbsp;&nbsp;&nbsp;&nbsp;Dine su ostavili za sobom. Pred njima se, dokle god je pogled sezao, prostirala savršena ravnica, mada to baš nije bilo mnogo milja, pošto je vetar nosio pesak koji je zaklanjao obzorje poput dima. Čak i za Rub el Hali ova pustopoljina predstavljala je novo oplemenjivanje pustoši: poznavaočevo nigde.
<BR>&nbsp;&nbsp;&nbsp;&nbsp;&nbsp;"Blagi bože", reče Hobart, kada se uspeo do mesta na kome je stajao Šedvel.
<BR>&nbsp;&nbsp;&nbsp;&nbsp;&nbsp;Prodavac ščepa Hobarta za ruku. Disao je ubrzano i pištavo; niz suncem opaljeno lice curio mu je znoj.
<BR>&nbsp;&nbsp;&nbsp;&nbsp;&nbsp;"Ne dozvoli da sada posustanem", promrmlja on. "Veoma smo blizu."
<BR>&nbsp;&nbsp;&nbsp;&nbsp;&nbsp;"Zašto malo ne pričekamo pre no što krenemo dalje?" upita Hobart. "Da se odmorimo do sutra?"
<BR>&nbsp;&nbsp;&nbsp;&nbsp;&nbsp;"Zar ne želiš da sretneš svog zmaja?" upita ga Šedvel.
<BR>&nbsp;&nbsp;&nbsp;&nbsp;&nbsp;Hobart ništa ne odgovori.
<BR>&nbsp;&nbsp;&nbsp;&nbsp;&nbsp;"Onda ću poći sam", glasio je Šedvelov odgovor. Ispustio je kamiline uzde i teturavo počeo da se spušta niz padinu u susret ravnici.
<BR>&nbsp;&nbsp;&nbsp;&nbsp;&nbsp;Hobart osmotri prazninu pred sobom. Šedvel je bio u pravu: i on je osećao da su blizu. A ta misao, koja ga je pre nekoliko dana uzbuđivala, sada ga je užasavala. Video je dovoljno toga da bi shvatio kako zmaj koji u njoj prebiva nije neko svetlucavo čudovište iz njegovih snova. Njegova mašta nije bila u stanju da zazove užas koji se ugnezdio na jednom takvom mestu.
<BR>&nbsp;&nbsp;&nbsp;&nbsp;&nbsp;Ali u jedno je bio siguran: to stvorenje neće uopšte mariti ni za zakon, ni za njegove čuvare.
<BR>&nbsp;&nbsp;&nbsp;&nbsp;&nbsp;Još je mogao da mu okrene leđa, pomisli on, samo mora biti odlučan. Mora ubediti vodiče da će ih Šedvel odvesti u smrt i da je mudrije prepustiti Prodavca njegovom ludilu. Šedvel je već stigao do podnožja padine i počeo da se udaljava od dine, ni ne okrenuvši se da vidi da li ga ostali slede. Jedan Hobartov deo je govorio: pusti ga neka ide; neka nađe tog svog Biča ako je to ono što želi; pusti ga da umre.
<BR>&nbsp;&nbsp;&nbsp;&nbsp;&nbsp;Ali onako zastrašen nije imao snage da okrene leđa pustopoljini. Um mu se pretvorio u uzak tunel i ponovo mu dočarao šake oživele večnim plamenom. Bio je to jedan od retkih trenutaka kada je imao vizije i kada je osećao moć što se nije mogla iskazati rečima, moć kojoj nije bilo ravno ništa iz njegovog potonjeg iskustva - ni porazi ni poniženja - niti je išta moglo da zaseni sećanje na nju.
<BR>&nbsp;&nbsp;&nbsp;&nbsp;&nbsp;Negde daleko odavde, još su bili živi oni koji su mu naneli poraz - koji su zloupotrebili zakon pravednika. Vratiti se među njih sa vatrom na vrhovima prstiju i naterati ih da pognu svoje kukavne glave - zbog toga je vredelo savladati pustopoljinu.
<BR>&nbsp;&nbsp;&nbsp;&nbsp;&nbsp;Sanjajući o plamenu, on dohvati uzde Šedvelove kamile i krenu Šedvelovim tragom ka pesku sjajnom poput ogledala.
</P></TD></TR></TABLE>
<P class="next">
<A HREF=p99.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
