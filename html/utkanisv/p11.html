<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. KOŽA ZUBA
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Suzana je stigla u Ulicu Tuge nešto pre tri sata, i prvo je svratila do gospođe Pamfrej da je obavesti o bakinom stanju. Gospođa Pamfrej je toliko navaljivala na nju da svrati da nije mogla da je odbije. Popile su čaj i malo popričale što je sve zajedno potrajalo desetak minuta: razgovor se uglavnom kretao oko Mimi. Violeta Pamfrej je pričala o starici bez zlobe, ali utisak koji je Suzana stekla nije bio nimalo laskav.
<BR>&nbsp;&nbsp;&nbsp;&nbsp;&nbsp;"Još pre mnogo godina isključili su joj plin i struju", rekla je Violeta. "Nije plaćala račune. Živela je u prljavštini, znate, a pošto smo stanovale tako blizu nisam mogla a da sve to ne vidim. Mada je bila snažna, ako vas zanima kakvo joj je bilo zdravstveno stanje." Ona malo spusti glas. "Znam da to ne bi trebalo da kažem ali... vaša baka baš nije bila pri zdravoj pameti."
<BR>&nbsp;&nbsp;&nbsp;&nbsp;&nbsp;Suzana promrmlja nešto što je znala da će proći nezapaženo.
<BR>&nbsp;&nbsp;&nbsp;&nbsp;&nbsp;"Imala je samo sveće. Ni televizor, ni frižider. Sam bog zna šta je jela."
<BR>&nbsp;&nbsp;&nbsp;&nbsp;&nbsp;"Znate li ima li ko ključ od kuće?"
<BR>&nbsp;&nbsp;&nbsp;&nbsp;&nbsp;"Oh, ne, ona to nikada ne bi učinila. Imala je više brava na toj kući no što ste vi imali toplih obroka. Znate, nikome nije verovala. Baš nikome."
<BR>&nbsp;&nbsp;&nbsp;&nbsp;&nbsp;"Htela sam samo malo da pogledam."
<BR>&nbsp;&nbsp;&nbsp;&nbsp;&nbsp;"Pa, dolazili su neki ljudi od kada nje nema; verovatno ćete vrata naći širom otvorena. Čak sam razmišljala o tome da i sama malo zavirim unutra, ali ta mi se ideja nije naročito dopala. Pojedine kuće... nisu sasvim prirodne. Shvatate šta hoću da kažem?"
<BR>&nbsp;&nbsp;&nbsp;&nbsp;&nbsp;Znala je to. Kada se konačno našla na pragu broja osamnaest Suzana priznade sama sebi da su joj bile dobrodošle razne dužnosti zbog kojih je, bar na izvesno vreme, odložila ovu posetu. Ona epizoda u bolnici potvrdila je dobar deo porodičnih sumnji vezanih za Mimi. Bila je drugačija. Dodirom je bila u stanju da pokloni svoje snove. Nije li trebalo pretpostaviti da će te moći, kakve god one bile, koje je starica posedovala ili koje su nju posedovale, opsedati i kuću u kojoj je provela tolike godine?
<BR>&nbsp;&nbsp;&nbsp;&nbsp;&nbsp;Suzana oseti kako je sa svih strana saleće prošlost: samo što sada stvari nisu više bile jednostavne. Nije ona ovde oklevala na pragu samo zato što se plašila suočavanja sa duhovima detinjstva. Već stoga što je neodređeno osećala da je ovde - na pozornici za koju je mislila da ju je zauvek napustila - očekuju drame, i da joj je Mimi na neki način namenila glavnu ulogu u njima.
<BR>&nbsp;&nbsp;&nbsp;&nbsp;&nbsp;Spustila je šaku na kvaku. Suprotno onome što je Violeta rekla, vrata su bila zaključana. Ona proviri kroz prozor na prednjoj strani kuće, i ugleda sobu punu otpadaka i prašine. Ta pustoš je neobično utešno delovala na nju. Možda će se još pokazati da je njen strah bio neopravdan. Ona obiđe kuću. Sa stražnje strane je imala više sreće. Dvorišna vrata su bila otvorena, a isto tako i stražnja vrata kuće.
<BR>&nbsp;&nbsp;&nbsp;&nbsp;&nbsp;Ušla je. Ni ovde nije vladao ništa bolji red nego u prednjoj sobi: gotovo svi tragovi koji bi ukazivali na prisustvo Mimi Lašenski - izuzev sveća i bezvrednog đubreta - bili su uklonjeni. Morila su je protivrečna osećanja. S jedne strane, bila je ubeđena da ništa vredno nije zaostalo i da će morati da se vrati k Mimi praznih ruku; a s druge, pak, strane nije mogla da porekne olakšanje što je to tako: što je pozornica prazna. Iako je u mašti ponovo videla nestale slike na zidovima, i nameštaj na svom mestu, to je bilo samo u njenom umu. Ovde nije bilo ničega što bi narušilo smireni poredak njenog života.
<BR>&nbsp;&nbsp;&nbsp;&nbsp;&nbsp;Ona pređe iz primaće sobe u hodnik, zavirivši u malu dnevnu sobu pre no što je zašla za ugao i stigla do stepeništa. Nije bilo ni mnogo visoko, ni preterano mračno. Ali pre no što je počela da se penje začula je neko kretanje na spratu.
<BR>&nbsp;&nbsp;&nbsp;&nbsp;&nbsp;"Ko je to tamo?" povika ona...
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;...te reči bile su dovoljne da naruše Imakolatinu usredsređenost. Stvorenja koja je pozvala, zbogomčići, prekinuše svoje napredovanje prema Kalu, čekajući novo naređenje.
<BR>&nbsp;&nbsp;&nbsp;&nbsp;&nbsp;On iskoristi priliku i baci se preko sobe, udarivši pri tom zver koja mu je bila najbliža.
<BR>&nbsp;&nbsp;&nbsp;&nbsp;&nbsp;Toj stvari nedostajalo je telo, četiri ruke izrastale su mu iz kvrgavog vrata ispod koga su visile gomile vreća, vlažne poput jetre i pluća kakve zaklane životinje. Primiši udarac jedna od vreća se rasprsla, i iz nje je počeo da izlazi nepodnošljiv smrad. Sa ostalom braćom i sestrama za petama, Kal pojuri ka vratima; najbrže je bilo ranjeno stvorenje, krečući se postrance, poput krabe, na šakama, približavalo mu se pljujući. Mlaz pljuvačke pogodi zid blizu Kalove glave i tapete se podklobučiše. Odvratnost koju je osetio natera ga da podbrusi pete. U trenutku se našao kod vrata.
<BR>&nbsp;&nbsp;&nbsp;&nbsp;&nbsp;Šedvel krenu da ga presretne, ali jedna od zveri mu se nađe između nogu poput psa lutalice i pre no što je on uspeo da uspostavi ravnotežu Kal je izleteo iz sobe na odmorište.
<BR>&nbsp;&nbsp;&nbsp;&nbsp;&nbsp;Žena koja je viknula nalazila se na dnu stepeništa, licem okrenuta prema vrhu. Ličila mu je na sunčani dan u odnosu na noć koja ga umalo nije progutala u sobi iza njega. Širom otvorenih sivo-plavih očiju, sa loknama tamnokestenjaste kose što joj je uokviravala bledo lice, i ustima na kojima se pomaljalo pitanje koje je ućutkalo njegovo naglo pojavljivanje.
<BR>&nbsp;&nbsp;&nbsp;&nbsp;&nbsp;"Beži odavde!" povika on dok je jurio niz stepenice.
<BR>&nbsp;&nbsp;&nbsp;&nbsp;&nbsp;Ona je i dalje stajala i zevala u njega.
<BR>&nbsp;&nbsp;&nbsp;&nbsp;&nbsp;"Vrata!" reče on. "Za boga miloga otvori vrata."
<BR>&nbsp;&nbsp;&nbsp;&nbsp;&nbsp;Nije se osvrnuo da vidi da li ga čudovišta i dalje progone, ali je zato čuo Šedvela kako sa vrha stepenica viče:
<BR>&nbsp;&nbsp;&nbsp;&nbsp;&nbsp;"Stani lopove!"
<BR>&nbsp;&nbsp;&nbsp;&nbsp;&nbsp;Žena skrenu pogled na Prodavca, a onda ga opet vrati na Kala i na kraju se zagleda u prednja vrata.
<BR>&nbsp;&nbsp;&nbsp;&nbsp;&nbsp;"Otvori ih!" povika Kal, i ona se tada pokrenu da ga posluša. Ili je već na prvi pogled odlučila da ne veruje Šadvelu, ili je bila naklonjena lopovima. Šta god da je bilo po sredi, širom je otvorila vrata. Unutra prodre sunčeva svetlost, a prašina zaigra na njenim zracima. Kal začu urlik protesta iza sebe, ali devojka ništa ne učini da ga zaustavi.
<BR>&nbsp;&nbsp;&nbsp;&nbsp;&nbsp;"Beži odavde", reče joj on, a zatim jurnu, preko praga i izlete na ulicu.
<BR>&nbsp;&nbsp;&nbsp;&nbsp;&nbsp;Napravio je pet šest koraka, a zatim se okrenuo da vidi da li ga žena sivih očiju sledi; ona je, međutim, i dalje stajala u hodniku.
<BR>&nbsp;&nbsp;&nbsp;&nbsp;&nbsp;"Hoćeš li se već jednom pokrenuti?" doviknu joj on.
<BR>&nbsp;&nbsp;&nbsp;&nbsp;&nbsp;Ona otvori usta da mu odgovori, ali Šedvel je već stigao do podnožja stepenica i odgurnuo je u stranu. Nije smeo više da okleva; delilo ga je svega nekoliko koraka od Prodavca. On potrča.
<BR>&nbsp;&nbsp;&nbsp;&nbsp;&nbsp;Čovek sa nauljenom kosom na potiljku nije, u stvari, ni pokušao da nastavi poteru kada se plen našao na otvorenom. Mladić je bio vitak poput hrta, i dvostruko brži; onaj drugi je ličio na medveda u gospodskom odelu. Suzani se već na prvi pogled nije dopao. Sada se okrenuo i rekao:
<BR>&nbsp;&nbsp;&nbsp;&nbsp;&nbsp;"Zašto ste to uradili, ženo?"
<BR>&nbsp;&nbsp;&nbsp;&nbsp;&nbsp;Nije ga udostojala odgovora. Prvo, stoga što je i dalje pokušavala da pronađe neki smisao u onome što je upravo videla; i drugo, pažnja joj više nije bila usredsređena na medveda, već na njegovog ortaka - ili čuvara - ženu koja je upravo krenula za njim niz stepenice.
<BR>&nbsp;&nbsp;&nbsp;&nbsp;&nbsp;Lice joj je bilo bezizražajno kao u mrtvog deteta, ali Suzana nikada ranije nije videla lice koje ju je u toj meri očaralo.
<BR>&nbsp;&nbsp;&nbsp;&nbsp;&nbsp;"Sklanjaj mi se s puta", reče žena kada stiže u podnožje stepeništa. Suzanina stopala već su krenula u stranu kada se konačno pribrala, te umesto da se skloni, zakoračila tačno pred ženu, zakrčivši joj put do vrata. Dok je to činila oseti kako joj se u organizmu povećava količina adrenalina, kao da se našla pred hladnjačom u punoj brzini.
<BR>&nbsp;&nbsp;&nbsp;&nbsp;&nbsp;Ali žena se zaustavila i njen pogled prikovao se za Suzanin, zbog čega je ova morala da podigne glavu i omogući ženi da joj ispita lice. Kada je srela ženin pogled Suzana je shvatila da je priliv adrenalina stigao u pravi čas: upravo je izbegla smrt. Mogla se zakleti da je taj pogled već ubijao; i da će ponovo ubiti. Ali ne sada; sada je ta žena sa zanimanjem proučavala Suzanu.
<BR>&nbsp;&nbsp;&nbsp;&nbsp;&nbsp;"Je li to bio tvoj prijatelj?" konačno upita.
<BR>&nbsp;&nbsp;&nbsp;&nbsp;&nbsp;Suzana je čula reči, ali ne bi se mogla zakleti da su se ženine usne pokrenule da ih oblikuju.
<BR>&nbsp;&nbsp;&nbsp;&nbsp;&nbsp;Medved kod vrata iza njenih leđa reče:
<BR>&nbsp;&nbsp;&nbsp;&nbsp;&nbsp;"Prokleti lopov."
<BR>&nbsp;&nbsp;&nbsp;&nbsp;&nbsp;Zatim snažno kucnu Suzanu po ramenu.
<BR>&nbsp;&nbsp;&nbsp;&nbsp;&nbsp;"Zar niste čuli šta sam vam rekao?" upita on.
<BR>&nbsp;&nbsp;&nbsp;&nbsp;&nbsp;Suzana je želela da se okrene ka čoveku i kaže mu da je ne dira, ali žena još nije završila s proučavanjem i držala ju je prikovanu svojim pogledom.
<BR>&nbsp;&nbsp;&nbsp;&nbsp;&nbsp;"Čula je", odvrati žena. Usne su joj se sada pomerile, i Suzana oseti da više nije u njenoj vlasti. Ali već i usled same blizine te druge žene njeno telo je stalo da podrhtava. Osećala je kao da joj se sićušno trnje zabada u prepone i grudi.
<BR>&nbsp;&nbsp;&nbsp;&nbsp;&nbsp;"Ko si ti?" upita žena.
<BR>&nbsp;&nbsp;&nbsp;&nbsp;&nbsp;"Mani se toga", dobaci medved.
<BR>&nbsp;&nbsp;&nbsp;&nbsp;&nbsp;"Želim da saznam ko je ona. I šta će ovde." Njen pogled koji je na trenutak odlutao do medveda sada se ponovo usresredio na Suzanu, a znatiželja je tu zgasla.
<BR>&nbsp;&nbsp;&nbsp;&nbsp;&nbsp;"Ovde nema ničega za vas...", nastavi muškarac.
<BR>&nbsp;&nbsp;&nbsp;&nbsp;&nbsp;Žena ne obrati pažnju na njega.
<BR>&nbsp;&nbsp;&nbsp;&nbsp;&nbsp;"Hajdemo... pusti je..."
<BR>&nbsp;&nbsp;&nbsp;&nbsp;&nbsp;Glas mu je sada zvučao kao da se ulaguje histeričnoj osobi ne bi li je sprečio da napadne, tako da mu je Suzana bila zahvalna što se umešao.
<BR>&nbsp;&nbsp;&nbsp;&nbsp;&nbsp;"...suviše je javno...", reče on. "... naročito ovde..."
<BR>&nbsp;&nbsp;&nbsp;&nbsp;&nbsp;Nakon jednog dugog trenutka, tokom koga se nije usudila ni da diše, žena jedva primetno klimnu, priznavši mu da je upravu. A onda je iznenada potpuno prestala da se zanima za Suzanu i ponovo se okrenula ka stepenicama. Na vrhu stepeništa, gde je Suzana nekada zamišljala da je očekuju razni užasi, tama nije potpuno mirovala. Tamo gore kretali su se neki iskrzani oblici, u toj meri bestelesni da nije bila sigurna da li ih je videla ili je samo osećala njihovo prisustvo. Slivali su se niz stepenice poput otrovnog dima, gubivši i ono malo čvrstine što su je možda imali, dok su se primicali otvorenim vratima, a kada su stigli do žene koja ih je čekala u podnožju, njihova je para postala nevidljiva.
<BR>&nbsp;&nbsp;&nbsp;&nbsp;&nbsp;Ona se okrenu od stepeništa i prođe pored Suzane na putu ka vratima, ponevši sa sobom oblak hladnoće i zaraženog vazduha, kao da su utvare koje su došle do nje sada bile obmotane oko njenog vrata i držale se za nabore njene haljine. Tako su nevidljive odnete u suncem obasjan svet ljudi, gde će boraviti do prve prilike kada će se ponovo zgrušati.
<BR>&nbsp;&nbsp;&nbsp;&nbsp;&nbsp;Muškarac je već bio na pločniku, ali pre no što mu se njegova saputnica pridružila, ponovo se okrenula ka Suzani. Nije izustila ni reč, nije se poslužila ni usnama niti je bilo kako drugačije progovorila. Sve što je imala rekla je pogledom: u onome što su joj njene oči obećale nije bilo nimalo radosti.
<BR>&nbsp;&nbsp;&nbsp;&nbsp;&nbsp;Suzana skrenu pogled. Začu ženinu potpeticu na pragu. Kada je ponovo podigla pogled ono dvoje više nije bilo tu. Duboko udahnuvši ona ode do vrata. Iako je već bilo kasno poslepodne, sunce je još bilo sjajno i jako je sijalo.
<BR>&nbsp;&nbsp;&nbsp;&nbsp;&nbsp;Nije je iznenadilo kada je videla da su žena i medved prešli na drugu stranu ulice koja je bila u senci.
<BR>
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;Dvadeset četiri godine predstavljale su trećinu jednog podužeg životnog veka; dovoljno vremena da se stvore određena mišljenja o tome na koji način svet funkcioniše. Do pre samo nekoliko časova, Suzana bi tvrdila da je upravo to i učinila.
<BR>&nbsp;&nbsp;&nbsp;&nbsp;&nbsp;Nema sumnje da je u njenom razumevanju stvari bilo povećih praznina; tajni, kako u njenoj glavi tako i u spoljašnjem svetu, koje su ostale neosvetljene. Ali to ju je samo još više učvrstilo u uverenju da ne treba da podlegne bilo kakvom osećanju ili samozavaravanju koji bi tim tajnama omogućili da njome ovladaju - toga se revnosno držala kako u privatnom tako i u poslovnom životu. U svojim ljubavnim vezama uvek je strast stišavala praktičnošću, izbegavajući emocionalnu ekstravaganciju jer je suviše često viđala kako ova prerasta u okrutnost i gorčinu. Što se tiče prijateljstva, i njima je nametala istu ravnotežu: nije dozvoljavala da joj se ogade niti da se prekinu. Ništa drugačije nije postupala ni kada je bio u pitanju njen zanat. Već sam njen poziv - pravljenje činija i krčaga - bio je pragmatičan; kaprici umetonosti stišani potrebom da se stvori funkcionalan predmet.
<BR>&nbsp;&nbsp;&nbsp;&nbsp;&nbsp;Čak i kada bi videla najgizdaviji krčag na svetu, ona bi prvo upitala: propušta li vodu? A to je u izvesnom smislu bio kvalitet za kojim je tragala u svim vidovima svoga života.
<BR>&nbsp;&nbsp;&nbsp;&nbsp;&nbsp;Ali ovde je bila suočena sa problemom koji je poricao te jednostavne razlike; problemom koji ju je izbacio iz ravnoteže; bila je zbunjena i bilo joj je muka.
<BR>&nbsp;&nbsp;&nbsp;&nbsp;&nbsp;Prvo sećanje. Onda Mimi, više mrtva nego živa, pa ipak sposobna da prenosi snove kroz vazduh.
<BR>&nbsp;&nbsp;&nbsp;&nbsp;&nbsp;A onda onaj susret, sa ženom u čijem se pogledu nazirala smrt, posle čijeg je odlaska ipak u sebi osećala više života nego ikada pre.
<BR>&nbsp;&nbsp;&nbsp;&nbsp;&nbsp;Ovaj poslednji paradoks bio je kriv što je napustila kuću ne istraživši je do kraja, zalupivši vrata za svim onim snovima koji su je možda u njoj čekali. Instiktivno je krenula prema reci. Posedevši tamo malo na suncu možda će uspeti da unese nešto smisla u sve to.
<BR>&nbsp;&nbsp;&nbsp;&nbsp;&nbsp;Na Merziju nije bilo brodova, ali vazduh je bio tako bistar da je mogla videti senke oblaka kako se kreću preko brda Kluida. U glavi joj, međutim, nije bilo tako bistro. Mučila su je protivrečna osećanja, sva zbunjujuće bliska, kao da su u njoj boravila već godinama, čekajući povoljnu priliku iza paravana pragmatizma koji je podigla da ih ne bi videla. Poput odjeka koji čeka na površini planine da odgovori na povik zbog koga je rođen.
<BR>&nbsp;&nbsp;&nbsp;&nbsp;&nbsp;Ona je taj povik danas čula. Ili bi se pre moglo reći da se srela s njim, licem u lice, na istom onom mestu u uskom hodniku gde je kao šestogodišnja devojčica stajala i drhtala plašeći se mraka. Ta dva suočenja bila su nerazmrsivo povezana, mada nije znala na koji način. Samo je osećala da je iznenada oživela za onaj prostor u sebi nad kojim, žurba i navike njenog života odrasle osobe, nisu imali nikakvu vlast.
<BR>&nbsp;&nbsp;&nbsp;&nbsp;&nbsp;Nejasno je naslućivala strast koja se uvukla u taj prostor, kao što bi prstima mogla da opipa maglu. Ali vremenom će te strasti bolje upoznati, kao i ono što one stvaraju: ni u šta već danima nije bila tako sigurna. Upoznaće ih - i neka joj je Bog na pomoći - zavoleće ih kao da su njene vlastite.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
