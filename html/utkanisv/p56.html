<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. ZABORAV
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Treća nedelja septembra donela je kišu. Nisu to bili avgustovski pljuskovi koji su se spuštali sa dramatičnog neba, već dosadna kiša koja je rominjala i sipila. Dani su postali tmurniji; a, kako se činilo, i Brendan. Iako se Kal svakog dana trudio da ubedi oca da siđe, on to više nije želeo da čini. Kal je takođe dva tri puta hrabro pokušao da s njim porazgovara o onome što se dogodilo pre mesec dana, ali to starca jednostavno nije zanimalo, a ako je Kal bio uporan postajao bi razdražljiv.
<BR>&nbsp;&nbsp;&nbsp;&nbsp;&nbsp;Profesionalci su smatrali da Brendan pati od senilne demencije, koja je nezadrživo napredovala, tako da Kal uskoro neće biti u stanju da se brine o njemu. Za sve bi bilo najbolje, savetovali su, ako bi ga smestio u starački dom, gde bi se o Brendanu danonoćno starali.
<BR>&nbsp;&nbsp;&nbsp;&nbsp;&nbsp;Kal je odbio taj predlog. Bio je ubeđen da Brendana još samo ta soba koju poznaje - koju je tolike godine delio s Elenom - sprečava da ne doživi potpuni slom.
<BR>&nbsp;&nbsp;&nbsp;&nbsp;&nbsp;Uostalom, nije se sam brinuo o ocu. Dva dana pošto je propao njegov pokušaj sa oslobađanjem golubova, u kući se pojavila Džeraldina. Usledilo je desetominutno oklevajuće izvinjavanje i objašnjavanje, a onda je razgovor skrenuo na Brendonovo stanje što je omogućilo Džeraldininoj razboritosti da odnese prevagu. Zaboravimo naše nesuglasice, rekla je, želim da pomognem. Kal je prihvatio ponudu. Brendan se prema Džeraldini odnosio kao dete prema odavno ostavljenoj sisi. Mazila ga je i ugađala mu, zauzevši Elenino mesto u kući, što je i Kalu omogućilo da se vrati u staru domaću kolotečinu. Naklonost koju je osećao prema Džeraldini bila je bezbolna, što je predstavljalo najsigurniji znak da je ta naklonost veoma slaba. Kada je bila tu bio je srećan. Ali retko mu je, ako i ikada, nedostajala.
<BR>&nbsp;&nbsp;&nbsp;&nbsp;&nbsp;Što se tiče Fuge, trudio se što je najbolje mogao da mu sećanja na nju ne izblede, ali to nije bilo nimalo lako. Kraljevstvo je posedovalo tako tanane i tako mnogobrojne načine da podstakne zaborav, da je jedva bio svestan njihovog delovanja.
<BR>&nbsp;&nbsp;&nbsp;&nbsp;&nbsp;Jedino kada bi ga, usred kakvog turobnog dana, nešto podsetilo - miris ili povik - da je jednom bio i na nekom drugom mestu, da je udisao drugačiji vazduh i sretao drugačija bića, jedino tada bi shvatio kako je njegovo sećanje bilo varljivo. Što se više trudio da pohvata i zadrži ono što je zaboravljao, stvari su mu više izmicale.
<BR>&nbsp;&nbsp;&nbsp;&nbsp;&nbsp;Slava Fuge sve se više pretvarala u puke reči, stvarnost koju više nije mogao da zazove. Kada je razmišljao o voćnjaku, svaki put bi sve manje i manje ličio na neko neobično mesto gde je spavao (spavao i sanjao da je ovaj život koji sada živi bio san), a sve više na običan komad tla na kome rastu jabuke.
<BR>&nbsp;&nbsp;&nbsp;&nbsp;&nbsp;Čuda su lagano isticala iz njegovog sećanja, a on izgleda nije mogao da ih zadrži.
<BR>&nbsp;&nbsp;&nbsp;&nbsp;&nbsp;Razmišljao je o tome kako je umiranje verovatno slično tome; gubljenje dragih stvari i nemoć da se spreči njihovo nestajanje.
<BR>&nbsp;&nbsp;&nbsp;&nbsp;&nbsp;Da ovo je bila neka vrsta umiranja.
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Što se Brendana tiče, on se nekako držao. Posle nekoliko nedelja Džeraldina je već uspevala povremeno da ga nagovori da im se pridruži u prizemlju, ali malo šta ga je zanimalo osim čaja i televizije, a na postavljena pitanja uglavnom je odgovarao gunđanjem. Katkad bi Kal posmatrao Brendonovo lice dok bi ovaj sedeo zavaljen ispred televizora - nepromenjenog izraza bilo da su ekranom defilovali intelektualci ili komičari - i pitao se šta se to dogodilo sa čovekom koga je znao. Da li se onaj stari Brendan još negde krio, iza tog praznog pogleda?, ili je on sve vreme bio iluzija, sinovljev san o očevoj trajnosti koji je, poput Eleninog pisma, jednostavno ispario? Možda je tako bilo i najbolje, razmišljao je on, jer ovako je Brendan bio zaštićen od svog bola, ali potom bi istog časa odagnao tu misao. Zar ljudi ne govore upravo to kada prolaze pored mrtvačkog kovčega? Brendan još nije bio mrtav.
<BR>&nbsp;&nbsp;&nbsp;&nbsp;&nbsp;Što je vreme više prolazilo, postajalo je jasno da Džeraldinino prisustvo ne utiče povoljno samo na starca, već i na Kala. Njen osmeh bio je najlepša stvar kojom su se ovi zlosrećni meseci mogli podičiti. Dolazila je i odlazila, postajući iz dana u dan sve potrebnija, dok prve nedelje decembra nije natuknula kako bi za sve bilo zgodnije kada bi i spavala u kući. Takav razvoj događaja se mogao očekivati.
<BR>&nbsp;&nbsp;&nbsp;&nbsp;&nbsp;"Ne želim da se udam za tebe", rekla mu je sasvim otvoreno. Tužna slika Terezinog braka - starog tek pet meseci, a već klimavog - potvrdila je njene najgore sumnje vezane za tu instituciju. "Nekada sam želela da se udam za tebe", rekla je. "Ali sada mi je dovoljno samo da budem s tobom, pa da budem srećna."
<BR>&nbsp;&nbsp;&nbsp;&nbsp;&nbsp;Pokazalo se da je bila prijatno društvo; obema nogama čvrsto na zemlji, nije pokazivala nimalo sentimentalnosti: bila mu je i drugarica i ljubavnica. Brinula se o tome da računi budu plaćeni na vreme, da uvek ima čaja u kutiji za čaj. Od nje je i potekao predlog da Kal proda golubove.
<BR>&nbsp;&nbsp;&nbsp;&nbsp;&nbsp;"Tvog oca oni više nimalo ne zanimaju", ponavljala je u raznim prilikama. "Neće čak ni primetiti kada ih više ne bude."
<BR>&nbsp;&nbsp;&nbsp;&nbsp;&nbsp;To je nesumnjivo bilo tačno. Ali Kal je odbio da razmišlja o prodaji. Kada dođe proleće i prolepša se vreme, kod oca bi moglo ponovo da oživi zanimanje za ptice.
<BR>&nbsp;&nbsp;&nbsp;&nbsp;&nbsp;"I sam si svestan da nisi u pravu", odvratila mu je kada joj je izložio svoje mišljenje. "Zašto toliko želiš da ih zadržiš? Samo su ti na teret." Onda nekoliko dana ne bi potezala taj razgovor, ali samo do prve naredne pogodne prilike.
<BR>&nbsp;&nbsp;&nbsp;&nbsp;&nbsp;Istorija se ponavljala. Kal je često za vreme tih razgovora, koji su postepeno sve više prerastali u svađu, čuo odjeke majčinih i očevih prepirki: išli su istim putem. Kao i njegov otac, tako je i Kal - inače popustljiv u svakoj drugoj stvari - kada su golubovi bili u pitanju bio nepokolebljiv. Nije hteo da proda ptice.
<BR>&nbsp;&nbsp;&nbsp;&nbsp;&nbsp;Glavni razlog njegove tvrdoglavosti, razume se, nije bila nada u Brendanovo ozdravljenje, već činjenica da su ptice predstavljale njegovu poslednju opipljivu vezu sa događajima od prošlog leta.
<BR>&nbsp;&nbsp;&nbsp;&nbsp;&nbsp;Tokom nedelja koje su usledile posle Suzaninog nestanka kupovao je dnevno desetak raznih novina i pomno pregledao svaku stranu ne bi li pronašao kakvu belešku o njoj, ćilimu ili Šedvelu. Ali u njima nikada nije bilo ničeg, pa je na kraju - ne mogavši više da podnosi svakodnevno razočaranje - prestao da traži. Čak ga više nisu posetili ni Hobart i njegovi ljudi - što je samo po sebi predstavljalo lošu vest. On, Kal, postao je nevažan. Priča, ako je i dalje pisana, nastavljala se bez njega.
<BR>&nbsp;&nbsp;&nbsp;&nbsp;&nbsp;Toliko se uplašio da će zaboraviti Fugu da je rizikovao da zapiše sve čega je mogao još da se seti što se dogodilo one noći koju je u njoj proveo; a kada je prionuo na posao, pokazalo se da toga ima poražavajuće malo. Zapisao je i imena - Lemjuel Lo, Apolina Diboa, Frederik, Kamel... sve ih je zabeležio u stražnji deo dnevnika, u odeljak rezervisan za telefonske brojeve, samo što ti ljudi nisu imali telefone; ni adrese. Bila su to samo neobična imena koja je sve slabije i slabije mogao da poveže sa licima.
<BR>
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;Ponekad je noću sanjao, a onda bi se budio sa suzama na licu.
<BR>&nbsp;&nbsp;&nbsp;&nbsp;&nbsp;Džeraldina ga je tešila što je najbolje umela, a on joj je govorio kako se ne seća onoga što je sanjao. To je na neki način bilo i tačno: u svesno stanje nije donosio ništa što bi se moglo iskazati rečima; samo bolnu tugu. Ona bi tada ležala pored njega, milovala ga po kosi i govorila mu kako su ovo teška vremena, ali da stvari mogu biti još gore. Razume se, bila je u pravu. Snovi su postajali sve nejasniji i nejasniji, dok na kraju nisu potpuno prestali.
<BR>
<BR>&nbsp;&nbsp;&nbsp;&nbsp;&nbsp;4.
<BR>&nbsp;&nbsp;&nbsp;&nbsp;&nbsp;Poslednje nedelje januara, pošto nije imao para da plati Božićne račune prodao je sve golubove osim 33 i njegove ženke. Ovaj par je zadržao, mada mu je sve teže i teže bilo da se seti razloga zbog koga je to učinio, a pri kraju narednog meseca već ga je potpuno zaboravio.
</P></TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
