<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. BOLESNE DUŠE
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Mimi se povremeno budila; ostalo vreme je spavala. Ali sada su ta dva stanja veoma podsećala jedno na drugo: san su joj remetile brige i nelagodnost - a kada je bila budna morile su je iskidane misli koje su se gubile u besmislenim delićima, poput snova. U jednom je trenutku bila sasvim ubeđena da je u uglu sobe plakalo neko dete, dok noćna sestra nije ušla i obrisala pacijentu oči. U drugom bi, pak, ugledala, kao da posmatra kroz prljavi prozor, neko mesto koje je znala, ali koje je izgubila, a stare kosti su je bolele od želje da se nađe tamo.
<BR>&nbsp;&nbsp;&nbsp;&nbsp;&nbsp;Usledila je još jedna vizija; uzalud se ponadala da je i ova samo san. Bila je stvarna.
<BR>&nbsp;&nbsp;&nbsp;&nbsp;&nbsp;"Mimi?" oslovi je tamnokosa žena.
<BR>&nbsp;&nbsp;&nbsp;&nbsp;&nbsp;Udar koji je Mimi pretrpela oštetio joj je vid, ali oči su je još toliko služile da je mogla da prepozna priliku koja je stajala u dnu kreveta. Posle toliko godina koje je provela sama sa svojom tajnom, neko iz Fuge ju je konačno pronašao. Ali ovo večeras neće biti nikakav dirljiv susret, niti sa ovom posetiteljkom, niti sa njenim sestrama.
<BR>&nbsp;&nbsp;&nbsp;&nbsp;&nbsp;Vračara Imakolata došla je ovamo da ispuni obećanje koje je dala još pre no što je Fuga skrivena: a ono je glasilo da će Vidovnjake uništiti, ako već ne može njima da vlada. Oduvek je tvrdila da je Lilitin potomak: poslednji čistokrvni izdanak prvobitne magije. Stoga se njeno pravo da vlada njima samo po sebi podrazumevalo. Ismejali su je zbog te pretpostavke. Nisu trpeli da njima neko vlada, niti su mnogo polagali na genealogiju. Imakolata je bila ponižena; a to je bila činjenica koju žena poput nje - što je posedovala moći čistije od većine moći koje su drugi posedovali, to joj se moralo priznati - neće lako zaboraviti. Sada je pronašla poslednjeg Čuvara ćilima, i bila je rešena da prolije krv ako bude potrebno, samo da ga dobije.
<BR>&nbsp;&nbsp;&nbsp;&nbsp;&nbsp;Čitav jedan vek ranije, Veće je opskrbilo Mimi nekolikim tajnama Stare nauke kako bi mogla da se odbrani u situacijama poput ove. Bile su to tek manje važne stvari; sredstva za zbunjivanje neprijatelja. Ništa pogubno. Za nešto više nije bilo vremena. Međutim, ona im je i na tome tada bila zahvalna: pružale su joj bar malo utehe kada se suočila sa životom u Kraljevstvu bez svog voljenog Roma. Ali godine su prolazile i niko nije došao, bilo da joj kaže da je sa čekanjem završeno i da tkanje može otkriti svoje tajne, bilo da pokuša na silu da joj otme Fugu. Uzbuđenje ranih godina koje joj je pružalo saznanje da se nalazi između magije i njenog uništenja, svelo se na zamorno stražarenje. Ulenjila se i postala zaboravna; kao i svi ostali.
<BR>&nbsp;&nbsp;&nbsp;&nbsp;&nbsp;Tek pred kraj, kada je ostala sama, i počela da shvata da sve više slabi, uspela je da odagna tupost koju joj je nametnuo život među Kukavicama, pa je pokušala da svoje opsednute mentalne moći usredsredi na problem tajne koju je toliko dugo štitila. Ali u to vreme je njen um već počeo da luta - bili su to prvi nagoveštaji udara koji će je onesposobiti. Da bi sastavila ono kratko pismo koje je poslala Suzani bio joj je potreban dan i po, pismo u kome se izložila riziku i rekla više no što je želela, jer je vreme bilo na izmaku i jer je osećala da se opasnost približava.
<BR>&nbsp;&nbsp;&nbsp;&nbsp;&nbsp;Bila je u pravu; opasnost je sada bila tu. Imakolata je verovatno osetila signal koji je Mimi uputila na samom kraju: poziv svim Vidovnjacima vezanim za Kraljevstvo da joj priteknu u pomoć. To i onaj nagoveštaj verovatno su predstavljali najveće greške koje je počinila. Jedna vračara Imakolatine snage sigurno ne bi previdela takve pozive za uzbunu.
<BR>&nbsp;&nbsp;&nbsp;&nbsp;&nbsp;I evo je sada tu, došla je da poseti Mimi poput kakvog oteranog deteta, željnog da ispravi stvari bar na samrtničkoj postelji, i na taj se način dočepa nasledstva. Bila je to analogija čiji su se tragovi očitavali na ovom stvorenju.
<BR>&nbsp;&nbsp;&nbsp;&nbsp;&nbsp;"Bolničarki sam rekla da sam ti kćer", reče ona, "i da moram provesti s tobom izvesno vreme. Nasamo."
<BR>&nbsp;&nbsp;&nbsp;&nbsp;&nbsp;Mimi je osećala takvu odvratnost da je želela da je pljune, ali za to nije imala ni snage ni pljuvačke.
<BR>&nbsp;&nbsp;&nbsp;&nbsp;&nbsp;"...Znam da ćeš umreti, pa sam došla da se pozdravim, posle svih ovih godina. Kako čujem, izgubila si moć govora; neću očekivati da mi se ispovediš. Postoje i drugi načini. Mi znamo kako se um može razgolititi i bez reči, zar ne?"
<BR>&nbsp;&nbsp;&nbsp;&nbsp;&nbsp;Ona priđe malo bliže krevetu.
<BR>&nbsp;&nbsp;&nbsp;&nbsp;&nbsp;Mimi je znala da su vračarine reči istinite; postojali su načini da telo - čak i jedno ovakvo jadno i tako blizu smrti poput njenog - bude naterano da oda svoje tajne, ako ispitivač poznaje metode. A Imakolata ih je poznavala. Ona, krvnik vlastitih sestara; ona, večna devica, kojoj je celibat omogućio pristup moćima nedostupnim ljubavnicima: ona je znala kako. Mimi će ipak morati da upotrebi neki trik ili će sve biti izgubljeno.
<BR>&nbsp;&nbsp;&nbsp;&nbsp;&nbsp;Krajičkom oka Mimi je primetila Hag, ispijenu sestru, pogrbljenu pored zida, sa širom razjapljenim bezubim desnima. Magdalena, Imakolatina druga sestra, smestila se na stolicu za posetioce i raširila noge. Čekale su da zabava počne.
<BR>&nbsp;&nbsp;&nbsp;&nbsp;&nbsp;Mimi otvori usta kao da želi da kaže.
<BR>&nbsp;&nbsp;&nbsp;&nbsp;&nbsp;"Imaš nešto da mi saopštiš?" upita Imakolata.
<BR>&nbsp;&nbsp;&nbsp;&nbsp;&nbsp;Dok je vračara govorila Mimi upotrebi ono malo preostale snage da prema gore okrene dlan leve šake. Tamo, između ispreplitanih linija života i ljubavi, nalazio se simbol iscrtan hrenom, koji je toliko često obnavljan da joj je koža sada bila nepovratno obojena; simbol kome ju je naučio jedan Babu nekoliko časova pre velikog tkanja.
<BR>&nbsp;&nbsp;&nbsp;&nbsp;&nbsp;Odavno je zaboravila šta on označava ili može da učini - ako joj je ikada i bilo rečeno - ali on je predstavljao jedan od nekoliko načina odbrane koje su joj podarili i koje je ona bila u stanju da upotrebi.
<BR>&nbsp;&nbsp;&nbsp;&nbsp;&nbsp;Zanosi Loa bili su fizički, a njeno telo je sada bilo suviše ukočeno da bi ih mogla izvesti; oni koje su upražnjavali Aje bili su muzički, a pošto nije imala sluha, njih je prve zaboravila. Je-mei, Vidovnjaci čiji se genije ispoljavao u tkanju, nisu joj podarili nikakav zanos. Bili su suviše zaposleni, tokom onih poslednjih, iscrpljujućih dana, svojim magnum opusom: ćilimom koji je uskoro trebalo da sakrije Fugu na čitav jedan vek.
<BR>&nbsp;&nbsp;&nbsp;&nbsp;&nbsp;Ali većina stvari kojima ju je onaj Babu naučio sada je bila izvan njenih moći - zanos reči bio je beskoristan bez usana koje bi ga oblikovale. Jedino joj je još ostao ovaj nejasan znak - koji je predstavljao tek nešto više od prljave mrlje na njenoj ukočenoj šaci - da vračaru zadrži na odstojanju.
<BR>&nbsp;&nbsp;&nbsp;&nbsp;&nbsp;Ali ništa se ne dogodi. Nije se oslobodila nikakva snaga; čak ni najmanji dašak. Pokušala je da se seti da li joj je Babu dao i neko naročito uputstvo kako se pokreće ovaj zanos, ali njen um je uspeo da se priseti samo njegovog lica; osmeha koji joj je uputio; i drveća iza njegove glave što je propuštalo sunčevu svetlost kroz grane. Kakvi su to samo bili dani; ona tako mlada; i sve je bilo jedna pustolovina.
<BR>&nbsp;&nbsp;&nbsp;&nbsp;&nbsp;Sada to više nije bila pustolovina. Samo umiranje u pohabanoj postelji.
<BR>&nbsp;&nbsp;&nbsp;&nbsp;&nbsp;Iznenada se začu grmljavina. I sa njenog dlana - možda oslobođen pomoću sećanja - provali zanos.
<BR>&nbsp;&nbsp;&nbsp;&nbsp;&nbsp;Sa šake joj odskoči lopta energije. Imakolata ustuknu kada se zujava mreža svetlosti spusti oko kreveta, zadržavajući zlo na odstojanju.
<BR>&nbsp;&nbsp;&nbsp;&nbsp;&nbsp;Vračara je brzo reagovala. Menstrum, ta bujica sjajne tame koja je predstavljala krv njenog prefinjenog tela, suknu joj iz nozdrva. Bila je to moć čije je ispoljavanje Mimi videla možda tek desetak puta, i to uvek samo kod žena: bio je to eterski rastvor u kome je, bar se tako pričalo, ona koja ga je posedovala mogla da rastopi celokupno iskustvo, a zatim ga ponovo stvori po ugledu na svoje želje. Dok je Stara nauka zastupala demokrtiju u magiji, svima pristupačnu - bez obzira na pol, starost ili moralna shvatanja - menstrum je izgleda birao one koji su mu se dopadali. Popriličan broj izabranih oterao je u samoubistvo svojim zahtevima i vizijama; ali nema sumnje da je to bila moć - možda čak i telesno stanje - koja nije poznavala granice.
<BR>&nbsp;&nbsp;&nbsp;&nbsp;&nbsp;Bilo je potrebno svega nekoliko kapljica, koje su u vazduhu postale bodljikave, da se raznese mreža što ju je stvorio zanos Babua, i da Mimi ostane potpuno nezaštićena.
<BR>&nbsp;&nbsp;&nbsp;&nbsp;&nbsp;Imakolata je zurila u staricu, plašeći se onoga što bi moglo uslediti. Nema sumnje da je Veće upoznalo čuvara sa nekim zanosima za kraj igre koje će ona, u krajnjoj nuždi, osloboditi. To je bio razlog što je savetovala Šedvelu da prvo ispitaju ostale tragove; kako bi izbegla ovaj potencijalno letalni sukob. Ali svi ti drugi tragovi pokazali su se kao ćorsokaci. Blago je nestalo iz kuće u Ulici Tuge. Jedini svedok Muni, sišao je s uma. Bila je primorana da dođe ovamo i suoči se sa čuvarem, ne plašeći se same Mimi, već niza odbrana kojima ju je Savet nema sumnje opskrbio.
<BR>&nbsp;&nbsp;&nbsp;&nbsp;&nbsp;"Nastavi..." reče ona. "... izvedi svoj najopasniji trik."
<BR>&nbsp;&nbsp;&nbsp;&nbsp;&nbsp;Ali starica je nepomično ležala, pogleda punog predviđanja.
<BR>&nbsp;&nbsp;&nbsp;&nbsp;&nbsp;"Nemamo još mnogo vremena", reče Imakolata. "Ako znaš još koji zanos, pokaži ga."
<BR>&nbsp;&nbsp;&nbsp;&nbsp;&nbsp;Ona je i dalje nepomično ležala, tako da bi čovek pomislio kako je njena moć neograničena.
<BR>&nbsp;&nbsp;&nbsp;&nbsp;&nbsp;Imakolata nije više mogla da podnese to isčekivanje. Zakoračila je ka krevetu u nadi da će naterati staru kučku da ispolji svoje moći; kakve god da su bile. Ona i dalje nije reagovala.
<BR>&nbsp;&nbsp;&nbsp;&nbsp;&nbsp;Zar je moguće da je pogrešno protumačila znake? Možda ta žena nije iz oholosti ležala tako mirno, već iz očajanja? Zar je smela da se ponada da je Čuvar na neki, nekim čudom, bio bespomoćan?
<BR>&nbsp;&nbsp;&nbsp;&nbsp;&nbsp;Ona dodirnu Mimin otvoreni dlan, otravši istrošenu kaligrafiju. Moć koju je on nekada sadržao bila je istrošena; a starica u krevetu nije ni pokušavala da je u tome spreči.
<BR>&nbsp;&nbsp;&nbsp;&nbsp;&nbsp;Ako je Imakolata znala šta je to zadovoljstvo, onda ga je u tom času osetila. Iako je izgledalo neverovatno, čuvar je bio razoružan. Nije posedovala nikakav konačni, razarajući zanos. Ako je ikada znala za nešto slično, u starosti je zaboravila.
<BR>&nbsp;&nbsp;&nbsp;&nbsp;&nbsp;"Došlo je vreme da te oslobodimo tereta", reče ona i ispusti malu količinu bola u vazduh iznad Mimine drhtave glave.
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Noćna sestra je pogledala na zidni sat. Prošlo je već pola sata od kada je pustila u sobu uplakanu kćerku gospođe Lašenski. Ako je pravo, trebalo je posetiteljki da kaže da navrati sutra ujutro, ali žena je putovala noću, a bilo je i vrlo verovatno da pacijentkinja neće dočekati zoru. Pravila je trebalo usaglašavati sa saosećanjem; ali pola sata je bilo sasvim dovoljno.
<BR>&nbsp;&nbsp;&nbsp;&nbsp;&nbsp;Kada je krenula niz hodnik, začula je krik iz staričine sobe, i zvuk prevrtanja nameštaja. U tili čas našla se kod vrata. Kvaka je bila vlažna i njoj ne pođe odmah za rukom da ih otvori. Stala je da lupa, dok je buka unutra postajala sve glasnija.
<BR>&nbsp;&nbsp;&nbsp;&nbsp;&nbsp;"Šta se dešava?" upita ona.
<BR>&nbsp;&nbsp;&nbsp;&nbsp;&nbsp;A unutra, vračara je posmatrala vreću isušenih kostiju i ispijenog mesa na krevetu. Gde je samo ova žena smogla snagu volje da joj se suprotstavi?; da se odupre iglama za ispitivanje koje joj je mestrum zabo kroz nepce, u same misli?
<BR>&nbsp;&nbsp;&nbsp;&nbsp;&nbsp;Veće je dobro izabralo, uzevši nju za jednog od tri čuvara Utkanog sveta. Čak i sada, dok joj je menstrum probijao pečate mozga, spremala se na konačnu i neprobojnu odbranu. Spremala se da umre. Imakolata je gledala kako primorava sebe da umre pre no što joj igle izmame tajne.
<BR>&nbsp;&nbsp;&nbsp;&nbsp;&nbsp;S druge strane vrata bolničarka je postavljala sve jasnija i obimnija pitanja.
<BR>&nbsp;&nbsp;&nbsp;&nbsp;&nbsp;"Otvorite vrata! Molim vas, otvorite vrata!"
<BR>&nbsp;&nbsp;&nbsp;&nbsp;&nbsp;Vreme je isticalo. Ne obraćajući pažnju na bolničarkine zahteve, Imakolata sklopi oči i stade da kopa po prošlosti u potrazi za spletom oblika za koje se nadala da će uspeti dovoljno dugo da pomute staričin razum kako bi igle mogle da obave posao. Lako je prizvala jednu stranu jedinstva: sliku smrti istrgnutu iz njenog jedinog pravog pribežištva u Kraljevstvu, Svetilišta Smrtnosti. Druga je bila problematičnija, jer svega je jednom ili dvaput videla čoveka koga je Mimi ostavila u Fugi. Ali menstrum je imao načina da podstakne sećanja, i kakav joj je bolji dokaz bio potreban da je obmana uspela, od izraza koji se razlio ženinim licem, kada se pojavila njena davno izgubljena ljubav u podnožju kreveta, podižući ruke koje trule? Nastavivši svoj posao, Imakolata pojača snagu kojom je pretraživala mozak čuvara, ali pre no što je uspela u njemu da pronađe ćilim, Mimi - krajnjim gargantuovskim naporom - ščepa čaršav šakom koja joj je još bila upotrebljiva i hitnu ga na fantoma, čime je rečito iskazala šta misli o vračarinom blefiranju.
<BR>&nbsp;&nbsp;&nbsp;&nbsp;&nbsp;Zatim je postrance ispala iz kreveta, mrtva pre no što je udarila o pod.
<BR>&nbsp;&nbsp;&nbsp;&nbsp;&nbsp;Imakolata vrisnu od besa; upravo u tom trenutku, sestra provali unutra.
<BR>&nbsp;&nbsp;&nbsp;&nbsp;&nbsp;Ono što je ta žena ugledala u sobi broj šest, ona to nikada nikome neće reći dok god bude živa. Delimično stoga što se plašila podsmeha kolega; a delimično i zato što bi, ako je oči nisu prevarile i ako je u živom svetu bilo takvih užasa kakve je ona na trenutak videla u sobi Mimi Lašinski, spominjanje moglo da ih privuče, a ona, žena svog vremena, nije znala ni molitve niti je imala hrabrosti da tu tamu zadrži na odstojanju.
<BR>&nbsp;&nbsp;&nbsp;&nbsp;&nbsp;A pored toga, nestali su istog časa kada ih je ugledala - naga žena i mrtvi muškarac u podnožju kreveta - nestali kao da nikada nisu ni postojali. Prisutne su bile samo kćer, koja je neprestano ponavljala: "Ne... ne...", i mrtva majka na podu.
<BR>&nbsp;&nbsp;&nbsp;&nbsp;&nbsp;"Idem po doktora", reče bolničarka. "Molim vas ostanite ovde."
<BR>&nbsp;&nbsp;&nbsp;&nbsp;&nbsp;Ali kada se vratila u sobu, utučena žena se već opraštala, a onda je otišla.
<BR>
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;"Šta se dogodilo?" upita Šedvel kada krenuše iz bolnice.
<BR>&nbsp;&nbsp;&nbsp;&nbsp;&nbsp;"Mrtva je", reče Imakolata i ne prozbori više nijednu reč dok ne odmakoše otprilike dve milje od bolničke kapije.
<BR>&nbsp;&nbsp;&nbsp;&nbsp;&nbsp;Šedvel je znao da ne treba navaljivati. Reći će ono što ima da kaže kada to sama bude htela.
<BR>&nbsp;&nbsp;&nbsp;&nbsp;&nbsp;Tako je i bilo:
<BR>&nbsp;&nbsp;&nbsp;&nbsp;&nbsp;"Nije imala čime da se brani, Šedvele, osim nekog prljavog trika koji sam naučila još u kolevci."
<BR>&nbsp;&nbsp;&nbsp;&nbsp;&nbsp;"Kako je to moguće?"
<BR>&nbsp;&nbsp;&nbsp;&nbsp;&nbsp;"Možda je jednostavno ostarila", glasio je Imakolatin odgovor. "Um joj je istrulio."
<BR>&nbsp;&nbsp;&nbsp;&nbsp;&nbsp;"A ostali čuvari?"
<BR>&nbsp;&nbsp;&nbsp;&nbsp;&nbsp;"Ko zna? Možda su mrtvi. Odlutali u Kraljevstvo. Na kraju je ostala sasvim sama." Vračara se osmehnu; bio je to izraz na koji njeno lice nije bilo naviknuto. "A ja sam bila toliko oprezna, sračunata, plašila sam se da možda ne poseduje zanose koji će me raščiniti, a ona nije imala ništa. Ništa. Bila je samo jedna starica na samrti."
<BR>&nbsp;&nbsp;&nbsp;&nbsp;&nbsp;"Ako je ona poslednja, onda nema nikog ko bi nas zaustavio, je li tako? Nikog ko bi nas sprečio da se domognemo Fuge."
<BR>&nbsp;&nbsp;&nbsp;&nbsp;&nbsp;"Izgleda da je tako", odvrati Imakolata, a onda ponovo utonu u ćutanje, zadovoljivši se time da posmatra usnulo Kraljevstvo kako promiče pored prozora automobila.
<BR>&nbsp;&nbsp;&nbsp;&nbsp;&nbsp;I dalje je bila zadivljena njime, tim bednim mestom. Ne njegovim fizičkim pojedinostima, već njegovom nepredvidivošću.
<BR>&nbsp;&nbsp;&nbsp;&nbsp;&nbsp;Oni su ovde ostarili, ti čuvari Tkanja. Oni koji su toliko voleli Fugu da su žrtvovali svoje živote da bi je sačuvali od zla - konačno su se umorili od stražarenja i pali u zaborav.
<BR>&nbsp;&nbsp;&nbsp;&nbsp;&nbsp;Ali mržnja se nije zaboravljala; mržnje su se sećali još dugo pošto su zaboravili ljubav. Ona je bila živi svedok toga. Njen cilj - da pronađe Fugu i slomi joj sjajno srce - nimalo nije potamneo iako je u potrazi protratila jedan ceo životni vek.
<BR>&nbsp;&nbsp;&nbsp;&nbsp;&nbsp;Ali ta će se potraga uskoro okončati. Kada pronađu Fugu izneće je na aukciju, njeni posedi postaće igralište za Kukavice, njeni narodi - četiri velike porodice - biće prodani u roblje ili će biti ostavljeni da lutaju ovim beznadežnim mestom. Ona pogleda kroz prozor. Nemirna svetlost kupala je cigle i beton, plašeći i ono malo čarolije što je noć mogla gradu pozajmiti.
<BR>&nbsp;&nbsp;&nbsp;&nbsp;&nbsp;Magija Vidovnjaka ne bi mogla dugo da preživi na ovakvom jednom mestu. A šta bi oni bili bez svojih zanosa? Izgubljen narod, sa vizijama u glavi, i sa nimalo moći pomoću koje bi ih ostvarili. Oni i ovaj zaboravljeni grad bez sjaja imaće o mnogo čemu da razgovaraju.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
