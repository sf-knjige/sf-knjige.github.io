<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 2: JUTRO
<P>&nbsp;&nbsp;&nbsp;&nbsp;&nbsp;Dok je stajao na otvorenom, Džejmi je još jednom shvatio koliko ga Mars podseća na stenovitu, planinsku pustinju severozapadnog Novog Meksika. Pod kosim svetlom praskozorja litice na zapadu crveno su blistale, baš kao i kod kuće.
<BR>&nbsp;&nbsp;&nbsp;&nbsp;&nbsp;No, nebo je bilo ružičasto, a ne plavo, a stenama posuto tle bilo je potpuno golo. Nijedne grančice, niti lista. Nijednog guštera ili pauka, čak ni busena mahovine koji bi razbili beskrajno crvenilo i narandžastu rđu pustinje. Sunce je bilo malo i slabo, suviše udaljeno da bi davalo toplotu.
<BR>&nbsp;&nbsp;&nbsp;&nbsp;&nbsp;Veličanstvena pustoš. Neki astronaut je to rekao za Mesec, pre više decenija. Džejmi je smatrao da se to više odnosi na Mars. Svet koji je gledao bio je veličanstven, divan, na neobičan, čist, nedirnut način. Ponosan i surov, sa pustinjom grubom i potpuno praznom, sa planinama strmim i golim. Mars je bio ogoljen, ali fantastično lep u svojoj neporecivoj strogosti.
<BR>&nbsp;&nbsp;&nbsp;&nbsp;&nbsp;Pogledavši ka horiznontu, Džejmi je osetio potrebu da pođe što dalje bude mogao, da naprosto zauvek nastavi da ide preko ovog veličanstvenog predela, potpuno tuđinskog, pa ipak toliko nalik na dom. Ljutito je frknuo na samog sebe. Ostavi se te mistike, pomislio je. Ne želiš da budeš prvi čovek koji će umreti na Marsu.
<BR>&nbsp;&nbsp;&nbsp;&nbsp;&nbsp;Ipak, izgledalo mu je kao dobro mesto za umiranje - mrtav svet. Na Zemlji, život se zavukao u svaku pukotinu i ugao koji je našao, od pola do pola. Čak i u suvim pustinjama Antarktika postoji život sakriven u stenju. Ali ovo mesto izgleda mrtvo. Mrtvo kao Mesec. Da ovde postoji ikakav život, svakako bi izmenio izgled planete.
<BR>&nbsp;&nbsp;&nbsp;&nbsp;&nbsp;Džejmi se prisetio priča o stvorenjima od silikona i malim zelenim Marsovcima sa šest udova. Ne procenjuj bez dokaza, upozorila ga je naučnička savest. Budi strpljiv, govorio je jedan još dublji glas. Na ovom novom svetu možda su pravila života drugačija.
<BR>&nbsp;&nbsp;&nbsp;&nbsp;&nbsp;Odmahnuo je glavom pod kacigom kao da pokušava da ućutka raspravu glasova. Skafander je sada poprimio kiselkasti, ali ne i neprijatni miris njegovog tela. Usvojili smo svoja odela, pomislio je dok je nosio još jedan kabasti paket medicinske opreme iz lendera do vazdušne komore u kupoli, balansirajući ga na ramenu kao da je džak kornflejka.
<BR>&nbsp;&nbsp;&nbsp;&nbsp;&nbsp;"Gledajte! Eno ih!"
<BR>&nbsp;&nbsp;&nbsp;&nbsp;&nbsp;Bio je to Konorsov glas, piskav od uzbuđenja. Džejmi je sa njim istovarao poslednje pakete iz lendera. Voznesenski i Rid su prenosili pakete iz vazdušne komore na predviđena mesta unutar kupole. Žene su dobile zadatak da upišu svaki paket u listu inventara na kompjuteru. Toliko o ravnopravnosti polova, pomislio je Džejmi.
<BR>&nbsp;&nbsp;&nbsp;&nbsp;&nbsp;Ispravio se i pokušao da prati pogledom Konorsovu ispruženu ruku. Gornji deo kacige na trenutak mu je zaklanjao pogled, ali kad je malo nakrenuo glavu, uspeo je da ugleda tanku prugu izmaglice kako se proteže ružičastim nebom.
<BR>&nbsp;&nbsp;&nbsp;&nbsp;&nbsp;"Tačno na vreme", rekao je Konors, držeći levu ruku nad vizirom kacige. "Spustiće se u pravom trenutku."
<BR>&nbsp;&nbsp;&nbsp;&nbsp;&nbsp;Kao da potvrđuje njegove reči, začuo se duboki glas Voznesenskog. "Grupa dva u silaznoj putanji. Moramo završiti istovar do trenutka njihovog spuštanja, što je za... pedeset osam minuta."
<BR>&nbsp;&nbsp;&nbsp;&nbsp;&nbsp;Pedeset osam minuta kasnije svih šest članova prve grupe stajalo je između svog lendera i naduvane kupole, gledajući plameno spuštanje drugog lendera.
<BR>&nbsp;&nbsp;&nbsp;&nbsp;&nbsp;Sve u vezi sa ekspedicijom na Mars bilo je organizovano u parovima. Postojale su dve grupe za spuštanje, dve rezervne ekipe na orbiti oko planete, duplikati svakog delića opreme i svakog miligrama zaliha.
<BR>&nbsp;&nbsp;&nbsp;&nbsp;&nbsp;Ekspedicija je bila planirana u stilu 'duplo-juri', što je značilo (kada se zanemari tehnički žargon) da je išla najkraćim mogućim putem na Mars i da će ostati na planeti što je kraće moguće - dva meseca. To je bilo ono 'juri'. Naučnici su se borili protiv takvog plana logikom i ekonomijom; porazili su ih političari, koji su želeli brze i spektakularne rezultate.
<BR>&nbsp;&nbsp;&nbsp;&nbsp;&nbsp;Mada je bilo tačno da je žurba, zapravo, mnogo skuplja od postupnijeg pristupa, koji bi omogućio duži boravak na Marsu, političari su znali da brza misija zahteva manje godina rasprava i bolnih budžetskih kriza nego duga. Osim toga, gotovo svi političari uključeni u misiju na Mars želeli su da vide ljude na crvenoj planeti dok su još na vlasti, tako da im pripadne čast i slava.
<BR>&nbsp;&nbsp;&nbsp;&nbsp;&nbsp;I tako je ekspedicija odjurila na Mars.
<BR>&nbsp;&nbsp;&nbsp;&nbsp;&nbsp;Reč 'duplo' značila je da ekspedicija putuje preko svemirskog prostranstva u dva broda. Objašnjenje je glasilo da, ukoliko jedan brod zadesi neka nesreća, drugi može sam da izvrši čitavu misiju.
<BR>&nbsp;&nbsp;&nbsp;&nbsp;&nbsp;Sada su Džejmi i ostali stajali i čekali drugu polovinu svoje ekspedicije da se spusti na prašnjavu površinu.
<BR>&nbsp;&nbsp;&nbsp;&nbsp;&nbsp;"Eno!" uzviknuo je Voznesenski, i svi su se okrenuli da pogledaju tačku koja se sa neba spuštala ka njima. Onako bezoblična, još je bila suviše daleko da bi se moglo razabrati nešto drugo sem mrlje koja leti preko ružičastog neba, vukući za sobom blistavi plameni rep, kao zvezda padalica.
<BR>&nbsp;&nbsp;&nbsp;&nbsp;&nbsp;Bože, pomislio je Džejmi, tako smo mi izgledali juče.
<BR>&nbsp;&nbsp;&nbsp;&nbsp;&nbsp;Potom se sa vrha mrlje raširila pruga boje i pretvorila se u tri široka, bela padobrana. Lender je usporio i ispravio se, blago se njišući, i počeo da lebdi ka tlu sa tri velika padobrana nalik na anđeoska krila ili na dimne signale pustinjskog plemena. No, i dalje je padao brzo, suviše brzo. Džejmi je nekoliko minuta posmatrao, stegnutog grla, kako lender brzo pada naniže.
<BR>&nbsp;&nbsp;&nbsp;&nbsp;&nbsp;Rastao je i rastao dok se nije pretvorio u nezgrapnu kombinaciju tanjirića i šoljice; okrugli vazdušni kočionik nalazio se na vrhu cilindričnog tela samog lendera. Džejmi je primetio da je keramička donja strana kočionika pocrnela i mrljava od zagrevanja tokom leta kroz gornje slojeve Marsove atmosfere.
<BR>&nbsp;&nbsp;&nbsp;&nbsp;&nbsp;Padobrani su se iznenada odvojili od lendera i odlepršali, nalik na izgubljene anđele koji lutaju nad marsovskim predelom. Letelica kao da se zateturala u vazduhu. Iz kontrolnih mlaznica pojavili su se oblačići sivobele pare dok se lender ispravljao, zaustavivši se na trenutak u padu.
<BR>&nbsp;&nbsp;&nbsp;&nbsp;&nbsp;Retro-rakete su radile u kratkim mahovima, podižući šljunak i male kovitlace prašine sa tla dok su se ogromna šoljica i tanjirić polako, polako spuštali, pridržavani vrelim dahom raketa. Džejmi je kroz kacigu čuo povremeno brujanje raketa, nalik na stakato kreštanje uplašene ptice.
<BR>&nbsp;&nbsp;&nbsp;&nbsp;&nbsp;Lender se spuštao na preko sto metara od njih, ali je ipak podigao malu oluju prašine koja je zastrugala o Džejmijev skafander. Odupro se zemaljskom refleksu da se nagne ka vetru; u ovoj retkoj atmosferi nije bilo ozbiljnog pritiska.
<BR>&nbsp;&nbsp;&nbsp;&nbsp;&nbsp;Buka je konačno uminula, pesak je prestao da leti, a delovi vazdušne kočnice opusitli su se do tla nalik na uvele latice ogromnog metalnog cveta.
<BR>&nbsp;&nbsp;&nbsp;&nbsp;&nbsp;"To je to!" začuo je Džejmi u slušalicama. "Spustili smo se!"
<BR>&nbsp;&nbsp;&nbsp;&nbsp;&nbsp;Bilo je neobično malo rasprava oko jezika koji će se koristiti na Marsu. Naučnici su više od pola stoleća koristili engleski kao svoj opšti međunarodni jezik. Kao i piloti i njihove zemaljske posade. Nekoliko političara pokušalo je da se usprotivi, više zbog nacionalnog ponosa nego iz nekog ozbiljnijeg razloga. Posebno je bilo problema sa Francuzima. No, na kraju su i oni morali da se suoče sa činjenicom da je jedini jezik koji razumeju svi njihovi kandidati za ekspediciju upravo engleski.
<BR>&nbsp;&nbsp;&nbsp;&nbsp;&nbsp;Ipak, Voznesenski je sa pilotom drugog lendera, Aleksandrom Mironovim, razgovarao na ruskom, a za to vreme su Ilona Malater i Toni Rid postavljali malene video-kamere na tronožna postolja.
<BR>&nbsp;&nbsp;&nbsp;&nbsp;&nbsp;Žoana Brumado, u svom drečavo narandžastom skafandru, okrenula se ka Džejmiju. "Pretpostavljam da smo nas dvoje samo štitonoše."
<BR>&nbsp;&nbsp;&nbsp;&nbsp;&nbsp;"Votermene!" začuo se glas Voznesenskog. "Uzmi foto-aparat i snimi vazdušne kočnice."
<BR>&nbsp;&nbsp;&nbsp;&nbsp;&nbsp;"Jedan štitonoša", rekao je Džejmi Žoani.
<BR>&nbsp;&nbsp;&nbsp;&nbsp;&nbsp;"Brumado!" nastavio je Rus. "Snimi zračenja gasa iz druge letelice."
<BR>&nbsp;&nbsp;&nbsp;&nbsp;&nbsp;Džejmi je čuo Brazilkin smeh. "Nema štitonoša."
<BR>&nbsp;&nbsp;&nbsp;&nbsp;&nbsp;Posle nešto više od četvrt sata, ulaz druge letelice se otvorio i do crvene prašine skliznule su tanke metalne lestvice. Na ulazu se pojavila prilika u purpurnom skafandru. Mora da je to drugi Rus, pomislio je Džejmi dok je snimao fotografije za zvaničnu istoriju ekspedicije.
<BR>&nbsp;&nbsp;&nbsp;&nbsp;&nbsp;Šest prilika u skafandrima polako se spustilo niz lestvice, jedna za drugom, i sakupilo se pred video kamerama, tako da je lender bio iza njih. I oni su izgovorili ozbiljne, kratke govore o trijumfu ljudskog pohoda i o slavi ljudske inteligencije i radoznalosti.
<BR>&nbsp;&nbsp;&nbsp;&nbsp;&nbsp;Džejmi je znao da se u drugoj grupi nalaze Rus, Amerikanac, meteorolog iz Japana, geolog iz Indije, geofizičar iz Egipta i geohemičar, Francuskinja, jedina žena u drugoj grupi.
<BR>&nbsp;&nbsp;&nbsp;&nbsp;&nbsp;Političari su se strašno trudili da zadovolje što više nacija - i da privuku što veći broj da sarađuje u 'Projektu Mars' koji je stajao četvrt biliona dolara. Doduše, moralo se priznati, kada bi došli u sukob nacionalni ponos i naučne potrebe, nacionalni ponos nije pobeđivao baš svaki put. No, ako je za put na Mars odabrana biohemičarka iz Izraela, onda je bilo potpuno neophodno da se pošalje i jedan sledbenik Islama. Bilo je važno da budu zastupljeni i Japan i Francuska. I, naravno, morao je biti jednak broj Rusa i Amerikanaca.
<BR>&nbsp;&nbsp;&nbsp;&nbsp;&nbsp;Džejmijevo uskakanje u poslednjem trenutku umesto oca DiNarda poremetilo je rusko-američku ravnotežu, i mada se tu ništa nije moglo, Moskva nije bila oduševeljena, a začudo ni Vašington.
<BR>&nbsp;&nbsp;&nbsp;&nbsp;&nbsp;Prva grupa počela je da pomaže drugoj oko istovara sletno/uzletnog vozila. Kasnije tokom dana stići će, automatskim, jednosmernim lenderima bez ljudske posade, još opreme iz broda na orbiti. Voznesenski je bio odgovoran za ekipu na tlu, dok je Pit Konors bio proglašen za zamenika. No, Džejmi je u slušalicama i dalje čuo razgovor na ruskom; dvojica kosmonauta su razgovarala, ne obraćajući pažnju na ostale.
<BR>&nbsp;&nbsp;&nbsp;&nbsp;&nbsp;A onda se Džejmi iznenadio kad ga je Voznesenski potapšao po ramenu skafandra.
<BR>&nbsp;&nbsp;&nbsp;&nbsp;&nbsp;"Dođi u komunikacioni centar", rekao je Rus. "Komandant ekspedicije želi da razgovara sa tobom."
<BR>&nbsp;&nbsp;&nbsp;&nbsp;&nbsp;Džejmi je bez reči bolje namestio paket opreme za hemijske analize koji je nosio i pošao za Voznesenskim u vazdušnu komoru. Pošto je upumpan vazduh i pošto su usisali crvenu prašinu sa čizama, ušli su pod kupolu. Džejmi je spustio paket na ulaz i bez razmišljanja podigao vizir kacige dok je išao sa Rusom prema komunikacionom pultu.
<BR>&nbsp;&nbsp;&nbsp;&nbsp;&nbsp;Opet mu je puklo u ušima. Vazduh unutar kupole predstavljao je običnu zemaljsku mešavinu kiseonika i azota, sa normalnim zemaljskim pritiskom i prijatnom temperaturom. Skafandri su bili podešeni na gotovo normalan zermaljski atmosferski pritisak. Gotovo, ali ne sasvim. Prelazak iz skafandra na 'normalan' vazduh osećao se u Džejmijevom unutrašnjem uhu. Bila je to jedna od onih sitnih smetnji o kojima nijedan potencijalni istraživač nije hteo ni da zucne tokom obuke, iz straha da ga ne izbrišu sa spiska. Ovde, na Marsu, strašno je smetala. A ovo je bio tek drugi dan.
<BR>&nbsp;&nbsp;&nbsp;&nbsp;&nbsp;Dr Li Čengdu, komandant ekspedicije, bio je strašno besan na Džejmija Votermena. Jedini primetan znak njegovog besa bilo je blago pulsiranje vene na čelu, odmah iznad levog oka. Inače mu je lice predstavljalo masku smirenosti. Jednodelni kombinezon boje masline koji je nosio komandant nije bio sasvim običan: umesto otvorenog izreza oko vrata, kakav su nosili svi ostali, dr Li je stavio krutu kragnu. Džejmi se upitao da li to predstavlja nekakav simbol.
<BR>&nbsp;&nbsp;&nbsp;&nbsp;&nbsp;Džejmi je bio zbunjen dok je sedao za pult pred glavnim ekranom. Oko njega se nalazilo još šest ekrana, koji su prikazivali istovar što se odvijao napolju. Voznesenski je stajao iza Džejmija kao policajac koji čuva zatvorenika tokom saslušanja.
<BR>&nbsp;&nbsp;&nbsp;&nbsp;&nbsp;"Dr Li", rekao je Džejmi, još u svom plavom skafandru i kacigi.
<BR>&nbsp;&nbsp;&nbsp;&nbsp;&nbsp;"Dr Votermene."
<BR>&nbsp;&nbsp;&nbsp;&nbsp;&nbsp;"Želeli ste da razgovarate sa mnom?"
<BR>&nbsp;&nbsp;&nbsp;&nbsp;&nbsp;Li je duboko udahnuo, a nozdrve su mu treperile kao da se nečeg gadi. "Upravo sam primio vrlo neprijatnu poruku iz Kalinjingrada, a potiče iz Hjustona."
<BR>&nbsp;&nbsp;&nbsp;&nbsp;&nbsp;Džejmi je pokušavao da mu lice bude kruto i prazno kao i komandantovo.
<BR>&nbsp;&nbsp;&nbsp;&nbsp;&nbsp;"Vaša, američka kontrola misije vrlo je uznemirena što niste izgovorili reči koje su vam dali za prvu izjavu sa površine Marsa."
<BR>&nbsp;&nbsp;&nbsp;&nbsp;&nbsp;"Da, pretpostavljam da je tako." Naravno da su se uznemirili. Anglosi u Vašingtonu uvek se uznemire kada neki Indijanac ne igra po njihovim pravilima.
<BR>&nbsp;&nbsp;&nbsp;&nbsp;&nbsp;"Zašto ste rekli to što ste rekli? I šta je to značilo? U Sjedinjenim Državama ste, izgleda, izazvali pravu senzaciju."
<BR>&nbsp;&nbsp;&nbsp;&nbsp;&nbsp;Džejmi je blago odmahnuo glavom. "Nisam želeo da pravim senzacije. Nisam ni znao šta ću reći sve dok nisam začuo sopstveni glas. Reči... naprosto su mi izletele iz usta."
<BR>&nbsp;&nbsp;&nbsp;&nbsp;&nbsp;"Ali šta znače?"
<BR>&nbsp;&nbsp;&nbsp;&nbsp;&nbsp;"To je stari pozdrav Navahosa. Kao 'aloha' na Havajima, ili kao 'ćao' kod Italijana. Bukvalno bi se moglo prevesti kao 'ovo je dobro'."
<BR>&nbsp;&nbsp;&nbsp;&nbsp;&nbsp;Lijeva kruta ramena primetno su se opustila. Pulsiranje vene se usporilo. "Vaša vlada je strašno ljuta na vas."
<BR>&nbsp;&nbsp;&nbsp;&nbsp;&nbsp;Džejmi je pokušao da slegne ramenima unutar skafandra i ustanovio da je to nemoguće. "Pa, šta mogu da mi urade? Da me pošalju kući?"
<BR>&nbsp;&nbsp;&nbsp;&nbsp;&nbsp;"Mogu mi naložiti da vas odvojim od ekipe na tlu i da vas dovedem ovamo gore!" Li je ponovo bio besan. "Mogu zahtevati da pošaljem dr O'Haru na površinu, a vas da tokom ostatka misije zadržim na orbiti!"
<BR>&nbsp;&nbsp;&nbsp;&nbsp;&nbsp;Džejmi je osetio da mu se utroba grči. "Vi to ne biste uradili!" Ovo je bilo više pitanje nego izjava.
<BR>&nbsp;&nbsp;&nbsp;&nbsp;&nbsp;"Nisu mi to naredili. Zasad."
<BR>&nbsp;&nbsp;&nbsp;&nbsp;&nbsp;Hvala Bogu, pomislio je Džejmi.
<BR>&nbsp;&nbsp;&nbsp;&nbsp;&nbsp;"U svakom slučaju, žele da dobiju objašnjenje vaših reči: vašu pisanu izjavu šta vam to znači i zašto ste rekli baš to umesto onoga što je trebalo da kažete."
<BR>&nbsp;&nbsp;&nbsp;&nbsp;&nbsp;Džejmiju je to bilo besmisleno. Sedeo je u skafandru, na svetu udaljenom od Zemlje sto miliona kilometara, i slušao kako treba da napiše izvinjenje zbog tri reči koje su mu spontano izletele. Ili će biti kažnjen kao đak zabušant.
<BR>&nbsp;&nbsp;&nbsp;&nbsp;&nbsp;"Hoćete li napisati tu izjavu?" pitao je Li.
<BR>&nbsp;&nbsp;&nbsp;&nbsp;&nbsp;"Ako odbijem...?"
<BR>&nbsp;&nbsp;&nbsp;&nbsp;&nbsp;"Bojim se da će zahtevati da vas udaljim iz ekipe na tlu. Morate se setiti da je vaše određivanje za ekipu na tlu u poslednjem trenutku izazvalo dosta problema u Vašingtonu, a i drugde. Molim vas, nemojte dalje ugrožavati svoj položaj."
<BR>&nbsp;&nbsp;&nbsp;&nbsp;&nbsp;Džejmi se setio onog paničnog vikenda, žurnih telefonskih razgovora i letećih poseta porodici. I oproštaja sa Edit.
<BR>&nbsp;&nbsp;&nbsp;&nbsp;&nbsp;Komandant ekspedicije zauzeo je smirenije, čvršće, dostojanstvenije držanje. "Moj savet, ukoliko vam to išta znači, jeste da napišete kratku izjavu i kažete kako ste bili obuzeti uzbuđenjem kada ste stupili na površinu Marsa, pa ste nesvesno prešli na jezik svojih predaka. Zbog toga vas niko ne može kriviti."
<BR>&nbsp;&nbsp;&nbsp;&nbsp;&nbsp;"A čak je i istina", rekao je Džejmi.
<BR>&nbsp;&nbsp;&nbsp;&nbsp;&nbsp;Kinez mu se očinski nasmešio. "Vidite? Blagi odgovor odvraća gnev."
<BR>&nbsp;&nbsp;&nbsp;&nbsp;&nbsp;Džejmi je klimnuo glavom. "Vidim. Hvala vam."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
