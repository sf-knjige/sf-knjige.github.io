<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ZEMLJA
<P>&nbsp;&nbsp;&nbsp;&nbsp;&nbsp;Alberto Brumado umorno se smešio pod bleštavim svetlima. Pomislio je da sada zna koliko mora da su iscrpljeni istraživači na Marsu; on se osećao isto tako. Izgubio je račun o tome koliko je sati sedeo pred reflektorima, kamerama i novinarima, odgovarajući na pitanja, snabdevajući ih vestima o zaglibljenoj ekipi čim su mu dospevale.
<BR>&nbsp;&nbsp;&nbsp;&nbsp;&nbsp;Malo predvorje hotela brzo se pokazalo pretesno za Brumadovu improvizovanu konferenciju za štampu, pa su se preselili - novinari, snimatelji, svetla i sve ostalo - u najveću salu za konferencije u hotelu i začas je ispunili od zida do zida, čak i hodnik koji je vodio do dvostrukih vrata.
<BR>&nbsp;&nbsp;&nbsp;&nbsp;&nbsp;Službenici 'Projekta Mars' u Džonsonovom svemirskom centru bili su besni, u početku, što Brumado ide naruku novinarima. Ali posle prvih sat-dva i posle žurnih telefonskih razgovora sa Vašingtonom i Kalinjingradom, glavešine projekta ponudile su Brumadu njihovu prostranu salu za konferencije u Džonsonovom centru.
<BR>&nbsp;&nbsp;&nbsp;&nbsp;&nbsp;Niko od novinara nije želeo da prekine radi selidbe u centar, sve dok su imali pred sobom Brumada koji uživo vodi maratonsku predstavu. I tako, progutavši ponos, ljudi iz Džonsona počeli su da prenose Brumadu podatke čim bi pristigli sa Marsa.
<BR>&nbsp;&nbsp;&nbsp;&nbsp;&nbsp;Brumado je sedeo na sklopivoj stolici za malim stolom, na improvizovanoj platformi koja je brzo podignuta u dnu sale. Oznojen, raščupan, zarozan, odavno bez kravate, uzeo je novi list papira iz Editine ruke, brzo ga pogledao, a onda se nasmešio u kamere.
<BR>&nbsp;&nbsp;&nbsp;&nbsp;&nbsp;"Bezbedni su", rekao je - dve najčudesnije reči koje je ikada izgovorio. "Dr Votermen je preneo kabl do drugog rovera, a kosmonaut Voznesenski je preveo ostale u svoje vozilo. Krenuli su nazad ka kupoli."
<BR>&nbsp;&nbsp;&nbsp;&nbsp;&nbsp;Nije video novinare zbog uključenih reflektora, ali čuo je kako glasno uzdišu, a onda počinju da pljeskaju. Brumada je to iznenadilo; potom se upitao da li pljeskaju lepim vestima ili njegovoj veštini. Vestima, naravno. Žoana je bezbedna. Preživeće. Ustao je, jedva se držeći na drhtavim nogama, i podigao obe ruke.
<BR>&nbsp;&nbsp;&nbsp;&nbsp;&nbsp;"Ako biste me izvinili, voleo bih da napravimo pauzu. Sada se možete osloniti na osoblje Džonsonovog centra, ukoliko budete ljubazni da odete tamo."
<BR>&nbsp;&nbsp;&nbsp;&nbsp;&nbsp;Ponovo su zapljeskali, opet ga iznenadivši. Ovog puta je znao da je to upućeno njemu. Alberto Brumado se dečački nasmešio i istog časa je shvatio da mu se strašno žuri u toalet.
<BR>&nbsp;&nbsp;&nbsp;&nbsp;&nbsp;Edit, koja je stajala kraj platforme, znala je da će Brumado želeti da odmah razgovara sa kćerkom. Nameravala je da prisustvuje tome. To će joj biti prilika da vidi Džejmija.
<BR>&nbsp;&nbsp;&nbsp;&nbsp;&nbsp;Bezbedan je, rekla je u sebi. I postao je junak. Bila je ponosna na njega. I na Alberta, koji je nešto blizu propasti pretvorio u trijumf pred svim medijima sveta.
<BR>&nbsp;&nbsp;&nbsp;&nbsp;&nbsp;Tek tada, posle skoro dvanaest časova bez prekida, Edit je počela da razmišlja o tome kako bi mogla da iskoristi ovaj događaj za svoju karijeru.
</P></TD></TR></TABLE>
<P class="next">
<A HREF=p75.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
