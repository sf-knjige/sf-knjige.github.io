<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ZEMLJA
<P>&nbsp;&nbsp;&nbsp;&nbsp;&nbsp;RIO DE ŽANEIRO: Bilo je veće čak i od Karnevala. Uprkos užarenom poponevnom suncu, masa se slivala u centar, od glavnog pozorišta sve do mozaičkih pločnika Avenije Rio Branko, kraj trga Pija X i veličanstvene stare crkve Kandelarija, pa duž avenije Predsednika Vargasa. Ni auto ni bicikl nisu mogli da se probiju. Ulice su bile bukvalno pretrpane kariokama koji su igrali sambu, znojili se, smejali, teturali na vrućini, slaveći u najvećem spontanom izlivu radosti koji je grad ikada video.
<BR>&nbsp;&nbsp;&nbsp;&nbsp;&nbsp;Zbijali su se na senovitom centralnom trgu gde su bili postavljeni ogromni televizijski ekrani pred visokim soliterima staklenih zidova. Vikali su, vrištali i galamili dok su gledali istraživače u skafanderima kako, jedan po jedan, silaze niz lestvice i spuštaju se na golu kamenitu pustinju pod neobičnim, ružičastim nebom.
<BR>&nbsp;&nbsp;&nbsp;&nbsp;&nbsp;Kada je Žoana Brumado završila svoj kratki govor, galama se još pojačala, potpuno pokrivši govore onih posle nje.
<BR>&nbsp;&nbsp;&nbsp;&nbsp;&nbsp;Potom su počeli da skandiraju: "Brumado - Brumado - Bru-ma-do! Bru-ma-do! Bru-ma-do!"
<BR>&nbsp;&nbsp;&nbsp;&nbsp;&nbsp;U stanu koji mu je za ovu priliku stavljen na raspolaganje, Alberto Brumado se nasmešio prijateljima i saradnicima kao krivac. Svoju kćer koja je stupila na tle Marsa posmatrao je sa mešavunom očinskog ponosa i strepnje, od čega su mu se oči ispunile suzama.
<BR>&nbsp;&nbsp;&nbsp;&nbsp;&nbsp;"Moraš izići, Alberto", rekao mu je gradonačelnik Rija. "Neće prekinuti sve dok ne iziđeš."
<BR>&nbsp;&nbsp;&nbsp;&nbsp;&nbsp;Veliki TV aparati nalazili su se na sva četiri ugla prostranog, visokog salona. Samo je desetak ljudi bilo pozvano da podeli ovaj trenutak trijumfa sa svojim čuvenim sunarodnikom, ali više od četrdeset drugih nekako se provuklo u sobu. Mnogi muškarci bili su u večernjim odelima; žene su nosile najlepše haljine i nakit. Kasnije će Brumado i onih odabranih desetak otići helikopterom na aerodrom i odatle u Braziliju, na prijem kod presednika republike.
<BR>&nbsp;&nbsp;&nbsp;&nbsp;&nbsp;Napolju je narod Rija grmeo: "Bru-ma-do! Bru-ma-do!"
<BR>&nbsp;&nbsp;&nbsp;&nbsp;&nbsp;Alberto Brumado bio je nizak, sitan čovek. Zašao u šezdesete, imao je tamno, okruglo lice sa uredno štucovanom sedom bradom i kosom koja je uvek izgledala raščupano, kao da je upravo završio neki naporan rad. Bilo je to ljubazno lice, nasmešeno i pomalo zbunjeno zbog upornosti mase napolju. Bio je mnogo više naviknut na tišinu i mir univerzitetskih predavanja i prigušenu efikasnost kancelarija velikih i moćnih.
<BR>&nbsp;&nbsp;&nbsp;&nbsp;&nbsp;Ako su vlade najvećih industrijskih nacija sveta bile mozak koji upravlja 'Projektom Mars' i ako su multinacionalne kompanije bile mišići, onda je Alberto Brumado bio srce misije za istraživanje Marsa. Ne, još više: Brumado je bio njegova duša.
<BR>&nbsp;&nbsp;&nbsp;&nbsp;&nbsp;Više od trideset godina putovao je svetom, moleći moćnike da pošalju istraživače na Mars. Tokom najvećeg dela tih godina nailazio je na hladnu ravnodušnost ili otvoreno neprijateljstvo. Govorili su mu da bi ekspedicija na Mars suviše koštala, da nema ničega što bi ljudi mogli učiniti na Marsu bolje od robota, da Mars može da sačeka sledeću deceniju ili sledeće pokolenje ili sledeće stoleće. Treba rešavati probleme na Zemlji, govorili su. Ljudi gladuju. Bolesti, neznanje i siromaštvo drže više od polovine sveta u bezizlaznoj zamci.
<BR>&nbsp;&nbsp;&nbsp;&nbsp;&nbsp;Alberto Brumado je istrajavao. I sam rođen u siromaštvu i gladi, u kartonskoj kolibi na blatnjavom, kiši izloženom bregu koji je gledao na otmene rezidencije Rio de Žaneira, Alberto Brumado borio se čitavim putem kroz osnovnu školu, pa kroz fakultet, i stekao je blistavu karijeru kao astronom i predavač. Znao je šta znači borba.
<BR>&nbsp;&nbsp;&nbsp;&nbsp;&nbsp;Mars mu je postao opsesija. "Moj jedini porok", skromno bi govorio.
<BR>&nbsp;&nbsp;&nbsp;&nbsp;&nbsp;Kada su se prve letelice bez ljudske posade spustile na Mars i ustanovile da nema tragova života, Brumado je tvrdio da je njihova automatizovana oprema suviše jednostavna za izvođenje značajnijih opita. Kada je serija sondi iz Rusije i, kasnije, Sjedinjenih Država donela uzorke stenja i tla u kojima nije bilo ničeg složenijeg od jednostavnih organskih jedinjenja, Brumado je ukazivao na to da su time samo zagrebali milijarditi deo površine planete.
<BR>&nbsp;&nbsp;&nbsp;&nbsp;&nbsp;Obilazio je svetske naučne kongrese i industrijske konferencije, pokazujući fotografije Marsa na kojima su se videli veliki vulkani, ogromne usečene doline i kanjoni koje kao da je izdubila neka ogromna tekuća voda.
<BR>&nbsp;&nbsp;&nbsp;&nbsp;&nbsp;"Na Marsu mora biti vode", neprekidno je ponavljao. "A tamo gde ima vode, mora biti i života."
<BR>&nbsp;&nbsp;&nbsp;&nbsp;&nbsp;Trebalo mu je gotovo dvadeset godina da shvati da se obraćao pogrešnim ljudima. Nije bilo važno šta naučnici misle i šta žele. Važni su političari, muškarci i žene koji kontrolišu nacionalno blago. I ljudi, glasači koji stvaraju to bogatstvo plaćajući porez.
<BR>&nbsp;&nbsp;&nbsp;&nbsp;&nbsp;Počeo je da obilazi dvorane moći - i sobe za sastanke velikih korporacija, gde su se političari klanjali novcu koji ih je izabrao. Postao je opšte poznat i slavan, koristeći nadarene studente blistavih vizija da mu pomognu u stvaranju televizijskih emisija koje su ispunjavale ljude čitavog sveta čuđenjem i divljenjem pred veličanstvenim svemirom koji čeka da ga ispitaju muškarci i žene puni vere i oduševljenja.
<BR>&nbsp;&nbsp;&nbsp;&nbsp;&nbsp;I slušao je. Umesto da govori vođama i moćnicima sveta šta bi trebalo da rade, slušao je šta oni žele, čemu se nadaju, čega se plaše. Slušao je i planirao, i postepeno, korak po korak, uobličio je plan koji će im svima odgovarati.
<BR>&nbsp;&nbsp;&nbsp;&nbsp;&nbsp;Ustanovio je da svaka parlamentarna grupa, svaka vladina, industrijska ili građanska organizacija, ima svoje ciljeve, ambicije i strepnje.
<BR>&nbsp;&nbsp;&nbsp;&nbsp;&nbsp;Naučnici su želeli da odu na Mars iz radoznalosti. Za njih je istraživanje svemira bilo samo sebi svrha.
<BR>&nbsp;&nbsp;&nbsp;&nbsp;&nbsp;Vizionari su želeli da odu na Mars naprosto zato što on postoji. Želeli su, sa gotovo verničkom groznicom, da se čovečanstvo raširi u svemiru.
<BR>&nbsp;&nbsp;&nbsp;&nbsp;&nbsp;Vojska je govorila da nema smisla ići na Mars; planeta je toliko daleko da ne može imati nikakvu vojnu svrhu.
<BR>&nbsp;&nbsp;&nbsp;&nbsp;&nbsp;Industrijalci su shvatili da bi slanje ljudi na Mars poslužilo kao podsticaj razvoja novih tehnologija - i to bez rizika, novcem dobijenim od vlade.
<BR>&nbsp;&nbsp;&nbsp;&nbsp;&nbsp;Predstavnici siromašnih žalili su se da bi milijarde potrošene na Mars trebalo umesto toga utrošiti na proizvodnju hrane, na izgradnju stanova i na obrazovanje.
<BR>&nbsp;&nbsp;&nbsp;&nbsp;&nbsp;Brumado ih je slušao i potom tiho, blago počinjao da im govori rečima koje su mogli da razumeju. Vraćao im je snove i strepnje, pažljivo obrađene tako da su služili njegovom cilju. Usklađivao je njihove želje sve dok i sami nisu počeli da veruju kako je Mars logičan cilj njihovih planova i ambicija.
<BR>&nbsp;&nbsp;&nbsp;&nbsp;&nbsp;Vremenom su najveći moćnici sveta počeli da predviđaju kako će Mars biti prva proba snage, odlučnosti i moći na početku stoleća. Javna glasila počela su ozbiljno da upozoravaju kako će za njihove nacije možda biti skuplje, gledano sa tačke svetskog tržišta, da ne odu na Mars nego da odu.
<BR>&nbsp;&nbsp;&nbsp;&nbsp;&nbsp;Državnici su počeli da uviđaju kako bi im Mars mogao poslužiti kao simbol novog doba globalne saradnje i miroljubivosti, što bi zagrejalo srca i umove sveta.
<BR>&nbsp;&nbsp;&nbsp;&nbsp;&nbsp;Političari u Moskvi i Vašingtonu, Tokiju i Parizu, Riju i Pekingu, pažljivo su slušali svoje savetnike i potom se odlučivali. Njihovi saradnici pali su pod Brumadov uticaj.
<BR>&nbsp;&nbsp;&nbsp;&nbsp;&nbsp;"Idemo na Mars", rekao je američki predsednik pred Kongresom, "ne zbog prestiža, ponosa ili moći. Idemo na Mars u duhu nove pragmatske saradnje među narodima sveta. Ne idemo na Mars kao Amerikanci, Rusi ili Japanci. Idemo na Mars kao ljudska bića, kao predstavnici planete Zemlje."
<BR>&nbsp;&nbsp;&nbsp;&nbsp;&nbsp;Predsednik Ruske Federacije rekao je svom narodu: "Mars nije samo simbol naše neugasive želje za upoznavanjem i istraživanjem svemira, nego je i simbol saradnje koja je moguća između Istoka i Zapada. Mars je simbol neizbežnog napretka ljudskog uma."
<BR>&nbsp;&nbsp;&nbsp;&nbsp;&nbsp;Mars će biti krunsko dostignuće novog razdoblja međunarodne saradnje. Posle stoleća ratova, terorizma i masovnih ubistava, kosmička ironija pretvorila je krvavocrvenu planetu sa imenom boga rata u simbol novog stoleća miroljubive saradnje.
<BR>&nbsp;&nbsp;&nbsp;&nbsp;&nbsp;Za pripadnike bogatih naroda, Mars je bio izvor divljenja, cilj veći od svega na Zemlji, izazov nove granice koja može podstaći mlade i rasplamsati njihove strasti na zdrav, produktivan način.
<BR>&nbsp;&nbsp;&nbsp;&nbsp;&nbsp;Za pripadnike siromašnih naroda - pa, Alberto Brumado im je rekao da je i sam rođen u siromaštvu, i ako pomisao na Mars njega ispunjava oduševljenjem, zašto ne bi i oni mogli da podignu pogled iznad svakodnevne borbe za opstanak i da sanjaju velike snove?
<BR>&nbsp;&nbsp;&nbsp;&nbsp;&nbsp;Terebalo je platiti visoku cenu, naravno. Brumadovo uspešno ubeđivanje političara značilo je da je njegov dragoceni cilj, Mars, postao plod braka iz računa. Stoga, prva ekspedicija na Mars neće biti onakva kakvu bi želeli naučnici, čak ni onakva kakvu bi želeli inženjeri i planeri iz raznih nacionalnih agencija za svemir. Prvi ljudi koji će poći na Mars poći će onako kako političari žele: što brže i što jeftinije.
<BR>&nbsp;&nbsp;&nbsp;&nbsp;&nbsp;Prećutna parola prve ekspedicije glasila je: prvo politika, potom ništa, a tek potom nauka. Biće to misija 'postavi zastavu i ostavi trag', bez obzira na to koliko naučnici želeli da istražuju.
<BR>&nbsp;&nbsp;&nbsp;&nbsp;&nbsp;Delotvornost je bila sasvim na dnu liste, na dalekom trećem mestu, kao što obično biva kada su najvažniji politički interesi. Političarima je bilo najlakše da podnesu neophodne troškove ako će projekat biti brzo završen, pre nego što opozicione stranke uspeju da steknu moć i preuzmu zasluge za njen konačni uspeh. Što je brzo ne mora obavezno biti i kuso, ali administracija je morala da planira misiju koja će biti daleko od delotvorne.
<BR>&nbsp;&nbsp;&nbsp;&nbsp;&nbsp;'Projekat Mars' angažovao je na stotine naučnika. Desetine kosmonauta i astronauta. Hiljade inženjera, tehničara, kontrolora leta i činovnika. Proveli su deset godina planirajući i još tri za obuku za misiju koja će trajati dve godine. I sve to da bi dvadeset petoro muškaraca i žena moglo da provede šezdeset dana na Marsu, a potom da se vrate kući. Takav je bio plan misije. To je bio cilj kome su hiljade ljudi posvetile trinaest godina života.
<BR>&nbsp;&nbsp;&nbsp;&nbsp;&nbsp;Ipak, za svet u celini uzbuđenje pred 'Projektom Mars' raslo je sa svakim proteklim mesecom, dok je odabrano osoblje prolazilo obuku, a svemirski brod se polako uobličavao u svemirskim centrima u Ruskoj Federaciji, Sjedinjenim Državama, Južnoj Americi i Japanu. Svet se spremao da posegne ka crvenoj planeti. Alberto Brumado bio je priznat za duhovnog vođu misije na Mars, mada nije zvanično imao nikakvu funkciju osim moralne podrške. No, moralna podrška bila je očajnički potrebna mnogo puta za vreme tih godina, kada bi ova ili ona vlada poželela da sreže dugotrajno finansijsko opterećenje. Srećom, niko to nije učinio.
<BR>&nbsp;&nbsp;&nbsp;&nbsp;&nbsp;Pošto je bio prestar da bi sam poleteo u svemir, Brumado je posmatrao kako se njegova kćer ukrcava u svemirski brod koji će je odvesti na Mars.
<BR>&nbsp;&nbsp;&nbsp;&nbsp;&nbsp;Sada ju je gledao kako izlazi na površinu tog dalekog sveta, dok je masa napolju skandirala njihovo ime.
<BR>&nbsp;&nbsp;&nbsp;&nbsp;&nbsp;Pitajući se je li mudro postupio, Alberto Brumado je prišao visokim, osunčanim prozorima. Kad ga je ugledala, masa ga je divlje pozdravila.
<BR>
<BR>&nbsp;&nbsp;&nbsp;&nbsp;&nbsp;KALINJINGRAD: Kontrola misije za ekspediciju na Mars imala je više rezervnih sistema nego brod kojim su istraživači leteli. Rezervni sistemi na brodu bili su neophodni radi bezbednosti, a u kontroli misije zahtevala ih je politika. Svaki položaj u kontroli misije delilo je dvoje ljudi za istovetnim pultovima, rame uz rame. Obično je jedno od njih bilo Rus, a drugo Amerikanac, mada je za nekolicinom pultova bilo i Japanaca, Britanaca, Francuza, čak i jedan Argentinac - a kraj svakog od njih bio je Rus.
<BR>&nbsp;&nbsp;&nbsp;&nbsp;&nbsp;Osoblje u kontroli misije upravo je počinjalo proslavu. Sve do trenutka spuštanja svi su sa ukočenom pažnjom pratili svoje ekrane, a sada su konačno mogli da se zavale u stolicama, da skinu slušalice, nasmeju se, gucnu šampanjac i zapale pobedničke cigare. Čak su i neke žene uzele cigare. Iza nizova pultova, na zastakljenoj galeriji za novinare, reporteri i fotografi nazdravljali su jedni drugima i kontroli misije votkom u papirnim čašama.
<BR>&nbsp;&nbsp;&nbsp;&nbsp;&nbsp;Samo je vođa američke ekipe, krupan, proćelav muškarac u košulji, sa mrljama znoja ispod pazuha i nezapaljenom cigarom u zubima, izgledao nesrećno. Naginjao se preko stolice Amerikanke koja je imala starinsko zvanje nadzornika komunikacija.
<BR>&nbsp;&nbsp;&nbsp;&nbsp;&nbsp;"Šta je to rekao?"
<BR>&nbsp;&nbsp;&nbsp;&nbsp;&nbsp;Ona je na trenutak podigla pogled sa ekrana. "Ne znam šta je to bilo."
<BR>&nbsp;&nbsp;&nbsp;&nbsp;&nbsp;"Do đavola, to sigurno nije trebalo da kaže!"
<BR>&nbsp;&nbsp;&nbsp;&nbsp;&nbsp;"Hoćete li da premotamo traku?" upitao je Rus koji je radio kraj mlade žene. Glas mu je bio blag, ali se probio kroz opšti žamor.
<BR>&nbsp;&nbsp;&nbsp;&nbsp;&nbsp;Žena je ćutke pritisnula nekoliko dugmića i na ekranu se ponovo pojavila prilika Džejmsa Votermena u jasnoplavom skafandru, na pesku Marsa.
<BR>&nbsp;&nbsp;&nbsp;&nbsp;&nbsp;"Ja'aa'ti", rekla je slika Džejmsa Votermena.
<BR>&nbsp;&nbsp;&nbsp;&nbsp;&nbsp;"Smetnje u prenosu?" upitao je šef.
<BR>&nbsp;&nbsp;&nbsp;&nbsp;&nbsp;"Ni slučajno", odgovorila je žena.
<BR>&nbsp;&nbsp;&nbsp;&nbsp;&nbsp;Rus se okrenuo od svog ekrana da prodorno pogleda šefa. "Šta mu to znači?"
<BR>&nbsp;&nbsp;&nbsp;&nbsp;&nbsp;"Proklet bio ako znam", progunđao je šef. "Ali saznaćemo, nemaš brige!"
<BR>&nbsp;&nbsp;&nbsp;&nbsp;&nbsp;Gore na galeriji za novinare, jedan mladi TV reporter primetio je dva čoveka nagnuta nad sedište nadzornika komunikacija. Upitao se zašto izgledaju tako zbunjeni.
<BR>
<BR>&nbsp;&nbsp;&nbsp;&nbsp;&nbsp;BERKLI: Profesor Džerom Votermen i profesor Lusila Monro Votermen otkazali su predavanja za taj dan, pa su ostali kod kuće da gledaju svog sina kako se iskrcava na površinu Marsa. Bez prijatelja. Bez studenata ili kolega sa fakulteta. Odred reportera vrebao je pred kućom, ali Votermenovi će se suočiti sa njima tek pošto odgledaju spuštanje.
<BR>&nbsp;&nbsp;&nbsp;&nbsp;&nbsp;Sedeli su u svojoj udobno neurednoj radnoj sobi punoj knjiga, gledajući televizijsku sliku, a roletne su bile čvrsto spuštene da bi ih zaštitile od jakog jutarnjeg sunca i opsade novinara koji su logorovali napolju.
<BR>&nbsp;&nbsp;&nbsp;&nbsp;&nbsp;"Potrebno je gotovo deset minuta da signali stignu do Zemlje", čudio se Džeri Votermen.
<BR>&nbsp;&nbsp;&nbsp;&nbsp;&nbsp;Njegova žena odsutno je klimnula glavom, očiju uperenih u blistavo plavu priliku među šest bezličnih obličja na ekranu. Kada je konačno došao red na Džejmija da progovori, zadržala je dah.
<BR>&nbsp;&nbsp;&nbsp;&nbsp;&nbsp;"Ja'aa'ti", rekao je njen sin.
<BR>&nbsp;&nbsp;&nbsp;&nbsp;&nbsp;"Oh, ne!" jeknula je Lusila.
<BR>&nbsp;&nbsp;&nbsp;&nbsp;&nbsp;Džejmijev otac iznenađeno je huknuo.
<BR>&nbsp;&nbsp;&nbsp;&nbsp;&nbsp;Lusila se smesta okomila na muža. "Opet je počeo sa tim indijanskim štosovima!"
<BR>
<BR>&nbsp;&nbsp;&nbsp;&nbsp;&nbsp;SANTA FE: Stari Al je uvek znao kako da napuni radnju mušterijama, čak i na ovakav dan. Naprosto je postavio TV aparat na policu, odmah kraj lutaka 'Kačina'. Ljudi su se slivali sa čitavog trga da vide Alovog unuka na Marsu.
<BR>&nbsp;&nbsp;&nbsp;&nbsp;&nbsp;"Ja'aa'ti", rekao je Džejmi Votermen sa razdaljine od preko sto miliona kilometara.
<BR>&nbsp;&nbsp;&nbsp;&nbsp;&nbsp;"Hii-ja!" uzviknuo je stari Al Votermen. "Dečko je uspeo!"
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
