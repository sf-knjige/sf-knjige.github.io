<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 37: VEČE
<P>&nbsp;&nbsp;&nbsp;&nbsp;&nbsp;Dr Jang Mejlin je prezrivo frknula na podatke prikazane na ekranu. Potom je odgurnula stolicu, ustala i otvorila harmonika-vrata od ambulante.
<BR>&nbsp;&nbsp;&nbsp;&nbsp;&nbsp;Dr Li je bio u komandnom odeljku, naravno, zauzet trokrakim razgovorom sa ekipom u Titonijumovom Rascepu i kontrolom misije u Kalinjingradu.
<BR>&nbsp;&nbsp;&nbsp;&nbsp;&nbsp;Znači, našli su život na Marsu, rekla je u sebi dr Jang. I svi su bolesni, možda i umiru. Da li je to povezano? Ne, nemoguće, pomislila je.
<BR>&nbsp;&nbsp;&nbsp;&nbsp;&nbsp;Hodnik je bio prazan i tih, osim zujanja mašina. Svi su se nalazili u komandnom odeljku. Niko ne obraća pažnju na medicinski problem. Niko ne obraća pažnju na mene.
<BR>&nbsp;&nbsp;&nbsp;&nbsp;&nbsp;Kada je stigla u komandni odeljak, dr Li je sedeo za komunikacionim pultom. Svi ekrani bili su uključeni. Alberto Brumado blistao je na glavnom ekranu, a ostali su prikazivali glavešine iz Kalinjingrada, Hjustona i najverovatnije Tokija. Sve sami muškarci. TV veza sa ekipom u roveru bila je poremećena zbog oluje, ali Žoana Brumado bila je na radiju, pokušavajući da odgovori na masu pitanja.
<BR>&nbsp;&nbsp;&nbsp;&nbsp;&nbsp;Divna je, pomislila je dr Jang, a još je i kćer Alberta Brumada. Sada je našla život na Marsu. Nalazi se u središtu pažnje, svi je žele. Ja sam samo nekakav lekar, donosilac loših vesti. Nikakvo čudo što žele da me zanemare.
<BR>&nbsp;&nbsp;&nbsp;&nbsp;&nbsp;Zna li Brumado da mu je kćer bolesna? Najverovatnije ne zna. Kontrorla misije, naravno, zna, ali zasad se ponašaju kao da je pošast koja je pogodila ekipu na tlu samo običan grip.
<BR>&nbsp;&nbsp;&nbsp;&nbsp;&nbsp;A više je od gripa. Dr Li je bila sigurna u to.
<BR>&nbsp;&nbsp;&nbsp;&nbsp;&nbsp;Šta ako ima marsovskih organizama u vazduhu? Ako ima virusa ili mikroba, toliko sitnih ili toliko različitih da su izmakli pažnji prilikom analize vazduha? Šta ako mogu da zaraze ljudske ćelije?
<BR>&nbsp;&nbsp;&nbsp;&nbsp;&nbsp;Odmahnula je glavom, od čega joj se razletelo pramenje tamne kose. Glupost! Tuđinski organizmi ne mogu da utiču na zemaljske ćelije. Metabolizam bi im bio potpuno drugačiji.
<BR>&nbsp;&nbsp;&nbsp;&nbsp;&nbsp;Pa ipak, po onome što je uspela da vidi od bića nalik na lišaj koje su našle Brumado i Malater, neverovatno liče na zemaljske organizme. Moraju podvrći analizi njihov DNK, smatrala je dr Jang. Kao i celokupnu hemiju.
<BR>&nbsp;&nbsp;&nbsp;&nbsp;&nbsp;Marsovska kuga. Sama ideja bila je suviše nestvarna da bi je ozbiljno razmotrila. To je neverovatno kao... kao - osetila je da je protresa drhtaj - kao da nekog pogodi meteoroid.
<BR>&nbsp;&nbsp;&nbsp;&nbsp;&nbsp;A onda je shvatila da se nalazi u vratima svemirskog broda na orbiti oko Marsa, propinjući se na prste kako bi videla nešto preko ramena gomile okupljene oko vođe koji je upravo primao čestitke od direktora 'Projekta Mars' što je uspeo da nađe prve vanzemaljske oblike života koje je čovečanstvo ikada otkrilo. Šta se sada može smatrati nestvarnim? Šta je verovatno, a šta neverovatno?
<BR>&nbsp;&nbsp;&nbsp;&nbsp;&nbsp;Kako svi izgledaju srećni. Čak i Li, čovek-strašilo koji nikada ne dozvoljava sebi da se opusti, veselo se smeši na brojne ekrane oko sebe. Svi čestitaju jedni drugima, muškraci muškarcima, kao matori atletičari koji su upravo postigli neočekivanu pobedu, uvereni da će im ovo otkriće osigurati budućnost.
<BR>&nbsp;&nbsp;&nbsp;&nbsp;&nbsp;Ali neće biti tako ako ljudi na tlu pomru. To će ih sve užasnuti. A oni umiru. Uprkos Ridovim uveravanjima, podaci pokazuju da nešto onesposobljava sve muškarce i žene na površini Marsa. Postaju sve slabiji. Polako umiru.
<BR>
<BR>&nbsp;&nbsp;&nbsp;&nbsp;&nbsp;Bio je to naporan dan. Uprkos iscrpljenosti i bolovima, četvoro u roveru proveli su čitavo popodne razgovarajući radiom sa kupolom, sa Lijem i ostalim naučnicima na orbiti, sa kontrolom misije u Kalinjingradu i Hjustonu, i konačno sa direktorima projekta u Moskvi, Vašingtonu, Tokiju i još šest glavnh gradova Zemlje.
<BR>&nbsp;&nbsp;&nbsp;&nbsp;&nbsp;"Mogli smo misliti da će se TV veze baš sada prekinuti", gunđao je Konors.
<BR>&nbsp;&nbsp;&nbsp;&nbsp;&nbsp;TV antena je još bila zaglavljena na pola puta i stoga beskorisna. No, rezervna radio-veza je funkcionisala, mada su zbog smetnji usled oluje glasovi iz orbite zvučali tiho, puni pucketanja statičkog elektriciteta.
<BR>&nbsp;&nbsp;&nbsp;&nbsp;&nbsp;Žoana je uz pomoć kompjutersog modema i telefaksa prenela sve podatke - i sve fotomikrografije - koje su ona i Ilona izvukle iz lišaja. Ilona se sada odmarala na svom ležaju; pošto mu se bukvalno onesvestila u rukama, Džejmi je rasklopio ležaj i naterao je da pokuša da zaspi.
<BR>&nbsp;&nbsp;&nbsp;&nbsp;&nbsp;Odavno se smračilo kad su se radio-razgovori završili. I dalje bi razgovarali, ali Džejmi je molio da prekinu, kako bi mogli da jedu i odmore se za naredno jutro. Dr Li je odmah shvatio šta je posredi.
<BR>&nbsp;&nbsp;&nbsp;&nbsp;&nbsp;"Ja ću preuzeti sve pozive dok ne budete spremni za jutarnji posao", rekao je.
<BR>&nbsp;&nbsp;&nbsp;&nbsp;&nbsp;Nisu ni pomenuli bolest pred glavešinama iz najvećih gradova sveta. A nisu je pomenuli ni iz kontrole misije, mada su znali u kakvom su stanju. Niko nije hteo da pokvari trenutak trijumfa.
<BR>&nbsp;&nbsp;&nbsp;&nbsp;&nbsp;Sada je svo četvoro sedelo oko uskog stola, raspoređeni kao i obično: muškarci na jednoj klupi, žene na drugoj. Ilona je izgledala nešto bolje posle nekoliko sati sna; no, i dalje je bila bleda i ćutljiva. I Žoana je bila ispijena, napeta, sa teškim podočnjacima i upalih obraza.
<BR>&nbsp;&nbsp;&nbsp;&nbsp;&nbsp;Konors je bio napadno veseo, kao da se ne usuđuje da ne pokaže dobro raspoloženje. No, Džejmiju se činilo da su mu pokreti sporiji nego obično, usiljeni, i da teško diše.
<BR>&nbsp;&nbsp;&nbsp;&nbsp;&nbsp;"Treba da nazdravimo", rekao je astronaut, ustavši i uputivši se ka frižideru u kuhinji. "Zbog otkrića vanzemaljskog života."
<BR>&nbsp;&nbsp;&nbsp;&nbsp;&nbsp;Džejmi je bio bolan i otupljen. Konorsovo lažno oduševljenje išlo mu je na živce, ali oćutao je.
<BR>&nbsp;&nbsp;&nbsp;&nbsp;&nbsp;"Prokletstvo! Ovde nema ničega čime bi se moglo nazdraviti", mumlao je Konors, razgledajući unutrašnjost frižidera.
<BR>&nbsp;&nbsp;&nbsp;&nbsp;&nbsp;"Ima li soka od pomorndže?" upitala je Žoana.
<BR>&nbsp;&nbsp;&nbsp;&nbsp;&nbsp;"Da. Ostalo je oko pola litre."
<BR>&nbsp;&nbsp;&nbsp;&nbsp;&nbsp;"Pa, da uzmemo to", predložio je Džejmi.
<BR>&nbsp;&nbsp;&nbsp;&nbsp;&nbsp;"Sok od pomorandže?"
<BR>&nbsp;&nbsp;&nbsp;&nbsp;&nbsp;"Pravićemo se da u njemu ima i votke."
<BR>&nbsp;&nbsp;&nbsp;&nbsp;&nbsp;I tako su nazdravili sokom od pomorandže. Jedva. Iloni i Žoani. Otkriću života na Marsu. Neporecivoj činjenici da Zemlja nije jedina planeta koja je iznedrila život. Nobelovoj nagradi koju će dve žene dobiti.
<BR>&nbsp;&nbsp;&nbsp;&nbsp;&nbsp;"Oh, mislim da se za ovo ne dodeljuje Nobelova nagrada", rekla je Žoana.
<BR>&nbsp;&nbsp;&nbsp;&nbsp;&nbsp;"Šališ se", pombunio se Konors. "Za otkriće vanzemaljskog života?"
<BR>&nbsp;&nbsp;&nbsp;&nbsp;&nbsp;"Nema takve kategorije Nobelove nagrade", objasnila je Žoana. Potom se malo zamislila. "Osim ako Švedska Akademija nauka ne odluči da malo rastegne pojam medicine i fiziologije."
<BR>&nbsp;&nbsp;&nbsp;&nbsp;&nbsp;"Ili hemije", dodao je Džejmi.
<BR>&nbsp;&nbsp;&nbsp;&nbsp;&nbsp;"Možda će otvoriti novu kategoriju", ponadao se Konors.
<BR>&nbsp;&nbsp;&nbsp;&nbsp;&nbsp;Ilona mu se bledo nasmešila. "Ne znaš ti Šveđane, Pite."
<BR>&nbsp;&nbsp;&nbsp;&nbsp;&nbsp;Potom su počeli da jedu. Večera je polako odmicala. Džejmi je shvatio da ih sad hvataju posledice. Opuštanje posle velikog uzbuđenja zbog otkrića i uspeha.
<BR>&nbsp;&nbsp;&nbsp;&nbsp;&nbsp;Pa, našli smo život na Marsu, pomislio je. Kladim se da će sutra televizija biti puna šala o Marsovcima.
<BR>&nbsp;&nbsp;&nbsp;&nbsp;&nbsp;Noge su ga bolele kao da je pretrčao maraton. Bio je iscrpljen. Zavalio je glavu i upitao se koliko su zaista bolesni i koliko brzo će se oporaviti. Činilo mu se da je svima sve gore, a ne bolje.
<BR>&nbsp;&nbsp;&nbsp;&nbsp;&nbsp;Iz kabine se oglasilo zujanje radija, od čega se Džejmi sav zgrčio.
<BR>&nbsp;&nbsp;&nbsp;&nbsp;&nbsp;"Mora da je Voznesenski", pretpostavio je Konors. "Ja ću se javiti."
<BR>&nbsp;&nbsp;&nbsp;&nbsp;&nbsp;Astronautu je zaudaralo iz usta. Šta je to večeras jeo, upitao se Džejmi. I zašto ne isključi to prokleto zujanje? Buka mu je smetala kao zubarska bušilica.
<BR>&nbsp;&nbsp;&nbsp;&nbsp;&nbsp;Džejmi je takođe ustao i bez reči počeo da sakuplja posuđe. Primetio je da niko nije pojeo više od pola obroka, samo je sok od pomorandži popijen. Mnogo nazdravljanja, pomislio je. Baš dobro što nismo imali votke da dodamo.
<BR>&nbsp;&nbsp;&nbsp;&nbsp;&nbsp;Žoana je ustala da mu pomogne. Ilona je ostala skljokana na klupi, staklastih očiju. Strašno joj je loše, pomislio je Džejmi, zagledan u njeno bledo lice. Vetar je napolju još zavijao, kao ukleta duša napuštenog ljubavnika.
<BR>&nbsp;&nbsp;&nbsp;&nbsp;&nbsp;Hoćemo li pomreti ovde? Džejmi se trgao od iznenadne pomisli. No, odmah je nastavio. Pa šta? Ovo nije loše mesto da se umre. Postigli smo ono zbog čega smo došli. Možda Mars želi naše živote u zamenu za svoju najveću tajnu. Poštena razmena, život za život.
<BR>&nbsp;&nbsp;&nbsp;&nbsp;&nbsp;Ali Mars je blag svet, odgovorio je samom sebi. Isprva može da izgleda grub i strašan, ali, zapravo, je miran i blag. Duboko u umu javio mu se još jedan glas. Samo dok ti ne nestane vazduha, rekao je. Ili dok ti se ne ošteti skafander. Onda ćeš videti kako je to blag svet.
<BR>&nbsp;&nbsp;&nbsp;&nbsp;&nbsp;Konors se vratio za sto dok je Džejmi slagao tanjire na gomilu.
<BR>&nbsp;&nbsp;&nbsp;&nbsp;&nbsp;"Mihail kaže da ćemo sutra ujutro imati konferenciju za štampu. Sve nacije će učestvovati. Svaki prokleti novinar sa Zemlje želi da nas intervjuiše. Moraću odmah ujutro da iziđem napolje i sredim TV antenu. Žele da nas vide."
<BR>&nbsp;&nbsp;&nbsp;&nbsp;&nbsp;"Oh, Bože, ne ovakve", jeknula je Ilona.
<BR>&nbsp;&nbsp;&nbsp;&nbsp;&nbsp;"Kaži im da ne možemo da popravimo antenu", rekao je Džejmi.
<BR>&nbsp;&nbsp;&nbsp;&nbsp;&nbsp;Konors umalo da odmahne glavom, ali se na vreme predomislio. "Moram da probam, čoveče. Osim toga, ionako bih sutra morao napolje, da vidim koliko smo zatrpani peskom i ima li još neke štete na roveru."
<BR>&nbsp;&nbsp;&nbsp;&nbsp;&nbsp;"To znači da i ja idem napolje", rekao je Džejmi.
<BR>&nbsp;&nbsp;&nbsp;&nbsp;&nbsp;"Ne. Biće dovoljno da samo obučeš skafandar. Ako bude potrebe, izići ćeš napolje za minut."
<BR>&nbsp;&nbsp;&nbsp;&nbsp;&nbsp;"Ali propisi..."
<BR>&nbsp;&nbsp;&nbsp;&nbsp;&nbsp;"Propisi dozvoljavaju da astronaut iziđe iz vozila sam, pod uslovom da unutra ostane rezerva, spremna da iziđe u slučaju nevolje. Samo vi, siroti naučnici, ne smete napolje na svoju ruku."
<BR>&nbsp;&nbsp;&nbsp;&nbsp;&nbsp;Konors je pokušavao da bude vedar, ali Džejmi je osećao da ga polako obuzima bes.
<BR>&nbsp;&nbsp;&nbsp;&nbsp;&nbsp;"Oh, da", setio se Konors. "Rid želi još jedan niz testova: temperaturu, pritisak, puls, a osim toga - najbolje dolazi na kraju - još uzoraka krvi."
<BR>&nbsp;&nbsp;&nbsp;&nbsp;&nbsp;"Ne opet", pobunila se Ilona.
<BR>&nbsp;&nbsp;&nbsp;&nbsp;&nbsp;"Sad kad znamo da na Marsu postoji život, možda smo dobili neku marsovsku zarazu", rekao je Konors. "Imamo još jednu brigu."
<BR>&nbsp;&nbsp;&nbsp;&nbsp;&nbsp;"Ja ću prva", rekla je Žoana, trudeći se da ustane od stola.
<BR>&nbsp;&nbsp;&nbsp;&nbsp;&nbsp;"Da ti pomognem", rekao je Džejmi.
<BR>&nbsp;&nbsp;&nbsp;&nbsp;&nbsp;U roveru se nije moglo usamiti, ali su barem medicinske testove mogli da vrše u laboratoriji, dok su Ilona i Konors ostali u prednjem odeljku. Laboratorija je delovala prijatno dok su sedeli jedno do drugog. Svetlela je samo jedna traka na plafonu, bacajući prigušene senke preko opreme koju su ranije koristili i ublažavajući bore urezane u Žoanino bledo, nespokojno lice. Vetar se napolju i dalje čuo, ali ovde u laboratoriji bilo je gotovo prijatno.
<BR>&nbsp;&nbsp;&nbsp;&nbsp;&nbsp;Džejmi ju je ostavio da sedi dok je po medicinskom ormančetu tražio traku za merenje pritiska, termometarske folije i potkožne igle. Pažljivo joj je izmerio temperaturu, pritisak i puls. Sve je bilo nešto više od normale.
<BR>&nbsp;&nbsp;&nbsp;&nbsp;&nbsp;Dok joj je čistio podlakticu da bi uzeo krv, Džejmi je progovorio. "Nisam ranije pomislio na to, ali ako postoji marsovski lišaj mora biti i drugih marsovskih organizama."
<BR>&nbsp;&nbsp;&nbsp;&nbsp;&nbsp;Žoana je ozbiljno klimnula glavom dok je stezala pesnicu. "Da. Lišaj nam može izgledati kao niži oblik života, ali je veoma složen u poređenju sa protozoama ili kolonijama algi."
<BR>&nbsp;&nbsp;&nbsp;&nbsp;&nbsp;Džejmi je mrzeo igle. Bilo mu je gotovo muka kad vidi da nekome ubadaju iglu. Stajalo ga je napora da sačuva mirne ruke dok je zabadao iglu u ispupčenu venu na unutrašnjoj strani Žoaninog lakta. Uspeo je iz prve. Žoana se samo malo trgla.
<BR>&nbsp;&nbsp;&nbsp;&nbsp;&nbsp;"Znači, zaista postoje marsovski mikrobi", nastavio je dok joj je uzimao krv. "Bakcili, virusi i sve to."
<BR>&nbsp;&nbsp;&nbsp;&nbsp;&nbsp;"Mora ih biti. Lišaj ne može biti jedini oblik života na planeti. Mora postojati makar primitivna ekologija."
<BR>&nbsp;&nbsp;&nbsp;&nbsp;&nbsp;"Pa, zašto onda ništa nismo našli?" Polako je povukao klip šprica.
<BR>&nbsp;&nbsp;&nbsp;&nbsp;&nbsp;Žoana je gledala kako se špric puni tamnom krvlju. "Ili ne postoji ništa izvan kanjona, ili smo ih i našli, ali ih nismo prepoznali."
<BR>&nbsp;&nbsp;&nbsp;&nbsp;&nbsp;Džejmi joj je pritisnuo flaster na ranicu i savio joj podlakticu.
<BR>&nbsp;&nbsp;&nbsp;&nbsp;&nbsp;"Znači, sve one analize vazduha i tla..."
<BR>&nbsp;&nbsp;&nbsp;&nbsp;&nbsp;No, Žoana je već mislila na nešto drugo. "Džejmi, na Zemlji postoje slojevi oksida gvožđa koje su stvorile drevne bakterije. Šta misliš, da li je moguće da su oksidi gvožđa na površini Marsa posledica biološke aktivnosti?"
<BR>&nbsp;&nbsp;&nbsp;&nbsp;&nbsp;Žmirnuo je na novu zamisao. "Sva prašina, po čitavoj planeti?"
<BR>&nbsp;&nbsp;&nbsp;&nbsp;&nbsp;"Nakupljana milionima godina. Stotinama miliona."
<BR>&nbsp;&nbsp;&nbsp;&nbsp;&nbsp;"To bi objasnilo zašto je gvožđe još na površini", naglas je razmišljao Džejmi. "Zašto nije potonulo ka jezgru; zašto planeta nije diferencirana kao Zemlja."
<BR>&nbsp;&nbsp;&nbsp;&nbsp;&nbsp;Potom ju je pogledao u umorne oči. "Time bi mnogo šta moglo da se objasni, možda. Nikad nisam ni pomislio na mogućnost da je ovde biologija uticala na geologiju."
<BR>&nbsp;&nbsp;&nbsp;&nbsp;&nbsp;"A moguće je", rekla je ona.
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;Tek tad je shvatio da u podignutoj ruci drži špric pun njene krvi. Pažljivo je istisnuo krv u kratku epruvetu automatskog analizatora. Nalazio se u uglu radnog stola, sav od nerđajućeg čelika i staklenih epruvetica, manji od aparata za kafu pod kupolom i sav je blistao, toliko je bio nov. Nisu ni pomišljali da će morati da ga koriste.
<BR>&nbsp;&nbsp;&nbsp;&nbsp;&nbsp;"Kako se osećaš?" upitao je dok je ukucavao Žoanino ime i tačno vreme u medicinski kompjuter.
<BR>&nbsp;&nbsp;&nbsp;&nbsp;&nbsp;Pokušala je da se nasmeši. "Preživeću, valjda."
<BR>&nbsp;&nbsp;&nbsp;&nbsp;&nbsp;I njoj je zaudaralo iz usta. Džejmi je pretpostavio da ni njegov dah nije sladak kao ruža. Malo se odmakao od nje. "Šta je to, do đavola? Od čega smo se razboleli?"
<BR>&nbsp;&nbsp;&nbsp;&nbsp;&nbsp;"Toni će već utvrditi", tiho je rekla. "On je odličan lekar."
<BR>&nbsp;&nbsp;&nbsp;&nbsp;&nbsp;"Da. Na kraju će se zvati Ridova marsovska groznica."
<BR>&nbsp;&nbsp;&nbsp;&nbsp;&nbsp;"Ali mi nemamo groznicu", podsetila ga je Žoana.
<BR>&nbsp;&nbsp;&nbsp;&nbsp;&nbsp;"Ti je imaš", odgovorio je. "Temperatura ti je mala, ali ipak povećana."
<BR>&nbsp;&nbsp;&nbsp;&nbsp;&nbsp;Džejmi je uneo dobijene nalaze u medicinski kompjuter, koji je automatski prenosio podatke u brodove na orbiti, a odatle u kupolu. Uključio je analizator; osim što se upalila zelena svetiljkica, ničim nije pokazivao da radi. Njegovi rezultati Žoanine krvi takođe će biti automatski preneti preko kompjuterske veze.
<BR>&nbsp;&nbsp;&nbsp;&nbsp;&nbsp;Žoana nije ustala, nego ga je povukla za rukav.
<BR>&nbsp;&nbsp;&nbsp;&nbsp;&nbsp;"A sad ja tebe."
<BR>&nbsp;&nbsp;&nbsp;&nbsp;&nbsp;Pogledao je naniže ka njoj. "Da li se osećaš dovoljno dobro..."
<BR>&nbsp;&nbsp;&nbsp;&nbsp;&nbsp;"Ma, neću ti ispustiti svu krv, Džejmi", rekla je. "I dalje sam sposobna da obavljam jednostavne poslove kao što je zabijanje igle u nečiju ruku."
<BR>&nbsp;&nbsp;&nbsp;&nbsp;&nbsp;Džejmi je, oklevajući, zasukao rukav.
<BR>&nbsp;&nbsp;&nbsp;&nbsp;&nbsp;Dok mu je stavljala traku za merenje pritiska, Džejmi je sam namestio na čelo termometarsku foliju.
<BR>&nbsp;&nbsp;&nbsp;&nbsp;&nbsp;"Pitanje je", zamišljeno je govorila Žoana, "da li je lišaj najviše što Mars može da ponudi ili postoje preživeli primerci složenijeg života koji je inače izumro?"
<BR>&nbsp;&nbsp;&nbsp;&nbsp;&nbsp;Džejmi se oslonio o radni sto dok mu je očitavala pritisak.
<BR>&nbsp;&nbsp;&nbsp;&nbsp;&nbsp;"Možda je ona kamena formacija zaista selo?" upitao je.
<BR>&nbsp;&nbsp;&nbsp;&nbsp;&nbsp;"Nismo našli nikakv dokaz postojanja inteligentnog života, Džejmi. Ja sam samo pomislila..."
<BR>&nbsp;&nbsp;&nbsp;&nbsp;&nbsp;"Postoji ono lice uklesano u stenu u području Acidalije."
<BR>&nbsp;&nbsp;&nbsp;&nbsp;&nbsp;"Oh, Džejmse! Ne veruješ valjda u to!"
<BR>&nbsp;&nbsp;&nbsp;&nbsp;&nbsp;Slagnuo je ramenima. "Sad kad znamo da na Marsu ima života, ko zna u šta treba verovati?"
<BR>&nbsp;&nbsp;&nbsp;&nbsp;&nbsp;"Da je nekada bilo inteligentnih Marsovaca?" Žoana je posegnula za novom iglom.
<BR>&nbsp;&nbsp;&nbsp;&nbsp;&nbsp;Džejmi je odvratio pogled od blistavog metala. "Planeta je stara milijardama godina. Dovoljno vremena da se razvije inteligencija - i potom da nestane sa promenom klime."
<BR>&nbsp;&nbsp;&nbsp;&nbsp;&nbsp;Žoana je odmahnula glavom dok mu je stavljala podvez nad laktom. "Ali nema nikakvih dokaza, nikakvih ostataka civilizacije, nikakvih ruševina."
<BR>&nbsp;&nbsp;&nbsp;&nbsp;&nbsp;"Sve je pokriveno zbog peščanih oluje." Stezao je pesnicu. "Osim mog sela gore u litici. Možda ima više... joj!"
<BR>&nbsp;&nbsp;&nbsp;&nbsp;&nbsp;"Izvini." Promašila je venu. Krv je potekla tek iz trećeg pokušaja.
<BR>&nbsp;&nbsp;&nbsp;&nbsp;&nbsp;"Za tebe se sad sve menja, zar ne?" upitao je Džejmi.
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Našla si život. Sada si čuvena. Bićeš čuvenija od oca."
<BR>&nbsp;&nbsp;&nbsp;&nbsp;&nbsp;Žoana je zatreptala. "Nisam razmišljala o tome. Kad se budemo vratili..."
<BR>&nbsp;&nbsp;&nbsp;&nbsp;&nbsp;"Nećemo moći da se vratimo u normalan život. Barem ti nećeš moći."
<BR>&nbsp;&nbsp;&nbsp;&nbsp;&nbsp;"Ni ti", rekla je. "Da nije bilo tebe, nikada ne bismo dospeli ovamo."
<BR>&nbsp;&nbsp;&nbsp;&nbsp;&nbsp;"Ti si ispunila najveće nade svog oca", rekao je Džejmi, što je nežnije mogao. "Ne moraš više da ga se plašiš."
<BR>&nbsp;&nbsp;&nbsp;&nbsp;&nbsp;"Ja se ne plašim oca!"
<BR>&nbsp;&nbsp;&nbsp;&nbsp;&nbsp;"Mislio sam, sad će te pustiti na miru."
<BR>&nbsp;&nbsp;&nbsp;&nbsp;&nbsp;Dugo ga je gledala u oči, uznemirena. I nesigurna. "A i ja ću morati da pustim njega na miru."
<BR>&nbsp;&nbsp;&nbsp;&nbsp;&nbsp;"Da." Džejmi je klimnuo glavom uprkos glavobolji. Nijedno od njih nije se smešilo.
<BR>&nbsp;&nbsp;&nbsp;&nbsp;&nbsp;Potom je došao red na Konorsa i Ilonu da pređu u laboratoriju, a Žoana je otišla u kupatilo da se spremi za spavanje. Džejmi, suviše nemiran da uopšte i pomisli na san, otišao je u pilotsku kabinu. Oluja je napolju i dalje besnela, pa je noć bila tamnija od svih koje su do sada videli na Marsu. Provirio je kroz termalni štit, ustanovio da se ništa ne vidi, a onda ga je ponovo spustio.
<BR>&nbsp;&nbsp;&nbsp;&nbsp;&nbsp;Nije osećao strah zbog oblaka peska koji su leteli napolju. Džejmiju su se činili kao da ih obavijaju meki, paperjasti oblaci; nije osećao udare grubih čestica peska koje bi mogle da izgrebu i metal. Mogao bih da iziđem napolje kad bih morao, čak i usred oluje, pomislio je. Možda bi čak bilo i zabavno.
<BR>&nbsp;&nbsp;&nbsp;&nbsp;&nbsp;Kada će se ovo zavšriti, upitao se. Možda bi trebalo da pozovem Tošimu i upitam kakva je prognoza. No, brzo se predomislio. Što da se trudim? Završiće se kad se završi, bez obzira na to šta meteorolog bude rekao. Opipavši umirujuće kameno obličje medveda u džepu, Džejmi je zaključio da bi bilo glupo požurivati stvari. Pogotovo stvari nad kojima nemaš kontrolu. Sačekaj kraj oluje. Sačekaj kraj svih oluja.
<BR>&nbsp;&nbsp;&nbsp;&nbsp;&nbsp;Bio je umoran, do kostiju, ali i suviše napet da bi legao. Kao dete pred Božić. Bio je toliko umoran da je jedva držao oči otvorene, ali i suviše uzbuđen da bi pošao na spavanje.
<BR>&nbsp;&nbsp;&nbsp;&nbsp;&nbsp;Konors i Ilona dugo su se zadržali u laboratoriji. Da li se ona opet bavi svojom zabavom? Pa, ako Pit može da se napali kad mu je tako loše kao što izgleda, svaka mu čast. A što se Ilone tiče - tu se gotovo nasmejao - ona je kao stara dobra poštanska služba: ni kiša, ni oluja ni tamna noć ne mogu je zaustaviti.
<BR>&nbsp;&nbsp;&nbsp;&nbsp;&nbsp;Prevukao je dlanom preko strnjike na obrazima. Možda bi trebalo da se obrijem. Ako sutra sredimo antenu, pojavićemo se na TV, pa bi barem trebalo da pokušam da izgledam pristojno. S druge strane, možda ću obrijan izgledati gore nego sa četvorodnevnom bradom. Možda. Li ne želi da se zna da smo bolesni. Brumado sigurno zna kako je njegovoj kćerki i svima nama, ali svakako ne želi da to dopre do javnosti. Svi bi poludeli. Marsovska groznica. Sve što smo postigli iščezlo bi istog časa kad bi posumnjali da neko od nas ima makar i kijavicu. Shvatio je da na Zemlji ima ljudi koji bi se plašili života sa Marsa. Pomisao na život na drugim svetovima uništila bi njihovo prijatno samopouzdanje, verska ubeđenja, pogled na Vaseljenu. Ili još gore. Manijaci za leteće tanjire mora da lude! Očekivaće u najmanju ruku invaziju sa Marsa. Džejmi se iznenada trgao i strašno rastužio.
<BR>&nbsp;&nbsp;&nbsp;&nbsp;&nbsp;Odsutno, zamišljen, nagnuo se preko kontrolne ploče i uključio prednja svetla na roveru. Opet je provirio ispod termalnog štita i ustanovio da se na sivkastom svetlu farova ne vidi ništa, samo nedefinisani sivkasti sjaj nalik na gustu, pokretnu maglu. Marsovski vetar zapevao je svoju beskrajnu pesmu, mada je sada delovala nešto dublje nego ranije. Je li to dobro ili loše? Nije znao.
<BR>&nbsp;&nbsp;&nbsp;&nbsp;&nbsp;Sutra će nas naterati da se vratimo, pomislio je. A da se nismo ni približili selu na litici. Reći će da smo suviše bolesni da nastavimo i nateraće nas da se vratimo pod kupolu.
<BR>&nbsp;&nbsp;&nbsp;&nbsp;&nbsp;Džejmi je znao da je to pravilno. Četiri života zavise od toga. No, dok je virio u mlečno sive oblake koji su hitali kraj rovera, pitao se postoji li način da ih navede da pristanu na dalji put umesto povlačenja.
<BR>&nbsp;&nbsp;&nbsp;&nbsp;&nbsp;Mogao bih i pešice, pomislio je. Mogao bih da odem donde peške i da pogledam, da se popnem na liticu i da položim dlanove na selo. Mogao bih to.
<BR>&nbsp;&nbsp;&nbsp;&nbsp;&nbsp;A onda bih umro. Nema načina da se vratim nazad; skafander ne može da me održi u životu toliko dugo. Ali barem bih mogao da stignem tamo i pogledam. To ne bi bilo loše mesto da se umre. Možda mi je san baš to poručivao.
<BR>
<BR>&nbsp;&nbsp;&nbsp;&nbsp;&nbsp;Ni Toni Rid nije mogao da spava.
<BR>&nbsp;&nbsp;&nbsp;&nbsp;&nbsp;Otišao je u svoju sobicu, naravno, baš kao i ostalih sedmoro, kada se rasveta pod kupolom automatski smanjila za noć. Voznesenski je zahtevao da se tačno drže plana misije, osim u slučaju ozbiljne opasnosti, a Mihail Andrejevič je postajao još veće zakeralo nego ranije, mračan i gunđav, kako ga je bolest obuzimala.
<BR>&nbsp;&nbsp;&nbsp;&nbsp;&nbsp;Čim je čuo da Rus hrče, kao traktor koji vozi tamo-amo, Rid je ustao i odšunjao se u ambulantu. Kupola je u mraku delovala hladno. Rid se nije usudio da upali svetlo dok je prolazio pored laboratorija. Stigao je do ambulante, čvrsto zatvorio vrata, napipao put do stola, seo i uključio kompjuter. Mali ekran je narandžasto zasvetlucao, kao vesela vatrica.
<BR>&nbsp;&nbsp;&nbsp;&nbsp;&nbsp;Svi umiru, bilo je jasno Ridu. Svi umiru i očekuju od mene da ih spasem. A ja ne znam šta da radim! Pogledao je opet podatke sa poslednjeg pregleda. Nije uočio ništa novo. Ništa što bi ponudilo makar nagoveštaj odgovora na pitanje šta ih je napalo.
<BR>&nbsp;&nbsp;&nbsp;&nbsp;&nbsp;Toni je zurio u ekran i odmahivao glavom. On se osećao odlično: malo umoran, očiju upaljenih od previše posla, ali inače mu je bilo dobro. Nije imao nijedan od simptoma na koje su se ostali žalili. Kako je to moguće, upitao se. Svi jedemo istu hranu, udišemo isti vazduh. A eto, oni su svi bolesni, i u roveru i pod kupolom. A ja nisam.
<BR>&nbsp;&nbsp;&nbsp;&nbsp;&nbsp;Rid se zavalio u paučinastoj stolici, zatvorio oči i prepleo prste preko grudi. Misli, čoveče, frknuo je na sebe. Upotrebi taj svoj mozak i misli.
<BR>&nbsp;&nbsp;&nbsp;&nbsp;&nbsp;Prva mogućnost: I oni u roveru i ovi pod kupolom su bolesni. Prema tome, ne može biti u pitanju infekcija onim životnim oblikom koji su našli u kanjonu.
<BR>&nbsp;&nbsp;&nbsp;&nbsp;&nbsp;Da, tačno. Ali može li biti u pitanju neki zarazni organizam u vazduhu? Mada, teorijski, marsovski paraziti ne mogu nikako da napadnu posetioce sa druge planete, može li u vazduhu postojati neki veoma prilagodljivi virus? Znamo da na Marsu ima života. Šta ako ima i organizama koji lebde u vazduhu?
<BR>&nbsp;&nbsp;&nbsp;&nbsp;&nbsp;Rid je odmahnuo glavom, pokušavajući da odbaci ideju. Testirali smo vazduh. Monik ga je analizirala svim mogućim aparatima koje imamo. Voznesenski je proveravao prečistače vazduha. Nisu našli ništa. A vazduh pod kupolom je isti kao zemaljski, ni nalik na marsovski. Svaki marsovski organizam smesta bi uginuo od visoke koločine kiseonika.
<BR>&nbsp;&nbsp;&nbsp;&nbsp;&nbsp;Pa ipak - nemamo elektronski mikroskop. Neki virus mogao je da izbegne Monikine testove, pogotovo što ne znamo tačno za čim tragamo. Možda oni vole kiseonik. A mi nismo bili dosledni: veoma smo pazili da ne zagadimo marsovsko tle ili uzorke vazduha našim mikrobima, zar ne? Ako glavešine zaista veruju u tu teoriju, zašto bi se brinuli da ćemo zagaditi Mars?
<BR>&nbsp;&nbsp;&nbsp;&nbsp;&nbsp;Ovo naprosto nema nikakvog smisla, pomislio je Rid. Ako nas je zarazio neki marsovski organizam, zašto nije zarazio i mene? Zašto sam ja zdrav dok svi ostali umiru?
<BR>&nbsp;&nbsp;&nbsp;&nbsp;&nbsp;Prvi put otkako pamti, Toni Rid se osetio kriv. I nesposoban.
<BR>&nbsp;&nbsp;&nbsp;&nbsp;&nbsp;Takođe je bio i strašno uplašen. Ali to osećanje je poznavao čitavog života.
<BR>
<BR>&nbsp;&nbsp;&nbsp;&nbsp;&nbsp;Dr Jang Mejlin je spavala, ali nemirno. Mučio ju je san. Košmar. Nekada je bila stažista u svom rodnom gradu, Vuksiju. Čitavu oblast zahvatila je velika glad. Ulice su bile toliko pune leševa da su ljudi nosili namirisane maske od gaze kako bi izbegli zadah truljenja.
<BR>&nbsp;&nbsp;&nbsp;&nbsp;&nbsp;Dr Jang je bila u bolnici, na odeljenju prepunom beba koje su plakale. Sve su imale mršave udove i nadute trbuhe. Iako su ih hranili onim što je stizalo od Crvenog Krsta, stalno su umirale.
<BR>&nbsp;&nbsp;&nbsp;&nbsp;&nbsp;Ona je vodila ljubav sa lepim doktorom iz Pekinga, ali nije mogla da mu se potpuno prepusti jer je čula bolni plač beba kroz tanku zavesu koju su navukli oko kreveta. Doktor se sutra vratio u Peking, a da se nije ni pozdravio sa njom. A bebe su nastavile da plaču i cvile. I da umiru.
<BR>&nbsp;&nbsp;&nbsp;&nbsp;&nbsp;Ne umiru od pothranjenosti, znala je dr Jang. I još dok je to govorila sebi, san se menjao i varirao: bebe su postale astronauti, a bolničko odeljenje pretvorilo se u kupolu na crvenoj površini Marsa.
<BR>&nbsp;&nbsp;&nbsp;&nbsp;&nbsp;Bila je potpuno bespomoćna. Zašto umiru? Moj je posao da ih spasem, da im pomognem, da ih održim u životu i da im vratim zdravlje. Moj posao je da se setim. Da se setim.
<BR>&nbsp;&nbsp;&nbsp;&nbsp;&nbsp;Naglo se uspravila na krevetu na orbiti, sasvim budna istog časa.
<BR>&nbsp;&nbsp;&nbsp;&nbsp;&nbsp;Ali nije mogla da se seti šta je san pokušavao da joj kaže.
</P></TD></TR></TABLE>
<P class="next">
<A HREF=p60.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
