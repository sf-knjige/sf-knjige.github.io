<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NA PUTU: IZMEĘU SVETOVA
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Tokom dugih godina obuke, Džejmi je toliko putovao da se često budio sa osećanjem da uopšte nije ni napuštao Hjuston; samo je neka tajanstvena organizacija promenila grad pod prozorom njegovog hotela. Svi gradovi bili su samo ogromne kulise, a ljudi u njima bili su unajmljeni glumci. Ili vrlo pametni roboti.
<BR>&nbsp;&nbsp;&nbsp;&nbsp;&nbsp;Posle nekoliko nedelja na svemirskom brodu 'Mars 1', koji je plovio ka dalekom odredištu, Džejmi je ponekad mislio da su i svemirski brodovi takođe kulise.
<BR>&nbsp;&nbsp;&nbsp;&nbsp;&nbsp;Svi su iznutra izgledali isto. Orbitalne stanice oko Zemlje, šatlovi koji su nosili istraživače Marsa ka njima, sami brodovi za Mars - unutrašnjost im je bila gotovo istovetna. Tesne kabine, uski hodnici, stalno brujanje elektronske opreme, stalno, nepromenljivo osvetljenje koje ne baca senke, isti miris hladnog metala i ustajalog, konzervisanog vazduha. Osećaj zatvorenosti, kao da neko stalno čeka tik iza tebe, čak i u toaletu.
<BR>&nbsp;&nbsp;&nbsp;&nbsp;&nbsp;No, sada kad su se dva broda okretala oko zajedničke ose, barem se vratilo osećanje težine. Čovek je mogao da korača niz središnji hodnik, da sedi na stolici, da spava na čvrstom madracu i sa ćebetom koje neće odlebdeti kada se okreneš.
<BR>&nbsp;&nbsp;&nbsp;&nbsp;&nbsp;Na čitavom 'Marsu 1' postojalo je samo jedno mesto koje nije delovalo klaustrofobično: osmatračnica koja se otvarala u svemir. Džejmi je odlazi tamo sve češće kako su proticale duge, zamorne sedmnice. Biće potrebno više od devet meseci dok stignu do crvene planete i zauzmu bezbednu orbitu oko nje. Devet meseci neaktivnosti, života u prenaseljenom brodu nalik na konzervu sardina. Ne, ne liči na konzervu, ispravio se Džejmi. Pre na ekspres-lonac.
<BR>&nbsp;&nbsp;&nbsp;&nbsp;&nbsp;Bilo je i pomalo posla. I strog raspored fizičkih vežbi u teretani veličine plakara. Ali sve je to bilo sitno. Džejmi je uredno odrađivao propisane sate u spravama za vežbanje; to mu je održavalo mišiće u formi, ali um mu je ostajao slobodan - dosađivao se, bio je neraspoložen i mračan.
<BR>&nbsp;&nbsp;&nbsp;&nbsp;&nbsp;Svaka dva ili tri dana primio bi poziv od DiNarda, koji se sada oporavljao od operacije. Jezuita mu je prenosio rezultate rada koji se odvijao u nekoliko laboratorija, dalje analize uzoraka stenja i kamenja koje su sa Marsa doneli istraživački brodovi bez ljudske posade. Najrazličitije analize razlikovale su se samo u sićušnim pojedinostima: uzorci tla uvek su bili sterilni, mada je poneka stena sadržavala tragove organskih materija, hemikalija bogatih ugljenikom koje su možda bile prethodnica živih organizama.
<BR>&nbsp;&nbsp;&nbsp;&nbsp;&nbsp;Hemikalije života možda postoje u tom stenju, ali to je jednako uzbudljivo kao gledanje bočica sa aspirinima u izlogu apoteke. U uzorcima nije nađeno ništa živo, čak ni ameba.
<BR>&nbsp;&nbsp;&nbsp;&nbsp;&nbsp;Posle skoro četiri meseca leta, Džejmi je postavio pitanje: "Kako je profesor Hofman? Da li je i on uključen u ove analize?"
<BR>&nbsp;&nbsp;&nbsp;&nbsp;&nbsp;Bilo je potrebno nekoliko minuta da poruka pređe razdaljinu između broda i Zemlje. Gledajući mali ekran komunikacionog pulta, Džejmi je na DiNardovom crnpurastom licu primetio iznenađenje, a onda i još nešto. Krivicu? Pre nego što je odgovorio, sveštenik je prešao dlanom preko izbrijanog temena. "Profesor Hofman je, izgleda, doživeo nervni slom. Trenutno se nalazi u jednom odmaralištu u Virdžiniji."
<BR>&nbsp;&nbsp;&nbsp;&nbsp;&nbsp;Džejmi je osetio isto ono iznenađenje kako se pretvara u krivicu.
<BR>&nbsp;&nbsp;&nbsp;&nbsp;&nbsp;"Posetio sam ga tamo", nastavio je DiNardo. "Lekari me uveravaju da će mu za nekoliko nedelja biti sasvim dobro."
<BR>&nbsp;&nbsp;&nbsp;&nbsp;&nbsp;Pitam se kako bih ja reagovao da me u poslednjem trenutku izbace iz misije, pomislio je Džejmi. Ponovo se vratio na geologiju i završio razgovor sa sveštenikom što je brže mogao.
<BR>&nbsp;&nbsp;&nbsp;&nbsp;&nbsp;Ustao je od komunikacionog pulta na prednjoj palubi i žurno prošao kroz čitav stambeni deo kako bi stigao do osmatračnice. Po prećutnom dogovoru, taj odeljak smatran je za privatan. Ko god bi ušao i zatvorio vrata za sobom, imao je prava da ostane sam. To je bilo jedino mesto na čitavom brodu za Mars gde je čovek mogao da bude sam.
<BR>&nbsp;&nbsp;&nbsp;&nbsp;&nbsp;Džejmi je želeo da bude sam, dalje od svih ostalih. No, dok je žurio hodnikom, osetio je kako u njemu narasta plima gneva. Ne krivice. Ne sažaljenja. Gneva. Uvek ti nešto oduzmu, čuo je glas u sebi kako se žali. Nikada ti ne daju čitav kolač; uvek prvo oližu krem. Ili se popiške na njega. I tako sam ja na putu za Mars, a Hofman je u ludnici. Super.
<BR>&nbsp;&nbsp;&nbsp;&nbsp;&nbsp;Iznenada se setio dede od pre nekoliko godina, kada je Džejmi bio žustar mladi student željan da pokaže koliko je naučio iz svoje nauke. Pokušao je da objasni Alu zakone termodinamike, razbacujući se izrazima kao što je 'entropija' i 'protok toplote' i 'temperaturna ravnoteža'.
<BR>&nbsp;&nbsp;&nbsp;&nbsp;&nbsp;"O, znam ja to", rekao je Al.
<BR>&nbsp;&nbsp;&nbsp;&nbsp;&nbsp;"Zaista?" Džejmi je bio vrlo skeptičan prema dedinoj izjavi.
<BR>&nbsp;&nbsp;&nbsp;&nbsp;&nbsp;"Pa, da. Vidim to svaki dan u radnji. I kad igram poker. Sve se svodi na jedno: ne možeš da pobediš, ne možeš da dobiješ ni nerešeno, a ne možeš da prekineš igru."
<BR>&nbsp;&nbsp;&nbsp;&nbsp;&nbsp;Džejmi je zurio u dedu. Al je objasnio osnov temrodinamike sažetije nego što je Džejmi ikada čuo.
<BR>&nbsp;&nbsp;&nbsp;&nbsp;&nbsp;"Najglavnije je", nastavio je Al, smešeći se iznenađenom unuku, "da ostaneš u ravnoteži sa životom. Tada ništa što se desi neće moći da ti naudi. Ostani u ravnoteži. Nikada se ne naginji u nekom pravcu toliko da te obori prvi dašak vetra."
<BR>&nbsp;&nbsp;&nbsp;&nbsp;&nbsp;Sve se svodi na to da moraš platiti za sve što dobiješ, a cena je uvek veća od vrednosti toga što želiš. A ne možeš da prekineš igru. Čak ni na milion kilometara od Zemlje, ne možeš da prekineš igru.
<BR>&nbsp;&nbsp;&nbsp;&nbsp;&nbsp;Ulaz u osmatračnicu bio je otvoren. Prazna je. Baš dobro.
<BR>&nbsp;&nbsp;&nbsp;&nbsp;&nbsp;Astronomi su mrzeli okretanje koje je stvaralo osećanje teže u brodovima za Mars. To je značilo da njihovi teleskopi, iako su postavljeni van brodova, duž kablova koji su ih povezivali, moraju biti montirani na složene motorizovane nosače koji se kreću suprotno od obrtanja, tako da ostanu usmereni i upereni u daleke tačkice svetlosti nedeljama ili mesecima bez prekida.
<BR>&nbsp;&nbsp;&nbsp;&nbsp;&nbsp;Obrtanje je smetalo i Džejmiju, u početku. Zvezde su promicale pred ovalnim prozorom u laganom ritmu, umesto da ostanu nepokretne pod tamnim nebom kao na Zemlji. No, ni na Zemlji nisu, zapravo, nepokretne, govorio je sebi. Kreću se preko neba suviše sporo da bi se videlo. Ovde su stvari samo ubrzane. Napravili smo svoj mali svet koji se okreće oko sebe svaka dva i po minuta umesto svaka dvadeset četiri časa.
<BR>&nbsp;&nbsp;&nbsp;&nbsp;&nbsp;U osmatračnici je bilo hladno. Znao je da mu se to samo čini, ali hladnoća te duboke, prazne tame napolju kao da se provlačila kroz prozor i hladila ga do kostiju.
<BR>&nbsp;&nbsp;&nbsp;&nbsp;&nbsp;Neko je već bio unutra. Kada je Džejmi prošao kroz otvorena vrata, ugledao je visoku, vitku priliku Ilone Malater kako stoji kraj velikog prozora. Zurila je napolje u zvezde, nepokretna, ozbiljnog lica. Pod slabim svetlom, njena svetla kosa delovala je sedo, a kombinezon boje kože gotovo bezbojno.
<BR>&nbsp;&nbsp;&nbsp;&nbsp;&nbsp;Kada je Džejmi prišao prozoru, bilo mu je gotovo milo što tu ima još nekoga. Želja da bude sam izbledela je pred potrebom za ljudskom toplinom. Shvatio je da je Ilona dovoljno visoka i vitka da bude manekenka. Njeno aristokratsko lice imalo je i privlačnost potrebnu za naslovne stranice časopisa.
<BR>&nbsp;&nbsp;&nbsp;&nbsp;&nbsp;"Zdravo", rekao je.
<BR>&nbsp;&nbsp;&nbsp;&nbsp;&nbsp;Trgla se, okrenula, a onda se opustila i nasmešila. "Džejmi. Šta ćeš ti ovde?"
<BR>&nbsp;&nbsp;&nbsp;&nbsp;&nbsp;"Isto što i ti, valjda."
<BR>&nbsp;&nbsp;&nbsp;&nbsp;&nbsp;"Mislila sam da je ovo moje lično sklonište." Ilonin glas bio je dubok, grleni kontraalt.
<BR>&nbsp;&nbsp;&nbsp;&nbsp;&nbsp;Džejmi se nasmešio kao krivac. "I ja." Malo je oklevao pre nego što je ponudio. "Mogu da se vratim..."
<BR>&nbsp;&nbsp;&nbsp;&nbsp;&nbsp;"Ne, u redu je." Nasmešila se. "Možda mi je više potreban neko za razgovor nego da budem sama."
<BR>&nbsp;&nbsp;&nbsp;&nbsp;&nbsp;Jedino svetlo u prostoriji dopiralo je od blago svetlucavih orijentacionih pruga na podu. I od zvezda. Jedva dovoljno da joj vidi lice, da uhvati izraz njenih očiju. Elektronsko brujanje koje je ispunjavalo brod ovde je delovalo slabije, prigušeno.
<BR>&nbsp;&nbsp;&nbsp;&nbsp;&nbsp;"Čula si za Hofmana?" upitao je.
<BR>&nbsp;&nbsp;&nbsp;&nbsp;&nbsp;"Šta je sad uradio?"
<BR>&nbsp;&nbsp;&nbsp;&nbsp;&nbsp;"Imao je nervni slom."
<BR>&nbsp;&nbsp;&nbsp;&nbsp;&nbsp;Ilona je podigla obrvu. "Tako mu i treba, svinja."
<BR>&nbsp;&nbsp;&nbsp;&nbsp;&nbsp;"Čudna reakcija."
<BR>&nbsp;&nbsp;&nbsp;&nbsp;&nbsp;"On je ženskaroš. Pretpostavljam da predstavlja užas za studentkinje gde god da predaje."
<BR>&nbsp;&nbsp;&nbsp;&nbsp;&nbsp;Džejmi je zažmirkao. Nikada nije razmišljao o Hofmanu drugačije nego kao o geologu koji stoji između njega i Marsa.
<BR>&nbsp;&nbsp;&nbsp;&nbsp;&nbsp;"Pokušao je da zavede svaku ženu koju je sreo tokom obuke."
<BR>&nbsp;&nbsp;&nbsp;&nbsp;&nbsp;"I tebe?"
<BR>&nbsp;&nbsp;&nbsp;&nbsp;&nbsp;Ilona se nasmejala. "Pokušao je. Dobro sam mu uzvratila. Rekla sam mu da, ako ne može da zadovolji svoju ženu, zašto misli da će moći da zadovolji mene? Više nikada nije progovorio sa mnom."
<BR>&nbsp;&nbsp;&nbsp;&nbsp;&nbsp;Džejmi nije mislio da je to smešno. U ovoj ženi postojala je žestina koju nije ni slutio, neki gnev koji je ključao duboko ispod površine.
<BR>&nbsp;&nbsp;&nbsp;&nbsp;&nbsp;Potom mu je sinulo. "Mora da je jurio i Žoanu."
<BR>&nbsp;&nbsp;&nbsp;&nbsp;&nbsp;"Jeste. Naravno."
<BR>&nbsp;&nbsp;&nbsp;&nbsp;&nbsp;Zato je Žoana želela da ga isključi iz misije, pomislio je Džejmi. Ne da bi mene uključila. Samo da bi se otarasila čoveka koji ju je gnjavio.
<BR>&nbsp;&nbsp;&nbsp;&nbsp;&nbsp;Iznenada se osetio neobično. Nije bilo gde da se sedne osim na ledeni metalni pod, nije bilo gde da se osloni. Pogledao je prozor bez odraza i nije video ništa sem zvezda u praznini; 'Mars 2' se nije video, bio im je bukvalno nad glavom.
<BR>&nbsp;&nbsp;&nbsp;&nbsp;&nbsp;"Je li te Hofmanov nervni slom doveo ovamo?" upitala je Ilona.
<BR>&nbsp;&nbsp;&nbsp;&nbsp;&nbsp;Džejmi je klimnuo glavom. "A tebe?"
<BR>&nbsp;&nbsp;&nbsp;&nbsp;&nbsp;"Morala sam da se sklonim", rekla je, spustivši glas. "Postala sam depresivna."
<BR>&nbsp;&nbsp;&nbsp;&nbsp;&nbsp;"Zašto? Šta ne valja?"
<BR>&nbsp;&nbsp;&nbsp;&nbsp;&nbsp;"Mars ne valja. Ni ja. Ne valja uključiti biohemičara u ovakvu ekspediciju. Na Marsu nema života koji bih ja proučavala. "
<BR>&nbsp;&nbsp;&nbsp;&nbsp;&nbsp;"To ne znamo zasigurno", rekao je Džejmi. "Za sada."
<BR>&nbsp;&nbsp;&nbsp;&nbsp;&nbsp;"Je li?" Ilona je izgovorila te reči kroz dubok uzdah. Potom se okrenula i pružila ruku ka blistavoj crvenoj tački svetlosti koja je lebdela pred crnilom i zvezdama.
<BR>&nbsp;&nbsp;&nbsp;&nbsp;&nbsp;"Pogledaj tu planetu, Džejmi. Pomisli na sve uzorke stenja i tla i na fotografije koje smo proučavali. Svakog dana dobijamo nove fotografije i podatke od orbitalnih stanica oko Marsa. Ni traga od života. Ništa. Mars je potpuno go. Beživotan."
<BR>&nbsp;&nbsp;&nbsp;&nbsp;&nbsp;Odvratio je pogled od crvenog Marsovog sjaja da bi ponovo pogledao njeno tužno lice. "Ali imamo samo nekoliko desetina uzoraka. Ti govoriš o čitavom svetu. Mora postojati..."
<BR>&nbsp;&nbsp;&nbsp;&nbsp;&nbsp;Ilona je položila vitki, manikirani prst Džejmiju na usne, prekinuvši ga. "Jesi li čuo za Geiju?" upitala je.
<BR>&nbsp;&nbsp;&nbsp;&nbsp;&nbsp;"Za zamisao o Zemlji kao živoj jedinci?"
<BR>&nbsp;&nbsp;&nbsp;&nbsp;&nbsp;Ovlaš se osmehnula. "Dovoljno približno. Nije loše za geologa."
<BR>&nbsp;&nbsp;&nbsp;&nbsp;&nbsp;Nehotice joj je uzvratio osmeh. "U redu, šta je sa Geiom? I kakve veze to ima sa Marsom?"
<BR>&nbsp;&nbsp;&nbsp;&nbsp;&nbsp;"Hipoteza o Geji tvrdi da sav život na Zemlji funcioniše zajedno, u samoregulišućem sistemu povratne sprege koji održava samog sebe. Nijedna pojedinačna živa vrsta - čak ni ljudska rasa - ne živi izolovano. Sve vrste su deo celine, deo potpuno stopljene, žive Geje."
<BR>&nbsp;&nbsp;&nbsp;&nbsp;&nbsp;"Ne razumem kakve to veze ima sa Marsom", rekao je Džejmi.
<BR>&nbsp;&nbsp;&nbsp;&nbsp;&nbsp;"Život se raširio po čitavoj Zemlji", odgovorila je Ilona. "Ima ga i u najdubljim okeanskim ponorima. Vazduh vrvi od mikroorganizama, čak i u stratosferi gde se nalaze neke spore. Čak i u najvećim pustinjama Antarktika postoji stenje sa kolonijama lišaja tik ispod površine."
<BR>&nbsp;&nbsp;&nbsp;&nbsp;&nbsp;"A Mars izgleda pust."
<BR>&nbsp;&nbsp;&nbsp;&nbsp;&nbsp;"Mars jeste pust. Sonde nisu našle ništa u vazduhu. Nema tečne vode. tle je toliko zasićeno superoksidima da deluje kao sredstvo za izbeljivanje; u njemu ne može da opstane nijedan živi organizam."
<BR>&nbsp;&nbsp;&nbsp;&nbsp;&nbsp;"U nekom stenju pronađene su organske materije", podsetio ju je Džejmi.
<BR>&nbsp;&nbsp;&nbsp;&nbsp;&nbsp;"Ali da na Marsu postoji život, ne bi bio ograničen na jedno mesto!" Ilonin promukli glas sada je bio gotovo molećiv. "Da na Marsu postoji nešto ekvivalentno Geji, videli bismo život na sve strane, baš kao i na Zemlji."
<BR>&nbsp;&nbsp;&nbsp;&nbsp;&nbsp;Džejmi je tvrdoglavo odmahnuo glavom. "Ali Zemlja je toplija, ima tečne vode na sve strane, tu je životu lako da raste i širi se. Mars nije tako bogat. Životu bi tu bilo teže."
<BR>&nbsp;&nbsp;&nbsp;&nbsp;&nbsp;Ilon je takođe odmahnula glavom. "Ne, ne verujem da je to razlog što Mars izgleda tako pust. Planeta je zaista gola. Na njoj nema života i verovatno ga nikad nije ni bilo. Protraćila sam poslednje tri godine života. Bila je greška poslati nekoga ko se bavi biologijom."
<BR>&nbsp;&nbsp;&nbsp;&nbsp;&nbsp;Stajala je kraj ovalnog prozora, okružena zvezdama koje su polako kružile. Više nije izgledala dostojanstveno ni kraljevski. Izgledala je potišteno i obeshrabreno.
<BR>&nbsp;&nbsp;&nbsp;&nbsp;&nbsp;Džejmi je slegnuo ramenima. "Mislim da se ne možeš predati pre nego što si i počela", promrmljao je. "Bez obzira na to u šta veruješ, ne možeš reći ništa konačno dok ne stigneš tamo i dok ne pogledaš sama. Mars verovatno krije nekoliko iznenađenja za tebe. Kao i za sve nas."
<BR>&nbsp;&nbsp;&nbsp;&nbsp;&nbsp;"Možda." Ilona je ponovo uzdahnula. Potom se obgrila rukama i stresla se. "Ovde je uvek tako hladno! Trebalo je da obučem ono termalno odelo."
<BR>&nbsp;&nbsp;&nbsp;&nbsp;&nbsp;"Žao mi je što nisam poneo jaknu ili džemper..."
<BR>&nbsp;&nbsp;&nbsp;&nbsp;&nbsp;"Ja sam kriva", prekinula ga je. "Pošla sam bez razmišljanja, samo u ovom kombinezonu."
<BR>&nbsp;&nbsp;&nbsp;&nbsp;&nbsp;Džejmi joj se nasmešio. "To je protiv pravila. Koliko puta nas je Voznesenski muštrao: promisli deset puta pre nego što išta počneš."
<BR>&nbsp;&nbsp;&nbsp;&nbsp;&nbsp;"Voznesenski." Izgovorila je to režeći, kao lavica koja se sprema za skok.
<BR>&nbsp;&nbsp;&nbsp;&nbsp;&nbsp;"Šta fali Mihailu?" upuitao je Džejmi. "Meni se ne čini tako loš."
<BR>&nbsp;&nbsp;&nbsp;&nbsp;&nbsp;"On je Rus."
<BR>&nbsp;&nbsp;&nbsp;&nbsp;&nbsp;"Pa šta?"
<BR>&nbsp;&nbsp;&nbsp;&nbsp;&nbsp;"Rusi su pobili pola moje porodice devetsto pedeset šeste. Moja baka jedva je uspela da pobegne iz zemlje. Dedu su obesili. Kao da je bio kriminalac, Rusi su ga naprosto obesili."
<BR>&nbsp;&nbsp;&nbsp;&nbsp;&nbsp;"Voznesenski nije kriv za to. Rusija se otada veoma promenila. Kao i Mađarska. Sve se to desilo pre pola veka."
<BR>&nbsp;&nbsp;&nbsp;&nbsp;&nbsp;"Lako je vama Amerikancima da zaboravljate i opraštate. Meni i mom narodu to ne ide tako lako."
<BR>&nbsp;&nbsp;&nbsp;&nbsp;&nbsp;Džejmi nije znao šta da kaže. Ni ne mogu ništa da kažem, shvatio je. Nekoliko trenutaka stajali su i gledali se, dok su zvezde kružile, a zujanje opreme ponavljalo svoj ton nalik na udaljeni hor tibetskih lama koji ponavljaju mantru.
<BR>&nbsp;&nbsp;&nbsp;&nbsp;&nbsp;Ilona se stresla. "Ovde je hladno." Prišla je bliže Džejmiju i oslonila se o njega.
<BR>&nbsp;&nbsp;&nbsp;&nbsp;&nbsp;"Da se vratimo", predložio joj je. Ipak, jednom rukom ju je obgrlio oko struka. Činilo mu se da tako treba.
<BR>&nbsp;&nbsp;&nbsp;&nbsp;&nbsp;"Ne, još ne. Brinula sam zbog tebe", rekla je Ilona. Glas joj je bio dubok i senzualan. Lice joj je bilo toliko blizu Džejmijevom da je osećao blagi miris parfema u njenoj plavoj kosi.
<BR>&nbsp;&nbsp;&nbsp;&nbsp;&nbsp;"Zbog mene?"
<BR>&nbsp;&nbsp;&nbsp;&nbsp;&nbsp;"Izgledaš tako... povučeno. Usamljeno."
<BR>&nbsp;&nbsp;&nbsp;&nbsp;&nbsp;Slegnuo je ramenima. "Daleko smo od kuće."
<BR>&nbsp;&nbsp;&nbsp;&nbsp;&nbsp;"Izbegavaš nas."
<BR>&nbsp;&nbsp;&nbsp;&nbsp;&nbsp;"Izbegavam?" Džejmi se osećao gupo što ponavlja njene reči, ali uhvatila ga je potpuno nespremnog.
<BR>&nbsp;&nbsp;&nbsp;&nbsp;&nbsp;"Žoanu i mene. I Katrin. Izbegavaš nas. Zar nisi svestan toga?"
<BR>&nbsp;&nbsp;&nbsp;&nbsp;&nbsp;"Ne bi trebalo da se upuštamo u međusobne veze."
<BR>&nbsp;&nbsp;&nbsp;&nbsp;&nbsp;"Još jedno pravilo, znam. Ali zar to znači da ne smeš da sediš kraj nas u trpezariji? Pažljivo sam te posmatrala. Namerno se držiš od nas što dalje možeš."
<BR>&nbsp;&nbsp;&nbsp;&nbsp;&nbsp;Džejmiju je kroz um proletelo hiljadu misli. "Ne dovedi nas u iskušenije", promrmljao je.
<BR>&nbsp;&nbsp;&nbsp;&nbsp;&nbsp;"Jesi li zaljubljen u Žoanu?"
<BR>&nbsp;&nbsp;&nbsp;&nbsp;&nbsp;"Šta? Naravno da nisam!"
<BR>&nbsp;&nbsp;&nbsp;&nbsp;&nbsp;"Naravno", ponovila je Ilona, smešeći se. "Pa da, pravila zabranjuju da se zaljubljujemo."
<BR>&nbsp;&nbsp;&nbsp;&nbsp;&nbsp;"Ne samo pravila", odgovorio je Džejmi.
<BR>&nbsp;&nbsp;&nbsp;&nbsp;&nbsp;"Ne želiš da se upuštaš u veze, zar ne?"
<BR>&nbsp;&nbsp;&nbsp;&nbsp;&nbsp;Klimnuo je glavom, misleći na Edit u Hjustonu, iznenada se upitavši gde je ona i sa kim je sada.
<BR>&nbsp;&nbsp;&nbsp;&nbsp;&nbsp;Ilona ga je zagrlila oko vrata. "Kada si poslednji put vodio ljubav?"
<BR>&nbsp;&nbsp;&nbsp;&nbsp;&nbsp;"Šta? Mislim da ne..."
<BR>&nbsp;&nbsp;&nbsp;&nbsp;&nbsp;"Kladim se da nisi vodio ljubav otkako si poslednji put otišao kući u Kaliforniju, je li?"
<BR>&nbsp;&nbsp;&nbsp;&nbsp;&nbsp;"Ne, grešiš."
<BR>&nbsp;&nbsp;&nbsp;&nbsp;&nbsp;"A svakako nisi otkako smo stigli na orbitalnu stanicu. Otada sigurno nisi."
<BR>&nbsp;&nbsp;&nbsp;&nbsp;&nbsp;Mada je Džejmiju um govorio da se odvoji od nje i povuče se, rukama je i dalje čvrsto privijao Ilonu uz sebe. Usne su im se gotovo dodirivale.
<BR>&nbsp;&nbsp;&nbsp;&nbsp;&nbsp;"Želim da vodim ljubav sa tobom, Džejmi. Baš ovde i sada. Želim da vodim ljubav sa svojim snažnim, ćutljivim prijateljem ovde, među zvezdama. Želim tvoju snagu, tvoju toplinu."
<BR>&nbsp;&nbsp;&nbsp;&nbsp;&nbsp;Vatreno ga je poljubila. "Pravila ne kažu ništa o tucanju, Džejmi", šapnula je. "Tucaj me, crveni dečko, tucaj me."
<BR>&nbsp;&nbsp;&nbsp;&nbsp;&nbsp;Polako, postepeno, kao hipnotisan, Džejmi je otkopčao prednji deo Iloninog kombinezona; čičak-traka se otvorila uz zvuk sličan cepanju tkanine. Kao u snu, gledao je sebe kako joj svlači odeću preko ramena i niz ruke. Ispod nije nosila ništa. Koža njenih bledih ramena i malih grudi izgledala je gotovo mlečno bela pod svetlošću zvezda. Dugi meseci odricanja eksplodirali su u navali strasti dok je povlačio Ilonu na tvrdi metalni pod, ne misleći na hladnoću, zaboravivši Mars, Geju i sve ostalo osim ove uspaljene tigrice. Zvezde su se bezosećajno okretale oko njih.
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Sutradan, za doručkom, Džejmiju je bilo strašno neprijatno. Uopšte nije mogao da pogleda Žoanu, a bilo mu je teško da gleda i Ilonu. Ona mu se ipak nasmešila preko uzanog stola u trpezariji kada je seo sa svojim poslužavnikom između Tonija Rida i Tadeuša Silve, plavokosog rezervnog biohemičara iz Poljske.
<BR>&nbsp;&nbsp;&nbsp;&nbsp;&nbsp;Džejmi je žurno doručkovao i brzo pošao ka komunikacionom pultu, nameravajući da pozove veliku biblioteku u Hjustonu i zadubi se u čitanje novih detalja o neobičnoj, kiseonikom bogatoj hemiji Marsovog tla.
<BR>&nbsp;&nbsp;&nbsp;&nbsp;&nbsp;"Izgleda da ti se žuri."
<BR>&nbsp;&nbsp;&nbsp;&nbsp;&nbsp;Toni Rid je išao hodnikom za njim.
<BR>&nbsp;&nbsp;&nbsp;&nbsp;&nbsp;"Treba nešto da pročitam", odgovorio je Džejmi.
<BR>&nbsp;&nbsp;&nbsp;&nbsp;&nbsp;"Bojim se da imam nekog zvaničnog posla sa tobom, prijatelju."
<BR>&nbsp;&nbsp;&nbsp;&nbsp;&nbsp;Džejmi se zaustavio i okrenuo se da pogleda Rida. "Zvaničnog?"
<BR>&nbsp;&nbsp;&nbsp;&nbsp;&nbsp;"Da, u svojstvu brodskog lekara."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Molim te, hodi u moju kancelariju", rekao je Rid, neobično se smešeći.
<BR>&nbsp;&nbsp;&nbsp;&nbsp;&nbsp;Brodska ambulanta nalazila se tačno iza teretane. Nije bila veća od ličnih odaja za osoblje, zakrčena i pretrpana čak i sa samo dve osobe unutra.
<BR>&nbsp;&nbsp;&nbsp;&nbsp;&nbsp;Rid je povukao harmonika-vrata i pažljivo ih zatvorio. Džejmi je kroz pregradni zid čuo škripanje mašine za vežbu i zadihano stenjanje onoga ko se nalazio na njoj.
<BR>&nbsp;&nbsp;&nbsp;&nbsp;&nbsp;"Nedostajao si nam juče po podne", rekao je Toni sa lukavim osmehom.
<BR>&nbsp;&nbsp;&nbsp;&nbsp;&nbsp;"Trebalo mi je malo samoće", odgovorio je.
<BR>&nbsp;&nbsp;&nbsp;&nbsp;&nbsp;"Iloni takođe, izgleda."
<BR>&nbsp;&nbsp;&nbsp;&nbsp;&nbsp;Rid se provukao pored Džejmija i seo na ivicu ugrađenog stola, prekrstivši ruke preko grudi. Klimnuo je glavom ka stolici kraj zaključanog ormara sa lekovima.
<BR>&nbsp;&nbsp;&nbsp;&nbsp;&nbsp;Džejmi je ostao da stoji. Pitao se ko bi mogao da bude u teretani sa druge strane zida i koliko se može čuti kroz tanku pregradu.
<BR>&nbsp;&nbsp;&nbsp;&nbsp;&nbsp;Rid se gotovo kezio. "Izgleda da si nestao baš posle nje. A onda ste nam se oboje vratili gotovo istovremeno."
<BR>&nbsp;&nbsp;&nbsp;&nbsp;&nbsp;"Hofman je imao nervni slom", rekao je Džejmi. "Ta vest me je prilično uznemirila."
<BR>&nbsp;&nbsp;&nbsp;&nbsp;&nbsp;"I zato si se utešio sa našom dežurnom seksualnom terapeutkinjom."
<BR>&nbsp;&nbsp;&nbsp;&nbsp;&nbsp;"Dežurnom...?" Džejmiju se utroba zgrčila, kao da je iznenada dospeo u bestežinsko stanje.
<BR>&nbsp;&nbsp;&nbsp;&nbsp;&nbsp;Osmeh na Tonijevom licu postao je nesumnjivo zloban. "Zar nisi znao? Ilona je odlučila da se provede sa svim raspoloživim muškarcima. Osim Voznesenskog i Ivšenka, naravno. Mrzi Ruje. Mislim da sve to radi upravo da bi naš siroti komandant i njegov zamenik poludeli od ljubomore. Možda će joj i uspeti."
<BR>&nbsp;&nbsp;&nbsp;&nbsp;&nbsp;Džejmiju je iznenada nedostajalo vazduha.
<BR>&nbsp;&nbsp;&nbsp;&nbsp;&nbsp;"A sada." Rid se nakašljao i namestio ozbiljniji, profesionalni izraz lica. "Postoji pitanje tvog seksualnog ponašanja."
<BR>&nbsp;&nbsp;&nbsp;&nbsp;&nbsp;Džejmi se namrštio. "Mog seksualnog ponašanja?"
<BR>&nbsp;&nbsp;&nbsp;&nbsp;&nbsp;"Potrebno je da ti održim standardnu lekciju broj jedan: seksualna odgovornost i njene posledice." Rid se sada ponovo kezio.
<BR>&nbsp;&nbsp;&nbsp;&nbsp;&nbsp;"Jesi li je održao i Iloni?"
<BR>&nbsp;&nbsp;&nbsp;&nbsp;&nbsp;"Da, naravno." Rid je uživao. "Uz neke izmene, naravno."
<BR>&nbsp;&nbsp;&nbsp;&nbsp;&nbsp;"Svaki put?"
<BR>&nbsp;&nbsp;&nbsp;&nbsp;&nbsp;"Kad god mogu."
<BR>&nbsp;&nbsp;&nbsp;&nbsp;&nbsp;Džejmi je besno gledao Engleza.
<BR>&nbsp;&nbsp;&nbsp;&nbsp;&nbsp;"Ozbiljno, Džejmse, moram te upozoriti. Ako tvoje seksualno ponašanje bude počelo da stvara probleme na brodu, dužnost mi je da izvestim dr Lija - i da preduzmem izvesne korake."
<BR>&nbsp;&nbsp;&nbsp;&nbsp;&nbsp;"Da me nateraš da uzimam brom?"
<BR>&nbsp;&nbsp;&nbsp;&nbsp;&nbsp;"Oh, imamo mnogo bolje stvari od broma", odgovorio je Rid. "Farmakologija je veoma napredovala. Jedini problem je što će ti svaki supresant smanjiti polne žlezde."
<BR>&nbsp;&nbsp;&nbsp;&nbsp;&nbsp;"Smanji...!"
<BR>&nbsp;&nbsp;&nbsp;&nbsp;&nbsp;"Nema pomoći. Vratiće se u normalu kada prestaneš sa lekovima, naravno. Nećemo te kastrirati, čak ni hemijski."
<BR>&nbsp;&nbsp;&nbsp;&nbsp;&nbsp;"A šta ako odbijem da uzmem lekove - pod uslovom da budem toliko problematičan da treba da me kljukaš?"
<BR>&nbsp;&nbsp;&nbsp;&nbsp;&nbsp;"Oh, uzećeš ih, ovako ili onako. Uvek mogu da ti začinim jelo. Ili vodu. Kao što bih uradio i kada bi odbio da redovno uzimaš vitamine. Ne bi bilo teško."
<BR>&nbsp;&nbsp;&nbsp;&nbsp;&nbsp;"Kopile", promrmljao je Džejmi.
<BR>&nbsp;&nbsp;&nbsp;&nbsp;&nbsp;"Baš to želimo da sprečimo", odgovorio je Rid. Potom se glasno nasmejao sopstvenoj šali.
<BR>
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;"Voleo bih da su ovi ležaji samo malo širi."
<BR>&nbsp;&nbsp;&nbsp;&nbsp;&nbsp;"Ne voliš ovoliku bliskost?"
<BR>&nbsp;&nbsp;&nbsp;&nbsp;&nbsp;"Ruka mi je utrnula."
<BR>&nbsp;&nbsp;&nbsp;&nbsp;&nbsp;"Samo da ti ne utrne nešto drugo."
<BR>&nbsp;&nbsp;&nbsp;&nbsp;&nbsp;"I, šta misliš o našem divljem Indijancu?"
<BR>&nbsp;&nbsp;&nbsp;&nbsp;&nbsp;"Bio je prilično divalj, kad je konačno počeo."
<BR>&nbsp;&nbsp;&nbsp;&nbsp;&nbsp;"Je li bio dobar kao ja?"
<BR>&nbsp;&nbsp;&nbsp;&nbsp;&nbsp;Tiho se nasmejala. "Kao što jednom reče čuvena filmska zvezda, dobrota nema nikakve veze sa tim."
<BR>&nbsp;&nbsp;&nbsp;&nbsp;&nbsp;"Znači, sad ti je spisak potpun? Ne računajući Ruje."
<BR>&nbsp;&nbsp;&nbsp;&nbsp;&nbsp;"Njima ne dam da me pipnu!"
<BR>&nbsp;&nbsp;&nbsp;&nbsp;&nbsp;"Šteta. Siroti Mihail Andrejevič sad već izgleda kao da će eksplodirati."
<BR>&nbsp;&nbsp;&nbsp;&nbsp;&nbsp;"Neka ga, baš me briga."
<BR>&nbsp;&nbsp;&nbsp;&nbsp;&nbsp;"A Ivšenko mi izgleda kao dobar momak. Možda da se i ja uključim, pa da probamo utroje."
<BR>&nbsp;&nbsp;&nbsp;&nbsp;&nbsp;"Već si se žalio da su ležaji preuski."
<BR>&nbsp;&nbsp;&nbsp;&nbsp;&nbsp;"Ah, da, to ostaje problem."
<BR>&nbsp;&nbsp;&nbsp;&nbsp;&nbsp;"Neću ni da priđem Rusima. Neka se kuvaju u sopstvenom sosu."
<BR>&nbsp;&nbsp;&nbsp;&nbsp;&nbsp;"Ali inače..."
<BR>&nbsp;&nbsp;&nbsp;&nbsp;&nbsp;"Votermen je bio poslednje utvrđenje."
<BR>&nbsp;&nbsp;&nbsp;&nbsp;&nbsp;"A sada je pao."
<BR>&nbsp;&nbsp;&nbsp;&nbsp;&nbsp;"A kako je sa tobom? Koliko si uspeha imao?"
<BR>&nbsp;&nbsp;&nbsp;&nbsp;&nbsp;"Pa, Katrin i ja smo se ponovo malo razmrdavali u teretani."
<BR>&nbsp;&nbsp;&nbsp;&nbsp;&nbsp;"A šta je sa Žoanom?"
<BR>&nbsp;&nbsp;&nbsp;&nbsp;&nbsp;Dugo ćutanje.
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Sa Žoanom treba biti veoma oprezan, to ti je jasno. Verujem da je još nevina."
<BR>&nbsp;&nbsp;&nbsp;&nbsp;&nbsp;"Samo tri žene na brodu, a sa jednom si uspeo da omaneš."
<BR>&nbsp;&nbsp;&nbsp;&nbsp;&nbsp;"Radim na tome."
<BR>&nbsp;&nbsp;&nbsp;&nbsp;&nbsp;"Ja sam uspela sa svim muškarcima."
<BR>&nbsp;&nbsp;&nbsp;&nbsp;&nbsp;"Osim Rusa."
<BR>&nbsp;&nbsp;&nbsp;&nbsp;&nbsp;"Pih! Ti se tucaj s njima ako se toliko brineš."
<BR>&nbsp;&nbsp;&nbsp;&nbsp;&nbsp;"Teško! Ja želim malu Žoanu."
<BR>&nbsp;&nbsp;&nbsp;&nbsp;&nbsp;"Onda ćeš morati bolje da se potrudiš, zar ne?"
<BR>&nbsp;&nbsp;&nbsp;&nbsp;&nbsp;"Hmmm... pa... pretpostavljam da će zasad to biti sve."
<BR>&nbsp;&nbsp;&nbsp;&nbsp;&nbsp;Više sati kasnije, sam i još budan, Toni Rid je govorio sebi da je sve to samo igra, prijatan način da se provedu dosadne nedelje u prenaseljenom brodu. Nikome nećemo nauditi. Osim možda Rusima, ali to nije moja briga. Možda ih Katrin opslužuje, mali rusko-nemački ugovor o prijateljstvu.
<BR>&nbsp;&nbsp;&nbsp;&nbsp;&nbsp;Okrenuo se na ležaju, pokušavajući da pronađe udobniji položaj. Sve je to samo igra, divna igra. No, nešto duboko iznutra podsećalo ga je na to da vojnici na putu u bitku igraju sličnu igru. Problem je u strahu, govorio mu je taj glas. Ponavljaš pokrete kojima se stvara život zato što se strašno plašiš preteće smrti.
<BR>&nbsp;&nbsp;&nbsp;&nbsp;&nbsp;Glupost, odgovorio je tom glasu. Potpuno smo bezbedni na ovom brodu. Štiti nas delo najvećih umova na svetu. Naravno, uvek postoji izvestan element rizika. Zato je sve i toliko zanimljivo.
<BR>&nbsp;&nbsp;&nbsp;&nbsp;&nbsp;Glas se nije smirio. Smrt vreba na svega nekoliko centimetara od mene, sa druge strane tanke metalne kože ovog broda. Igraj svoju igru, probaj da odagnaš strah iz uma ili da ga prigušiš vodeći ljubav. Ali smrt čeka na sve nas, a mi letimo ka njoj.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
