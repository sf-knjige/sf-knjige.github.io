<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ORBITA OKO MARSA: DEIMOS
<P>&nbsp;&nbsp;&nbsp;&nbsp;&nbsp;"Izgleda sasvim jestivo", primetio je Leonid Tolbuhin. "Kao veliki krompir."
<BR>&nbsp;&nbsp;&nbsp;&nbsp;&nbsp;Isoruku Konoje nije odgovorio. Japanski geohemičar osećao se neobično napeto dok se zajedno sa kosmonautom približavao čvornovatoj, nepravilnoj gromadi Marsovog meseca, Deimosa. Rusu se možda i činio naizgled jestiv; njemu je izgledao kao velika, preteća masa tame, zla i opasnosti.
<BR>&nbsp;&nbsp;&nbsp;&nbsp;&nbsp;Mars ima dva meseca, sićušna komada stene, po imenu Fobos i Deimos, što znači strah i užas, prigodni pratioci za boga rata.
<BR>&nbsp;&nbsp;&nbsp;&nbsp;&nbsp;Na prvi pogled, Marsovi meseci zaista liče na rošave krompire. Nijedan nije okrugao. Suviše su mali, pa nikada nisu bili izloženi silama koje gomilu stenja i metala uobičuju u kuglu. Oba su duboko izrovarena udarima meteorita. Fobos je još prošaran neobjašnjivim prugama, koje izgledaju kao da su kamenu površinu izgreble kandže neke divovske zveri.
<BR>&nbsp;&nbsp;&nbsp;&nbsp;&nbsp;Deimos, manji mesec, otprilike je veličine Menhetna; nekih dvanaest sa šesnaest kilometara. Zauzima orbitu na nešto preko dvadeset hiljada kilometara iznad Marsove površine. Sa tla izgleda kao vrlo sjajna zvezda koja stoji na nebu oko dva i po sola pre nego što nestane iza horizonta.
<BR>&nbsp;&nbsp;&nbsp;&nbsp;&nbsp;Fobos je veličine dvadeset sa dvadeset tri kilometra i orbitira mnogo bliže planeti, na manje od šest hiljada kilometara iznad površine. Prelazi Marsovsko nebo za samo četiri i po sata, krećući se sa zapada na istok kao veštački satelit (a nekada se pretpostavljalo da to i jeste) i izlazeći ponovo oko šest i po sati kasnije.
<BR>&nbsp;&nbsp;&nbsp;&nbsp;&nbsp;Veruje se da su Deimos i Fobos, zapravo, asteroidi, možda pripadnici velikog pojasa sitnih komada stenja i metala koji orbitiraju između Marsa i ogromnog Jupitera. Pre mnogo eona, dolebdeli su dovoljno blizu da ih uhvati gravitaciono polje crvene planete, pa su dospeli na satelitsku putanju oko nje.
<BR>&nbsp;&nbsp;&nbsp;&nbsp;&nbsp;Prema tome, proučavanjem Fobosa i Deimosa možemo mnogo saznati o udaljenijim asteroidima.
<BR>&nbsp;&nbsp;&nbsp;&nbsp;&nbsp;Većina meteorita koji su pogodili Zemlju takođe su prvo bili asteroidi. Marsovi meseci odgovaraju tipu koji astronomi zovu 'ugljeni hondriti'. Takvi meteoriti sadrže ne samo ugljenične materije, nego i vodu, vezanu u hemijske kombinacije koje se nazivaju 'hidrati' unutar stenovite materije meteorita.
<BR>&nbsp;&nbsp;&nbsp;&nbsp;&nbsp;Ako su Marsovi meseci bogati hidratima i ugljeničnim materijama, mada voda tu nije u tečnom obliku, biolozi će želeti da tragaju na njima za ostacima ili prethodnicima života. Hidrati su neizmerno važni i astronautičkim inženjerima. Oni mogu da obezbede životodavnu vodu i kiseonik. Što je još važnije, voda se može razbiti na vodonik i kiseonik, koji se koriste kao raketno gorivo, što bi prepolovilo tonažu koju je neophodno slati sa Zemlje u budućim misijama na Mars.
<BR>&nbsp;&nbsp;&nbsp;&nbsp;&nbsp;Dakle, sićušni Marsovi meseci mogu postati oaze svemirskih putnika, mesta gde će popunjavati zalihe i rezervoare goriva.
<BR>&nbsp;&nbsp;&nbsp;&nbsp;&nbsp;Ako u njima ima hidrata.
<BR>&nbsp;&nbsp;&nbsp;&nbsp;&nbsp;I zato su japanski geohemičar i ruski kosmonaut napustili brod 'Mars 2' kako bi počeli proučavanje Deimosa iz prve ruke.
<BR>&nbsp;&nbsp;&nbsp;&nbsp;&nbsp;Tolbuhin je nastavio da govori u mikrofon: "Pet minuta do spuštanja. Pripremam prodirač." Prodirač je bila kuka za hvatanje na raketni pogon, konstruisana tako da se zakači za Deimosovu izbušenu površinu i tako bezbedno usidri obojicu ljudi. Bez nje, istraživači bi odlebdeli sa sićušnog meseca kad god bi načinili novi korak, jer Deimosova gravitacija je neprimetno mala.
<BR>&nbsp;&nbsp;&nbsp;&nbsp;&nbsp;No, Konoje još nije odgovarao. Više nije gledao u nadneseni tamni obris Deimosa. Umesto toga, zurio je u ogromnu gromadu crvene planete koja mu je lebdela nad glavom. Nije mogao da otrgne pogled od nje.
<BR>&nbsp;&nbsp;&nbsp;&nbsp;&nbsp;Njih dvojica napustili su 'Mars 2' pre jednog sata, obučeni u skafandre i zakačeni za okvire od metalnih cevi - pokretne jedinice - koje su im bile obmotane oko tela. Izgledali su kao jarko obojeni debeli roboti zaglavljeni u pokvarenu teretanu. Pokretne jedinice sadržale su ličnu opremu, sisteme održanja života, motore i gorivo koje im je omogućavalo da odlete od broda na orbiti do Marsovog meseca nazvanog po grčkoj reči za užas.
<BR>&nbsp;&nbsp;&nbsp;&nbsp;&nbsp;'Mars 1' i 'Mars 2', koji su polako rotirali na nekoliko kilometara iza njih, izgledali su kao minijaturni modeli, beli i nemi, beživotni i očajnički daleki.
<BR>&nbsp;&nbsp;&nbsp;&nbsp;&nbsp;Za Konojea, Deimos je predstavjao ružnu, nepravilnu, tamnosivu grudvu izbušenog kamena koja zaklanja zvezde, prekrivajući pola neba. Ogromna. Preteća. A Mars je izgledao užasno veliki, preteći masivan. Iz ove perspektive, moćna ogromnost crvene planete nadvijala se nad njim, nadnoseći mu se nad glavu, pritiskajući ga, istiskujući mu dah iz pluća. Tri ogromna vulkana na Tarzisu i još veći krater planine Olimpus izgledali su kao da pilje u njega kao četiri čudovišna, okrugla oka demona, besramno zagledanog.
<BR>&nbsp;&nbsp;&nbsp;&nbsp;&nbsp;Japanski geohemičar više je od tri godine vežbao za ovaj trenutak. Prošao je sve simulacije na Zemlji i proveo duge nedelje nulte gravitacije na orbitalnim stanicama oko Zemlje. Detaljno se pripremio za sprovođenje prvog direktnog proučavanja Marsovih meseca. Posle njega, na red su čekali ruski geolog i američki geofizičar. No, u ovom trenutku Japan je imao prvenstvo.
<BR>&nbsp;&nbsp;&nbsp;&nbsp;&nbsp;Pa ipak, Konoje nije računao na taj ogromni, crveni prostor koji se nadosio nad njim kao moćna, opipljiva sila. Ovo nije bila simulacija. Mars je lebdeo nad njim i mogao je da oseti kako ga pritiska kao mnogooki demon, besan i pun zahteva. Nešto iz dalekog detinjstva probudilo se u njemu i počelo da vrišti. Neki davno zaboravljeni košmar sada mu je rastrzao um. Morao je da pobegne. Da pobegne!
<BR>&nbsp;&nbsp;&nbsp;&nbsp;&nbsp;Konoje je slepo pokrenuo pogon svoje pokretne jedinice. Uspaničeno je bežao od moćnog Marsovog prisustva.
<BR>&nbsp;&nbsp;&nbsp;&nbsp;&nbsp;"Čekaj!" povikao je Tolbuhin. "Šta to radiš?"
<BR>&nbsp;&nbsp;&nbsp;&nbsp;&nbsp;Konoje se sve više udaljavao od Marsa, od Deimosa, od broda u kome je živeo više od devet meseci. Čvrsto je stezao kontrole pogona, kao katatoničar ili kao da ga je već obuzela mrtvačka ukočenost.
<BR>&nbsp;&nbsp;&nbsp;&nbsp;&nbsp;"Stani!" vikao je Tolbuhin, toliko uzbuđen da je prešao na ruski. "Budalo, poginućeš!"
<BR>&nbsp;&nbsp;&nbsp;&nbsp;&nbsp;No, Konoje je bežao, uspaničen, nesposoban da govori. Kosmonaut je pokrenuo svoje motore i pojurio za njim, mada su mu u slušalicama odjekivala besna naređenja ekipe sa 'Marsa 2' koja je nadgledala čitav poduhvat.
<BR>&nbsp;&nbsp;&nbsp;&nbsp;&nbsp;Zahvaćen bezdušnim udarom slepe prirode, Konoje se pretvorio u minijaturni asteroid. Pri punom pogonu, gorivo mu je brzo ponestalo. U vakuumu bez trenja, kakav vlada u svemiru, nastavio je da leti u istom pravcu, pravo u beskrajni ponor između svetova.
<BR>&nbsp;&nbsp;&nbsp;&nbsp;&nbsp;Tolbuhin nije mogao da ga uhvati. Za nekoliko sekundi prisetio se obuke - u čemu su mu pomogli panični povici kontrole koji su mu i dalje odjekivali u slušalicama. Promenio je smer i uputio se ka bezbednosti, unutar 'Marsa 2'.
<BR>&nbsp;&nbsp;&nbsp;&nbsp;&nbsp;Trebalo je oko dva sata da spasilačka ekipa stigne Konojea jednim od vozila za slučaj opasnosti koje su svi nazivali 'remorker'. Japanski naučnik još je imao vazduha za nekoliko sati u svom skafandru. Grejači i ostala oprema takođe su radili.
<BR>&nbsp;&nbsp;&nbsp;&nbsp;&nbsp;Ali bio je mrtav. Autopsija, koju je na 'Marsu 2' odmah izvršila dr Jang, pokazala je da je uzrok smrti bilo moždano krvarenje. Tolbuhin je odmahnuo glavom kada je čuo dijagnozu.
<BR>&nbsp;&nbsp;&nbsp;&nbsp;&nbsp;"Umro je od straha", promrmljao je Rus. "Umro je od deimosa, od užasa."
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
