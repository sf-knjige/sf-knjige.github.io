<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 24: PODNE
<P>&nbsp;&nbsp;&nbsp;&nbsp;&nbsp;Aleksandar Mironov tiho je pevušio dok je proveravao Džejmijev ranac. Vazdušna komora rovera bila je pretrpana i samo sa njima dvojicom unutra: Mironov je imao crveni skafander, a Džejmi plavi, sa sivom rezervnom kacigom umesto prvobitne, koja je bila oštećena.
<BR>&nbsp;&nbsp;&nbsp;&nbsp;&nbsp;Mironov je držao podignut vizir, pa je Džejmi video da se Rus smeši kad mu se ponovo pojavio pred očima. Mironovljevo lice delovalo je mesnato i nabijeno, kao da je silom nagurano u dvostruko manji prostor od potrebnog. Imao je široke obraze i prćast nos, bio je pomalo pegav i imao je svetloplave oči i toliko blede obrve da su se jedva videle.
<BR>&nbsp;&nbsp;&nbsp;&nbsp;&nbsp;"Rukavice?" upitao je Mironov.
<BR>&nbsp;&nbsp;&nbsp;&nbsp;&nbsp;"Evo ih za pojasom, Aleks." Džejmi ih je potapšao. Od sve opreme za misiju, rukavice su predstavljale najveće čudo tehnologije. Bile su dovoljno tanke da se lako savijaju i dopuštaju onom ko ih nosi da oseti predmet koji dodiruje, ali i dovoljno čvrste da zaštite šake od Marsove atmosfere, koja je vrlo bliska vakuumu.
<BR>&nbsp;&nbsp;&nbsp;&nbsp;&nbsp;"Spusti vizir", rekao je Mironov. Tek pošto su obojica namestila kacige, okrenuo se ka pumpama i pokrenuo ih.
<BR>&nbsp;&nbsp;&nbsp;&nbsp;&nbsp;"Izgledaš umorno", rekao je kosmonaut preko radija.
<BR>&nbsp;&nbsp;&nbsp;&nbsp;&nbsp;Džejmi je iznenađeno pogledao njegov zlatasti vizir. "Osećam se dobro."
<BR>&nbsp;&nbsp;&nbsp;&nbsp;&nbsp;"Juče si bio napolju četiri sata, a noćas si kasno legao. Sada si bio napolju čitavo jutro, i evo opet izlaziš."
<BR>&nbsp;&nbsp;&nbsp;&nbsp;&nbsp;Pumpe su stale. Signalno svetlo postalo je crveno. Mironov je otvorio vrata.
<BR>&nbsp;&nbsp;&nbsp;&nbsp;&nbsp;"Imamo samo tri dana na raspolaganju", odgovorio je Džejmi dok je silazio niz kratke lestvice na neravno, pocrnelo tle. "Moramo ih što bolje iskoristiti."
<BR>&nbsp;&nbsp;&nbsp;&nbsp;&nbsp;"Osećaš se kriv zbog Patela."
<BR>&nbsp;&nbsp;&nbsp;&nbsp;&nbsp;Džejmi se zaboravio i pokušao da slegne ramenima unutar skafandra. Jedino što je postigao bilo je da ponovo oseti bol pod pazuhom, gde ga je skafander žuljao od početka.
<BR>&nbsp;&nbsp;&nbsp;&nbsp;&nbsp;"Ne smeš se toliko iscrpljivati", nastavio je Mironov. "Kada si umoran, lako grešiš. A greške lako mogu da ubiju."
<BR>&nbsp;&nbsp;&nbsp;&nbsp;&nbsp;"Biće mi dobro. Ostali rade isto koliko i ja", odgovorio je Džejmi.
<BR>&nbsp;&nbsp;&nbsp;&nbsp;&nbsp;"I njima sam održao isto predavanje", rekao je Rus. Glas mu je zvučao pre razočarano nego uznemireno.
<BR>&nbsp;&nbsp;&nbsp;&nbsp;&nbsp;"I?" upitao je Džejmi.
<BR>&nbsp;&nbsp;&nbsp;&nbsp;&nbsp;Mironov je pokazao ka Patelovom žutom i Nagibovom zelenom skafandru. Oni su već bili napolju. "Nisu me poslušali, baš kao ni ti."
<BR>&nbsp;&nbsp;&nbsp;&nbsp;&nbsp;Patel i Nagib već su uzimali uzorke tamne bazaltne stene koja se prostirala dokle god je pogled dopirao. Stari tok lave, znao je Džejmi. Planina Pavonis često je eruptirala, a crveno usijana magma tekla je na sve strane. Koliko davno? Uzorci koje su uzimali daće im dogovor. Odlučili su da ta tri dragocena dana provedu u podnožju vulkana, prikupljajući što više uzoraka sa što više mesta. Složili su se da počnu da ih analiziraju na putu nazad u bazu.
<BR>&nbsp;&nbsp;&nbsp;&nbsp;&nbsp;Ipak, nijedan od trojice naučnika nije odoleo da ne analizira uzorke koje su već prikupili. Sinoć su ostali budni satima, dok ih je Mironov podsećao na plan rada kao bezuspešni vaspitač u domu. Propusitli su desetak uzoraka kroz prenosni gasni hromatograf i maseni spektrometar u laboratoriji rovera.
<BR>&nbsp;&nbsp;&nbsp;&nbsp;&nbsp;Maseni spektrometar pokazao je da su uzorci bazalta bogati gvožđem i stari jedva pet stotina miliona godina, sudeći po odnosu kalijuma i argona.
<BR>&nbsp;&nbsp;&nbsp;&nbsp;&nbsp;"Ali argon je mogao i da ispari", upozorio ih je Džejmi. "Možda je deo prešao u atmosferu."
<BR>&nbsp;&nbsp;&nbsp;&nbsp;&nbsp;"Možda ga mnogo nedostaje", složio se Nagib.
<BR>&nbsp;&nbsp;&nbsp;&nbsp;&nbsp;"To znači da su uzorci možda mnogo stariji", rekao je Džejmi.
<BR>&nbsp;&nbsp;&nbsp;&nbsp;&nbsp;Patel, koji je i dalje odbijao da gleda Džejmija u oči, obratio se Egipćaninu. "Sprovešćemo mnogo ozbiljnije analize kada se vratimo pod kupolu. Tamo možemo da ozračimo uzorke u reaktoru."
<BR>&nbsp;&nbsp;&nbsp;&nbsp;&nbsp;Nagib je klimnuo glavom. "Da. Ako sistem za daljinsko rukovanje proradi. Bio je u kvaru..."
<BR>&nbsp;&nbsp;&nbsp;&nbsp;&nbsp;"Pit je rekao da će ga srediti do našeg povratka", primetio je Džejmi.
<BR>&nbsp;&nbsp;&nbsp;&nbsp;&nbsp;"Astronaut Konors!" Patel je gotovo frknuo. "Provodi sve vreme leteći onim RPV, umesto da se stara o održavanju."
<BR>&nbsp;&nbsp;&nbsp;&nbsp;&nbsp;"Pit će popraviti sistem za daljinsko rukovanje do našeg povratka", tvrdio je Džejmi.
<BR>&nbsp;&nbsp;&nbsp;&nbsp;&nbsp;Konačno su rasklopili ležaje za noć; Patel i Nagib zauzeli su gornje, a Mironov i Džejmi donje. Džejmi je brzo zaspao, ali ga je probudilo jecavo cviljenje odozgo. Neko ružno sanja, shvatio je. Okrenuo se licem ka zakrivljenom zidu rovera i ponovo zaspao. Poslednje što je pomislio bilo je da je metalni oklop vozila nekako hladan; napolju je vrebala ledena marsovska noć, na svega dva centimetra od njega.
<BR>
<BR>&nbsp;&nbsp;&nbsp;&nbsp;&nbsp;Za doručkom su se složili kako će biti najbolje da rade duž linije pukotina i udubljenja koja se protezala čitavom padinom vulkana. Ići će što dalje budu mogli, a Mironov će za njima voziti rover kako se ne bi udaljili od njega više nego što dozvoljavaju pravila misije.
<BR>&nbsp;&nbsp;&nbsp;&nbsp;&nbsp;Sva tri vulkana nalaze se na jednoj velikoj pukotini, pomislio je Džejmi dok je s naporom kuckao po čvrstom, crnom bazaltu. Osvrnuo se ka roveru i video da Mironov postavlja još jednu sondu u tle. To nije bio lak posao; ovo je bila prava stena, a ne zbijeni pesak kao oko kupole. Tanki sloj crvekaste prašine koji je pokrivao stenu bilo je lako ukloniti. Džejmi se upitao kako to da ga vetar nije sasvim oduvao.
<BR>&nbsp;&nbsp;&nbsp;&nbsp;&nbsp;Pošto je bio u skafandru, Džejmi nije mogao da oseti vetar, a na ružičastom nebu nije bilo oblaka da pokažu kretanje vazduha. Ipak, meteorološki instrumenti u sondama pokazivali su da prilično stalan vetar od preko šezdeset kilometara na čas duva uz blagu padinu, ka dalekom vrhu vulkana. Noću je vetar duvao nizbrdo i ublažavao se na oko trideset kilometara na čas.
<BR>&nbsp;&nbsp;&nbsp;&nbsp;&nbsp;Šezdeset kilometara na sat na Zemlji bi bio prilično jak vetar. No, u retkoj Marsovoj atmosferi nije imao dovoljno snage čak ni da podigne poslednji sloj peska sa stenja.
<BR>&nbsp;&nbsp;&nbsp;&nbsp;&nbsp;Džejmi je položio dlanove na kolena i sačekao da ga ventilatori u skafandru malo ohlade. Vizir je počeo da mu se magli od napora. Dok je čekao, razgledao je golu stenovitu pustoš koja se pružala na sve strane. Mrtav kamen, grub i go kao u najgorim pustinjama Novog Meksika. Raznesen i izdubljen meteorskim kraterima, od kojih su neki veliki kao fudbalsko igralište, a većina je manja od udubljenja kakvo bi načinio čekić na haubi automobila. U stvrdnutoj lavi nalazile su se pukotine, neke vertikalne, a neke horizontalne, pružajući se između kratera. Tle se gotovo neprimetno dizalo ka visokom grotlu vulkana, toliko dalekom da se nalazilo prilično iza horizonta.
<BR>&nbsp;&nbsp;&nbsp;&nbsp;&nbsp;Čudno, bilo je malo rasutog kamenja. Mora da ga je rastopljeni bazalt odgurao dalje nizbrdo. Džejmi je zamislio crno stenovito tle na kome je stajao onako kako je moralo nekada izgledati: široka reka crveno usijane lave koja izbija iz pukotina i polako teče dole ka ravnici, topeći ili drobeći kamenje na koje bi naišla.
<BR>&nbsp;&nbsp;&nbsp;&nbsp;&nbsp;Mora da iznutra, iz ovih pukotina, izbija toplota, razmišljao je Džejmi. Rastopljena magma koja neprekidno izbija iz dubine i stvara ovolike kupe i padine oko njih. A šta je onda sa planinom Olimpus, koja se nalazi na oko hiljadu i po kilometara severozapadno? Ona nije na pukotini, barem koliko smo videli. Ali verovanto je i mlađa od ove tri lepotice. Može li se u dubini nalaziti vrelo mesto od koga su nastali Pavonis i ostala dva, a koje je kasnije prešlo na severozapad da stvori i Olimpus?
<BR>&nbsp;&nbsp;&nbsp;&nbsp;&nbsp;Shvatio je da ga leđa bole od nespretnog čučanja u krutom skafandru. Ispravio se, i dalje zamišljen. Da li Mars ima pločastu tektoniku, kao na Zemlji? Ne bih rekao, planeta je toliko mala da verovatno nije imala dovoljno toplotne energie za pokretanje čitavih kontinenata. Ali bilo je dovoljno toplote za nastanak vulkana. Odakle je poticala? Ima li je još?
<BR>&nbsp;&nbsp;&nbsp;&nbsp;&nbsp;Pogledao je uzbrdo, prateći pogledom iskrzani, tamni predeo koji se uzdizao ka ružičastom nebu. Kada si poslednji put podrignuo, Pavonise, prijatelju? Jesi li se potpuno ohladio ili ćeš jednog dana ponovo prekriti tle lavom?
<BR>&nbsp;&nbsp;&nbsp;&nbsp;&nbsp;Iznenada je krajičkom oka uhvatio neki pokret i trgao se. Kad se okrenuo ka njemu, nestao je. Senka koja je preletela preko tla. Kao ptica na nebu...?
<BR>&nbsp;&nbsp;&nbsp;&nbsp;&nbsp;Pogledao je uvis i ugledao srebrnastu trunku jedrilice kako lebdi pod Suncem u visini. Srce mu je zalupalo od naglog skoka adrenalina. Osetio se glupo. Nema marsovskih sokola da kruže u visinama; to samo Pit Konors pokušava da načini foto-mapu Pavonisovog grotla. Nadam se da će Patel biti srećan zbog toga.
<BR>&nbsp;&nbsp;&nbsp;&nbsp;&nbsp;"Provera glasom." Mironovljev dečački tenor u slušalicama ponovo je trgao Džejmija. Osvrnuo se i ustanovio da mu se senka prilično protegla. Sunce se priklanjalo horizontu.
<BR>&nbsp;&nbsp;&nbsp;&nbsp;&nbsp;"Patel ovde."
<BR>&nbsp;&nbsp;&nbsp;&nbsp;&nbsp;Rover je bio parkiran stotinak metara nizbrdo, između meteorskog kratera dvostruko većeg od njega i cik-cak pukotine koje je nekada možda bljuvala lavu. Bio si u pravu, Rava, pomislio je Džejmi. Ovi vulkani mogu mnogo da nam kažu, a mi nećemo biti tu dovoljno dugo čak ni da počnemo da shvatamo njihovu priču.
<BR>&nbsp;&nbsp;&nbsp;&nbsp;&nbsp;"Votermen je dobro", rekao je glasno. Glasovne provere bile su uobičajen bezbednosni postupak kada se naučnici nalaze van dometa pogleda astronauta ili kosmonauta zaduženog za ekipu. Na ovom neravnom tlu Mironov nije mogao da drži na oku svu trojicu naučnika.
<BR>&nbsp;&nbsp;&nbsp;&nbsp;&nbsp;Nastupila je duga tišina.
<BR>&nbsp;&nbsp;&nbsp;&nbsp;&nbsp;"Nagibe?" Mironovljev glas postao je oštar. "Dr al-Nagibe, glasovna provera."
<BR>&nbsp;&nbsp;&nbsp;&nbsp;&nbsp;Bez odgovora.
<BR>&nbsp;&nbsp;&nbsp;&nbsp;&nbsp;"Dr al-Nagibe?"
<BR>&nbsp;&nbsp;&nbsp;&nbsp;&nbsp;"Bio je tamo kod one pukotine." Patel je pokazao dalje uzbrdo. "Možda teren blokira radio-prenos."
<BR>&nbsp;&nbsp;&nbsp;&nbsp;&nbsp;Džejmi je čuo duboko gunđanje. Mironov je psovao na ruskom. Okrenuvši se u pravcu koji je pokazivao Patel, Džejmi je upotrebio svoj mikrofon. "Hajde da pogledamo, Rava. Možda je u nevolji."
<BR>&nbsp;&nbsp;&nbsp;&nbsp;&nbsp;"Ne, mislim da ne..."
<BR>&nbsp;&nbsp;&nbsp;&nbsp;&nbsp;"Ostanite gde ste. Moja dužnost je da ga pronađem", povikao je Mironov. "Neću da i vas dvojica nestanete."
<BR>&nbsp;&nbsp;&nbsp;&nbsp;&nbsp;No, Džejmi je već žurio uzbrdo koliko mu je skafander dopuštao. Padina je bila blaga, a čizme su imale dobre đonove, ali neravno tle bilo je opasno.
<BR>&nbsp;&nbsp;&nbsp;&nbsp;&nbsp;"Rava", pozvao je, "gde si ga poslednji put video?"
<BR>&nbsp;&nbsp;&nbsp;&nbsp;&nbsp;Žuti skafander nije se pomerio. "Desno od tebe", odgovorio je Patelov glas. "Možda dvadeset ili trideset metara gore."
<BR>&nbsp;&nbsp;&nbsp;&nbsp;&nbsp;Džejmi je zaobišao konusnu jamu, meteorski udar naizgled blistavo nov u poređenju sa izlokanijim kraterima rasutim unaokolo. Primetio je pukotinu kako vijuga u crnoj steni, dovoljno široku da proguta čoveka. Koliko je duboka?
<BR>&nbsp;&nbsp;&nbsp;&nbsp;&nbsp;Veoma, utvrdio je kad se sagnuo da zaviri unutra. Crna i duboka kao pakao. Uključio je svetiljku na kacigi, ali zrak nije dopro daleko u strmi ponor.
<BR>&nbsp;&nbsp;&nbsp;&nbsp;&nbsp;"Dr Nagibe?" pozvao je.
<BR>&nbsp;&nbsp;&nbsp;&nbsp;&nbsp;I dalje nije bilo odgovora. Ako je upao u pukotinu trebalo bi da čuje radio-signal, pomislio je Džejmi. Ako je pri svesti. Ako je živ.
<BR>&nbsp;&nbsp;&nbsp;&nbsp;&nbsp;"Čekaj, gde si!" vikao je Mironov. "Dolazim. Imam nalazač pravca."
<BR>&nbsp;&nbsp;&nbsp;&nbsp;&nbsp;Džejmi je morao potpuno da se okrene da bi video Rusa kako napreduje prema njemu u plameno crvenom skafandru, noseći u jednoj ruci crnu kutiju veličine manjeg televizora. Patel je i dalje bio ukočen u mestu; jedino što je spustio ruku.
<BR>&nbsp;&nbsp;&nbsp;&nbsp;&nbsp;Mnogo će nam koristiti nalazač pravca, pomislio je Džejmi. Ako Nagib ne može da nas čuje, ne možemo ni mi njega, pa nema radio-signala na koji može da se usmeri nalazač pravca.
<BR>&nbsp;&nbsp;&nbsp;&nbsp;&nbsp;"Mora da je na drugoj strani ove jaruge", javio je Džejmi Mironovu, nesvesno podigavši glas kao da mora da dovikuje preko rastojanja koje ih je delilo.
<BR>&nbsp;&nbsp;&nbsp;&nbsp;&nbsp;Pre nego što je Mironov stigao da odgovori, Džejmi je pošao nekoliko koraka unazad, a onda je potrčao i preskočio pukotinu. Zbog niske gravitacije, bilo je lako, čak i sa kabastim odelom koje ga je opterećivalo.
<BR>&nbsp;&nbsp;&nbsp;&nbsp;&nbsp;"Čekaj!" vikao je Mironov. "Naređujem ti da čekaš!"
<BR>&nbsp;&nbsp;&nbsp;&nbsp;&nbsp;Džejmi je prešao još nekoliko koraka, prelećući pogledom unaokolo koliko mu je dozvoljavala kaciga. On je tu negde. Mora da bude. Van dometa pogleda. Van dometa radija. To znači...
<BR>&nbsp;&nbsp;&nbsp;&nbsp;&nbsp;Neravno tle kao da se iznenada prekidalo dalje sleva, kao da se naglo spuštalo. Džejmi se uputio u tom pravcu, dok mu je u slušalicama odjekivalo Mironovljevo dahtanje.
<BR>&nbsp;&nbsp;&nbsp;&nbsp;&nbsp;"Ovuda, čini mi se", javio mu je, uputivši se ka strmini. Jaruga, utvrdio je odmah. Prilično duboka.
<BR>&nbsp;&nbsp;&nbsp;&nbsp;&nbsp;I tu je ležao Nagib, licem naniže na dnu padine od deset metara. Jaruga je imala dvadesetak metara širine, predstavljajući nepravilnu pukotinu u čvrstom bazaltu. Nagibov tamnozeleni skafander ležao je na dnu kao slomljena, bačena igračka, opruženih nogu, nepokretan.
<BR>&nbsp;&nbsp;&nbsp;&nbsp;&nbsp;"Ovde je!" povikao je Džejmi, okrenuvši se da pogleda Mironova baš kad je preskakao veliku jarugu. "Hodi. Trebaće nam nekakvo uže."
<BR>&nbsp;&nbsp;&nbsp;&nbsp;&nbsp;Džejmi je nesigurno pošao nizbrdo. Sve je bilo u senci, pošto se Sunce spuštalo ka horizontu, ali i dalje je bilo dovoljno svetla da nađe oslonce za ruke i noge.
<BR>&nbsp;&nbsp;&nbsp;&nbsp;&nbsp;"Vrati se u rover i donesi čekrk za penjanje", čuo je kako Mironov naređuje Patelu. Radio-glas je primetno oslabio kada je Džejmijeva kaciga zašla ispod ivice jarka.
<BR>&nbsp;&nbsp;&nbsp;&nbsp;&nbsp;Činilo mu se da je prošao čitav sat dok se spuštao ka Egipćaninu. Na dnu je bilo mračno; za poslednjih nekoliko metara trebala mu je svetiljka na kacigi.
<BR>&nbsp;&nbsp;&nbsp;&nbsp;&nbsp;Ipak, u slušalicama je čuo Nagibovo isprekidano disanje. Živ je. Odelo mu nije probijeno.
<BR>&nbsp;&nbsp;&nbsp;&nbsp;&nbsp;Konačno je stigao do geofizičara. Ranac mu je bio ozbiljno izubijan. Pod svetlom svetiljke bilo je teško oceniti koliko je šteta ozbiljna.
<BR>&nbsp;&nbsp;&nbsp;&nbsp;&nbsp;"Je li živ?" Mironovljev glas bio je toliko jak da se Džejmi trgao.
<BR>&nbsp;&nbsp;&nbsp;&nbsp;&nbsp;"Jeste. Trebaće nam uže da ga izvučemo gore."
<BR>&nbsp;&nbsp;&nbsp;&nbsp;&nbsp;"Stiže."
<BR>&nbsp;&nbsp;&nbsp;&nbsp;&nbsp;Džejmi je polako i nežno okrenuo Nagiba na leđa. Kaciga mu je takođe bila ulubljena. Zavirio je u vizir, obrisavši prethodno crveni pesak kojim je bio zamrljan. Nagibu su podrhtavali očni kapci. Lice mu je bilo prekriveno krvlju. Kašljao je.
<BR>&nbsp;&nbsp;&nbsp;&nbsp;&nbsp;Džejmi je proverio kontrolna svetla ranca koja je Nagib nosio na doručju. Isuse, ponestaje mu vazduha! Mora da udiše sopstvena isparenja.
<BR>&nbsp;&nbsp;&nbsp;&nbsp;&nbsp;Brzo, automatskom reakcijom stečenom u dugim godinama obuke, Džejmi je posegnuo ka boku svog ranca i izvukao dodatni dovod vazduha. Pogledao je oznake na svom doručju. Nema baš mnogo rezerve; svi smo bili napolju toliko prokleto dugo da su regeneratorski filteri prezagušeni.
<BR>&nbsp;&nbsp;&nbsp;&nbsp;&nbsp;Utakao je slobodan kraj creva u priključak na Nagibovom metalnom okovratniku, okrenuo ventil i pustio da vazduh iz njegovog rezervoara poteče pod Nagibovu ulubljenu kacigu.
<BR>&nbsp;&nbsp;&nbsp;&nbsp;&nbsp;Egipćanin je duboko, šištavo udahnuo, i čitavo telo mu se blago izvilo. Potom se zakašljao.
<BR>&nbsp;&nbsp;&nbsp;&nbsp;&nbsp;"Polako", rekao je Džejmi. "Polako. Samo polako i sve će biti u redu."
<BR>&nbsp;&nbsp;&nbsp;&nbsp;&nbsp;Kašljući kao neko ko je predugo ronio, Nagib je uspeo da progovori. "Votermene? Ti?"
<BR>&nbsp;&nbsp;&nbsp;&nbsp;&nbsp;"Da. Aleks i Rava donose čekrk. Izvući ćemo te napolje za nekoliko minuta."
<BR>&nbsp;&nbsp;&nbsp;&nbsp;&nbsp;"Ja... okliznuo sam se. Silazio sam... kamen je popustio i počeo sam da padam."
<BR>&nbsp;&nbsp;&nbsp;&nbsp;&nbsp;"Možeš li da sedneš?"
<BR>&nbsp;&nbsp;&nbsp;&nbsp;&nbsp;"Valjda."
<BR>&nbsp;&nbsp;&nbsp;&nbsp;&nbsp;Džejmi mu je nežno pomogao da sedne. Zbog skafandra je bilo isto kao da savija krutu plasitčnu cev.
<BR>&nbsp;&nbsp;&nbsp;&nbsp;&nbsp;"Kako se osećaš?" Džejmi nije mogao da čuje ni Patela ni Mironova; pretpostavljao je da su prešli na neku drugu frekvenciju.
<BR>&nbsp;&nbsp;&nbsp;&nbsp;&nbsp;"Mislim da sam slomio nos. Ne mogu da dišem kroz njega."
<BR>&nbsp;&nbsp;&nbsp;&nbsp;&nbsp;"A rebra? Ruke i noge?"
<BR>&nbsp;&nbsp;&nbsp;&nbsp;&nbsp;Nagib je na trenutak ćutao. "Čini mi se da je sve ostalo u redu. Mislim da bih sada mogao da ustanem"
<BR>&nbsp;&nbsp;&nbsp;&nbsp;&nbsp;"Nemoj još. Samo se opusti." Džejmi je podigao pogled i video da je nebo iznad jaruge još svetlo. Tamo gore je još dan, mada noć može nastupiti za nekoliko minuta.
<BR>&nbsp;&nbsp;&nbsp;&nbsp;&nbsp;Neću da se nađem ovde sa ranjenim čovekom u mraku, rekao je u sebi dok je uključivao radio-jedinicu. U slušalicama mu je odjeknuo glas Mironova. Nešto je besno gunđao na ruskom, dok se trudio da namesti čekrk.
<BR>&nbsp;&nbsp;&nbsp;&nbsp;&nbsp;"Aleks", pozvao je. Kosmonautov glas smesta se prekinuo, mada ga je Džejmi i dalje čuo kako stenje. "Dr Nagib je, izgleda, dobro, osim što je možda slomio nos pri padu. Regenerator vazduha mu je oštećen. Sada delimo moj vazduh."
<BR>&nbsp;&nbsp;&nbsp;&nbsp;&nbsp;Tišina. Onda se začuo Patelov glas, piskav i uplašen. "Nemamo mnogo vazduha u regeneratorima. Bili smo napolju čitavo popodne."
<BR>&nbsp;&nbsp;&nbsp;&nbsp;&nbsp;"Snaći ćemo se", rekao je Mironov. "Svi ćemo deliti vazduh, samo da vas izvučemo gore."
<BR>&nbsp;&nbsp;&nbsp;&nbsp;&nbsp;Odozgo je stigao kabl sa vezovima za penjanje. Džejmi ga je obmotao oko Nagiba i počeo da zatvara kopče.
<BR>&nbsp;&nbsp;&nbsp;&nbsp;&nbsp;Egipćanin je počeo da govori. "Moj scintilator... počeo je da bleska... u ovoj jaruzi mora da ima slobodnog urana."
<BR>&nbsp;&nbsp;&nbsp;&nbsp;&nbsp;"Zato si se spuštao dole?" upitao je Džejmi dok je pričvršćivao vezove.
<BR>&nbsp;&nbsp;&nbsp;&nbsp;&nbsp;"Pošao sam dole... i pao. Mora da sam se onesvestio."
<BR>&nbsp;&nbsp;&nbsp;&nbsp;&nbsp;"Biće ti dobro. Samo štedi dah. Sada ne moraš da pričaš. Čekaj dok se vratimo u rover."
<BR>&nbsp;&nbsp;&nbsp;&nbsp;&nbsp;Dvojica odozgo polako su izvukla geofizičara. Džejmi je čuo Mironova kako naređuje Patelu da deli vazduh sa Nagibom dok je Rus spuštao uže nazad na dno. Džejmi je brzo navukao vezove, viknuo da je spreman i pustio da ga čekrk izvuče.
<BR>&nbsp;&nbsp;&nbsp;&nbsp;&nbsp;Potom su pošli ka roveru. Džejmi je nosio čekrk, a Mironov i Patel pridržavali su Nagiba. Sada je Rus delio vazduh sa njim.
<BR>&nbsp;&nbsp;&nbsp;&nbsp;&nbsp;Sunce je već dodirnulo horizont kada su stigli do velike jaruge koju su ranije svi preskočili. Nebo je na istoku već bilo toliko tamno da se videlo svetlucanje zvezda.
<BR>&nbsp;&nbsp;&nbsp;&nbsp;&nbsp;"Možemo da je obiđemo", predložio je Nagib, zvučeći kao da želi da mu se suprotstave.
<BR>&nbsp;&nbsp;&nbsp;&nbsp;&nbsp;"Predugo bi trajalo", odgovorio je Mironov. "Dugačka je više kilometara. Moramo je preskočiti."
<BR>&nbsp;&nbsp;&nbsp;&nbsp;&nbsp;"Nisam siguran da ću moći", rekao je Nagib.
<BR>&nbsp;&nbsp;&nbsp;&nbsp;&nbsp;"Držaćemo te za ruke", odgovorio je Mironov, "i sva trojica ćemo skočiti zajedno. S obzirom na gravitaciju, neće biti teško."
<BR>&nbsp;&nbsp;&nbsp;&nbsp;&nbsp;"Ne znam hoću li moći", ponovio je Nagib. "Moje noge..."
<BR>&nbsp;&nbsp;&nbsp;&nbsp;&nbsp;Džejmi je primetio da je Patel pustio Nagibovu ruku i da polako, gotovo oklevajući, korača ka ivici ponora. Mironov je delio svoj vazduh sa ranjenikom. Džejmi je spustio čekrk i prišao Egipćaninu sa druge strane. Uzeo je Nagibovu slobodnu ruku i prebacio je sebi preko ramena.
<BR>&nbsp;&nbsp;&nbsp;&nbsp;&nbsp;"Ti si nas uvukao u ovo", tiho je rekao. "Sada nam moraš pomoći da se izvučemo."
<BR>&nbsp;&nbsp;&nbsp;&nbsp;&nbsp;Patel je zaustio da se pobuni, ali Nagib se tiho nasmejao. "Tačno. Isuviše tačno, Džejmse. Učiniću sve što mogu."
<BR>&nbsp;&nbsp;&nbsp;&nbsp;&nbsp;Džejmi se nasmešio pod kacigom. "Dobro. Ne bi trebalo da bude problema. Hajde, Aleks, da se malo vratimo, pa da uhvatimo zalet."
<BR>&nbsp;&nbsp;&nbsp;&nbsp;&nbsp;Patel je preskočio prvi, bez reči. Potom su Džejmi i Mironov pokušali da prenesu Nagiba preko provalije. Prvi pokušaj umalo se nije loše završio. Nagib nije išao ukorak sa njima, pa su sva trojica gotovo popadali, pokušavajući da se zaustave pre ivice. Džejmi je čuo kako Mironov tiho psuje i kako Nagib uplašeno dahće. Rusovo crevo za vazduh iskočilo je iz Nagibovog okovrantika, pa je Džejmi utakao svoje.
<BR>&nbsp;&nbsp;&nbsp;&nbsp;&nbsp;Džejmi se nejasno prisetio mita o pticama koje su pomogle Navahosu da pređe neki nesavladivi ponor. Ili je išao prko duge? Sada bi nam dobro došla neka pomoć, pomislio je.
<BR>&nbsp;&nbsp;&nbsp;&nbsp;&nbsp;Ostalo je vrlo malo svetla. Hladnoća noći polako je prodirala u Džejmija, a znao je da je Nagibu sigurno još hladnije.
<BR>&nbsp;&nbsp;&nbsp;&nbsp;&nbsp;Ponovo su se povukli, a Mironov je naložio da svi zakorače levom nogom i da drže korak. "Ja ću odbrojavati", rekao je.
<BR>&nbsp;&nbsp;&nbsp;&nbsp;&nbsp;"Ađin... dva... tri... četirje", odbrojavao je Mironov. "Ađin... dva..."
<BR>&nbsp;&nbsp;&nbsp;&nbsp;&nbsp;Sva trojica poleteli su preko provalije kao tri oklopljena nilska konja i doskočili sa druge strane u oblaku crvene prašine. Uspeli su da se održe na nogama, mada jedva.
<BR>&nbsp;&nbsp;&nbsp;&nbsp;&nbsp;"Bolje od Baljšog baleta!" sijao je Mironov dok su išli ka roveru, i dalje podupirući Nagiba sa obe strane.
<BR>&nbsp;&nbsp;&nbsp;&nbsp;&nbsp;"Šteta što ovo nismo snimili", šalio se Džejmi.
<BR>&nbsp;&nbsp;&nbsp;&nbsp;&nbsp;Nagib nije odgovarao. Patel je isprednjačio, sa uključenom svetiljkom na kacigi, koja je bacala baricu svetlosti po tamnom tlu, dok je žurio ka bezbednosti rovera.
<BR>
<BR>&nbsp;&nbsp;&nbsp;&nbsp;&nbsp;Čim su prošli kroz vazdušnu komoru, položili su Nagiba na klupu i pomogli mu da skine skafander. Džejmi mu je čistio krv sa lica dok je Patel usisavao skafandre, a Mironov iz kabine zvao bazu.
<BR>&nbsp;&nbsp;&nbsp;&nbsp;&nbsp;"Mislim da ti nos nije slomljen", rekao je Džejmi. "Više ni ne krvari."
<BR>&nbsp;&nbsp;&nbsp;&nbsp;&nbsp;"Lupio sam ga o vizir dok sam padao", rekao je Nagib.
<BR>&nbsp;&nbsp;&nbsp;&nbsp;&nbsp;"Mogao si da pogineš", kazao je Patel, ozbiljnih, krupnih očiju.
<BR>&nbsp;&nbsp;&nbsp;&nbsp;&nbsp;Nagib se bledo nasmešio. "Nikada nisam bio vešt u terenskom radu."
<BR>&nbsp;&nbsp;&nbsp;&nbsp;&nbsp;Mironov se vratio do njih, bez osmeha i mračan. "Rid hoće da govori sa tobom", rekao je Egipćaninu. "Prepisaće ti terapiju."
<BR>&nbsp;&nbsp;&nbsp;&nbsp;&nbsp;Džejmi se ponudio da mu pomogne do kabine, ali Nagib se nesigurno podigao na noge. "Moći ću sam", rekao je. "Mislim da si u pravu - nisam ništa slomio."
<BR>&nbsp;&nbsp;&nbsp;&nbsp;&nbsp;Patel je bez reči otišao u kuhinjicu i izvukao svoju smrznutu večeru. Mironov se mrštio za njim.
<BR>&nbsp;&nbsp;&nbsp;&nbsp;&nbsp;"Nemoj se jediti, Aleks", obratio mu se Džejmi. "Abdul je dobro. Samo je raskrvario nos."
<BR>&nbsp;&nbsp;&nbsp;&nbsp;&nbsp;Mironov je frknuo i prostrelio Patela pogledom.
<BR>&nbsp;&nbsp;&nbsp;&nbsp;&nbsp;Rid je potvrdio da Nagib najverovantije nije slomio nos, i četvorica putnika izvukli su sto na sklapanje i seli da večeraju.
<BR>&nbsp;&nbsp;&nbsp;&nbsp;&nbsp;"Imamo samo dva rezervna ranca u skladištu", gunđao je Mironov dok su jeli. "Molim vas da sutra budete pažljiviji."
<BR>&nbsp;&nbsp;&nbsp;&nbsp;&nbsp;"Mislio sam da se na dnu pukotine možda nalazi otvorena žila urana", rekao je Nagib, objašnjavajući i pravdajući se istovremeno. "Scintilator je pokazao visok nivo zračenja."
<BR>&nbsp;&nbsp;&nbsp;&nbsp;&nbsp;"Uran?" Patel se smesta zagrejao za ideju. "Ako bismo mogli da saznao odnos urana i olova, to bi veoma pouzdano odredilo starost lave."
<BR>&nbsp;&nbsp;&nbsp;&nbsp;&nbsp;"Nigde drugde nismo našli upotrebljive nivoe radioaktivnosti", primetio je Džejmi.
<BR>&nbsp;&nbsp;&nbsp;&nbsp;&nbsp;"Tamo na dnu ima nečega", tvrdio je Nagib.
<BR>&nbsp;&nbsp;&nbsp;&nbsp;&nbsp;"Znači, moraćemo da se sutra vratimo i uzmemo uzorke", zaključio je Džejmi.
<BR>&nbsp;&nbsp;&nbsp;&nbsp;&nbsp;Mironov je podigao gotovo nevidljive obrve. "Da se vratite?"
<BR>&nbsp;&nbsp;&nbsp;&nbsp;&nbsp;"Sa čekrkom, Aleks", rekao je Džejmi. "A možemo i da postavimo lestvice na rasklapanje preko ponora koji smo danas preskakali."
<BR>&nbsp;&nbsp;&nbsp;&nbsp;&nbsp;Rus nije odgovorio, ali je pogledao Patela koji je sedeo preko puta.
<BR>&nbsp;&nbsp;&nbsp;&nbsp;&nbsp;"Znači, složili smo se", zaključio je Džejmi. "Rava i ja ćemo se vratiti da uzmemo uzorke sa dna jaruge."
<BR>&nbsp;&nbsp;&nbsp;&nbsp;&nbsp;Mironov je naglo ustao od stola i otišao u kabinu. Ostala trojica zurili su za njim.
<BR>&nbsp;&nbsp;&nbsp;&nbsp;&nbsp;Patel je žmirnuo nekoliko puta, a onda je nastavio razgovor kao da se ništa nije desilo. "Odnos urana i olova mogao bi da nam odredi tačnu starost ovog dela toka lave..."
<BR>&nbsp;&nbsp;&nbsp;&nbsp;&nbsp;"Izvinite." Džejmi je prekoračio klupu i ustao. Patel je nastavio da priča sa Nagibom.
<BR>&nbsp;&nbsp;&nbsp;&nbsp;&nbsp;Mironov je sedeo na vozačkom sedištu, prelećući prstima preko kontrolne ploče, provervajući sve sisteme rovera. Džejmi je seo kraj njega.
<BR>&nbsp;&nbsp;&nbsp;&nbsp;&nbsp;"Šta ne valja, Aleks?"
<BR>&nbsp;&nbsp;&nbsp;&nbsp;&nbsp;Rus je dubok uzdahnuo. Iza leđa su čuli Patela kako neumorno priča.
<BR>&nbsp;&nbsp;&nbsp;&nbsp;&nbsp;"Tvoj kolega geolog pustio bi Nagiba da umre tamo dole, da je bilo po njegovom."
<BR>&nbsp;&nbsp;&nbsp;&nbsp;&nbsp;"Šta? Rava?"
<BR>&nbsp;&nbsp;&nbsp;&nbsp;&nbsp;"Rekao sam mu da donese čekrk. Doneo ga je do provalije, ali je odbio da preskoči preko. Bacio je čekrk na drugu stranu i pošao nazad ka roveru."
<BR>&nbsp;&nbsp;&nbsp;&nbsp;&nbsp;Džejmi je ćutao, razmišljajući o tome. Rava mora da se upaničio, pomislio je. A Aleks je besan na njega.
<BR>&nbsp;&nbsp;&nbsp;&nbsp;&nbsp;"Ali kasnije je preskočio", konačno je rekao. "Došao je da nam pomogne."
<BR>&nbsp;&nbsp;&nbsp;&nbsp;&nbsp;"Tek pošto sam mu zapretio da ću mu polomiti sve ljigave kosti", gunđao je Mironov. "Žuta boja skafandra baš mu odgovara. Čak sam morao da ga nateram da deli vazduh sa Nagibom."
<BR>&nbsp;&nbsp;&nbsp;&nbsp;&nbsp;"Mora da se strašno uplašio", primetio je Džejmi.
<BR>&nbsp;&nbsp;&nbsp;&nbsp;&nbsp;"On nije pouzdan. Barem ne u slučaju opasnosti. Ne dozvoljavam da iziđeš sam sa njim."
<BR>&nbsp;&nbsp;&nbsp;&nbsp;&nbsp;Džejmi je slegnuo ramenima. "Onda ćeš morati i ti sa nama, Aleks. Ako u jaruzi zaista postoji žila urana - ako ima ikakve radioaktivnosti - to nam je veoma važno."
<BR>&nbsp;&nbsp;&nbsp;&nbsp;&nbsp;Rus je kruto klimnuo glavom. "Poći ću. Nagib može da ostane kod radija."
<BR>&nbsp;&nbsp;&nbsp;&nbsp;&nbsp;"U redu. Sad probaj da se smiriš. Patel se verovatno uspaničio, ali ljutnja sada ništa ne koristi."
<BR>&nbsp;&nbsp;&nbsp;&nbsp;&nbsp;"Da, znam. Ali ipak bih voleo da mu zavrnem šiju."
<BR>&nbsp;&nbsp;&nbsp;&nbsp;&nbsp;Džejmi je pokušao da se nasmeje. Potapšao je Mironova po ramenu. "Biti zlopamtilo može biti jednako opasno kao i biti paničar. Pokušaj da staviš stvari u perspektivu, Aleks."
<BR>&nbsp;&nbsp;&nbsp;&nbsp;&nbsp;Rus je odgovorio gunđanjem.
<BR>&nbsp;&nbsp;&nbsp;&nbsp;&nbsp;Džejmi je ustao i pošao nazad za sto gde su Nagib i Patel i dalje ćaskali.
<BR>&nbsp;&nbsp;&nbsp;&nbsp;&nbsp;"U redu", rekao je Džejmi. "Sutra ujutro vraćamo se do jaruge - Rava, Aleks i ja."
<BR>&nbsp;&nbsp;&nbsp;&nbsp;&nbsp;"A ja?" upitao je Nagib, dok je Džejmi sedao za uzani sto.
<BR>&nbsp;&nbsp;&nbsp;&nbsp;&nbsp;"Ti ostaješ unutra da se oporaviš. Možeš da analiziraš uzorke koje smo danas uzeli."
<BR>&nbsp;&nbsp;&nbsp;&nbsp;&nbsp;"A otkada si ti šef?" obrecnuo se Patel. "Ko je tebe odredio za vođu ekipe?"
<BR>&nbsp;&nbsp;&nbsp;&nbsp;&nbsp;Džejmi je iznenađeno zatreptao. "Meni je to izgledalo kao logično rešenje. Abdul će se sutra osećati prilično jadno. Tako ostajemo ti i ja, Rava. I Aleks."
<BR>&nbsp;&nbsp;&nbsp;&nbsp;&nbsp;Patel je raširio nozdrve. "Da. Naravno. Ti i ja i naš nadglednik kosmonaut. A onda se prekosutra vraćamo pod kupolu", ljutito je rekao. "I to će biti kraj naša tri dana."
<BR>&nbsp;&nbsp;&nbsp;&nbsp;&nbsp;Džejmi se naslonio na klupu, zureći u Patela preko stola prekrivenog otpacima i čudeći se samom sebi što očekuje od kolege uvažavanje. Ili makar učtivost.
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
