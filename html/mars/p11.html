<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DOSJE: DŽEJMS FOKS VOTERMEN
<P>&nbsp;&nbsp;&nbsp;&nbsp;&nbsp;Kada je Džejmi imao devet godina, prvi put su ga poslali u Novi Meksiko da provede leto sa deda Alom. Majci se to nije dopadalo, ali i ona i otac imali su pred sobom veliko letnje putovanje, predavanja i seminare koji će ih voditi preko Pacifika: u Australilju, Novi Zeland, Singapur i Hong Kong. Nisu nimalo želeli da vuku sa sobom jednog devetogodišnjaka, a nije im padalo na pamet ni da odbiju aranžman u kome im je sve bilo plaćeno.
<BR>&nbsp;&nbsp;&nbsp;&nbsp;&nbsp;I tako je, prvi put od zabavišta, Džejmi stigao u Santa Fe. Naučio je da peca, lovi i da voli svog dedu Ala, iako je većinu vremena, zapravo, provodio u Alovoj radnji na glavnom trgu Santa Fea. Al je bio dobar deda, ali još bolji poslovni čovek. Angloske dame su čitavo leto mazile 'malog indijanskog dečaka'.
<BR>&nbsp;&nbsp;&nbsp;&nbsp;&nbsp;Poslednje nedelje, kad je Džejmi već počeo da tuguje zbog povratka u Berkli, Al ga je poveo u jedan od puebla Navahoa u planinama, gde je kupovao grnčariju i ćebad za koje su Anglo turisti tako skupo plaćali.
<BR>&nbsp;&nbsp;&nbsp;&nbsp;&nbsp;Al je tog dana većinu posla obavljao u trgovačkoj postaji, koja je predstavljala kombinaciju bara i bakalnice sa škripavim daščanim podom, izanđalim drvenim tezgama, polupraznim prašnjavim policama i velikim ventilatorom na tavanici koji se jedva micao. Nekoliko starijih ljudi sedelo je za barom, nemi i bukvalno nepokretni pod šeširima širokog oboda, dok se Al strpljivo i uporno cenkao na Navaho jeziku sa poglavarem puebla. Džejmiju su starci za barom izgledali jednako prašnjavi i izanđali kao čitava odaja.
<BR>&nbsp;&nbsp;&nbsp;&nbsp;&nbsp;Kad mu je dosadilo dedino neprekidno mrmljanje na jeziku koji nije razumeo, Džejmi je izišao i seo na ulubljene drvene stepenice. Sunce poznog popodneva bilo je vrelo kao rastopljena lava, bojeći čitav predeo u bakarno crvenu boju.
<BR>&nbsp;&nbsp;&nbsp;&nbsp;&nbsp;Mršava mačka motala mu se oko nogu, siva i ćutljiva. Par usukanih pasa zlog pogleda ležao je dahćući u prašini preko puta ulice, u senci velikog drveta. Džejmi im je video sva rebra.
<BR>&nbsp;&nbsp;&nbsp;&nbsp;&nbsp;Preko puta, na senovitoj verandi pred kućom koja je vapila za krečenjem, sedela je devojčica od šest-sedam godina i igrala se sa kučetom, veselim smotuljkom kovrdžavog krzna. Džejmi je pomislio da joj priđe, ali nije znao ni reči Navaho jezika. Devojčica je grlila kuče, milovala ga i tepala mu na svom jeziku.
<BR>&nbsp;&nbsp;&nbsp;&nbsp;&nbsp;Onda je spustila kuče i podigla ga držeći ga za rep. Psić je skiknuo i pokušao da je ujede. Ona ga je brzo pustila i skočila na noge. Počela je da viče na engleskom. "Bezobraznik! Kako si nevaljao! Uvek praviš nevolje, uvek se biješ! Poslaću te kod direktora. Napolje iz razreda! Idi kod direktora! Reći ću tvojoj majci kakav si!"
<BR>&nbsp;&nbsp;&nbsp;&nbsp;&nbsp;Iako mu je bilo samo devet godina, Džejmi je odmah shvatio da devojčica oponaša Anglo učiteljicu.
<BR>&nbsp;&nbsp;&nbsp;&nbsp;&nbsp;Utom se kroz otvorena vrata senovite kuće javila njena majka i strogo joj se obratila na Navaho jeziku. Džejmi je primetio da kraj njega stoji deda i smeje se čitavoj situaciji.
<BR>&nbsp;&nbsp;&nbsp;&nbsp;&nbsp;"Šta joj je to rekla, Ale?" upitao je Džejmi, ustajući.
<BR>&nbsp;&nbsp;&nbsp;&nbsp;&nbsp;"Samo da ne muči kuče", nasmejao se deda. "I da ne ismeva učiteljicu pred belcem."
<BR>&nbsp;&nbsp;&nbsp;&nbsp;&nbsp;"Belcem?"
<BR>&nbsp;&nbsp;&nbsp;&nbsp;&nbsp;"Mislila je na tebe, sinko."
<BR>&nbsp;&nbsp;&nbsp;&nbsp;&nbsp;"Ali ja nisam belac."
<BR>&nbsp;&nbsp;&nbsp;&nbsp;&nbsp;"Njoj verovatno tako izgledaš", rekao je Al.
<BR>&nbsp;&nbsp;&nbsp;&nbsp;&nbsp;Sledeće nedelje Džejmi se vratio u Berkli, gde su njegovi roditelji izrazili veliko zadovoljstvo što im se sin nije pretvorio u 'divljeg Indijanca'.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
