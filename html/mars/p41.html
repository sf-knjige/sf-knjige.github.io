<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 15: POPODNE
<P>&nbsp;&nbsp;&nbsp;&nbsp;&nbsp;"Osećam se pomalo čudno, Edit", rekao je Džejmi u kameru.
<BR>&nbsp;&nbsp;&nbsp;&nbsp;&nbsp;Sedeo je na krevetu u svojoj sobi, a video kamera bila je postavljena na pisaći sto i uperena njemu u lice. Odmah ujutro, pre sati predviđenih za rad, obukao se i izišao napolje da snimi nekoliko minuta panorame stenja, dina i dalekih planina oko kupole. Sada je sedeo na krevetu i pitao se šta da kaže Editi.
<BR>&nbsp;&nbsp;&nbsp;&nbsp;&nbsp;"Juče smo imali malu uzbunu. Stvari se još nisu vratile na normalu. Zalutali meteorit probušio nam je kupolu. Napravio je samo malu rupu. Nismo ga uopšte našli; mora da je bio toliko mali da je ispario od energije udara. Ali iscurilo nam je dosta vazduha i nekoliko minuta bilo je dosta napeto."
<BR>&nbsp;&nbsp;&nbsp;&nbsp;&nbsp;Podigao je pogled. Kupola je bila okupana svetlošću. Pumpe i ventilatori brujali su kao i obično. Čuo je glasove i kaubojski zvuk kantri pesme sa nečijeg kasetofona.
<BR>&nbsp;&nbsp;&nbsp;&nbsp;&nbsp;"I dalje dišemo čist kiseonik. Moramo da hodamo na prstima i da budemo veoma pažljivi. U atmosferi od čistog kiseonika i najmanja varnica može da zapali čitavu kupolu. Separatori prikupljaju azot iz spoljašnjeg vazduha, ali nećemo se vratiti na normalnu atmosferu još dan ili dva.
<BR>&nbsp;&nbsp;&nbsp;&nbsp;&nbsp;Nije bilo nikakve štete, osim same rupice, koju su Voznesenski i Pol Abel popravili za nekoliko minuta. Ja sam bio napolju kad se to dogodilo i jedan mikrometeorit mi je ogrebao kacigu. Oh, da, Toni Rid je prevrnuo čitavu bocu punu vitaminskih pilula. Još ga zavitlavaju što je bio toliko trapav."
<BR>&nbsp;&nbsp;&nbsp;&nbsp;&nbsp;Džejmi je isključio kameru daljinskim upravljačem i široko zevnuo. Od čistog kiseonika bolele su ga uši. Stalno se osećao kao da su mu zapušene. Zevanje je pomagalo, ali ne previše.
<BR>&nbsp;&nbsp;&nbsp;&nbsp;&nbsp;Ponovo je uključio kameru i nastavio. "Meteori su verovato poslednji ostatak neke drevne komete. Samo hrpica rasutog šljunka koja lebdi kroz Sunčev sistem i slučajno je naišla baš na ovo mesto na Marsu. Ne bi se moglo ponoviti ni za milion godina."
<BR>&nbsp;&nbsp;&nbsp;&nbsp;&nbsp;Oklevao je na trenutak. Nije više bilo vesti za pričanje.
<BR>&nbsp;&nbsp;&nbsp;&nbsp;&nbsp;"Drago mi je što si mi poslala traku. I drago mi je što napreduješ u poslu. Odlazak u Njujork svakako je zahtevao mnogo hrabrosti. Ako ikako mogu da ti pomognem, nekim intervjuom ili podacima o poslu koji obavljamo ovde na površini, samo pošalji zahtev preko kontrole misije i rado ću ti ispričati sve što budeš želela da znaš."
<BR>&nbsp;&nbsp;&nbsp;&nbsp;&nbsp;Džejmi je ponovo isključio kameru i zamislio se. Koliko zaista smem da joj kažem? Koliko će me kontrola misije pustiti da joj kažem? Rešio je da se zasad drži nauke i da se ne pominje ni politiku ni ličnosti.
<BR>&nbsp;&nbsp;&nbsp;&nbsp;&nbsp;"Ispalo je da ovde ima mnogo više vode ispod površine tla nego što smo mislili na osovu podataka prvih sondi. Smrznuta je, naravno. Nalazimo se povrh okeana permaslane koji se verovatno pruža sve do Valis Marinerisa - to jest, Marsovog Velikog Kanjona. Možda i dalje, ali nismo prešli preko kanjona da istražujemo drugu stranu."
<BR>&nbsp;&nbsp;&nbsp;&nbsp;&nbsp;Opisao je kratko putovanje do kanjona i svoje nade da će moći da se vrati tamo, preskočivši rasprave koje se oko toga vode. Pažljivo je izbegavao da pomene 'selo'; biće dosta vremena za to kada steknemo dodatne dokaze, ovakve ili onakve, mislio je. Umesto toga, pričao je Editi o zelenkastom kamenu koji su našli. Potom mu je ponestalo tema za priču.
<BR>&nbsp;&nbsp;&nbsp;&nbsp;&nbsp;Nervozno opipavajučći daljinki upravljač, konačno je ponovo uključio kameru. "Drago mi je što su se smirile sve gužve oko mog Navaho govora. Barem mislim da su se smirile. Ovde ne gledamo mnogo vesti - uglavnom BiBiSi."
<BR>&nbsp;&nbsp;&nbsp;&nbsp;&nbsp;Ponovo je isključio kameru i ovlažio usne, premišljajući šta da joj kaže.
<BR>&nbsp;&nbsp;&nbsp;&nbsp;&nbsp;"Pa, izgleda da je to za sada sve. Još nismo našli nikakve tragove života, ni žive ni fosilne, ali možda će uslovi na dnu Velikog Kanjona biti povoljniji. Monik Bone ima lepu bašticu koja raste na marsovskom tlu, zalivana marsovskom vodom. Ne znam kako će nekoliko dana čistog kiseonika delovati na njene biljke. Svi odlazimo tamo da malo dišemo na njih, kako bi dobile nešto ugljen-dioksida. Lepo je što si me nazvala, Edit. Javiću ti se opet, nešto kasnije."
<BR>&nbsp;&nbsp;&nbsp;&nbsp;&nbsp;Definitivno je isključio kameru. Mogu da premontiram ovu traku, pomislio je, pa da je kontrola misije pošalje i Alu i roditeljima, pomislio je. To će ih iznenaditi. Možda će mi roditelji čak i odgovoriti.
<BR>
<BR>&nbsp;&nbsp;&nbsp;&nbsp;&nbsp;Seidži Tošima slušao je burnu raspravu između Votermena i ostatka ekipe, ne izustivši ni reč. To ga se nije ticalo, a od najranijeg detinjstva bio je vaspitavan da se uzdrži od iznošenja svog mišljenja ukoliko se to ne zatraži od njega.
<BR>&nbsp;&nbsp;&nbsp;&nbsp;&nbsp;Ali sada je Votermen tražio, ne njegovo mišljenje, nego njegovo znanje. To je bilo drugo. Tošima je bio zadovoljan što će razmeniti znanje sa američkim Indijancem. Na kraju krajeva, to je i cilj ekspedicije na Mars, zar ne? Steći znanje. A čemu služi znanje ako se ne razmenjuje sa drugima?
<BR>&nbsp;&nbsp;&nbsp;&nbsp;&nbsp;Džejmi Votermen sedeo je na paučinastoj plastičnoj stolici u laboratoriji japanskog meteorologa. Tošimin kutak čitava ekipa je zvala 'vremenska prognoza'. Bila je to najmanja od svih laboratorija, uredna i blistavo čista kao da je odred robota za održavanje riba i briše prašinu svakih pola sata.
<BR>&nbsp;&nbsp;&nbsp;&nbsp;&nbsp;Sve je izgledalo kao izlog elektronske radnje. Dok su radne površine ostalih naučnika bile prekrivene staklarijom i insturmentima, Tošima je imao niz kompjutera koji su tiho brujali, prikazujući na ekranima grafikone i krivulje. Na samom kraju niza, tamo gde se sto savijao u obliku slova 'L' kraj pregradnog zida, nalazio se skener koji je mogao da primi video traku i digitalizuje slike sa nje radi čuvanja u kompjuteru.
<BR>&nbsp;&nbsp;&nbsp;&nbsp;&nbsp;Tošima je sedeo u suprotnom uglu, na naizgled klimavoj stolici. Dao je Džejmiju svoju najbolju stolicu, jedinu sa naslonom.
<BR>&nbsp;&nbsp;&nbsp;&nbsp;&nbsp;Od smrti Izoruku Konojea, Tošima je osećao neočekivani teret odgovornosti na plećima; odgovornost časti, održanja ponosnog imena Japana čak i ovde, na ovom čudnom svetu. Znao je da većina ostalih potcenjuje sve što je japansko; video im je to u očima kada su razgovarali sa njim, u jedva podnošljivom humoru Tonija Rida i u preteranoj učtivosti Amerikanaca i Rusa.
<BR>&nbsp;&nbsp;&nbsp;&nbsp;&nbsp;Kod kuće, na Zemlji, Japan je bio sila koju treba poštovati. Bez japanskog doprinosa u sredstvima i tehnologiji, 'Projekat Mars' izdahnuo bi u stalnom koškanju i preračunavanju između Evropljana, Rusa i Amerikanaca. Pa ipak, nijedan Japanac nije se našao u prvoj grupi koja se spustila na tle. Jedina osoba koja je poginula tokom ekspedicije bio je sjajni japanski geohemičar, Konoje.
<BR>&nbsp;&nbsp;&nbsp;&nbsp;&nbsp;Seidži Tošima bio je sin fabričkog radnika, ali u njemu je kucalo srce samuraja. Održaću čast japanskog naroda. Nateraću ove strance da poštuju Japan. Nateraću čitav svet da prizna doprinos Japana istraživanju Marsa.
<BR>&nbsp;&nbsp;&nbsp;&nbsp;&nbsp;Iznenada je shvatio kuda vode takve misli. Ovo je nedostojno, pomislio je. Mi smo naučnici. Znanje ne priznaje nacionalnost. Ja sam deo ekipe, a ne srednjevekovni uobraženko.
<BR>&nbsp;&nbsp;&nbsp;&nbsp;&nbsp;"Možemo iskoristiti centralni procesor", rekao je Džejmiju Votemranu, nesvesno se naginjući da potapše minikompjuter koji je stajao u tom uglu laboratorije, dopirući mu do kolena. Votermen je bio neobičan; povučen i zatvoren gotovo kao Japanac. Čovek koji shvata ispravno ponašanje, mislio je Tošima, ali ipak je spreman da vodi bitku za svoja uverenja.
<BR>&nbsp;&nbsp;&nbsp;&nbsp;&nbsp;"Možeš li odavde da priđeš geološkim podacima ili treba da odem do geološkog kompjutera i prekopiram ih na disketu?" upitao je Džejmi.
<BR>&nbsp;&nbsp;&nbsp;&nbsp;&nbsp;"Trebalo bi da mogu da im priđem", odgovorio je Tošima sa ozbiljno zamišljenim oblim licem. Potom se blago nasmešio. "Osim ako si stavio tekst pod šifru da bi bio tajna."
<BR>&nbsp;&nbsp;&nbsp;&nbsp;&nbsp;Džejmi je odmahnuo glavom. "Ne. Nisam uopšte."
<BR>&nbsp;&nbsp;&nbsp;&nbsp;&nbsp;Meteorolog je privukao tastaturu u krilo i počeo da preleće preko nje zatupastim prstima. Džejmi je primetio da je kompjuterski ekran pred njim na trenutak ostao prazan, a onda je prikazao višebojnu mapu Marsa, načinjenu montažom fotografija snimljenih sa orbite.
<BR>&nbsp;&nbsp;&nbsp;&nbsp;&nbsp;Tošima je promrmljao nešto na japanskom i na ekranu se iznenada pojavila meteorološka mapa postavljena preko foto-montaže. Džejmi je prepoznao oznake za front hladnog vazduha, područja visokog i niskog pritiska, kao i nepravilno izuvijane petlje izobara.
<BR>&nbsp;&nbsp;&nbsp;&nbsp;&nbsp;"Ovo je situacija u ovom času", rekao je Tošima. "A ovo je kompjuterska prognoza za noćas" - simboli su se malo pomerili; brojevi koji označavaju temperaturu opali su za po više od sto - "i sutra u podne, po našem vremenu." Front je opet malo napredovao. Temperature su porasle. Na njihovoj širini čak su se popele iznad nule.
<BR>&nbsp;&nbsp;&nbsp;&nbsp;&nbsp;U Tošiminom glasu osetio se prizvuk ponosa. "Mogu ti čak pokazati i brzinu i pravac vetrova na većem delu planete."
<BR>&nbsp;&nbsp;&nbsp;&nbsp;&nbsp;"Kako?" upitao je Džejmi, dok su se preko mape pojavljivale strelice vektora. Prikazivale su pravac vetrova; broj pera u repu označavao je brzinu.
<BR>&nbsp;&nbsp;&nbsp;&nbsp;&nbsp;"Mreža meteoroloških sondi postavljenih širom planete", odgovorio je Tošima. "I baloni, naravno."
<BR>&nbsp;&nbsp;&nbsp;&nbsp;&nbsp;Meteorološki baloni bili su divno jednostavni, tek nešto više od dugačkih, uskih plastičnih cevi ispunjenih azotom. Puštani su po potrebi iz brodova na orbiti, padali su u marsovsku atmosferu u majušnim kapsulama i automatski se naduvavali kada bi stigli na odgovarajuću visinu. Lebdeli su iznad predela kao neverovatne, ogromne, bele cigarete.
<BR>&nbsp;&nbsp;&nbsp;&nbsp;&nbsp;Pod svakim balonom landarala je 'zmija', dugačka i tanka metalna cev sa senzorskim instrumentima, radiom, baterijama i grejačem koji je opremu štitio od hladnoće.
<BR>&nbsp;&nbsp;&nbsp;&nbsp;&nbsp;Baloni su preko dana lebdeli visoko u atmosferi Marsa, mereći temperaturu (niska), pritisak (niži), vlažnost (još niža) i hemijski sastav vazduha. Visinu na kojoj je svaki balon leteo određivala je količina azota u cilindru. Dnevni vetrovi nosili su ih preko crvenih predela kao maslačke.
<BR>&nbsp;&nbsp;&nbsp;&nbsp;&nbsp;Noću, kad bi se temperatura toliko spustila da se čak i azot u balonima polako kondenzovao, svi su se spuštali ka tlu kao balerine koje se ljupko klanjaju. 'Zmije' sa instrumentima dodirivale su tle i uredno prenosile podatke o uslovima na površini preko noći, dok su baloni poigravali na tamnim vetrovima, jedva dovoljno pokretni da bezbedno lebde nad kamenitim tlom.
<BR>&nbsp;&nbsp;&nbsp;&nbsp;&nbsp;Nisu svi baloni preživeli. Većina ih je letela Marsom više dana, umorno se spuštajući svako veče i ponovo se podižući kad ih ugreje jutarnje Sunce. No, neki su se spuštali prenisko, pa bi ih probilo stenje. Neki su se zdrobili o planine. Jedan je nestao u ogromnom krateru doline Helas i nisu mogle da ga nađu ni najbolje kamere na satelitima oko Marsa.
<BR>&nbsp;&nbsp;&nbsp;&nbsp;&nbsp;No, većina balona je preživela, ćutke, bez napora, živeći sa Marsovim dnevno-noćnim ciklusom i verno izveštavajući o uslovima koji su vladali od pola do pola.
<BR>&nbsp;&nbsp;&nbsp;&nbsp;&nbsp;"Kao što vidiš", rekao je Tošima uz jedva primetan pokret glavom ka ekranu, "vremenska situacija ovde, na severnoj hemisferi, prilično je stabilna, takoreći dosadna."
<BR>&nbsp;&nbsp;&nbsp;&nbsp;&nbsp;"Letnji sistem", promrmljao je Džejmi.
<BR>&nbsp;&nbsp;&nbsp;&nbsp;&nbsp;Tošima je bio zadovoljan što geolog razume makar toliko o klimi Marsa. Čak i na južnoj hemisferi, gde je vladala zima, vreme je bilo uglavnom mirno. Nije bilo velikih oluja pršine, čak ni neki pristojan ciklon koji bi vredelo proučavati i učiti od njega.
<BR>&nbsp;&nbsp;&nbsp;&nbsp;&nbsp;"Možemo li da izbliza pogledamo Titonijum?" upitao je Džejmi, zagledan u meteorološki ekran.
<BR>&nbsp;&nbsp;&nbsp;&nbsp;&nbsp;"Da, naravno", rekao je Tošima.
<BR>&nbsp;&nbsp;&nbsp;&nbsp;&nbsp;Izuvijana pukotina ogromnog kanjona kao da je jurnula ka Džejmiju sve dok Titonijumov Rascep i njegov južni sused, ponor Jus, nisu ispunili ekran. Džejmi je na trenutak zanemario meteorološke simbole postavljene preko slike; video je samo kilometrima visoke litice i ogromna klizišta koja su donekle ispunila neke delove ogromnog kanjona.
<BR>&nbsp;&nbsp;&nbsp;&nbsp;&nbsp;"Ovde postoji anomalija", rekao je Tošima.
<BR>&nbsp;&nbsp;&nbsp;&nbsp;&nbsp;Meteorolog je privukao stolicu bliže Džejmijevoj. Glave su im se gotovo dodirivale dok su razgledali sliku. Džejmi je zurio u ogromno delo drevnih pukotina u kori, a Tošima je čkiljeći ispitivao meteorološke podatke.
<BR>&nbsp;&nbsp;&nbsp;&nbsp;&nbsp;"Anomalija?"
<BR>&nbsp;&nbsp;&nbsp;&nbsp;&nbsp;"Trebalo je da je primetim odavno, ali s obzirom na to koliko podataka dolazi..." malo je slegnuo ramenima, što je predstavljalo i izvinjenje i mirenje. "Čak pratimo i odbačene padobrane naših sletnih vozila, jer površinski vetrovi ih nose unaokolo."
<BR>&nbsp;&nbsp;&nbsp;&nbsp;&nbsp;"Kakva anomalija?" upitao je Džejmi.
<BR>&nbsp;&nbsp;&nbsp;&nbsp;&nbsp;"Samo dva balona su preletela preko ovog dela Velikog Kanjona", odogovrio je Tošima, prateći prstom sliku Titonijuma na ekranu. "Oba su prijavila mnogo više temperature vazduha nego što smo dobili od meteorološkog satelita."
<BR>&nbsp;&nbsp;&nbsp;&nbsp;&nbsp;Džejmi ga je pogledao. "Meteorološki satelit ti je rekao da su temperature u kanjonu niže nego što su izmerili baloni?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Kakve senzore koriste?"
<BR>&nbsp;&nbsp;&nbsp;&nbsp;&nbsp;"Satelit ima infracrvene detektore, naravno. To je jedini način da se iz daljine meri temperatura. Baloni nose razne termometre. Oni direktno mere temperaturu."
<BR>&nbsp;&nbsp;&nbsp;&nbsp;&nbsp;"I baloni kažu da je vazduh dole u kanjonu topliji nego što je izmereno sa satelita."
<BR>&nbsp;&nbsp;&nbsp;&nbsp;&nbsp;Tošima je klimnuo glavom, zatvorenih očiju. Ličilo je na naklon.
<BR>&nbsp;&nbsp;&nbsp;&nbsp;&nbsp;"A ima li još anomalija?"
<BR>&nbsp;&nbsp;&nbsp;&nbsp;&nbsp;Tošima se nasmešio. "Mislio sam da su podaci o vlažnosti neupotrebljivi. Izgledalo mi je da su se senzori zasitili."
<BR>&nbsp;&nbsp;&nbsp;&nbsp;&nbsp;"Zasitili?"
<BR>&nbsp;&nbsp;&nbsp;&nbsp;&nbsp;"Stigli su do vrha skale i ostali tamo sve dok su baloni bili u kanjonu - nekoliko sati. Znaš, nema načina da kontorlišemo brzinu ili pravac balona."
<BR>&nbsp;&nbsp;&nbsp;&nbsp;&nbsp;"Da, to znam."
<BR>&nbsp;&nbsp;&nbsp;&nbsp;&nbsp;Tošima je ponovo pogledao ekran. "Sada, kad si izvestio da si u kanjonu video maglu, mislim da mogu da objasnim šta se dešava."
<BR>&nbsp;&nbsp;&nbsp;&nbsp;&nbsp;Džejmi je čekao nastavak.
<BR>&nbsp;&nbsp;&nbsp;&nbsp;&nbsp;"Senzori vlažnosti podešeni su na veoma nisku vlažnost kakvu smo očekivali na Marsu. Ako su baloni prošli kroz maglu o kojoj si govorio, znači da su naišli na vlažnost mnogo veću nego što senzori mogu da izmere. Zato su postali zasićeni."
<BR>&nbsp;&nbsp;&nbsp;&nbsp;&nbsp;"U redu, to zvuči ispravno."
<BR>&nbsp;&nbsp;&nbsp;&nbsp;&nbsp;"Sa druge strane, imamo pitanje razlika u temperaturi." Tošima se široko nasmešio. "Razmisli: infracrveni senzori sa satelita ne vide duboko u kanjon dok je magla tamo. Senzori vide maglu i javljaju njenu temperaturu."
<BR>&nbsp;&nbsp;&nbsp;&nbsp;&nbsp;Džejmiju je sinulo. "A ako je magla načinjena od ledenih kristala..."
<BR>&nbsp;&nbsp;&nbsp;&nbsp;&nbsp;"Ili čak od kapljica vode", nastavio je Tošima, "onda je mnogo hladnija za infracrvene senzore nego vazduh ispod nje."
<BR>&nbsp;&nbsp;&nbsp;&nbsp;&nbsp;"Magla je kao neko ćebe, izoluje topliji vazduh na dnu kanjona!"
<BR>&nbsp;&nbsp;&nbsp;&nbsp;&nbsp;"Tačno. Pa ipak, radar sa satelita prodire kroz maglu kao da je nema i daje nam tačno očitavanje dubine kanjona. Dok ti nisi javio za maglu, nisam imao pojma da postoji."
<BR>&nbsp;&nbsp;&nbsp;&nbsp;&nbsp;"I tako su ti baloni dali tačniju temperaturu nego satelit", rekao je Džejmi, osećajući kako ga obuzima uzbuđenje.
<BR>&nbsp;&nbsp;&nbsp;&nbsp;&nbsp;"Tako sada tumačim podatke", odgovorio je Tošima, pokazujući sve zube u osmehu.
<BR>&nbsp;&nbsp;&nbsp;&nbsp;&nbsp;"U redu, hajde sada da ubacimo geološke podatke preko ove slike", požurivao ga je Džejmi. Bilo mu je teško da mirno sedi, toliko se uzbudio.
<BR>&nbsp;&nbsp;&nbsp;&nbsp;&nbsp;Tošima je kuckao po tastaturi, koja mu je još bila u krilu.
<BR>&nbsp;&nbsp;&nbsp;&nbsp;&nbsp;"Šta tražiš?" upitao je.
<BR>&nbsp;&nbsp;&nbsp;&nbsp;&nbsp;"Toplotu", odgovorio je Džejmi. "Nešto čini taj kanjon toplijim od ravnice koja ga okružuje. Toplijim nego što možemo da očekujemo. Možda toplota izvire iz unutrašnjosti planete."
<BR>&nbsp;&nbsp;&nbsp;&nbsp;&nbsp;"Ah! Topli izvori, možda. Ili vulkan."
<BR>&nbsp;&nbsp;&nbsp;&nbsp;&nbsp;"Ništa tako dramatično kao vulkan", rekao je Džejmi, napeto zagledan u ekran, čekajući da se pojave meteorološki podaci.
<BR>&nbsp;&nbsp;&nbsp;&nbsp;&nbsp;"Na Marsu ima vrlo velikih vulkana", mrmljao je Tošima, još zauzet tastaturom.
<BR>&nbsp;&nbsp;&nbsp;&nbsp;&nbsp;"Na hiljadu kilometara od Titonijuma. A mrtvi su već milionima godina. Možda i milijardama."
<BR>&nbsp;&nbsp;&nbsp;&nbsp;&nbsp;"Evo", gotovo je šapnuo Tošima i naglašeno udario 'enter' zatupastim prstom.
<BR>&nbsp;&nbsp;&nbsp;&nbsp;&nbsp;Na ekranu se pojavio niz blistavo crvenih simbola.
<BR>&nbsp;&nbsp;&nbsp;&nbsp;&nbsp;"Možemo li da sada vidimo i područje između naše baze i ivice kanjona?" upitao je Džejmi.
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;Odmah su se pojavili nizovi brojeva u stvarnom vremenu sa senzora koje je Džejmi rasporedio tokom putovanja sa Voznesenskim. Simboli su stvarali stazu od kupole do Noktis Labitintusa, pa onda do ivice Titonijuma, i konačno nazad do baze. Na Zemlji su se takvi senzori koristili za merenja toplote koja se širi do površine od istopljene magme duboko ispod kore planete.
<BR>&nbsp;&nbsp;&nbsp;&nbsp;&nbsp;"Nije ništa naročito, a?" promrmljao je Džejmi, napinjući pogled da razazna sićune brojke kao da ih može oživeti ako bude dovoljno piljio u njih.
<BR>&nbsp;&nbsp;&nbsp;&nbsp;&nbsp;Tošima nije odgovorio. Sedeo je, ruku učtivo prekrštenih u krilu.
<BR>&nbsp;&nbsp;&nbsp;&nbsp;&nbsp;"Planeta je hladnija od smrznutog krompira", gunđao je Džejmi. "Ispod površine ne dopire dovoljno toplote ni da ugreje šolju čaja."
<BR>&nbsp;&nbsp;&nbsp;&nbsp;&nbsp;"Nema termalnih tokova u kanjonu?"
<BR>&nbsp;&nbsp;&nbsp;&nbsp;&nbsp;Džejmi je nesvesno stezao kolena od besa. "U tome i jeste stvar: nemamo dovoljno instrumenata na dnu kanjona. To je možda jedino mesto gde neka toplota ipak prodire iz dubine, ali nemamo dole senzore da to provere!"
<BR>&nbsp;&nbsp;&nbsp;&nbsp;&nbsp;Tošima je lako naklonio glavu, ovog puta da bi pokazao rauzmevanje, "Vidim. Moramo postaviti senzore na dno kanjona ako želimo da razumemo kako nastaje magla."
<BR>&nbsp;&nbsp;&nbsp;&nbsp;&nbsp;"Ne samo senzore", odgovorio je Džejmi glasom punim hitnje. "Moramo sami da siđemo tamo. Moramo nekako da spustimo ekipu na dno tog kanjona."
<BR>
<BR>&nbsp;&nbsp;&nbsp;&nbsp;&nbsp;Li Čengdu se blago nasmešio na tri lica na ekranu. Ovo je bila toliko važna odluka da su sva tri direktora projekta želela da razgovaraju sa njim.
<BR>&nbsp;&nbsp;&nbsp;&nbsp;&nbsp;Mogu Votemranu da zahvalim za ovo, pomislio je. Da nije njega, sve bi išlo prema planu.
<BR>&nbsp;&nbsp;&nbsp;&nbsp;&nbsp;"...stoga smo dali uputstva kontroli misije", govorio je ozbiljni ruski direktor, "da pripremi plan za putovanje do područja Titonijumovog Rascepa, uključujući - ukoliko je moguće - direktno ispitivanje dna kanjona. Pošto će biti potrebno najmanje dve nedelje za izvršenje tog plana..."
<BR>&nbsp;&nbsp;&nbsp;&nbsp;&nbsp;Uspeo je, pomislio je dr Li dok je slušao Rusa na pola uha. Votermen ih je naterao da potpuno razore plan misije i da pristanu na put do Titonijuma.
<BR>&nbsp;&nbsp;&nbsp;&nbsp;&nbsp;Komandant ekspedicije odmeravao je ostala dva direktora projekta dok je Rus nastavljao da daje zvanična uputstva. Japanski direktor trudio se da izgleda bezlično, ali Li je u njegovim tamnim očima primetio odsjaj zadovoljnog uzbuđenja. Amerikanac, veteran vašingtonskih političkih borbi, imao je dobroćudan osmeh na mesnatom licu.
<BR>&nbsp;&nbsp;&nbsp;&nbsp;&nbsp;"...otac DiNardo će predsedavati ad hoc komitetom koji će pripremiti plan putovanja. Dr Brumado će prisustvovati sastancima komiteta kao vanredni član..."
<BR>&nbsp;&nbsp;&nbsp;&nbsp;&nbsp;Rus je pričao dalje, kao stari pravoslavni sveštenik koji deklamuje neki nerazumljivi obred.
<BR>&nbsp;&nbsp;&nbsp;&nbsp;&nbsp;Kako mora da su se zaverili! - pomislio je Li. Američka potpredsednica pristala je na izmenu plana misije. Očito ju je Brumado nekako ubedio. Ona više ne želi da uništi Votermena; Brumado ih je nekako učinio saveznicima. Taj čovek je čarobnjak.
<BR>&nbsp;&nbsp;&nbsp;&nbsp;&nbsp;Putovanje do Titonijumovog Rascepa. Moraćemo da poremetimo planove za poslednje četiri nedelje rada i da sve podredimo ovome. Moraću da skratim Patelov put do planine Pavonis. Nesrećnik će pobesneti. Pola života se pripremao za istraživanja Pavonisa. To će sada morati da se sreže; nemamo ni vremena ni sredstava za to.
<BR>&nbsp;&nbsp;&nbsp;&nbsp;&nbsp;Čak će i posao ovde na orbiti morati da se preusmeri radi pomoći putu do Titonijuma. O'Hara će se posebno uznemiriti - nije mnogo krio kako se nada da će američki političari poslati njega dole, da zameni Votermena.
<BR>&nbsp;&nbsp;&nbsp;&nbsp;&nbsp;Sada nema izglede za to. Votermen je nekako postao pravi vođa ekipe na tlu. Ukrao je munju od bogova. Čak je i mene bacio u senku.
<BR>&nbsp;&nbsp;&nbsp;&nbsp;&nbsp;Ipak, Li je nastavio da se smireno smeši direktorima na ekranu.
<BR>&nbsp;&nbsp;&nbsp;&nbsp;&nbsp;Putovanje na dno Velikog Kanjona! Njegov naučnički um bio je uzbuđen mogućnostima koje je to nudilo. Toplota i vlaga. Možda i život. Život! Kakvo bi to otkriće bilo. Označilo bi novu epohu istorije.
<BR>&nbsp;&nbsp;&nbsp;&nbsp;&nbsp;No, politički deo njegovog uma brinuo se zbog teškoća u promenama plana, opasnosti od tako odvažnog zalaska na novu teritoriju, rizika koji uvek prate svaki korak u nepoznato.
<BR>&nbsp;&nbsp;&nbsp;&nbsp;&nbsp;Votermen, pomislio je. Da nije njega, sve bi išlo glatko i mirno, prema planu.
<BR>&nbsp;&nbsp;&nbsp;&nbsp;&nbsp;Li se malo šire nasmešio. Kako bi to bilo dosadno! Osim toga, ako išta pođe naopako on će podneti teret krivice, a ne ja.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
