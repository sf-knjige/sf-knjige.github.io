<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>LETENJE
<P>&nbsp;&nbsp;&nbsp;&nbsp;&nbsp;Pit Konors se osećao opušteno, prvi put otkako je ekspedicija napustila orbitu oko Zemlje.
<BR>&nbsp;&nbsp;&nbsp;&nbsp;&nbsp;Zavalio se u sedištu u kokpitu i pogledao napolje, u ružičasto-crveni predeo koji je promicao na preko petnaest kilometara dubine. Mala jedrilica letela je kao san, lako odgovarajući na svaki njegov pokret kao zaljubljena žena.
<BR>&nbsp;&nbsp;&nbsp;&nbsp;&nbsp;Letelica je bila sva paučinasta, načinjena od plastičnih šipki i lakog omotača. Najteži deo predstavljao je minijaturni električni motor koji je pokretao propeler što je lenjo preo. Motor su pokretale solarne ćelije od plastike i silikona, raspoređene po širokim krilima jedrilice, pretvarajući obilno Sunčevo svetlo u električnu struju stalno i bezvučno, i ostavljajući jedrilicu da lebdi kroz bistru, blistavu, retku atmosferu Marsa.
<BR>&nbsp;&nbsp;&nbsp;&nbsp;&nbsp;Zvanična oznaka jedrilice bila je RPV-1. Postojala je i RPV-2, rasklopljena u skladištu jednog od teretnjaka bez ljudske posade, strpljivo čekajući na red da poleti. Konors je, ipak, dao jedrilici ličnije ime. Zvao ju je Mala Lepotica. I tako je razmišljao o njoj.
<BR>&nbsp;&nbsp;&nbsp;&nbsp;&nbsp;Mala Lepotica predstavjala je za njega čisto oduševljenje. Uživao je držeći njene kontrole, uživao je u divnim prostranstvima marsovskih predela koji su promicali svuda oko njega.
<BR>&nbsp;&nbsp;&nbsp;&nbsp;&nbsp;Jedan deo predela iznenada je nestao. Video ekran koji ga je prikazivao podigao se gore, a pod njim se pojavilo žaboliko lice Pola Abela, neobično namrštenog visokog čela.
<BR>&nbsp;&nbsp;&nbsp;&nbsp;&nbsp;"Zar nećeš doći na ručak?" upitao je Abel.
<BR>&nbsp;&nbsp;&nbsp;&nbsp;&nbsp;Konors je odmahnuo glavom. "Ne, baš se lepo zabavljam. Možeš li da mi napraviš sendvič?"
<BR>&nbsp;&nbsp;&nbsp;&nbsp;&nbsp;Abel je osmotrio kontrolnu ploču i ostale video ekrane koji su i dalje pokazivali marsovski predeo. "U redu. Ali hoću malo i ja da se vozam, samo da znaš."
<BR>&nbsp;&nbsp;&nbsp;&nbsp;&nbsp;"Kasnije", promrmljao je Konors. "Možeš leteti nazad."
<BR>&nbsp;&nbsp;&nbsp;&nbsp;&nbsp;Abel je izgledao sumnjičavo, ali je ponovo spustio ekran. Konors se opet osetio kao da je sam, kao da zaista lebdi iznad Hrise Polanitija, Zlatne Doline, umesto da sedi pod kupolom u bazi, za komandama teleoperatora jedrilice.
<BR>&nbsp;&nbsp;&nbsp;&nbsp;&nbsp;U elektronskom smislu, Konors je zaista leteo u Maloj Lepotici. Bio je tako čvrsto povezan sa daljinski upravljanom jedrilicom da je osećao svaki drhtaj njenog vitkog trupa, svaki udar vazduha koji bi joj zapljusnuo paučinasta krila. Jedrilicu i pilota razdvajalo je gotovo hiljadu kilometara, ali Konors je kontrolisao RPV-1 kao da ona zaista i njega nosi kroz vazduh.
<BR>&nbsp;&nbsp;&nbsp;&nbsp;&nbsp;Inženjeri su to nazvali teleoperacijom, tehnikom elektronskog povezivanja čoveka i mašine, iako nisu na jednom mestu. Zahvaljujući teleoperaciji, letelica je mogla da prevali hiljade kilometara preko Marsa bez potrebe za prisustvom pilota i sve opreme za održanje života koja je potrebna ljudskim bićima. Pilot je mogao da bezbedno ostane na tlu ili na orbiti, dok se jedrlica upuštala u nepoznate opasnosti na neistraženoj planeti.
<BR>&nbsp;&nbsp;&nbsp;&nbsp;&nbsp;Duboko u sebi Konors se osećao upravo suprotno od uobičajenog sindroma prilagođavanja na svemir. Pri nultoj gravitaciji, unutrašnje uho te upozorava na to da padaš, a oči ti govore da si bezbedan unutar kabine. Leteći na Maloj Lepotici, Konors je video da lebdi na visini od petnaest kilometara, ali svi mišići i koža podsećali su ga da, zapravo, sedi na tlu.
<BR>&nbsp;&nbsp;&nbsp;&nbsp;&nbsp;Nije važno. Dečački se nasmešio. Ovo je najbolje što se može na ovoj zarđaloj kugli. Sasvim dobro za sada. Uopošte nije loše za svešteničkog sina. Setio se svojih prvih letova na zadnjem sedištu drevnog poljoprivrednog aviončića, preko prostranih ravnih njiva Nebraske. Sve je bilo četvrtasto, uredno i precizno. Ogoljeno crveno tle ispod njega uopšte nije osetilo dodir ljudske ruke.
<BR>&nbsp;&nbsp;&nbsp;&nbsp;&nbsp;Abel je naglo otvorio vrata i ubacio mu trapavo načinjen sendvič, ponovo zatraživši da malo leti. Konors ga je oterao i opet se zatvorio u kabini.
<BR>&nbsp;&nbsp;&nbsp;&nbsp;&nbsp;Duboko dole, video je tamnije crvenu senku kako se polako pomiče po golom tlu. Blago je nagnuo letelicu da bi bolje pogledao tle.
<BR>&nbsp;&nbsp;&nbsp;&nbsp;&nbsp;Peščana oluja. I to velika. Mora da ima nekoliko stotina kilometara u prečniku. Konors je znao da sve što on vidi kamere automatski prenose do brodova na orbiti, a preko njih i na Zemlju. Ipak je malo proračunavao u sebi pre nego što je progovorio u mikrofon. Tošimi će biti važno da dobije svaki mogući podatak; japanski meteorolog pokušavao je da načini mrežu meteoroloških sondi preko čitave planete.
<BR>&nbsp;&nbsp;&nbsp;&nbsp;&nbsp;"Izgleda da se velika peščana oluja kreće sa severozapada na jugoistok. Front je širok barem tri stotine-četiri stotine kilometara". Proverio je navigacioni ekran na desnoj strani kontrolne ploče. "Lokacija: dužina šezdeset, širina trideset, trideset jedan. Napreduje brzinom od oko pedeset do sto kilometara na sat." Nasmešio se pre nego što je dodao: "Osigurajte kamile."
<BR>&nbsp;&nbsp;&nbsp;&nbsp;&nbsp;Osim uobičajenog kompleta senzora, RPV-1 je pod trbuhom nosila i dodatni teret, malu duguljastu kutiju od aluminijuma. U njoj se nalazila ploča od nerđajućeg čelika, dovoljno mala da stane u ljudski dlan. Na njoj je bilo urezano:
<BR>
<BR>&nbsp;&nbsp;&nbsp;&nbsp;&nbsp;POSVEĆENO USPOMENI NA TIMA MAČA,
<BR>&nbsp;&nbsp;&nbsp;&nbsp;&nbsp;ČIJI SU MAŠTA, ŽAR I ODLUČNOST
<BR>&nbsp;&nbsp;&nbsp;&nbsp;&nbsp;ZNAČAJNO DOPRINELI ISTRAŽIVANJIMA
<BR>&nbsp;&nbsp;&nbsp;&nbsp;&nbsp;SUNČEVOG SISTEMA.
<BR>
<BR>&nbsp;&nbsp;&nbsp;&nbsp;&nbsp;Konors nikada nije upoznao Tomasa A. Mača. Naučnik NASA-e poginuo je u planinarskoj nesreći samo nekoliko godina pošto se prva automatska sonda spustila na površinu Marsa, daleke 1976. Ta primitivna sonda, u početku nazivana 'Viking 1', ubrzo je dobila novo ime: Memorijalna postaja Tomasa A. Mača. Ploča je načinjena još tada, dok je Konors bio klinac koji je tek počinjao da luta farmama okruga Čejen u Nebraski.
<BR>&nbsp;&nbsp;&nbsp;&nbsp;&nbsp;Sada je upravljao daljinskim komandama Male Lepotice do 47o97' dužine i 22o49' severne širine, mesta gde je verni stari 'Viking' još stajao na raširenim nogama, posle više od trideset godina. Konors je trebalo da tamo spusti jedrilicu i otkači kutiju sa pločom, a onda da sačeka do jutra i vrati jedrilicu u bazu.
<BR>&nbsp;&nbsp;&nbsp;&nbsp;&nbsp;Na čeličnoj ploči bio je još jedan red teksta. Pisalo je: 'Postavljeno', sa praznim prostorom u nastavku. Datum je trebalo dodati kada ljudi konačno stignu do 'Vikinga', što nije bilo planirano za ovu prvu istraživačku misiju.
<BR>&nbsp;&nbsp;&nbsp;&nbsp;&nbsp;Konors se malo namrštio. Želeo je da zaista vozi jedrilicu, da bude na njoj i za njenim kontrolama, da bude tamo kako bi mogao da sleti, da namesti ploču na staru sondu i da ureže datum.
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
