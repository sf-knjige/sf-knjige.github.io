<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 3: JUTRO
<P>&nbsp;&nbsp;&nbsp;&nbsp;&nbsp;"Danas je veliki dan, a?"
<BR>&nbsp;&nbsp;&nbsp;&nbsp;&nbsp;Uprkos činjenici da je bio pilot borbenog mlaznjaka i da je za sobom imao preko dvadeset letova šatlom, Pit Konors je podsetio Džejmija na srednjoškolskog ragbistu na trenutak pre početnog udarca. Njegove tamnosmeđe oči, obično žalosne, sada su pokazivale uzbuđenje koje većina sveta izgubi kada pređe dvadesetu, jedva suzbijeno osećanje avanture.
<BR>&nbsp;&nbsp;&nbsp;&nbsp;&nbsp;Konors, Džejmi i većina ostalih oblačili su se za prvi dan pravog naučnog rada na Marsu. Blistavo sunce prodiralo je kroz prozirnu dvostruku plastiku u donjem delu kupole; vremenska prognoza predviđala je tipičan letnji dan: vedro nebo, blag vetar, visoku temperaturu koja će se popeti čak do petnaest stepeni posle noćnog mraza od minus osamdeset pet.
<BR>&nbsp;&nbsp;&nbsp;&nbsp;&nbsp;"Veliki dan", složio se Džejmi, s mukom navlačeći jasnoplavu čizmu svog skafandra.
<BR>&nbsp;&nbsp;&nbsp;&nbsp;&nbsp;Oblačili su se u slojevima. Prvo je išlo jednodelno rublje, protkano tankim, savitljivim vodenim cevčicama. Voda je odnosila telesnu toplotu i održavala vlasnika na pristojnoj temperaturi unutar debelo izolovanog skafandra. Potom je dolazio kombinezon od platna, a potom i skafander, načinjen tako da zadrži normalan zemaljski pritisak čak i ako se van njega nalazi samo čisti vakuum.
<BR>&nbsp;&nbsp;&nbsp;&nbsp;&nbsp;Treba se nasloniti na ormanić i nekako navući donji deo skafandra preko kukova. Gornji deo se nalazi na čiviluku, pa se sagneš pod njega i uguraš ruke kroz rukave i glavu kroz sjajan metalni prsten na koji posle dođe kaciga. Kad se jednom nađeš u skafandru, bukvalno je nemoguće da se sagneš i navučeš čizme. Istraživači su se uvek oblačili u parovima i pomagali jedan drugom oko čizama i rančeva u kojima se nalaze generator vazduha, baterije, grejač, pumpe i ventilatori sistema za održanje života.
<BR>&nbsp;&nbsp;&nbsp;&nbsp;&nbsp;Kada je Džejmi prvi put pokušao da obuče skafander, još na Zemlji, trebalo mu je više od sata i činilo mu se da je to prefinjena kombinacija mučenja i ponižavanja. Kada je prvi put to učinio pri gravitaciji koja odgovara Marsovoj, kad se svemirski brod približio planeti, stvari su išle mnogo lakše. No, sada se već navikao na malu silu teže, pa je oblačenje skafandra ponovo postalo ozbiljan posao.
<BR>&nbsp;&nbsp;&nbsp;&nbsp;&nbsp;Njih osmoro se pripremalo za izlazak iz komore, navlačeći skafandre kao skresani ragbi tim koji oblači štitnike i dresove. Ili kao vitezovi koji navlače oklope. Džejmi se upitao jesu li vitezovi kralja Artura gunđali i psovali dok su se spremali za bitku.
<BR>&nbsp;&nbsp;&nbsp;&nbsp;&nbsp;Garderoba se sastojala od niza ormarića i čiviluka gde su se nalazili skafandri i dve dugačke plastične klupe. Predviđene za marsovsku gravitaciju, klupe su se Džejmiju činile suviše tanke da bi bilo bezbedno sesti na njih, pogotovo što su tanušne noge bile odveć razmaknute.
<BR>&nbsp;&nbsp;&nbsp;&nbsp;&nbsp;No, Konors se sručio na jednu, zajedno sa skafandrom, da bi mu Džejmi pomogao da navuče čizme. Ostali su se isto tako ponašali. Klupe su se samo malo povile pod težinom, ali zaista samo malo.
<BR>&nbsp;&nbsp;&nbsp;&nbsp;&nbsp;Kad su čizme bile prikopčane, Konors je ustao i počeo da trupka po plastičnom podu.
<BR>&nbsp;&nbsp;&nbsp;&nbsp;&nbsp;"Dobro je", rekao je i klimnuo glavom. "A sad da obujemo tvoje."
<BR>&nbsp;&nbsp;&nbsp;&nbsp;&nbsp;Džejmi je oprezno seo. Primetio je da Ilona Malater stoji kraj Žoane. Obe su bile potpuno obučene osim kaciga, i razgovarale su tiho i predano, kao školske drugarice ili sestre. Biohemičar i mikrobiolog. Džejmi je pomislio kako, od svih naučnika koji su stigli na Mars, njih dve mogu najviše da dobiju. I da izgube. Ako nađu ikakav trag života, postaće svetski poznate. Ali ako ne uspeju da nađu nikakav trag života, čitav svet, možda čak i naučnici, uvek će se pitati jesu li nešto previdele.
<BR>&nbsp;&nbsp;&nbsp;&nbsp;&nbsp;Da li je zato komisija za sve nauke o životu odabrala žene? Treći član biološke ekipe bila je Monik Bone, geohemičar iz Francuske, koja je prošla i brzi kurs iz paleontologije, za slučaj da u crvenom pesku i stenju naiđu na fosile.
<BR>&nbsp;&nbsp;&nbsp;&nbsp;&nbsp;Visoka Izraelka nagnula se bliže Žoani i rekla nešto od čega se ova nasmešila, a onda brzo pokrila usta rukom da se ne bi glasno nasmejala. Mene gledaju, shvatio je Džejmi. Svi ostali su već obučeni i čekaju polazak. Ja odugovlačim.
<BR>&nbsp;&nbsp;&nbsp;&nbsp;&nbsp;Sedeo je na klupi, čvrsto se držeći za ivicu pozadi, podigavši jednu nogu tako da se stopalo nalazilo u visini Konorsovih slabina. Ženama je to smešno, pomislio je Džejmi i pocrveneo.
<BR>&nbsp;&nbsp;&nbsp;&nbsp;&nbsp;"Eto ga, prijatelju", rekao je Konors.
<BR>&nbsp;&nbsp;&nbsp;&nbsp;&nbsp;Džejmi je spustio nogu i ustao. Odelo mu se činilo nezgrapno i kruto. Prošao je, trupkajući, kraj čiviluka gde je dotad stajalo, koji je sada izgledao kao mrtvo plastično drvo, i uzeo kacigu sa gornje police. Počeo je da je namešta, uglavnom zato da bi sakrio crvenilo.
<BR>&nbsp;&nbsp;&nbsp;&nbsp;&nbsp;"Rukavice", rekao je Konors. "Nećeš valjda napolje bez rukavica, čoveče."
<BR>&nbsp;&nbsp;&nbsp;&nbsp;&nbsp;Postiđen, Džejmi je izvukao rukavice iz pregrade na polici i zavukao ih u džep na desnoj butini. U levi džep pažljivo je smestio amajliju koju je dobio od dede. Bila je dovoljno mala, pa niko nije primetio šta radi. Pošao je za Konorsom i ostalima ka vazdušnoj komori i narednom nizu čiviluka, gde su čekali rančevi.
<BR>&nbsp;&nbsp;&nbsp;&nbsp;&nbsp;"Moramo paziti da radimo sve po redu", rekao mu je Konors dok mu je pomagao da namesti ranac.
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Sada nije tako strašno, sve je novo, svi smo zaista svesni šta činimo. Ali kasnije, kroz nekoliko dana ili nedelja, kada sve postane rutina, pa prestanemo da mislimo na to - tada možeš načiniti grešku koja će te ubiti. Ili nekoga drugog."
<BR>&nbsp;&nbsp;&nbsp;&nbsp;&nbsp;Džejmi je klimao glavom. Znao je da je Konors u pravu. Pravila misije zahtevala su da u ekipi bude i jedan astronaut kad god se izlazi van kupole. Astronaut je služio kao službenik bezbednosti; bio je zadužen da pazi da se sva pravila bezbednosti strogo poštuju. Njegova vlast bila je potpuna.
<BR>&nbsp;&nbsp;&nbsp;&nbsp;&nbsp;"Kakav je tvoj posao za danas?" upitao je Džejmi dok se okretao da pomogne Konorsu. "Ili samo izlaziš napolje da nas nadgledaš kao pozornik?"
<BR>&nbsp;&nbsp;&nbsp;&nbsp;&nbsp;Konors se iskezio preko ramena. "Naravno da imam posao. Dekontaminacija i čišćenje. Moram da pazim da svi skinemo sa sebe svu prašinu koja nam padne na odela pre nego što ponovo uđemo unutra."
<BR>&nbsp;&nbsp;&nbsp;&nbsp;&nbsp;Pre nego što je Džejmi stigao išta da kaže, Konors je nastavio. "Mogao si i misliti da će crnca postaviti za domara, a?"
<BR>&nbsp;&nbsp;&nbsp;&nbsp;&nbsp;Džejmi se na trenutak zaprepastio i prepao. A onda se Konors ponovo iskezio. "Moj glavni posao danas biće da snimim TV prilog za decu kod kuće."
<BR>&nbsp;&nbsp;&nbsp;&nbsp;&nbsp;Džejmi je osetio olakšanje. Konors nikada nije pokazao ni najmanji nagoveštaj crnog humora; uvek je delovao vedro, kao da nikada u životu nije bio besan.
<BR>&nbsp;&nbsp;&nbsp;&nbsp;&nbsp;"Biću Marsovski doktor Belami. Prikazivaću lokalne predele, izvešću nekoliko jednostavnih prikaza niskog vazdušnog pritiska i sile teže. Za obrazovne kanale. Postaću poznat širom sveta!"
<BR>&nbsp;&nbsp;&nbsp;&nbsp;&nbsp;"Baš dobro", nasmejao se Džejmi.
<BR>&nbsp;&nbsp;&nbsp;&nbsp;&nbsp;Konačno su svi bili spremni. Džejmi se setio da navuče rukavice i pričvrsti ih za metalne manžetne odela. Nadlanice rukavica bile su protkane kao da imaju spoljašnji kostur od tankih plastičnih 'kostiju', a dlanovi i vrhovi prstiju bili su od prozirne plastike, jedva tanje od obične mušeme.
<BR>&nbsp;&nbsp;&nbsp;&nbsp;&nbsp;Kao i ostali, Džejmi je alat potreban za prepodnevni rad nosio sa sobom, pričvršćen za pojas. Čekić za uzorke stenja. Lopatica. Bušač. Vrećice za uzorke. U jednoj ruci držao je dugačku, teleskopsku motku od titanijuma koja je mogla da služi kao poluga ili kao produžena drška.
<BR>&nbsp;&nbsp;&nbsp;&nbsp;&nbsp;"Pravi štitonoša sa kopljem."
<BR>&nbsp;&nbsp;&nbsp;&nbsp;&nbsp;Džejmi se okrenuo ka Žoani koja je stajala kraj njega, ljupki leptir uhvaćen u blistavo narandžastu čauru. Obe ruke bile su joj pune kabastih srebrnastih kofera.
<BR>&nbsp;&nbsp;&nbsp;&nbsp;&nbsp;"A ti izgledaš kao prodavac enciklopedije", rekao je.
<BR>&nbsp;&nbsp;&nbsp;&nbsp;&nbsp;Zbunjeno je trepnula.
<BR>&nbsp;&nbsp;&nbsp;&nbsp;&nbsp;"U redu, slušajte ovamo", obratio im se Konors. "Idemo kroz vazdušnu komoru po Nojevom sistemu: dvoje po dvoje. Spustite vizire."
<BR>&nbsp;&nbsp;&nbsp;&nbsp;&nbsp;Žoana je morala da spusti svoje sanduke sa opremom da bi spustila vizir.
<BR>&nbsp;&nbsp;&nbsp;&nbsp;&nbsp;"Proverite zaptivanje i protok vazduha." Konorsov melodični glas sada je dopirao samo kroz slušalice u kacigi.
<BR>&nbsp;&nbsp;&nbsp;&nbsp;&nbsp;Astronaut je lično proverio svakog naučnika pre nego što ih je propustio u vazdušnu komoru. On je išao u paru sa Monik Bone, blistavo belo i azurno plavo. Potom je išao Patel, žut kao maslac, sa Nagibom, zelenim kao jabuka. Sledeći su bili Ilona i Tošima, ona u tamnozelenom skafandru, a Japanac u boji breskve, sav načičkan instrumentima i opremom koja je landarala sa svih mogućih kuka i kvačica. Džejmi je pomislio da će Tošima jedva moći da prekorači preko praga vazdušne komore. Ako se ikada spotakne i padne, biće potrebno dvoje da ga vuku dok ustane.
<BR>&nbsp;&nbsp;&nbsp;&nbsp;&nbsp;Konačno je bio red na Džejmija i Žoanu. Dvoje Rusa, Abel i Toni Rid ostali su unutra. Mironov i Rid bili su zaduženi da nadgledaju naučnike dok su napolju; skafandri su imali ugrađenu opremu koja je automatski izveštavala o telesnoj temperaturi, brzini pulsa i disanja i o odnosu kiseonika i ugljen-dioksida unutar odela. Astronaut Abel bio je za komunikacionim pultom, održavajući vezu sa komandom ekspedicije na orbiti, a Voznesenski je nadgledao sve i svakoga okom ruskog orla.
<BR>&nbsp;&nbsp;&nbsp;&nbsp;&nbsp;Sa spuštenim vizirom, Džejmijev skafander je služio kao školjka koja ga štiti od pogleda ostalih. Bilo mu je drago zbog toga. Postideo se pre nekoliko minuta, a sada je osećao da mu se želudac grči i dlanovi znoje. To nije bio toliko strah koliko iščekivanje. Spremao se da zakorači na površinu Marsa i počne posao o kome je sanjao tolike godine.
<BR>&nbsp;&nbsp;&nbsp;&nbsp;&nbsp;Neka pođem u lepoti, pomislio je. Neka nađem tamo napolju lepotu i sklad.
<BR>&nbsp;&nbsp;&nbsp;&nbsp;&nbsp;Zvuk vazdušnih pumpi zamirao je sve dok Džejmi nije mogao da oseti samo njihovo vibriranje preko čizama. Signalno svetlo na kontrolnoj ploči postalo je crveno, pokazujući da je komora sada na vazdušnom pritisku kakav vlada napolju. Pritisnuo je kontrolno dugme i spoljašnja vrata su se odškrinula.
<BR>&nbsp;&nbsp;&nbsp;&nbsp;&nbsp;Džejmi ih je širom otvorio i pričekao da Žoana iziđe, a onda je i sam zakoračio na crvenkastu, stenjem prošaranu pustinju kako bi počeo svoj posao.
<BR>&nbsp;&nbsp;&nbsp;&nbsp;&nbsp;Kao i gotovo sve ostalo u vezi sa misijom, izbor mesta za spuštanje predstavljao je politički kompromis.
<BR>&nbsp;&nbsp;&nbsp;&nbsp;&nbsp;Biolozi su želeli spuštanje blizu pola, gde se ispod slojeva leda i smrzutog ugljen-dioksida možda kriju slojevi tečne vode - i neki oblik života. Eksperimenti koje su izvršile sonde bez ljudske posade, počev od onih prvih, 'Vikinga 1' i 'Vikinga 2' još 1976, pokazali su da tamo postoji neobična hemijska aktivnost u tlu. Može li u tom tlu postojati život, ako ima na raspolaganju tečnu vodu?
<BR>&nbsp;&nbsp;&nbsp;&nbsp;&nbsp;Geolozi nisu mogli da se odluče gde bi želeli da se spuste, jer imali su pred sobom čitav novi svet po kome je trebalo čeprkati. Mogli su se proučavati ogromni vulkani, kanjon duži od rastojanja između San Franciska i Njujorka, oblasti gde su meteorski krateri prošarali čitav predeo, učinivši ga sličnim Mesecu. Postojala su područja koja su izgledala kao da se odmah ispod tla nalaze slojevi permaslane, smrznuti okeani. Postojale su litice i visoravni na kojima su se jasno videle posledice milijardi godina izloženosti meteorološkim promenama, kao i ogroman bazen Helas, rupa široka gotovo hiljadu i po kilometara i pet kilometara duboka.
<BR>&nbsp;&nbsp;&nbsp;&nbsp;&nbsp;Fizičari su želeli da proučavaju kako energetska zračenja i subatomske čestice koji dopiru sa Sunca i zvezda utiču na tanku Marsovu atmosferu. Takođe su želeli da ispitaju unutrašnjost planete, da ustanove zašto Mars nema stalno magnetno polje kao Zemlja.
<BR>&nbsp;&nbsp;&nbsp;&nbsp;&nbsp;Rusi su naročito želeli da ispitaju dva malena Marsova meseca i da isprobaju tehnike izvlačenja raketnog goriva ispod njihove kamenite površine. Amerikanci su želeli da posete starog 'Vikinga 1' i da postave na njega ploču u znak sećanja na jednog pokojnog naučnika.
<BR>&nbsp;&nbsp;&nbsp;&nbsp;&nbsp;Ishod svih ovih suprotstavljenih želja bio je kompromis koji nikome nije odgovarao. Odabrano mesto spuštanja bilo je nešto severnije od polutara, na oko sto stepeni zapadne širine, na ivici prostrane visoravni nazvane Tarzis. Na jugu su se nalazila područja jake erozije, Labirint Noktis; na zapadu su bili ogromni, pljosnati vulkani Tarzisa. No, konkretno mesto spuštanja bilo je nezanimljiva, blago zakošena ravnica koja se smatrala srazmerno bezbedna za spuštanje, otprilike jednako udaljena od zapadnog kraja monumentalnog kanjona nazvanog Valis Marineris i lanca vulkana koji oivičavaju visoravan Tarzis.
<BR>&nbsp;&nbsp;&nbsp;&nbsp;&nbsp;Posebna ekipa iz broda na orbiti posetiće Fobos i Deimos, dva Marsova meseca, kako bi Rusi mogli da isprobaju svoje zamisli. Jedan od američkih astronauta odvešće jedrilicu do mesta spuštanja 'Vikinga 1', ako uslovi to dozvole. Komandant grupe na tlu, kosmonaut Mihail Andrejevič Voznesenski, odlučiće da li su uslovi odgovarajući. A let će se odigrati samo ako komandant ekspedicije, dr Li Čengdu, izda odobrenje.
<BR>&nbsp;&nbsp;&nbsp;&nbsp;&nbsp;Istraživači su imali dva povelika vozila za putovanje po tlu i dve jedrilice paučinastih krila za pokrivanje većih rastojanja.
<BR>&nbsp;&nbsp;&nbsp;&nbsp;&nbsp;Planovi misije bili su konkretni i razrađeni do detalja. Imaće kratke izlete do Labirinta Noktis i njegovih erodiranih predela, i do jednog od vulkana oko Tarzisa. Izvršiće detaljne hemijske analize Marsovskog tla. Kopaće u potrazi za podzemnim vodama. I, naravno, stalno će tragati za bilo kakvim znakom života koji je možda nekada postojao na Marsu.
<BR>&nbsp;&nbsp;&nbsp;&nbsp;&nbsp;Od svih mesta za spuštanje na čitavoj planeti morali su da izaberu baš ovo, gunđao je Džejmi u sebi. Verovatno je to najdosadnije mesto koje su mogli da nađu. Ravnica umereno prošarana kraterima na ivici visoravni, suviše udaljena od zanimljivog niza vulkana da bi se makar na horizontu nazirali njihovi dvadeset pet kilometara visoki vrhovi. Neke peščane dine na zapadu i isto staro stenje na sve strane, kud god pogledao. Najzanimljivija stvar u čitavoj oblasti bile bi ivice kanjona u divljini na jugu, ali i to je udaljeno gotovo trista kilometara.
<BR>&nbsp;&nbsp;&nbsp;&nbsp;&nbsp;No, dobro, uzdahnuo je u sebi. Odabrali su mesto za bezbedno spuštanje, a ne za moja geološka zanimanja. Hajde, na posao.
<BR>&nbsp;&nbsp;&nbsp;&nbsp;&nbsp;Džejmi je počeo prikupljanje uzoraka stenja. Prostrana, otvorena ravnica na kojoj su se nalazili bila je prekrivena stenjem svih veličina, od običnog šljunka do gromada veličine čoveka. Verovatno ih je izbacio neki poprilični meteorit koji je pao na tle. Ili erupcija jednog od vulkana Tarzisa, mada ne izgledaju kao da su ikada imali tako snažne erupcije. Džejmijeva oprema u kupoli pokazaće šta je tačno, bio je siguran u to.
<BR>&nbsp;&nbsp;&nbsp;&nbsp;&nbsp;"Molim vas, pazite na bilo kakvu neobičnu boju", začuo je u slušalicama Žoanin glas.
<BR>&nbsp;&nbsp;&nbsp;&nbsp;&nbsp;Džejmi se okrenuo i ugledao samo unutrašnjost svoje kacige. Morao je da okrene čitavo telo za devedeset stepeni da bi je ugledao, svu u narandžastom, na desetak metara udaljenosti, rame uz rame sa Monik Bone.
<BR>&nbsp;&nbsp;&nbsp;&nbsp;&nbsp;"Imaš li na umu neku naročitu boju?" napola se našalio. "Ovde imamo širok izbor crvene i ružičaste."
<BR>&nbsp;&nbsp;&nbsp;&nbsp;&nbsp;"Zelena bi dobro došla", zaškripao je Monikin inače prijatan glas.
<BR>&nbsp;&nbsp;&nbsp;&nbsp;&nbsp;"Bilo koja boja koja izgleda neobično", rekla je Žoana. "Nismo se još konkretno odlučile. Zasad."
<BR>&nbsp;&nbsp;&nbsp;&nbsp;&nbsp;Tik ispred vazdušne komore, Konors je nameštao TV kameru za svoju obrazovnu emisiju. Kraj nogu mu je stajala omanja kutija sa rekvizitima. Ostali su se nagnuli koliko god su im odela dozvoljavala, pretražujući peskovito tle kao odred čuvara parka u potrazi za otpacima. Ili kao ona čuvena slika, pomislio je Džejmi. 'Pabirčenje.' Eto šta radimo, pabirčimo, pokušavamo da nađemo ostatke hrane za naš um u ovoj smrznutoj pustinji.
<BR>&nbsp;&nbsp;&nbsp;&nbsp;&nbsp;Prokleto je teško gledati tle iz ovog odela, gunđao je Džejmi u sebi. Jedva da je savitljivo. Ko god je konstruisao ove aluminijumske konzerve, nije mislio na posao koji ćemo morati da radimo dok smo u njima.
<BR>&nbsp;&nbsp;&nbsp;&nbsp;&nbsp;Tošima je žurno postavljao meteorološku stanicu na oko dvadeset metara od kupole, nešto dalje od oba lendera. Njegov skafander boje breskve stapao se sa pozadinom boje rđe mnogo bolje nego što bi Džejmi mogao pomisliti. Kamufliran je. To bi mogao da bude problem. Boje skafandera odabrane su tako da se jasno razabiraju na Marsovoj površini. Ko je, do đavola, odobrio boju breskve?
<BR>&nbsp;&nbsp;&nbsp;&nbsp;&nbsp;Ilona je prikupljala peskovito tle, koristeći malu lopatu, i sipala je u kutiju. Ona, Žoana i Monik pokušaće da pod kupolom uzgaje razne sorte pasulja, graška, sočiva i krastavaca, koristeći što više onoga što se može naći na Marsu - uključujući i vodu, ako je nađu. Jedan od ciljeva njihovog istraživanja bio je da vide kako Marsova mala sila teže utiče na rast i veličinu biljaka. Očekivalo se da će mali poljoprivredni opit poneti sa sobom na orbitu i nastaviti ga tokom povratka na Zemlju.
<BR>&nbsp;&nbsp;&nbsp;&nbsp;&nbsp;Prvo će morati da ižare okside iz zemljišta, pomislio je Džejmi. Inače će biti kao da seju u prašku za beljenje.
<BR>&nbsp;&nbsp;&nbsp;&nbsp;&nbsp;Ponovo se zagledao u stenje. Toga svakako nije nedostajalo. Veliki blokovi, širi od metra, mnogo sitnijeg kamenja, sve do običnog šljunka. Mnogi komadi delovali su izbušeno, nagrizeno vremenom. To svakako nije od kiše, pomislio je Džejmi. Ovde nije padala bar milijardu godina. Ipak, u zimska jutra postoji slana. Stenje se na dnevnoj toploti širi, kolika god da je, a skuplja se tokom ledeno hladnih noći.
<BR>&nbsp;&nbsp;&nbsp;&nbsp;&nbsp;Ali to ih ne bi izbušilo, setio se. Moglo bi da puca bočno i da se ljuspa, a ne da postane izbušeno kao loptica za golf. Ako je vulkanskog porekla, onda udubljenja mogu biti posledica oslobađanja gasova, koji su prvo bili unutra, a onda su proključali i izišli. Je li moguće da je čak dovde doletelo od vulkana koji su udaljeni šest ili čak sedam stotina kilometara? Ili ga je neki pradavni meteorski udar podigao, izbacio iz atmosfere, pa je posle ponovo palo na Mars?
<BR>&nbsp;&nbsp;&nbsp;&nbsp;&nbsp;Napunio je obe ponete mreže stenjem raznih veličina, a onda se trgao, shvativši da je napolju već više od tri sata. Sunce mu je bilo gotovo tačno nad glavom, neobično sitno i bledo u poređenju sa suncem kakvo je poznavao, slabaško svetlucajući sa ružičastog neba.
<BR>&nbsp;&nbsp;&nbsp;&nbsp;&nbsp;Okrenuo se, ali više nije video kupolu, iako su se još razabirali cilindrični vrhovi oba lendera. U daljini je video jedan od velikih teretnih lendera. Tovarni ulaz mu je zjapio, ogroman i prazan.
<BR>&nbsp;&nbsp;&nbsp;&nbsp;&nbsp;Ovde je horizont kraći, podsetio se. Okreni se i orijentiši se kako treba.
<BR>&nbsp;&nbsp;&nbsp;&nbsp;&nbsp;"Votermene, izišao si van dometa kamera." Glas Voznesenskog zvučao je pre ljutito nego zabrinuto. "Da li me čuješ?"
<BR>&nbsp;&nbsp;&nbsp;&nbsp;&nbsp;"Da, jasno i glasno."
<BR>&nbsp;&nbsp;&nbsp;&nbsp;&nbsp;"Nalaziš se gotovo na granici bezbedne udaljenosti. Vrati se prema kupoli."
<BR>&nbsp;&nbsp;&nbsp;&nbsp;&nbsp;Džejmiju je bilo gotovo milo što je dobio naređenje da se vrati. Jedno je biti sam kod kuće, u planinama ili u pustinji. Ovde, u ovom čudnom svetu bez vazduha za disanje i vode za piće, Džejmi se gotovo prepao.
<BR>&nbsp;&nbsp;&nbsp;&nbsp;&nbsp;Pa ipak - bilo je prijatno biti sam, daleko od ostalih. Usamljenost je bila retka, nepostojeća, tokom poslednjih godina. Džejmi se uspravio što je više mogao i zagledao se ka horizontu, leđima okrenut kupoli i ostalima. Čak i unutar skafandra morao je da ubeđuje sebe da je ovo Marsov predeo, toliko se osećao usklađen sa ovim čudnim, novim svetom.
<BR>&nbsp;&nbsp;&nbsp;&nbsp;&nbsp;A onda je ugledao mrlju zelene boje.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
