<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 14: JUTRO
<P>&nbsp;&nbsp;&nbsp;&nbsp;&nbsp;Ovde ne postoje privatni razgovori, pomislio je Džejmi dok je sedeo pred pultom za komunikacije. Voznesenski je sedeo kraj njega, a okolo su stajali Toni Rid, Patel, Nagib i Monik Bone.
<BR>&nbsp;&nbsp;&nbsp;&nbsp;&nbsp;Na središnjem ekranu komunikacionog pulta nalazilo se lice Alberta Brumada, uredno podšišane brade i pomalo raščupane kose, kao i obično, i sa pomalo očajnim osmehom.
<BR>&nbsp;&nbsp;&nbsp;&nbsp;&nbsp;Veći deo dana proveli su raspravljajući o razlozima za povratak u Titonijumov Rascep i protiv njega, da bi se ispitalo Džejmijevo 'selo'. Kao i svi ostali, Brumado je bio protiv.
<BR>&nbsp;&nbsp;&nbsp;&nbsp;&nbsp;"Svi raspoloživi dokazi", govorio je svojim blagim, očinskim tonom, "ukazuju na to da je u pitanju prirodna pojava. Ne možemo poremetiti plan misije novim neplaniranim putovanjem."
<BR>&nbsp;&nbsp;&nbsp;&nbsp;&nbsp;Reč novo razgnevila je Džejmija. Da nisam insistirao da uopšte odemo do kanjona, ne bismo ni videli selo.
<BR>&nbsp;&nbsp;&nbsp;&nbsp;&nbsp;A onda ih je Brumado sve iznenadio. "Voleo bih da nasamo razgovaram sa dr Votermenom, ako mogu", rekao je.
<BR>&nbsp;&nbsp;&nbsp;&nbsp;&nbsp;Džejmi je osetio da su se svi ukočili. Pogledao je Voznesenskog, koji je nabrao usne, lica punog podozrenja.
<BR>&nbsp;&nbsp;&nbsp;&nbsp;&nbsp;Ali rekao je: "Naravno", kao da ga Brumado može čuti bez čekanja od dvanaest minuta. Potom se kosmonaut obratio Džejmiju. "Možeš da razgovaraš sa dr Brumadom u svojoj sobi. Paziću da niko drugi ne koristi ovu frekvenciju."
<BR>&nbsp;&nbsp;&nbsp;&nbsp;&nbsp;"Hvala, Mihaile." Džejmi je požurio u svoju sobicu, pitajući se koliko je već sati korisnog rada protraćeno za raspravu.
<BR>&nbsp;&nbsp;&nbsp;&nbsp;&nbsp;Uzeo je kompjuter sa stola i preneo ga na krevet. Nije bilo načina da se razgovor šifrira; ko god bi poželeo da prisluškuje, trebalo je samo da prebaci svoj kompjuter na istu frekvenciju. No, ostali naučnici uputili su se za svojim poslovima, pošto su već ionako kasnili, a Voznesenski će za glavnim pultom čuvati frekvenciju sa rešenošću kozaka koji brani svoga cara.
<BR>&nbsp;&nbsp;&nbsp;&nbsp;&nbsp;Ili se barem Džejmi tome nadao.
<BR>&nbsp;&nbsp;&nbsp;&nbsp;&nbsp;Na ekrančiću se pojavilo Brumadovo lice. Džejmi se na trenutak osećao vrlo glupo. Najzad sami, poželeo je da kaže.
<BR>&nbsp;&nbsp;&nbsp;&nbsp;&nbsp;Ipak se uzdržao. "Izvolite, dr Brumado. Niko drugi ne koristi ovu frekvenciju."
<BR>&nbsp;&nbsp;&nbsp;&nbsp;&nbsp;Potom su minuti polako odmicali. Sada je bilo potrebno više od deset minuta da se premosti sve širi ponor između dve planete; dvadeset i nešto minuta za svaki direktan razgovor. Džejmi je pažljivo posmatrao Brumada; ovaj je sedeo zagledan u ekran, čekajući sa pravom indijanskom strpljivošću. Možda na ekranu ima druge podatke dok čeka da stigne moja poruka, pomislio je Džejmi. No, Brumadove oči nisu preletale tamo-amo po ekranu; izgleda da nije čitao.
<BR>&nbsp;&nbsp;&nbsp;&nbsp;&nbsp;Džejmi je ustao sa kreveta, našao u ladici slušalice i priključio ih za kompjuter. Barem niko neće moći da prisluškuje Brumadove reči, pomislio je dok se ponovo vraćao na krevet.
<BR>&nbsp;&nbsp;&nbsp;&nbsp;&nbsp;Trebalo je da odgovorim na Editinu poruku, setio se. I da pošaljem nešto mami i tati. Nije očekivao da će roditelji pokušati da dopru do njega; znao je da očekuju da on zove njih. Uvek je tako bilo. Zašto bi sa Marsom bilo drugačije? I Al. Šta da mu kažem što bi mu nešto značilo? Divno se provodim, šteta što nisi tu? Morao je da se nasmeši. Al bi puštao traku u radnji; jedina radnja u gradu koja dobija poruke sa Marsa.
<BR>&nbsp;&nbsp;&nbsp;&nbsp;&nbsp;Brumado je konačno oživeo i nasmešio se. "Hvala, Džejmi. Mogu li da te tako oslovljavam? Žoana je rekla da najviše voliš to ime."
<BR>&nbsp;&nbsp;&nbsp;&nbsp;&nbsp;"Naravno, samo izvolite."
<BR>&nbsp;&nbsp;&nbsp;&nbsp;&nbsp;Opet čekanje. Džejmi je prebacio Brumadovu sliku u ugao ekrana i prizvao raspored rada misije. Počeo je da proučava raspored, tražeći poslove koji mogu da se odlože ili sasvim izbace kako bi ostalo mesta za još jedno putovanje do Velikog Kanjona.
<BR>&nbsp;&nbsp;&nbsp;&nbsp;&nbsp;"Moram da razgovaram sa tobom o politici", konačno je rekao Brumado. "Zbog velike pauze u prenosu, molim te ostani sa mnom i saslušaj sve što imam da kažem. Kada završim, možeš mi reći šta misliš o mom predlogu."
<BR>&nbsp;&nbsp;&nbsp;&nbsp;&nbsp;Džejmi je klimnuo glavom i promrmljao: "Dobro", mada Brumado nije čekao odgovor.
<BR>&nbsp;&nbsp;&nbsp;&nbsp;&nbsp;"Razgovarao sam lično sa vašom potpredsednicom", nastavio je Brumado, "i još nekoliko puta sa njenim pomoćnicima. Ona je spremna da pruži podršku daljim istraživanjima Marsa - ako ti daš izjavu kojom podržavaš njenu kandidaturu za Belu Kuću u izborima naredne godine."
<BR>&nbsp;&nbsp;&nbsp;&nbsp;&nbsp;Džejmi je osetio da mu se obrve izvijaju. Ja? Da je podržavam? Zašto ja? Zašto misle da bi moje reči mogle da budu važne?
<BR>&nbsp;&nbsp;&nbsp;&nbsp;&nbsp;"Ona želi tvoju pismenu izjavu", nastavljao je Brumado, "i zadržaće je dok se ekspedicija ne vrati na Zemlju. Tada, kada se bezbedno vratiš kući, očekivaće da izjavu obelodaniš. U međuvremenu, ona će početi da podržava dalje ekspedicije na Mars. Predložio sam da počne govorom povodom pedesete godišnjice lansiranja prvog američkog satelita. Verujem da će pristati na to."
<BR>&nbsp;&nbsp;&nbsp;&nbsp;&nbsp;Džejmi je bio zbunjen. Sve ovo zbog nekoliko Navaho reči koje sam izgovorio kada smo se spustili? Kako, pobogu, može ovoliko začkoljica da proiziđe iz one tri reči?
<BR>&nbsp;&nbsp;&nbsp;&nbsp;&nbsp;Brumado je prestao da govori. Gledao je u ekran i čekao.
<BR>&nbsp;&nbsp;&nbsp;&nbsp;&nbsp;Džejmi je duboko udahnuo. "Ne razumem šta se dešava, ni kako to da je ovako ispalo. Svakako da želim nove ekspedicije na Mars, ali ne razumem kakve veze to ima sa mojom političkom podrškom."
<BR>&nbsp;&nbsp;&nbsp;&nbsp;&nbsp;Za dve nedelje boravka na Marsu od Džejmija je samo jednom tražen intervju, drugog dana po sletanju. Svi ostali su intervjuisani barem dvaput. Džejmi je smatrao da je to zbog nacionalne politike: pošto se na površini Marsa nalaze dva američka kosmonauta, uprava projekta nije želela da uznemirava Ruse prozivajući i trećeg Amerikanca.
<BR>&nbsp;&nbsp;&nbsp;&nbsp;&nbsp;Sada se pitao da nije bio naivan.
<BR>&nbsp;&nbsp;&nbsp;&nbsp;&nbsp;Brumado je počeo da se meškolji dok je slušao Džejmijeva pitanja. Pre nego što je odgovorio, prevukao je dlanom preko uredno podšišane brade.
<BR>&nbsp;&nbsp;&nbsp;&nbsp;&nbsp;"Drago mi je što niko ne sluša ovaj razgovor", rekao je, smešeći se. "U prvim danima po sletanju, američki mediji su se uskomešali oko činjenice da si ti Indijanac. Crveni čovek na crvenoj planeti; to je bila jedna od najblažih priča o tebi."
<BR>&nbsp;&nbsp;&nbsp;&nbsp;&nbsp;Džejmi je shvatio da je kontrola misije kontorlisala i vesti sa Zemlje koje su primali. Prvi put mu je sinulo da Kalinjingrad - i Hjuston - cenzurišu vesti od kuće.
<BR>&nbsp;&nbsp;&nbsp;&nbsp;&nbsp;"Potpredsednica je veoma osetljiva na političke nijanse", nastavio je Brumado. "Ona smatra da bi radikalni ogranak etničkih aktivista u Sjedinjenim Državama mogao da te upotrebi protiv nje. Želela je da te opozovemo iz ekipe na tlu."
<BR>&nbsp;&nbsp;&nbsp;&nbsp;&nbsp;Ali dr Li to nije dozvolio, pomislio je Džejmi. Kontrola misije nije dozvolila tako otvoreno političko mešanje.
<BR>&nbsp;&nbsp;&nbsp;&nbsp;&nbsp;"Pokušao sam da je ubedim da bi ti mogao da joj pomogneš u kampanji za predsedničko mesto. Ako bude podržala dalje misije na Mars, umesto da im se protivi."
<BR>&nbsp;&nbsp;&nbsp;&nbsp;&nbsp;Džejmiju se vrtelo u glavi. Nije čekao da Brumado završi. "I zato ste sklopili pogodbu. Ja ću podržati nju, a ona će podržati dalja istraživanja."
<BR>&nbsp;&nbsp;&nbsp;&nbsp;&nbsp;Brumado je nastavio da priča koliko je potpredsednica mogla sve da oteža da je insistirala na Džejmijevom opozivu. Australijanci bi bili veoma srećni, naglasio je, da je umesto Džejmija dole poslat O'Hara.
<BR>&nbsp;&nbsp;&nbsp;&nbsp;&nbsp;Potom je najzad čuo Džejmijeve reči. Zastao je. "Šta..." promrmljao je.
<BR>&nbsp;&nbsp;&nbsp;&nbsp;&nbsp;Džejmi je shvatio da Brumado može i da premotava snimak. Sada je ponovo slušao malopređašnju poruku.
<BR>&nbsp;&nbsp;&nbsp;&nbsp;&nbsp;"Ah. Da. To je pogodba. Pošalji mi poruku u kojoj podržavaš potpredsednicu. Ja ću je zadržati dok ona ne bude objavila podršku daljim misijama na Mars. Potom ću tvoju izjavu predati njenim ljudima. Kada se vratite sa Marsa, ti ćeš javno podržati njenu kandidaturu. Svi dobijaju ono što žele. Svi su srećni i zadovoljni."
<BR>&nbsp;&nbsp;&nbsp;&nbsp;&nbsp;Ne baš svi, pomislio je Džejmi. "Ima još nešto", rekao je. "Želim da se program rada preradi, kako bismo mogli pre odlaska još jednom da odemo u Titonijumov Rascep. Inače ništa od pogodbe."
<BR>&nbsp;&nbsp;&nbsp;&nbsp;&nbsp;Alberto Brumado je zinuo. Bio je navikao na zahteve i protivzahteve kod političara, čak i kod naučnika koji upravljaju univerzitetima. Ali da čuje protivzahtev od ovog mladunca, to je bio šok.
<BR>&nbsp;&nbsp;&nbsp;&nbsp;&nbsp;"Da preradimo raspored rada misije? Ali to je nemoguće."
<BR>&nbsp;&nbsp;&nbsp;&nbsp;&nbsp;Posmatrao je Votermenovo čvrsto lice širokih jagodica dok su njegove reči hitale ka Marsu brzinom svetlosti. Trajalo je čitavu večnost.
<BR>&nbsp;&nbsp;&nbsp;&nbsp;&nbsp;Votermen je konačno odgovorio. "Ili se vraćamo u Titonijumov Rascep da dobro pogledamo onu formaciju stenja, i ništa od pogodbe. Znam da će ona zahtevati da me povučete iz ekipe na tlu i da me zamenite O'Harom. Dobro. Ako to učini, raspričaću se čim se vratimo na Zemlju. Reći ću novinarima da sam povučen iz ekipe na tlu zato što sam Indijanac i da je ona protivnik političke ravnopravnosti manjinskih naroda."
<BR>&nbsp;&nbsp;&nbsp;&nbsp;&nbsp;Brumado je osetio da mu niz čelo klizi znoj. "Stavljaš me - stavljaš čitavu upravu projekta - u vrlo težak položaj."
<BR>&nbsp;&nbsp;&nbsp;&nbsp;&nbsp;Votermenov odgovor, kada je konačno stigao, glasio je: "Tu se ništa ne može. Ovo je važno, mnogo važnije nego ko će biti izabran dogodine. Moramo se vratiti u kanjon."
<BR>&nbsp;&nbsp;&nbsp;&nbsp;&nbsp;"U redu", rekao je Brumado posle malog oklevanja. "Videću šta mogu da učinim."
<BR>&nbsp;&nbsp;&nbsp;&nbsp;&nbsp;Dugo, dugo je čekao pre nego što je ugledao osmeh Džejmija Votermena.
<BR>&nbsp;&nbsp;&nbsp;&nbsp;&nbsp;Posao je sklopljen. Sada treba ubediti upravu projekta da se složi, a onda saopštiti to pomoćnicima potpredsednice. I paziti da se ona ne povuče.
<BR>&nbsp;&nbsp;&nbsp;&nbsp;&nbsp;Brumado je završio razgovor sa Marsom i ustao od stola, umoran, iscrpljen, više nego uplašen. Kao sportista koji je uložio poslednji atom snage i sada očekuje odluku sudija. Na Mars mora otići i druga ekspedicija. Mora. Barem druga. Barem još ta jedna.
<BR>&nbsp;&nbsp;&nbsp;&nbsp;&nbsp;Zagledan u prazan ekran, shvatio je da Votermen predstavlja i prednost i odgovornost. Bila je greška uključiti ga u političke igre. On ne razmišlja kao političar; zanima ga samo nauka. Sav gori od želje da načini veliko otkriće na Marsu. Toliko da bi mogao da uništi sve.
<BR>&nbsp;&nbsp;&nbsp;&nbsp;&nbsp;Hvala Bogu da smo mogli da razgovaramo nasamo, pomislio je Brumado. S obzirom na vremensku razliku, bilo je dovoljno teško nagovoriti ga da pristane. Da je još neko slušao, bilo bi potpuno nemoguće.
<BR>
<BR>&nbsp;&nbsp;&nbsp;&nbsp;&nbsp;Više od sto pedeset miliona kilometara odatle, Toni Rid je zamišljeno gledao u prazan ekran svog kompjutera. Iz komunikacionog odeljenja otišao je u svoju ambulantu, zatvorio harmonika-vrata i smesta se priključio na Džejmijev razgovor sa Brumadom.
<BR>&nbsp;&nbsp;&nbsp;&nbsp;&nbsp;Kao lekar i psiholog ekspedicije, imam prava da tačno znam šta se dešava, pomislio je. Do đavola sa tajnošću! Nemaju prava da išta taje od mene.
<BR>&nbsp;&nbsp;&nbsp;&nbsp;&nbsp;Sada je izvukao slušalicu iz uha i isključio je iz kompjutera. Znači, Džejmi će ih naterati da ga pošalju nazad u Titonijumov Rascep. Sjajno! Što pre, to bolje.
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
