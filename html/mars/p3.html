<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 1: JUTRO
<P>&nbsp;&nbsp;&nbsp;&nbsp;&nbsp;"Dodir."
<BR>&nbsp;&nbsp;&nbsp;&nbsp;&nbsp;Reč je prvo izgovorena na ruskom, a odmah potom i na engleskom.
<BR>&nbsp;&nbsp;&nbsp;&nbsp;&nbsp;Džejmi Votermen uopšte nije osetio trenutak u kome su zaista dodirnuli površinu Marsa. Vozilo za spuštanje kretalo se toliko polako da je, kada se konačno spustilo na tle, Džejmi to osetio samo zato što je uminulo podrhtavanje raketnog pogona. Bez obzira na sve ostalo, Voznesenski je bio sjajan pilot.
<BR>&nbsp;&nbsp;&nbsp;&nbsp;&nbsp;Osećaj kretanja potpuno je prestao. Nije bilo nikakvog zvuka. Kroz debelu izolaciju svog skafandra Džejmi nije čuo ništa osim sopstvenog uzbuđenog disanja.
<BR>&nbsp;&nbsp;&nbsp;&nbsp;&nbsp;Potom je u slušalicama začuo glas Žoane Brumado, prigušen i zadivljen: "Tu smo."
<BR>&nbsp;&nbsp;&nbsp;&nbsp;&nbsp;Pre jedanaest meseci bili su na Zemlji. Pre pola sata bili su na orbiti oko planete Mars. Potom je došla strašna vožnja naniže, puna podrhtavanja i poskakivanja, dok su se zarivali kroz retku atmosferu, veštački meteor koji je plamteo preko marsovskog neba. Putovanje od preko sto miliona kilometara, pohod koji je već trajao četiri godine njihovih života - a sada su konačno stigli na odredište.
<BR>&nbsp;&nbsp;&nbsp;&nbsp;&nbsp;Sedeli su u tupoj tišini na površini novog sveta, četvoro naučnika oklopljenih u kabaste, drečavo obojene skafandre u kojima su izgledali kao da su ih žive progutali nekakvi ogromni roboti.
<BR>&nbsp;&nbsp;&nbsp;&nbsp;&nbsp;Iznenada, bez ikakvog naređenja iz kabine nad sobom, četvoro naučnika počelo je da se oslobađa sigurnosnih pojaseva i da nespretno ustaje sa sedišta. Džejmi je podigao vizir kacige dok se gurao između Ilone Malater i Tonija Rida ka malom, okruglom prozoru, jedinom u pretrpanoj kabini.
<BR>&nbsp;&nbsp;&nbsp;&nbsp;&nbsp;Stigao je do prozora i pogledao napolje. Ostalo troje zguralo se oko njega, a debeli skafandri sudarali su im se i strugali, pa su ličili na kvartet trapavih kornjača koje pokušavaju da zagnjure njuške u istu životodavnu baricu.
<BR>&nbsp;&nbsp;&nbsp;&nbsp;&nbsp;Crvena, prašnjava pustinja pružala se dokle god je pogled dopirao, sa stenjem boje rđe razbacanim po blago ustalasanom predelu, nalik na igračke koje je ostavilo neuredno dete. Neravni horizont izgledao je bliži nego što bi trebalo. Nebo je bilo nežno ružičaste boje. Niske dine nizale su se u urednim kolonama, a crvenkasti pesak nagomilao se uz krupnije stenje.
<BR>&nbsp;&nbsp;&nbsp;&nbsp;&nbsp;Džejmi je profesionalno razvrstavao sve što vidi: ostaci sudara, možda i vulkanskih erupcija, ali najverovantije su u pitanju udari meteora. Nije se videla osnovna stena. Dine su izgledale stabilno, verovatno su tu od poslednje oluje, a možda i duže.
<BR>&nbsp;&nbsp;&nbsp;&nbsp;&nbsp;"Mars", šapnula je Žoana Brumado, čiji je šlem gotovo dodirivao njegov dok su virili napolje.
<BR>&nbsp;&nbsp;&nbsp;&nbsp;&nbsp;"Mars", složio se Džejmi.
<BR>&nbsp;&nbsp;&nbsp;&nbsp;&nbsp;"Izgleda tako pusto", rekla je Ilona Malater, nekako razočarano, kao da je očekivala odbor za doček ili makar koju vlat trave.
<BR>&nbsp;&nbsp;&nbsp;&nbsp;&nbsp;"Baš kao na slikama", rekao je Entoni Rid.
<BR>&nbsp;&nbsp;&nbsp;&nbsp;&nbsp;Džejmiju je crvena pustinja pred prozorom izgledala upravo onako kao što je očekivao da će izgledati. Kao dom.
<BR>&nbsp;&nbsp;&nbsp;&nbsp;&nbsp;Prvi član ekipe koji će izaći iz broda bio je izdržljivi robot graditelj. Naguran kraj malog prozora sa još troje naučnika, Džejmi Votermen je posmatrao kupolasto, sivoplavo metalno vozilo kako prelazi preko zarđalo crvenog peska na šest elastičnih točkova, naglo se zaustavivši na oko pedeset metara od lendera.
<BR>&nbsp;&nbsp;&nbsp;&nbsp;&nbsp;Džejmi je zamišljeno pogledao kvadratnu mašinu sa kupolama tečnog vazduha odozgo. Ruski dizajn, japanska elektronika, američki softver. Baš kao i sve ostalo u ovoj ekspediciji.
<BR>&nbsp;&nbsp;&nbsp;&nbsp;&nbsp;Na prednjoj strani rovera pojavio se par blistavih metalnih ruku, nalik na žirafu koja ustaje, i počeo da izvlači bezobličnu hrpu plastike iz skladišnog prostora na boku. Robot je raširio plastiku na pesak, pažljivo kao baka koja širi ćebe na izletu. Potom kao da se zaustavio, kao da je razgledao svetlucavi, gumasti materijal. Beživotna plastika polako je počela da se mreška, jer punio ju je vazduh iz velikih rezervoara na gornjem delu robota. Plastična hrpa je rasla i uobličavala se: mehur, balon i na kraju čvrsta polukružna kupola koja je potpuno zaklonila robota od pogleda.
<BR>&nbsp;&nbsp;&nbsp;&nbsp;&nbsp;"Naš dom na Marsu", promrmljala je Ilona Malater, pribijena uz Džejmija.
<BR>&nbsp;&nbsp;&nbsp;&nbsp;&nbsp;"Ako ne curi", odgovorio je Toni Rid.
<BR>&nbsp;&nbsp;&nbsp;&nbsp;&nbsp;Više od sata posmatrali su vrednog malog robota kako gradi njihovu naduvanu kupolu, pažljivo pričvršćujući ivice za prašnjavo marsovsko tle, provlačeći se tamo-amo kroz prorez visine čoveka kako bi uneo potporna metalna rebra i kompletnu vazdušnu komoru, koje je vadio iz skladišnog prostora i odmah ih ugrađivao.
<BR>&nbsp;&nbsp;&nbsp;&nbsp;&nbsp;Svi su jedva čekali da iziđu i stupe nogom - u čizmama, naravno - na zarđalocrveno tle Marsa, ali Voznesenski je zahtevao da se do detalja pridržavaju plana misije. "Sistem za kočenje mora da se ohladi", doviknuo im je iz pilotske kabine, kao da potvrđuje raniju odluku. "Kupola mora biti završena i pod punim pritiskom."
<BR>&nbsp;&nbsp;&nbsp;&nbsp;&nbsp;Voznesenski je, naravno, bio suviše zauzet da bi stajao kraj prozora i gledao sa ostalima. Kao komandant terenske ekipe, morao je da bude u pilotskoj kabini, gde je proveravao sve sisteme u lenderu i javljao vođi misije u svemirskoj letelici koja je orbitirala nad njima, a preko njega i kontoli misije na Zemlji, udaljenoj više od sto miliona kilometara.
<BR>&nbsp;&nbsp;&nbsp;&nbsp;&nbsp;Pit Konors, američki astronaut koji je bio kopilot lendera, sedeo je uz Voznesenskog i nadgledao robota graditelja i senzore koji su uzimali uzorke retkog vazduha napolju. Samo je četvoro naučnika bilo slobodno da gleda kako mašina podiže prvo ljudsko stanište na površini Marsa.
<BR>&nbsp;&nbsp;&nbsp;&nbsp;&nbsp;"Trebalo bi da nameštamo rance", rekla je Žoana Brumado.
<BR>&nbsp;&nbsp;&nbsp;&nbsp;&nbsp;"Ima vremena za to", odgovorio je Roni Rid.
<BR>&nbsp;&nbsp;&nbsp;&nbsp;&nbsp;Ilona Malater se tiho, zlobno nasmejala. "Ne želiš valjda da se on naljuti na nas, Toni?" Pokazala je naviše, ka pilotskoj kabini.
<BR>&nbsp;&nbsp;&nbsp;&nbsp;&nbsp;Rid je podigao obrvu i uzvratio joj osmehom. "Čini mi se da ne bi valjalo da ga uznemirimo već prvog dana, zar ne?"
<BR>&nbsp;&nbsp;&nbsp;&nbsp;&nbsp;Džejmi je odvojio pogled od zaposlenog robota, koji je sada nameštao drugu čvrstu vazdušnu komoru u zakrivljenom zidu kupole. Bez reči se progurao između ostalo troje i uzeo ranac svog skafandra, koji je visio na suprotnom zidu. Kao i skafandri, ranci su bili označeni bojom: Džejmijeva je bila jasno plava. Naslonio se na njega i osetio kako kopče uskaču na mesta na leđima skafandra. Sam skafandar i dalje je delovao kruto, kao nov par farmerki, samo još gore. Trebalo je uložiti ozbiljan napor da bi pokrenuo zglobove ramena.
<BR>&nbsp;&nbsp;&nbsp;&nbsp;&nbsp;U rečniku 'Projekta Mars', njihovo vozilo zvalo se S/UV: sletno/uzletno vozilo. Bilo je predviđeno da bude efikasno, a ne udobno. Bilo je prostrano, ali većina prostora ostala je prepuštena skladištima, gde su se nalazili oprema i zalihe za šestoro istraživača. Iznad skladišta, u nivou vazdušne komore, bili su smešteni skafandri i ranci za rad napolju. Postojala su četiri sklopiva sedišta, ali čitavo odelenje Džejmiju je delovalo užasno tesno dok je čučao u njemu sa još troje naučnika, pogotovo što su već bili u kabastim skafandrima. Iznad njih, nalazila se pilotska kabina u kojoj su bili kosmonaut, komandant i astronaut, njegov zamenik.
<BR>&nbsp;&nbsp;&nbsp;&nbsp;&nbsp;Ako bi to morale, šest osoba bi danima mogle da žive u lenderu. Plan misije zahtevao je da uspostave bazu u naduvanoj kupoli koju im je gradio robot. Ali mogli bi da opstanu i u lenderu, ako bude neophodno.
<BR>&nbsp;&nbsp;&nbsp;&nbsp;&nbsp;Možda. Džejmi je bio siguran da bi, ako bi morali da provedu još samo nekoliko sati sabijeni u tesnom, klaustrofobičnom odeljku, neko mogao da počini ubistvo. Bilo je dovoljno gadno tokom devet meseci leta sa Zemlje u mnogo prostranijim komorama matičnog broda. Ovo malo vozilo za spuštanje lako bi se pretvorilo u azil za umobolne ako bi morali u njemu da žive danima.
<BR>&nbsp;&nbsp;&nbsp;&nbsp;&nbsp;Pričvrstili su rance, koristeći sistem automatskih kopči, kao što su bili uvežbani, a potom su pomogli jedni drugima da provere sve veze sa akumulatorima u skafandru, grejačem i regeneratorom vazduha. Potom su sve ponovo proverili. Ranci su bili predviđeni da se automatski povežu sa priključcima na skafandru, ali i najsitnija greška na površini Marsa može vas koštati života.
<BR>&nbsp;&nbsp;&nbsp;&nbsp;&nbsp;Potom su počeli da proveravaju same skafandre, od teških čizama do fantastično tankih i savitljivih rukavica. Ono što napolju važi za vazduh zapravo je ređe od najviše stratosfere na Zemlji, i predstavlja smešu u kojoj preovlađuje ugljen-dioksid. Nezaštićen čovek umro bi u eksplozivnoj agoniji iskidanih pluća i krvi koja bi bukvalno proključala na tako niskom pritisku.
<BR>&nbsp;&nbsp;&nbsp;&nbsp;&nbsp;"Šta! Još niste spremni!"
<BR>&nbsp;&nbsp;&nbsp;&nbsp;&nbsp;Duboki glas Voznesenskog bio je pun nezadovoljstva. Rus je pokušao da zvuči blago šaljivo, ali bilo je jasno da nema nimalo strpljenja sa podređenim naučnicima. Bio je potpuno obučen u svoj plameno crveni skafander, sa rancem nalik na grbu visoko na ramenima, spreman za izlazak dok se spuštao lestvicama iz pilotske kabine. Konors, odmah iza njega, takođe je bio u svom bleštavo belom skafandru i rancu. Džejmi se upitao koji je to genije među činovnicima i psiholozima kog kuće dodelio crnom astronautu blistavo beli skafandar.
<BR>&nbsp;&nbsp;&nbsp;&nbsp;&nbsp;Džejmi je pomagao Toniju Ridu i sada se Englez okrenuo da pogleda komandanta.
<BR>&nbsp;&nbsp;&nbsp;&nbsp;&nbsp;"Bićemo spremni za nekoliko trenutaka, Mihaile Andrejeviču. Molim vas, budite strpljivi sa nama. Svi smo pomalo nervozni, znate."
<BR>&nbsp;&nbsp;&nbsp;&nbsp;&nbsp;Tek tog časa Džejmi je postao svestan šta se zapravo dešava. Spremali su se da iziđu iz svoje metalne konzerve i stupe nogom na crveno tle Marsa. Spremali su se da ispune san koji je opsedao čovečanstvo tokom celokupnog postojanja.
<BR>&nbsp;&nbsp;&nbsp;&nbsp;&nbsp;A ja sam deo toga, pomislio je Džejmi. Možda greškom, ali ipak sam tu. Na Marsu!
<BR>
<BR>&nbsp;&nbsp;&nbsp;&nbsp;&nbsp;"Hoćeš da ti iskreno kažem? To je ludost."
<BR>&nbsp;&nbsp;&nbsp;&nbsp;&nbsp;Džejmi je sa svojim dedom, Alom, planinario duž grebena šumovitog brda koje je gledalo na sveže okrečenu crkvicu, okruženu skromnim kućama puebla. Na planinama je pao prvi sneg i uskoro će se pojaviti prvi Anglo-turisti za sezonu skijanja. Al je nosio staru kabastu jagnjeću bundu i šešir širokog, opuštenog oboda, sa trakom od srebrnih novčića. Džejmiju je bilo toliko toplo na jutarnjem suncu da je već otkopčao tamnoplavu NASA-inu jaknu.
<BR>&nbsp;&nbsp;&nbsp;&nbsp;&nbsp;Al Votermen izgledao je kao drevni totemski stub, visok, mršav i koščat, sa naboranim licem toliko tamnim da je ličilo na staro drvo. Džejmi je bio niži, čvršće građen, šireg lica, sa gotovo bakarno smeđom kožom. Njih dvojica imala su samo jednu zajedničku crtu: oči, crne i duboke kao tečna smola.
<BR>&nbsp;&nbsp;&nbsp;&nbsp;&nbsp;"Zašto je ludost?" upitao je Džejmi.
<BR>&nbsp;&nbsp;&nbsp;&nbsp;&nbsp;Al je izbacio mlaz magle u dahu i okrenuo se da začkilji u svog unuka, stojeći leđima okrenut Suncu.
<BR>&nbsp;&nbsp;&nbsp;&nbsp;&nbsp;"Rusi vode paradu, zar ne?"
<BR>&nbsp;&nbsp;&nbsp;&nbsp;&nbsp;"To je međunarodna misija, Ale. Ameri, Rusi, Japanci, mnoge druge zemlje."
<BR>&nbsp;&nbsp;&nbsp;&nbsp;&nbsp;"Da, ali Rusi su glavni. Smeraju oni na Mars već dvadeset godina. I više."
<BR>&nbsp;&nbsp;&nbsp;&nbsp;&nbsp;"Ali treba im naša pomoć."
<BR>&nbsp;&nbsp;&nbsp;&nbsp;&nbsp;"I japanska."
<BR>&nbsp;&nbsp;&nbsp;&nbsp;&nbsp;Džejmi je klimnuo glavom. "Ali ne vidim kakve to veze ima."
<BR>&nbsp;&nbsp;&nbsp;&nbsp;&nbsp;"Pa, otprilike ovako, sinko. Ovde, u starim dobrim Sjedinjenim Državama, možeš dospeti u prvi tim zato što si Indijanac - samo se nemoj ljutiti na mene, sinko. Znam da si pametan geolog i sve to. Ali to što si crvenokožac nije ti smetalo kod NASA-e i svih onih belaca iz vlade, zar ne? Jednake mogućnosti i sve to."
<BR>&nbsp;&nbsp;&nbsp;&nbsp;&nbsp;Džejmi je uhvatio sebe kako se smeši dedi. Al je imao prodavnicu suvenira na glavnom trgu u Santa Feu i besramno je muzao turiste. Nije bio nimalo besan na Anglose, nije ih je mrzeo, nije bio čak ni ogorčen. Naprosto je koristio mudrost i šarm da se snađe u svetu, isto kao i bilo koji Jenki trgovac ili agent za nekretnine.
<BR>&nbsp;&nbsp;&nbsp;&nbsp;&nbsp;"Jeste", priznao je Džejmi, "to što sam rođeni Amerikanac nije mi naudilo. Ali ja jesam najbolji prokleti geolog koga imaju." Znao je da to nije sasvim tačno. Ali bilo je blizu. Pogotovo za porodicu.
<BR>&nbsp;&nbsp;&nbsp;&nbsp;&nbsp;"Sigurno jesi", mirno se složio deda. "Ali oni Rusi neće te povesti čak na Mars na svom brodu samo zbog toga što si crven. Odabraće nekog od svojih i ti ćeš protraćiti dve-tri godine obuke ni za šta."
<BR>&nbsp;&nbsp;&nbsp;&nbsp;&nbsp;Džejmi je nesvesno protrljao nos. "Pa, možda. Ta mogućnost postoji. Ima mnogo dobrih geologa iz drugih zemalja koji su se prijavili za misiju."
<BR>&nbsp;&nbsp;&nbsp;&nbsp;&nbsp;"Pa zašto onda da ti prepukne srce? Zašto da im daš godine svog života kada su jedan prema sto protiv tebe?"
<BR>&nbsp;&nbsp;&nbsp;&nbsp;&nbsp;Džejmi je pogledao kroz tamnozelene borove prema iskrzanim, erodiranim liticama gde su njegovi preci pre hiljadu godina gradili svoja staništa. Kad je ponovo pogledao dedu, shvatio je da je Alovo lice izbrazdano i potamnelo baš kao te litice.
<BR>&nbsp;&nbsp;&nbsp;&nbsp;&nbsp;"Zato što me privlači", rekao je. Glas mu je bio tih, ali čvrst kao planine. "Mars me privlači."
<BR>&nbsp;&nbsp;&nbsp;&nbsp;&nbsp;Al ga je zbunjeno, gotovo zabrinuto pogledao.
<BR>&nbsp;&nbsp;&nbsp;&nbsp;&nbsp;"Hoću da kažem", pokušao je da objasni Džejmi, "ko sam ja, Ale? Šta sam ja? Naučnik, belac, Navaho - još ne znam ko sam, zapravo. Imam gotovo trideset godina i nisam niko. Samo još jedan docent koji kopa po stenju. Ima milion takvih kao što sam ja."
<BR>&nbsp;&nbsp;&nbsp;&nbsp;&nbsp;"Grdno dalek put, čak na Mars."
<BR>&nbsp;&nbsp;&nbsp;&nbsp;&nbsp;Džejmi je klimnuo glavom. "Ipak, moram da odem tamo. Moram da utvrdim mogu li da napravim nešto od svog života. Nešto pravo. Nešto važno."
<BR>&nbsp;&nbsp;&nbsp;&nbsp;&nbsp;Preko dedinog ogrubelog lica preleteo je osmeh, od čega su mu se pojavile bore oko očiju i usana.
<BR>&nbsp;&nbsp;&nbsp;&nbsp;&nbsp;"Pa, svaki čovek mora da pronađe stazu svog života. Moraš živeti u ravnoteži sa svetom oko sebe. Možda tvoja staza vodi čak na Mars."
<BR>&nbsp;&nbsp;&nbsp;&nbsp;&nbsp;"Mislim da je tako, deda."
<BR>&nbsp;&nbsp;&nbsp;&nbsp;&nbsp;Al je potapšao unuka po ramenu. "Onda pođi u lepoti, sine."
<BR>&nbsp;&nbsp;&nbsp;&nbsp;&nbsp;Džejmi mu je uzvratio osmehom. Znao je da će ga deda razumeti. Sada je trebalo da saopšti vesti roditeljima u Berkliju.
<BR>
<BR>&nbsp;&nbsp;&nbsp;&nbsp;&nbsp;Voznesenski je lično proverio skafander i ranac svakog naučnika. Tek kada je bio potpuno zadovoljan, spustio je prozirni vizir svoje kacige i pričvrstio ga.
<BR>&nbsp;&nbsp;&nbsp;&nbsp;&nbsp;"Konačno je došao trenutak", rekao je gotovo savršenim engleskim, nalik na sintetički glas kompjutera.
<BR>&nbsp;&nbsp;&nbsp;&nbsp;&nbsp;Svi ostali su spustili vizire. Konors, koji je stajao kraj teških metalnih vrata, naslonio je prst u rukavici na polugu koj je pokrenula vazdušne pumpe. Kroz debele đonove čizama Džejmi je osetio početak njihovog rada i video je promenu svetla iz zelenog u žuto na kontrolnoj ploči.
<BR>&nbsp;&nbsp;&nbsp;&nbsp;&nbsp;Vreme kao da je stalo. Pumpe su beskonačno dugo radile dok je šestoro istraživača nepokretno i nemo stajalo u drečavim skafandrima. Pošto su viziri bili spušteni, Džejmi nije mogao da im vidi lica, ali znao je ko je ko po boji skafandera: Žoana je bila narandžasta, Ilona zelena, Toni Rid žut kao kanarinac.
<BR>&nbsp;&nbsp;&nbsp;&nbsp;&nbsp;Zvuk pumpi je jenjavao kako se vazduh proređivao i na kraju Džejmi nije mogao da čuje ništa, čak ni sopstveno disanje, pošto je u iščekivanju zadržao dah.
<BR>&nbsp;&nbsp;&nbsp;&nbsp;&nbsp;Pumpe su se zaustavile. Na kontrolnoj ploči kraj vrata pojavilo se crveno svetlo. Konors je povukao polugu i vrata su se odškrinula. Voznesenski ih je širom otvorio.
<BR>&nbsp;&nbsp;&nbsp;&nbsp;&nbsp;Džejmi je osetio vrtoglavicu. Kao da se prebrzo popeo na vrh mese, ili kao da je trčao nekoliko kilometara na retkom planinskom vazduhu. Ispraznio je pluća i duboko udahnuo vazduh u skafandru. Imao je hladan, metalno suvi ukus. Mars je ležao uokviren ovalnim vratima, svetlucajući u ružičastim, crvenim i purpurnim nijansama kao visoravni na kojima je u detinjstvu provodio leta.
<BR>&nbsp;&nbsp;&nbsp;&nbsp;&nbsp;Shvatio je da je Voznesenski pošao niz lestvice. Za njim je išao Konors, potom Žoana, pa Toni, Ilona, i na kraju on. Kao u snu, Džejmi je polako silazio niz lestvice, korak po korak, klizeći rukavicama po blistavim metalnim šipkama između savijenih latica vazdušnih kočnica. Njihova keramikom presvučena masa upila je vrelinu plamenog ulaska u atmosferu Marsa. Metalna mreža sada je izgledala mrtvo hladna.
<BR>&nbsp;&nbsp;&nbsp;&nbsp;&nbsp;Džejmi je sišao sa poslednje prečage tankih lestvica. Stajao je na peščanoj površini Marsa.
<BR>&nbsp;&nbsp;&nbsp;&nbsp;&nbsp;Osećao se kao da je potpuno sam. Pet ljudskih prilika oko njega možda i nisu bili ljudi; izgledali su kao tuđinski totemi. Potom je shvatio da i jesu tuđini, kao i on. Ovde na Marsu mi smo napadači izdaleka, pomislio je.
<BR>&nbsp;&nbsp;&nbsp;&nbsp;&nbsp;Pitao se postoje li Marsovci među stenjem, skriveni od njihovog pogleda, gledajući ih onako kako su crvenokošci pre mnogo stoleća posmatrali prve belce kako se iskrcavaju na njihovu zemlju. Upitao se šta će učiniti pred ovim napadom i šta će napadači učiniti ako nađu urođenike.
<BR>&nbsp;&nbsp;&nbsp;&nbsp;&nbsp;U slušalicama je začuo Rusa kako razgovara sa komandantom ekspedicije, gore u orbitalnom brodu, a glas mu je bio uzbuđen kao nikada ranije. Konors je proveravao TV kameru postavljenu na prednji kraj nepokretnog robota graditelja.
<BR>&nbsp;&nbsp;&nbsp;&nbsp;&nbsp;Konačno se Voznesenski obratio svojim potčinjenima koji su se poređali u polukrug oko njega. "Sve je spremno. Reči koje sada budemo izgovorili čuće svi na Zemlji."
<BR>&nbsp;&nbsp;&nbsp;&nbsp;&nbsp;Kao što je bilo planirano, stajali su leđima okrenuti lenderu dok se robotova kamera usmeravala ka njima. Kasnije će okrenuti kameru kako bi pokazali novopodignutu kupolu i pustu marsovsku ravnicu na koju su se iskrcali.
<BR>&nbsp;&nbsp;&nbsp;&nbsp;&nbsp;Podigavši ruku kao da diriguje simfonijom, Voznesenski je zakoračio napred i objavio: "U ime Konstantina Eduardoviča Ciolkovskog, Sergeja Pavloviča Koroljeva, Jurija Aleksejeviča Gagarina i svih ostalih pionira i heroja svemira, došli smo na Mars u miru radi napretka svih naroda sveta."
<BR>&nbsp;&nbsp;&nbsp;&nbsp;&nbsp;Rekao je to prvo na ruskom, a potom na engleskom. Tek potom je došao red na ostale da odrecituju svoje pripremljene govore.
<BR>&nbsp;&nbsp;&nbsp;&nbsp;&nbsp;Pit Konors, sa blagim teksaškim razvlačenjem koje je stekao tokom godina provedenih u Hjustonu, rekao je: "Ovo je najveći dan u istoriji ljudskih istraživanja, dan ponosa za sve ljude Sjedinjenih Država, Ruske Federacije i čitavog sveta."
<BR>&nbsp;&nbsp;&nbsp;&nbsp;&nbsp;Žoana Brumado je progovorila na brazilskom portugalskom, a potom na engleskom: "Neka svi narodi Zemlje steknu mudrost od onoga što budemo naučili ovde na Marsu."
<BR>&nbsp;&nbsp;&nbsp;&nbsp;&nbsp;Ilona Maslater, na hebrejskom, pa na engleskom: "Došli smo da Mars da proširimo i uzvisimo ljudski duh."
<BR>&nbsp;&nbsp;&nbsp;&nbsp;&nbsp;Entoni Rid, na svom mirnom, gotovo ravnodušnom oksfordskom engleskom: "Njegovom Veličanstvu Kralju, narodima Ujedinjenog Kraljevstva i Britanskog Komonvelta, narodima Evropske Zajednice i čitavog sveta - ovo je dan vašeg trijumfa. Duboko osećamo da smo mi samo vaši predstavnici na ovom dalekom svetu."
<BR>&nbsp;&nbsp;&nbsp;&nbsp;&nbsp;Konačno je došao red na Džejmija. Iznenada je bio iscrpljen, umoran od poziranja i fraza, izmožden od godina stresova i žrtvovanja. Uzbuđenje koje je osećao još pre nekoliko minuta potpuno je iščezlo, isparilo. Na sto miliona kilometara od Zemlje oni još igraju iste igre nacija i savezništava. Osećao se kao da mu je neko navalio ogroman teret na pleća.
<BR>&nbsp;&nbsp;&nbsp;&nbsp;&nbsp;Svi ostali okrenuli su se ka njemu, pet bezličnih prilika u skafanderima sa zlatastim vizirima. Džejmi je u njima ugledao pet slika sopstvenog bezličnog vizira. Potpuno je zaboravio reči koje mu je neko napisao pre stotinu miliona kilometara.
<BR>&nbsp;&nbsp;&nbsp;&nbsp;&nbsp;Rekao je samo: "Ja'aa'ti."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
