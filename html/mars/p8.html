<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 1: VEČE
<P>&nbsp;&nbsp;&nbsp;&nbsp;&nbsp;Kupola je bila uredno postavljena, sa dve vazdušne komore na suprotnim stranama, sa opremom za održanje života u sredini, i sa pažljivo razdvojenim malim odeljcima za svakog pripadnika ekipe u luku duž jedne strane poda. Plastične pregrade bile su visoke dva metra, nalik na šaltere u banci predviđene za košarkaše. Psiholozi su zahtevali da visoke pregrade budu u hladnim pastelnim bojama. Džejmiju bi se više dopadale jednostavne, tople nijanse njegove rodne pustinje. Ovde će im biti potrebna sva moguća toplota.
<BR>&nbsp;&nbsp;&nbsp;&nbsp;&nbsp;Na svakom kraju niza sobica nalazilo se po jedno kupatilo veličine telefonske govornice. Verovatno će biti gužve sa rasporedom korišćenja.
<BR>&nbsp;&nbsp;&nbsp;&nbsp;&nbsp;Zajedničke prostorije bile su raspoređene oko središta: trpezarija; dnevna soba u kojoj su se nalazila samo tri stola sa tanušnim stolicama od lake plastike, predviđenim za marsovsku težu; i komunikacioni centar sa desktop kompjuterima i ekranima. Radionice za pojedine naučnike bile su nanizane duž druge polovine kružnog zida. Svaki naučnik bio je zadužen da raspakuje svoju opremu i uredi radionicu. Većina opreme još je bila na orbiti; doneće je drugi lender.
<BR>&nbsp;&nbsp;&nbsp;&nbsp;&nbsp;Posle dugog i napornog dana, četvoro naučnika i dvojica kosmonauta počeli su da skidaju rance i skafandre koje su nosili više od dvadeset sati.
<BR>&nbsp;&nbsp;&nbsp;&nbsp;&nbsp;U roku od nekoliko minuta, skafandri su se našli prostrti po podu kao odbačeni delovi šarenih oklopa, a šestoro članova ekipe ostalo je u jednodelnim odelima boje kože, masline ili mora. Sada ponovo izgledamo kao ljudska bića, pomislio je Džejmi.
<BR>&nbsp;&nbsp;&nbsp;&nbsp;&nbsp;Kao uplašena ljudska bića. Svi su nemo zurili u ostale, kao da ih vide prvi put. Svi su konačno shvatili da se nalaze više od sto miliona kilometara daleko od doma i od bezbednosti, da ih najobičniji kvar tranzistora ili pukotina u plastičnoj koži kupole mogu ubiti, bez upozorenja i bez milosti.
<BR>&nbsp;&nbsp;&nbsp;&nbsp;&nbsp;Nemo su stajali, raširenih očiju, otvorenih usta, kruto držeći ruke dalje od tela, kao da isprobavaju svet na kome su se našli i pokušavaju da odrede hoće li biti milostiv prema njima. Kao deca iznenada gurnuta na potpuno novo mesto, zadržavali su dah i ćutke se osvrtali.
<BR>&nbsp;&nbsp;&nbsp;&nbsp;&nbsp;Napetu tišinu prekinuo je Toni Rid. "Žao mi je što potežem tako prizemno pitanje, ali prilično sam gladan. Kako bi bilo da malo večeramo?"
<BR>&nbsp;&nbsp;&nbsp;&nbsp;&nbsp;Voznesenski je frknuo. Konors se glasno nasmejao, a ostali su se nasmešili. Ostavili su skafandre na podu i uputili se do trpezarije, gde je šest zamrznutih obroka bilo začas mikrotalasno zagrejano do prijatno toplog mirisa.
<BR>&nbsp;&nbsp;&nbsp;&nbsp;&nbsp;Žoana Brumado na trenutak se povukla u svoju sobicu i vratila se sa bocom španskog šampanjca.
<BR>&nbsp;&nbsp;&nbsp;&nbsp;&nbsp;"Donela si to čak iz Brazila?" upitao je Pit Konors.
<BR>&nbsp;&nbsp;&nbsp;&nbsp;&nbsp;Rid mu je sarkastično odgovorio. "Naravno da nije. Jasno je da je na putu ovamo muljala grožđe."
<BR>&nbsp;&nbsp;&nbsp;&nbsp;&nbsp;Zapušač je bučno izleteo i šampanjac se prolio preko stola.
<BR>&nbsp;&nbsp;&nbsp;&nbsp;&nbsp;"Na žalost, nije ohlađen", izvinjavala se Žoana.
<BR>&nbsp;&nbsp;&nbsp;&nbsp;&nbsp;"Ma, u redu je. Nemoj da se jediš."
<BR>&nbsp;&nbsp;&nbsp;&nbsp;&nbsp;Samo ga iznesi napolje na minut, pomislio je Džejmi. To će ga sigurno zalediti.
<BR>&nbsp;&nbsp;&nbsp;&nbsp;&nbsp;Bilo je taman dovoljno šampanjca da svako otpije po malo. Rid je sedeo između plavokose Ilone i Žoane, koja je bila crnka. Izraelka je imala vitko, dostojanstveno telo plemkinje, čak i u jednodelnom odelu. Žoana je delovala kao skitnica, jer jedva je savladavala strepnju koja se nazirala iza tih krupnih, tamnih očiju.
<BR>&nbsp;&nbsp;&nbsp;&nbsp;&nbsp;Rid, sa kosom boje peska i atletski građen, izgledao je sasvim opušteno. "Znači, ovde imamo svu udobnost doma... zamalo", rekao je.
<BR>&nbsp;&nbsp;&nbsp;&nbsp;&nbsp;"Zamalo", ponovila je ilona Malater.
<BR>&nbsp;&nbsp;&nbsp;&nbsp;&nbsp;"Hrana, vazduh, dobro društvo", uzvratio je Rid. "Šta bi čovek mogao još da poželi?"
<BR>&nbsp;&nbsp;&nbsp;&nbsp;&nbsp;"Voda se reciklira", odgovorila je Ilona. "Zar ti to ne smeta?"
<BR>&nbsp;&nbsp;&nbsp;&nbsp;&nbsp;Rid je prevukao prstom preko tankih brkova boje peska. "Moram priznati da bih rado koristio nešto za prečišćavanje vode. Viski, na primer."
<BR>&nbsp;&nbsp;&nbsp;&nbsp;&nbsp;"To je zabranjeno", ozbiljno je rekla Žoana. "Ja sam svojim šampanjcem već prekršila pravila."
<BR>&nbsp;&nbsp;&nbsp;&nbsp;&nbsp;"Da", rekla je Ilona. "Čudim se što te on" - pokazala je glavom na Voznesenskog koji je sedeo u čelu stola - "nije uhapsio i zaplenio čitavu bocu za sebe."
<BR>&nbsp;&nbsp;&nbsp;&nbsp;&nbsp;"Oh, pa nije on tako loš", odogovrio je Rid. "Sredićemo mi već njega, ništa ne brini."
<BR>&nbsp;&nbsp;&nbsp;&nbsp;&nbsp;Izraelska biohemičarka nije izgledala ubeđena u to. "Volela bih da imamo ovde malo viskija", rekla je.
<BR>&nbsp;&nbsp;&nbsp;&nbsp;&nbsp;"Možda bih mogao da ti smućkam nešto iz zaliha apoteke."
<BR>&nbsp;&nbsp;&nbsp;&nbsp;&nbsp;Ilona je podigla obrvu. Žoana je izgledala zgranuta predlogom.
<BR>&nbsp;&nbsp;&nbsp;&nbsp;&nbsp;"Ipak, morate paziti", nastavio je Rid. "Jednom sam podelio bocu viskija sa Škotom. Kad sam u moju čašu usuo malo vode, ovaj se bukvalno stresao!"
<BR>&nbsp;&nbsp;&nbsp;&nbsp;&nbsp;Obe žene su se nasmejale.
<BR>&nbsp;&nbsp;&nbsp;&nbsp;&nbsp;Dvojica pilota sedela su na kraju malog stola, udubljena u razgovor o letenju, koliko se moglo videti po pokretima ruku. Ružičasti Rus i crni Amerikanac; ipak, ovde su njihova nacionalnost - čak i rasa - bili manje bitni od činjenice da nisu naučnici, nego letači; u najboljem slučaju, inženjeri. Bilo je jasno da su sasvim različiti od naučnika. Amerikanac je bio vitak, sa gipkim plesačkim rukama i nogama. Rus je bio niži, nabijeniji, kestenjaste kose koja je verovatno bila riđa dok je bio dete. Njegovo mesnato lice, obično uvek namršteno, sada je oživelo, a plave oči su mu blistale dok je pričao o letenju.
<BR>&nbsp;&nbsp;&nbsp;&nbsp;&nbsp;Džejmi je znao da je ovde autsajder. Ovi muškarci i žene gotovo su se četiri godine obučavali sa ocem DiNardom, jezuitskim geologom koji je bio prvobitno izabran za misiju na Mars. Džejmi je bio jedna od rezervi, ali četiri godine bio je svakog trenutka svestan da prolazi obuku za misiju u kojoj uopšte neće učestvovati. A onda je ocu DiNardu njegov Bog podario infekciju žučne kesice koja je zahtevala hitnu operaciju, a njegov par je začas otpao u ko zna kakvim zakulisnim radnjama. Iznenada, čudesno, neverovatno, Džejms Votermen - američki Indijanac - pridružio se ekipi koja će zaista stupiti na Mars.
<BR>&nbsp;&nbsp;&nbsp;&nbsp;&nbsp;Crvenokožac na crvenoj planeti, razmišljao je Džejmi. Našao sam se ovde iz čiste sreće. Prihvatili su me, ali DiNardo je bio prvobitno izabran; ja sam samo zamena.
<BR>&nbsp;&nbsp;&nbsp;&nbsp;&nbsp;Da, začuo je šapat svog dede. Ali ti si tu, na Marsu, a Anglo popa nije.
<BR>&nbsp;&nbsp;&nbsp;&nbsp;&nbsp;Džejmi se umalo nasmešio. Za njegovog dedu, čak je i jezuita iz Vatikana bio Anglo. Bilo mu je milo što se našao ovde, sa prvim istraživačima, ali je ipak osećao i stalnu krivicu. Stekao je ovu povlasticu na osnovu bolova druge osobe. Pravi Navaho bi se plašio osvete.
<BR>&nbsp;&nbsp;&nbsp;&nbsp;&nbsp;Voznesenski je odgurnuo stolicu i ustao.
<BR>&nbsp;&nbsp;&nbsp;&nbsp;&nbsp;"Vreme je da se spava", rekao je gunđajući, kao da očekuje protivljenje. "Sutra moramo biti spremni za dolazak druge ekipe. A pre spavanja moramo da očistimo skafandre i ostavimo ih kako treba."
<BR>&nbsp;&nbsp;&nbsp;&nbsp;&nbsp;Niko se nije usuprotivio, mada je Toni Rid promrmljao nešto što Džejmi nije razumeo. Svi su bili umorni, ali znali su da moraju valjano održavati skafandre. Sutrašnji raspored biće jednako naporan kao današnji. Napetosti i neprijateljstva nastali tokom devet meseci leta neće nestati samo zato što su se iskrcali na Mars. Možda će narednih nedelja, pomislio je Džejmi, kada budemo zauzeti poslom i kada budemo mogli da se muvamo napolju, možda će se tada stvari promeniti. Možda.
<BR>&nbsp;&nbsp;&nbsp;&nbsp;&nbsp;Pošto je usisao prašinu sa skafandra i okačio ga kraj vazdušne komore, Džejmi je na putu ka svojoj sobici prošao kraj odeljka Ilone Malater. Njena harmonika-vrata bila su otvorena. Upravo je lepila iskrzanu staru fotografiju na pregradu kraj uzglavlja.
<BR>&nbsp;&nbsp;&nbsp;&nbsp;&nbsp;Primetila je Džejmija i dobacila mu preko ramena: "Uđi na trenutak."
<BR>&nbsp;&nbsp;&nbsp;&nbsp;&nbsp;Pomalo zbunjen, Džejmi je zastao na vratima.
<BR>&nbsp;&nbsp;&nbsp;&nbsp;&nbsp;Ilona je promuklo šapnula: "Neću da te zavodim, crveni. Bar ne prve noći na Marsu."
<BR>&nbsp;&nbsp;&nbsp;&nbsp;&nbsp;Džejmi je i dalje stajao na vratima, ne znajući šta da kaže.
<BR>&nbsp;&nbsp;&nbsp;&nbsp;&nbsp;"Hoćeš li da pogledaš moj porodični album?" upitala je Ilona, uz neprijatan osmeh.
<BR>&nbsp;&nbsp;&nbsp;&nbsp;&nbsp;Na zidu je bila samo jedna fotografija. Džejmi je prišao bliže i razabrao visokog, umornog muškarca u prljavoj vojničkoj uniformi, kako stoji na ulici zatrpanoj šutom, ruku podignutih iznad glave, a šest vojnika u različitim uniformama uperilo je u njega mašinke.
<BR>&nbsp;&nbsp;&nbsp;&nbsp;&nbsp;"To je moj deda, 1956", rekla je Ilona, iznenada jakim i tužnim glasom. "U Budimpešti. Ovo su ruski vojnici. Rusi su na kraju obesili mog dedu. Bio je kriv što je branio svoju zemlju od njih."
<BR>&nbsp;&nbsp;&nbsp;&nbsp;&nbsp;"Mi smo sada na Marsu", tiho je rekao Džejmi.
<BR>&nbsp;&nbsp;&nbsp;&nbsp;&nbsp;"Da, pa šta?"
<BR>&nbsp;&nbsp;&nbsp;&nbsp;&nbsp;Džejmi se bez reči okrenuo i izišao iz njene sobice. Ilona će nastaviti da podbada Voznesenskog, kao što je to činila i tokom devet dugih meseci leta dovde. Smatrala je da ima razloga da mrzi sve Ruse. A tokom godina obuke pažljivo je skrivala svoju mržnju. I negovala je. Sada je izbila. Sada, kada ih sve može pobiti.
<BR>&nbsp;&nbsp;&nbsp;&nbsp;&nbsp;Sve smo poneli sa sobom, pomislio je Džejmi. Došli smo na novi svet sa rečima ljubavi i mira, ali nosimo stare strahove i mržnje kuda god da pođemo.
<BR>&nbsp;&nbsp;&nbsp;&nbsp;&nbsp;Potpuno iscrpljen, Džejmi se sručio na ležaj, ne trudeći se da se svuče. Skoro sat kasnije, ležao je, još budan, na uzanom ležaju, brinući zbog Ilone. Kupola je sada bila mračna, ali ne i nema. Metal i plastika pucketali su i škripali kako je jačala hladnoća Marsove noći. Pumpe su tiho brujale, a čuli su se i ventilatori. Psiholozi su smatrali da će ti zvuci biti prijatni usamljenim istraživačima. Ako bi zvuci mašina iznenada prestali, to bi ih smesta uzbunilo, kao što iznenadan prestanak rada avionskih motora smesta podiže adrenalin.
<BR>&nbsp;&nbsp;&nbsp;&nbsp;&nbsp;Dok je tako ležao, Džejmi je začuo još jedan zvuk. Nekakvo ritmičko uzdisanje koje se pojavljivalo i nestajalo, počinjalo i prestajalo. Tihi šapat, gotovo nalik na tihe uzdahe, toliko tihe da je Džejmi prvo pomislio da mu se samo pričinjava. Ali čulo se i dalje, čudno, avetinjsko disanje, jedva čujno zbog stalnog brujanja ljudske opreme.
<BR>&nbsp;&nbsp;&nbsp;&nbsp;&nbsp;Vetar.
<BR>&nbsp;&nbsp;&nbsp;&nbsp;&nbsp;Nad njihovom kupolom duvao je blagi povetarac, milujući novi, tuđinski predmet svojim nežnim prstima. Mars ih je mazio, onako kako dete poseže za nečim novim i neobjašnjivim. Mars im je poželeo nežnu dobrodošlicu.
<BR>&nbsp;&nbsp;&nbsp;&nbsp;&nbsp;Džejmi je pustio da mu misli odlutaju. Prepleo je prste iznad glave i osluškivao blagi vetar Marsa sve dok konačno nije zaspao.
<BR>&nbsp;&nbsp;&nbsp;&nbsp;&nbsp;Sanjao je svemirske brodove kako se spuštaju u Novi Meksiko, donoseći sa sobom čitava plemena nagih Indijanaca, koji su došli da prisvoje grubu, golu zemlju.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
