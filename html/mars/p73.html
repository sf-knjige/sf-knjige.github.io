<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 40: PONOĆ
<P>&nbsp;&nbsp;&nbsp;&nbsp;&nbsp;Nešto mu je tiho brujalo u ušima. Sve je bilo mračno, nije ništa mogao da vidi. Telo mu je bilo utrnulo, zarobljeno u ledu. Ali odnekuda je dopiralo to tiho brujanje.
<BR>&nbsp;&nbsp;&nbsp;&nbsp;&nbsp;Kapci su mu bili slepljeni. Suviše umoran da bi i pokušao da podigne glavu ili pomeri ruke, Džejmi je upotrebio svaki atom snage volje da otvori oči. Pred njim je lebdela razmazana zbrka sive boje. Trepnuo je nekoliko puta. To je bila tavanica rovera. Brujanje je poticalo od generatora. Ležao je poleđuške na jednom od ležaja. Na donjem ležaju, ustanovio je, još trepćući i usmeravajući pogled. Gornji ležaj bio je podignut u dnevni položaj.
<BR>&nbsp;&nbsp;&nbsp;&nbsp;&nbsp;Nad njim se pojavio Voznesenski, sa neobično nežnim izazom na mesnatom licu. Izgužvani zeleni kombinezon visio je na njemu, kao da je naglo smršao.
<BR>&nbsp;&nbsp;&nbsp;&nbsp;&nbsp;Džejmi je pokušao da nešto kaže, ali grlo mu je bilo suviše suvo. Uspeo je samo da promuklo zaječi.
<BR>&nbsp;&nbsp;&nbsp;&nbsp;&nbsp;"Samo mirno, prijatelju", šapnuo je Voznesenski. "Ne pokušavaj da se naprežeš. Evo..."
<BR>&nbsp;&nbsp;&nbsp;&nbsp;&nbsp;Rus je pridigao Džejmijevu glavu i prineo mu do usana šolju nečega toplog. "Polako... samo gutljaj."
<BR>&nbsp;&nbsp;&nbsp;&nbsp;&nbsp;Džejmiju se napitak učinio strašno vreo. I dobar. Topao čaj, pun koncentrovanog limuna. Otpio je nekoliko gutljaja. Zagrejao ga je čitavim putem do želuca.
<BR>&nbsp;&nbsp;&nbsp;&nbsp;&nbsp;Voznesenski mu je polako spustio glavu, a onda se ćutke zagledao u njega tamnim, ozbiljnim očima. Džejmi je shvatio da Rus ne stoji, nego sedi na ležaju preko puta. Iz pilotske kabine čuo je Ivšenka kako govori na engleskom; podnosi izveštaj kupoli ili možda dr Liju.
<BR>&nbsp;&nbsp;&nbsp;&nbsp;&nbsp;"Izišao si", zastenjao je Džejmi. "Izišao si po mene."
<BR>&nbsp;&nbsp;&nbsp;&nbsp;&nbsp;Rus je odmahnuo glavom. "Rid je izišao."
<BR>&nbsp;&nbsp;&nbsp;&nbsp;&nbsp;"Toni? Toni me je doneo ovamo?"
<BR>&nbsp;&nbsp;&nbsp;&nbsp;&nbsp;Voznesenski je klimnuo glavom.
<BR>&nbsp;&nbsp;&nbsp;&nbsp;&nbsp;Džejmi je ležao, shvatajući da su ga izvukli iz skafandra. Zavukao je ruku u džep gde mu je bila amajlija; bila je čvrsta, topla, umirujuća. Toni je izišao i doneo me, rekao je u sebi. Toni nije obučen za vanbrodske misije, ali je izišao napolje u mrak i dovukao me ovamo.
<BR>&nbsp;&nbsp;&nbsp;&nbsp;&nbsp;Čuo je lupanje čizama i pred očima mu se pojavio Rid, još u žutom skafandru; samo je skinuo kacigu. Izgledalo je kao da je u zabavnom parku pozirao iza slike sa otvorom za proturanje glave.
<BR>&nbsp;&nbsp;&nbsp;&nbsp;&nbsp;"Imao si veliku sreću, Džejmse", tiho je rekao Englez. "Nema promrzlina. Doneli smo te na vreme."
<BR>&nbsp;&nbsp;&nbsp;&nbsp;&nbsp;"Spasao si mi život."
<BR>&nbsp;&nbsp;&nbsp;&nbsp;&nbsp;Rid je porukeneo. "Nismo te mogli ostaviti da se smrzneš tamo napolju, zar ne?"
<BR>&nbsp;&nbsp;&nbsp;&nbsp;&nbsp;"Naš lekar je postao junak", rekao je Voznesenski, ali bez osmeha.
<BR>&nbsp;&nbsp;&nbsp;&nbsp;&nbsp;"Trebalo je imati mnogo hrabrosti da se iziđe napolje u noć", rekao je Džejmi. "Mars ti je dao hrabrost."
<BR>&nbsp;&nbsp;&nbsp;&nbsp;&nbsp;Rid je pogledao Voznesenskog. "Nije to junaštvo. Mihail Andrejevič bi me zadavio da nisam izišao", rekao je. "Zapravo, spasavao sam sopstveni život."
<BR>&nbsp;&nbsp;&nbsp;&nbsp;&nbsp;"Ne verujem ti. Bilo je potrebno mnogo hrabrosti. Kukavica bi ostala unutra ma koliko Mihail pretio."
<BR>&nbsp;&nbsp;&nbsp;&nbsp;&nbsp;"Bio si gotovo tu", rekao je Rid. "Pao si na svega par stotina metara od rovera. Nismo mogli da ostanemo unutra i pustimo te da umreš. To bi ubilo i ostalo troje iz tvoje grupe, zar ne?"
<BR>&nbsp;&nbsp;&nbsp;&nbsp;&nbsp;"Ali ipak..."
<BR>&nbsp;&nbsp;&nbsp;&nbsp;&nbsp;Voznesenski se namrštio na Džejmija. "Posle svega što si učinio, u stanju u kakvom si bio, mali izlazak našeg lekara je nebitan."
<BR>&nbsp;&nbsp;&nbsp;&nbsp;&nbsp;Džejmi mu je uzvratio osmeh. "Osim jednog sitnog detalja - bez tog malog izlaska, sve što sam učinio ne bi imalo nikakvog značaja."
<BR>&nbsp;&nbsp;&nbsp;&nbsp;&nbsp;Ridu je odjednom postalo strašno neprijatno. Voznesenski je slegnuo ramenima i polako ustao, teško se oslanjajući o metalne držače gornjeg ležaja.
<BR>&nbsp;&nbsp;&nbsp;&nbsp;&nbsp;"Trebalo bi da pokušaš da spavaš", rekao je Voznesenski.
<BR>&nbsp;&nbsp;&nbsp;&nbsp;&nbsp;"Da", brzo se složio Rid. "Odmaraj se. Zaslužio si."
<BR>&nbsp;&nbsp;&nbsp;&nbsp;&nbsp;"Dmitrij je u kontaktu sa Konorsom i ženama. Čim Sunce iziđe, poći ću duž kabla do njihovog vozila i pomoći ću im da se obuku. Onda ćemo ih prevući ovamo."
<BR>&nbsp;&nbsp;&nbsp;&nbsp;&nbsp;Džejmi je klimnuo glavom. Oči su mu se već sklapale.
<BR>&nbsp;&nbsp;&nbsp;&nbsp;&nbsp;"Dobro", rekao je. "Dobro."
<BR>&nbsp;&nbsp;&nbsp;&nbsp;&nbsp;Poslednje što je pomislio bilo je da Rid izgleda kao plašljivi junak. Bog zna čime mu je Mihail pripretio. No, Toni je izišao. To je najvažnije. Toni je izišao kada je bilo potrebno.
<BR>
<BR>&nbsp;&nbsp;&nbsp;&nbsp;&nbsp;Glavni kontrolor sedeo je za stolom, sam u svojoj kancelariji u Kalinjingradu ako se ne računa šef britanske grupe. Pred jedinim prozorom pljuštala je ledena kiša. Prvi nagoveštaj jeseni i hladne zime.
<BR>&nbsp;&nbsp;&nbsp;&nbsp;&nbsp;Ekran na zidu upravo se isključio. Poslednjih petnaestak minuta njih dvojica gledala su i slušala snimak najnovijeg izveštaja dr Lija. Komandant ekspedicije čitao je pripremljen tekst, a lice mu je predstavljalo nepokretnu masku koja nije odavala nikakva osećanja.
<BR>&nbsp;&nbsp;&nbsp;&nbsp;&nbsp;Sada se ekran zatamnio. Lijev snimak bio je gotov. Sneg napolju prigušio je uobičajene ulične zvuke. Kancelarija je utonula u potpunu tišinu.
<BR>&nbsp;&nbsp;&nbsp;&nbsp;&nbsp;Glavni kontrolor odsutno je gladio rukav ofucane jakne. "Pa", rekao je na engleskom, "šta mislite?"
<BR>&nbsp;&nbsp;&nbsp;&nbsp;&nbsp;Šef britanske ekipe u 'Projektu Mars' bio je škotski inženjer koji je od tehničara postao administrativac. Bio je to mršav čovek, prosede tamne kose i opreznog pogleda, čak i kada bi trebalo da bude opušten.
<BR>&nbsp;&nbsp;&nbsp;&nbsp;&nbsp;"To je ozbiljan udarac", rekao je. "Lekar je trebalo ranije da shvati simptome i da preduzme korake da sredi problem."
<BR>&nbsp;&nbsp;&nbsp;&nbsp;&nbsp;"Ali na kraju je ipak našao rešenje", rekao je glavni kontrolor.
<BR>&nbsp;&nbsp;&nbsp;&nbsp;&nbsp;"Da, ali tek kad su svi već bili blizu smrti."
<BR>&nbsp;&nbsp;&nbsp;&nbsp;&nbsp;"Kako da sprečimo da novinari saznaju za ovo?" mrmljao je kontrolor.
<BR>&nbsp;&nbsp;&nbsp;&nbsp;&nbsp;"Nikako", mirno je rekao Škot. "Pogotovo sad kad Brumado priča sa svim novinarima u Hjustonu."
<BR>&nbsp;&nbsp;&nbsp;&nbsp;&nbsp;"Onda moramo sprečiti da Brumado sazna za ovo."
<BR>&nbsp;&nbsp;&nbsp;&nbsp;&nbsp;"Jeste li spremni da držite čitavu ekipu izolovanu sve do završetka misije? Budite razumni. To se ne može izvesti."
<BR>&nbsp;&nbsp;&nbsp;&nbsp;&nbsp;Glavni kontrolor je odmahnuo glavom. "Morali bismo da ih nateramo da ćute do kraja života, zar ne?" Opet je počeo da čupka jaknu.
<BR>&nbsp;&nbsp;&nbsp;&nbsp;&nbsp;"Znam šta mislite. Drugo je ako udesimo da samo političari saznaju za ovo. Možemo im sve podrobno objasniti i uveriti ih da je u pitanju neizbežna nezgoda. Ali ako novinari saznaju i lansiraju vest, političari će morati da reaguju na ono što kažu mediji, a ne na ono što im kažemo mi."
<BR>&nbsp;&nbsp;&nbsp;&nbsp;&nbsp;"Tako je. A to bi značilo kraj 'Projekta Mars'. Neće biti naredne misije."
<BR>&nbsp;&nbsp;&nbsp;&nbsp;&nbsp;"Gadan problem."
<BR>&nbsp;&nbsp;&nbsp;&nbsp;&nbsp;Glavni kontrolor se zagledao kroz prozor u sve gušći sneg. "Šteta što ih ne možemo sve zadržati na Marsu zauvek."
<BR>&nbsp;&nbsp;&nbsp;&nbsp;&nbsp;Škot se mračno nasmešio.
<BR>
<BR>&nbsp;&nbsp;&nbsp;&nbsp;&nbsp;Kad se Džejmi probudio, potpuno se razdanilo. Ivšenko je bio u kabini; Voznesenski se već obukao i izišao kroz vazdušnu komoru kako bi prešao uz pomoć čekrka preko nepozudanog peska do zaglavljenog rovera. Upravo je prodorno zujanje čekrka trglo Džejmija iz sna.
<BR>&nbsp;&nbsp;&nbsp;&nbsp;&nbsp;Čim je shvatio da je Džejmi budan, Rid mu je doneo poslužavnik sa toplim doručkom i šest želatinoznih kapsula kraj plastične čaše soka od pomorandže.
<BR>&nbsp;&nbsp;&nbsp;&nbsp;&nbsp;"Ridov recept za oporavak", rekao je Englez kad ga je Džejmi upitno pogledao. "Dovoljno vitamina da podignu konja na orbitu."
<BR>&nbsp;&nbsp;&nbsp;&nbsp;&nbsp;Džejmi je još bio slab i sve ga je bolelo, ali bilo mu je bolje nego juče. Shvatio je da su to popustili ne fizički simptomi nego ogroman strah koji je skrivao duboko u sebi. Telo će se izlečiti, znao je, čim je um poverovao da je izlečenje moguće. Prava agonija se odvija u umu, kao i uvek.
<BR>&nbsp;&nbsp;&nbsp;&nbsp;&nbsp;Duboko je uzdahnuo. Grudi ga više nisu bolele. Raščistila mu se i zbrka u glavi. Sve je izgledalo drugačije, jasnije nego ranije. Kao da je gledao svet kroz koprenu. Do sada.
<BR>&nbsp;&nbsp;&nbsp;&nbsp;&nbsp;Prvi put u životu Džejmi je osetio unutrašnju smirenost i sigurnost. Osećao se smiren i čvrst kao drevne planine. O ovome mi je deda Al govorio. Našao sam svoju ravnotežu, svoje mesto u poretku stvari. Sada znam ko sam. Znam gde pripadam. Ono kroz šta sam prošao noćas sve je izmenilo. Kad jednom prihvatiš smrt, ništa drugo ne može da ti naudi. Sada mogu da se suočim sa svime. Svime. Nasmešio se u sebi. Ne ovog puta, Uzimaču Života. Ne još.
<BR>&nbsp;&nbsp;&nbsp;&nbsp;&nbsp;"Hoću da ti se opet zahvalim, Toni..."
<BR>&nbsp;&nbsp;&nbsp;&nbsp;&nbsp;Rid se namrštio. "Toga je bilo dosta. Više bih voleo da to više ne pominjemo, ako ti ne smeta."
<BR>&nbsp;&nbsp;&nbsp;&nbsp;&nbsp;Džejmi je seo i preuzeo poslužavnik iz Ridovih ruku. "Gde je Mihail?" upitao je.
<BR>&nbsp;&nbsp;&nbsp;&nbsp;&nbsp;"Izišao je da pomogne tvojim zaglavljenim saputnicima."
<BR>&nbsp;&nbsp;&nbsp;&nbsp;&nbsp;"Sam? Je li dovoljno snažan?"
<BR>&nbsp;&nbsp;&nbsp;&nbsp;&nbsp;"Spavao je sedam sati", rekao je Rid. "Jutros se osećao mnogo bolje. Vitamini deluju na njega."
<BR>&nbsp;&nbsp;&nbsp;&nbsp;&nbsp;Ivšenko im se obratio iz pilotske kabine. "Mihail je stigao do njihovog rovera. Pomaže Konorsu da obuče skafander."
<BR>&nbsp;&nbsp;&nbsp;&nbsp;&nbsp;"Treba i ja da se spremim", promrmljao je Rid. "Zadužen sam da dočekam goste na ulazu u vazdušnu komoru."
<BR>&nbsp;&nbsp;&nbsp;&nbsp;&nbsp;"Pomoći ću ti", rekao je Džejmi.
<BR>&nbsp;&nbsp;&nbsp;&nbsp;&nbsp;"Ti lezi", strogo je odgovorio Rid. "Dovoljno si uradio. Mi ćemo obaviti ostalo."
<BR>&nbsp;&nbsp;&nbsp;&nbsp;&nbsp;Rid je otišao do vazdušne komore. Džejmi je progutao rekonstituisana jaja i čaj sa limunom, a onda pošao napred. Ivšenko mu se nasmešio kad je ušao u pilotsku kabinu. Kosmonautova leva noga bila je zatvorena u čvrsti plastični gips koji je neobično štrčao. Džejmi je pazio da ga ne dodirne dok je sedao na suvozačko sedište.
<BR>&nbsp;&nbsp;&nbsp;&nbsp;&nbsp;Kroz ispupččeni prozor Džejmi je video zategnuti kabl kako se pruža do zaglavljenog rovera, sa druge strane prašinom zatrpanog kratera.
<BR>&nbsp;&nbsp;&nbsp;&nbsp;&nbsp;"Konors je potpuno spreman", rekao je Ivšenko.
<BR>&nbsp;&nbsp;&nbsp;&nbsp;&nbsp;"A šta je sa Žoanom i Ilonom?" upitao je Džejmi dok je nameštao slušalice.
<BR>&nbsp;&nbsp;&nbsp;&nbsp;&nbsp;"Dr Malater je, izgleda, suviše bolesna da bi i ustala iz kreveta bez pomoći. Dr Brumado je naizgled u nešto boljem stanju od nje, ali ne mnogo."
<BR>&nbsp;&nbsp;&nbsp;&nbsp;&nbsp;"Možda bi trebalo da odem i pomognem im."
<BR>&nbsp;&nbsp;&nbsp;&nbsp;&nbsp;"Ni slučajno", odlučno je rekao Ivšenko. "Mihail Andrejevič je izdao stroga naređenja. On će obaviti posao."
<BR>&nbsp;&nbsp;&nbsp;&nbsp;&nbsp;Džejmi je osetio da mu je telo napeto od mešavine osujećenosti i krivice. Želeo je da pomaže, da bude aktivan, a ne da sedi kao gledalac. No, nešto u njemu je ponavljalo: nisi u stanju da ponovo izlaziš. Uradio si svoj deo. Ne možeš sam sve. Neka i ostali pomognu. Napetost je popustila.
<BR>&nbsp;&nbsp;&nbsp;&nbsp;&nbsp;Oklevajući, prihvatio je situaciju i ostao da sedi u pilotskoj kabini, slušajući razgovor koji se vodio u drugom roveru. Žoana je odbila da iziđe bez svojih kutija za uzorke, u kojima su se nalazili dragoceni primerci marsovskog lišaja. Džejmi je preko radija slušao njihovu raspravu. Žoanin glas bio je slab, iscrpljen, zadihan. No, volja joj je bila snažnija od najčvršćeg čelika. Jednostavno je odbijala da napusti rover i ostavi uzorke.
<BR>&nbsp;&nbsp;&nbsp;&nbsp;&nbsp;Voznesenski je iznenada prebacio problem na Džejmija. "Votermene, ti si naučni vođa. Šta preporučuješ?"
<BR>&nbsp;&nbsp;&nbsp;&nbsp;&nbsp;Ivšenko je preko kabine pogledao Džejmija.
<BR>&nbsp;&nbsp;&nbsp;&nbsp;&nbsp;"Razlog zbog koga smo došli čak ovamo bio je da vidimo ima li na Marsu života", rekao je Džejmi. "Zar ne možeš da prikačiš kutije za kabl i pošalješ ih zajedno sa ljudima?"
<BR>&nbsp;&nbsp;&nbsp;&nbsp;&nbsp;Duga pauza, a onda je Voznesenski promrmljao: "Vrlo dobro."
<BR>&nbsp;&nbsp;&nbsp;&nbsp;&nbsp;"Hvala", javio se Žoanin glas, kao iz velike daljine.
<BR>&nbsp;&nbsp;&nbsp;&nbsp;&nbsp;Spoljašnja kamera na roveru bila je uperena napred, duž zategnutog kabla koji se pružao između dva vozila, i podešena na najveće uvećanje. Na ekranu u središtu kontrolne ploče Džejmi je video kako se vazdušna komora napola zatrpanog rovera naglo otvara. Na ulazu je stajala Žoana, oklopljena u svoj narandžasti skafander, sa blistavo crvenim Voznesenskim kraj sebe. Kosmonaut joj je pomogao da navuče planinarske vezove, a onda ih je prikačio za kabl i čekrk.
<BR>&nbsp;&nbsp;&nbsp;&nbsp;&nbsp;"Spremni smo", čuo je Džejmi u slušalicama. "Pokreni čekrk."
<BR>&nbsp;&nbsp;&nbsp;&nbsp;&nbsp;Motor je počeo da zuji. Žoana nije ostala na nogama, nego je krenula ka Džejmiju klatareći se u vezovima, sa đonovima čizama na nekoliko centimetara iznad ustalasanog peska. Voznesenski je iza nje prikačio četiri kabaste kutije: bio-sanduke, u kojima su se na bezbednom nalazili uzorci marsovskog lišaja.
<BR>&nbsp;&nbsp;&nbsp;&nbsp;&nbsp;Žoana je ćutala dok je prelazila preko jezera peska. Džejmi je čuo Voznesenskog i Konorsa kako govore preko interkoma, gunđajući i dahćući od napora dok su navlačili skafander napola svesnoj Iloni. Žoanina prilika je promakla ispred kamere, stežući kabl rukama u rukavicama i landarajući nogama kao da je u nesvesti. Ili mrtva.
<BR>&nbsp;&nbsp;&nbsp;&nbsp;&nbsp;Dobro joj je, pomislio je Džejmi. Samo ne zna kako treba da se drži. Zaboravila je šta su nam na obuci pokazali, kako se treba kretati sigurnosnim kablom u slučaju da nastupi neki kvar na šatlu. Biće joj dobro.
<BR>&nbsp;&nbsp;&nbsp;&nbsp;&nbsp;Ipak, kao da je prošao čitav sat pre nego što je čuo kako se iza njega otvaraju vrata vazdušne komore. Džejmi se brzo okrenuo u sedištu i ugledao Žoanu kako umorno ulazi u odeljak, još u drečavom skafandru, sa Ridom u žutom skafandru koji je pridržava. Ličili su na robote koji se međusobno pomažu. Oboje su stigli do sredine odeljka, gde se Žoana srušila na jednu od sklopljenih klupa.
<BR>&nbsp;&nbsp;&nbsp;&nbsp;&nbsp;Džejmi se izvukao iz sedišta i oteturao do nje, čudeći se koliko je još slab.
<BR>&nbsp;&nbsp;&nbsp;&nbsp;&nbsp;"Možeš li da se postaraš za nju?" Ridov glas bio je prigušen zbog kacige. "Kutije sa uzorcima stižu, a Mihail već galami da ih skinem sa kabla."
<BR>&nbsp;&nbsp;&nbsp;&nbsp;&nbsp;"Naravno, preuzeću je", rekao je Džejmi drhtavim glasom.
<BR>&nbsp;&nbsp;&nbsp;&nbsp;&nbsp;Pomogao je Žoani da podigne kacigu. Bledo mu se nasmešila. Nežno ju je pomerio tako da napola legne, oslonjena leđima o bok rovera, a onda je pokušao da joj skine čizme prekrivene prašinom. Zadah ozona gotovo mu je prijao, oživljujući ga, kao mirišljave soli.
<BR>&nbsp;&nbsp;&nbsp;&nbsp;&nbsp;"Mislim da ostalo mogu sama", rekla je Žoana čim joj je skinuo čizme.
<BR>&nbsp;&nbsp;&nbsp;&nbsp;&nbsp;Džejmi se skljokao na klupu kraj nje, a onda se malo okrenuo kako bi mogao da joj dosegne ranac.
<BR>&nbsp;&nbsp;&nbsp;&nbsp;&nbsp;"Pomoći ću ti."
<BR>&nbsp;&nbsp;&nbsp;&nbsp;&nbsp;"Bojala sam se... da si umro tamo napolju."
<BR>&nbsp;&nbsp;&nbsp;&nbsp;&nbsp;"I ja sam se toga bojao."
<BR>&nbsp;&nbsp;&nbsp;&nbsp;&nbsp;"Učinio si vrlo hrabru stvar."
<BR>&nbsp;&nbsp;&nbsp;&nbsp;&nbsp;Pokušao je da se nasmeje. Više je ličilo na stenjanje. "Hrabrost je samo druga strana straha. Bojao sam se da ćemo svi umreti."
<BR>&nbsp;&nbsp;&nbsp;&nbsp;&nbsp;"Ti si nas spasao. Spasao si me."
<BR>&nbsp;&nbsp;&nbsp;&nbsp;&nbsp;"Mene je spasao Toni. Toni i Mihail. Ovde ima dovoljno junaštva za svakoga."
<BR>&nbsp;&nbsp;&nbsp;&nbsp;&nbsp;Otkopčao je poslednju kopču na rancu i skinuo ga. Bio je težak, teži nego što se sećao. Pružio je ruku i spustio ga na klupu preko puta. Potom je počeo da joj pomaže da otkopča gornji deo skafandra.
<BR>&nbsp;&nbsp;&nbsp;&nbsp;&nbsp;"Molim te, Džejmi", rekla je Žoana. "Sada mogu i sama. Ti bi trebalo da se spremiš da pomogneš Iloni. Ona je stvarno u lošem stanju."
<BR>&nbsp;&nbsp;&nbsp;&nbsp;&nbsp;Klimnuo je glavom. "U redu."
<BR>&nbsp;&nbsp;&nbsp;&nbsp;&nbsp;No, pre nego što je stigao da ustane sa klupe, Žoana je pružila ruku ka njegovom obrazu i privukla mu lice tik uz svoje. Nežno ga je poljubila.
<BR>&nbsp;&nbsp;&nbsp;&nbsp;&nbsp;"Hvala ti", šapnula je.
<BR>&nbsp;&nbsp;&nbsp;&nbsp;&nbsp;Stegao ju je jednom rukom ispod potiljka, osećajući svilastu mekoću njene guste, tamne kose, i poljubio je.
<BR>&nbsp;&nbsp;&nbsp;&nbsp;&nbsp;Pre nego što je stigao da smisli šta bi rekao, oboje su začuli trupkanje u vazdušnoj komori.
<BR>&nbsp;&nbsp;&nbsp;&nbsp;&nbsp;"Ilona", rekla je Žoana. "Trebaće joj pomoć."
<BR>&nbsp;&nbsp;&nbsp;&nbsp;&nbsp;Džejmi je ustao i prišao vratima komore. Ilona je jedva bila pri svesti i uopšte nije bila u stanju da stoji pod težinom skafandra. Džejmi i Rid su je položili na klupu preko puta Žoane i skinuli joj kacigu i ranac.
<BR>&nbsp;&nbsp;&nbsp;&nbsp;&nbsp;Izgleda napola mrtva, pomislio je Džejmi. Oči su joj bile otvorene, prazne, staklaste i podlivene krvlju, sa dubokim, tamnim podočnjacima. Obrazi su joj bili upali, dah je zaudarao.
<BR>&nbsp;&nbsp;&nbsp;&nbsp;&nbsp;Ali naterala je sebe da se nasmeši kad je videla Džejmija. "Muškarac nikad... ne bi smeo... da vidi ženu... odmah ujutro."
<BR>&nbsp;&nbsp;&nbsp;&nbsp;&nbsp;"Ovo jutro se ne računa", rekao je Džejmi.
<BR>&nbsp;&nbsp;&nbsp;&nbsp;&nbsp;"U redu... ali samo... ovaj put."
<BR>&nbsp;&nbsp;&nbsp;&nbsp;&nbsp;Kablom preko jezera peska stigao je Konors, pa na kraju i Voznesenski. Kad se približilo podne, svi su već skinuli skafandre i Voznesenski je sedeo za kontrolama u pilotskoj kabini, široko se smešeći.
<BR>&nbsp;&nbsp;&nbsp;&nbsp;&nbsp;"Sada se vraćamo pod kupolu", rekao je. "A odatle za nekoliko dana na orbitu."
<BR>&nbsp;&nbsp;&nbsp;&nbsp;&nbsp;"A sa orbite natrag na Zemlju", rekao je Konors, zavaljen na klupi.
<BR>&nbsp;&nbsp;&nbsp;&nbsp;&nbsp;Ivšenko je bio u pilotskoj kabini sa Voznesenskim. Džejmi je sedeo na klupi između Žoane i astronauta. Rid je stajao kraj kuhinje, leđima okrenut ulazu u vazdušnu komoru. Spustili su donji ležaj sa suprotne strane kako bi Ilona mogla da legne. Izgledalo je da spava kad je rover krenuo.
<BR>&nbsp;&nbsp;&nbsp;&nbsp;&nbsp;"Spasao si nam glave, čoveče", rekao je Konors.
<BR>&nbsp;&nbsp;&nbsp;&nbsp;&nbsp;"Ne ja", odgovorio je Džejmi. "Toni..."
<BR>&nbsp;&nbsp;&nbsp;&nbsp;&nbsp;Ali Žoana ga je prekinula, položivši mu ruku na butinu. "Ti si nas spasao. I ne samo nas. Spasao si naše marsovske uzorke."
<BR>&nbsp;&nbsp;&nbsp;&nbsp;&nbsp;Džejmi je pogledao njeno lice siročeta, upalo i bledo. Je li me zato poljubila? Zato što sam spasao njen prokleti lišaj?
</P></TD></TR></TABLE>
<P class="next">
<A HREF=p74.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
