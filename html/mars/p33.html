<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 9: VEČE
<P>&nbsp;&nbsp;&nbsp;&nbsp;&nbsp;"Znači, umro je prirodnom smrću", rekao je Džejmi.
<BR>&nbsp;&nbsp;&nbsp;&nbsp;&nbsp;Voznesenski je slegnuo ramenima. "Ali da li bi umro da je ostao na Zemlji? Ili da nije pošao u vanbrodsku misiju?"
<BR>&nbsp;&nbsp;&nbsp;&nbsp;&nbsp;Džejmi je takođe slegnuo ramenima. "To nikada nećemo saznati."
<BR>&nbsp;&nbsp;&nbsp;&nbsp;&nbsp;Nalazili su se u tesnoj vazdušnoj komori i polako se izvlačili iz skafandara, umorni od celodnevnog posla, utučeni zbog vesti sa orbite.
<BR>&nbsp;&nbsp;&nbsp;&nbsp;&nbsp;"I dalje ne razumem zašto nam je dr Li naredio da se vratimo u bazu", gunđao je Džejmi. "Zar ne shvata šta smo ovde našli?"
<BR>&nbsp;&nbsp;&nbsp;&nbsp;&nbsp;"A šta smo našli?" nasmešio se Voznesenski. "Optičku varku?"
<BR>&nbsp;&nbsp;&nbsp;&nbsp;&nbsp;"Pa... možda", priznao je Džejmi.
<BR>&nbsp;&nbsp;&nbsp;&nbsp;&nbsp;"Kada se vratimo u bazu, tražićemo od ekipe na orbiti kompjutersko uvećanje video traka. Ako ima ikakvih izgleda da su te tvorevine delo ljudskih ruku... dobro, delo marsovskih ruku - svakako ćemo se vratiti ovamo."
<BR>&nbsp;&nbsp;&nbsp;&nbsp;&nbsp;"Ovo je nešto više, Mihaile. Ovaj kanjon je otvorena knjiga, čitava istorija planete. Treba da budemo ovde, da proučavamo sve što stenje može da nam kaže. Žoana i ostali biolozi treba da budu tamo dole, gde se magla zadržava čitav dan. Tu ima najviše izgleda da nađu život."
<BR>&nbsp;&nbsp;&nbsp;&nbsp;&nbsp;Voznesenski je upravo svlačio termo-rublje. Džejmi je još bio u donjem delu skafandra, naslonjen o zid da bi skinuo čizmu.
<BR>&nbsp;&nbsp;&nbsp;&nbsp;&nbsp;Rus je pogledao crvenu prašinu na Džejmijevim čizmama i glasno šmrknuo. "Miriše drugačije od Meseca."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Posle šetnje po Mesecu, vozilo se oseća kao da je neko u njemu opalio iz pištolja. Mesečeva prašina koja se nakupi na skafandru i čizmama ima miris goretine. A ovo ovde..." prevukao je prstom preko tankog sloja rđe na rukavu svučenog skafandra - ova marsovska prašina miriše drugačije."
<BR>&nbsp;&nbsp;&nbsp;&nbsp;&nbsp;Džejmi je nabrao nos. "Sada kad si pomenuo - tako isto se oseća i pod kupolom, zar ne?"
<BR>&nbsp;&nbsp;&nbsp;&nbsp;&nbsp;Voznesenski je klimnuo glavom i potegao rukav svog skafandra; ovaj je odskočio uz blago šuštanje glatkih teflonskih zglobova.
<BR>&nbsp;&nbsp;&nbsp;&nbsp;&nbsp;"Pomiriši."
<BR>&nbsp;&nbsp;&nbsp;&nbsp;&nbsp;Džejmi je onjušio metalnu ruku. Snažno. Oštro. Potom je uzeo svoju rukavicu sa police gde ju je ostavio. Negde duboko u sećanju pojavila mu se slika približavanja oluje, neobično i jezivo popodnevno svetlo, letnji vazduh težak i miran. Munje koje svetlucaju pod tamnim oblacima što se približavaju.
<BR>&nbsp;&nbsp;&nbsp;&nbsp;&nbsp;"Da. Čudan miris. Gotovo kao... je li moguće da je to ozon?"
<BR>&nbsp;&nbsp;&nbsp;&nbsp;&nbsp;Voznesenski je protrljao oči. "Da, mislim da si u pravu. Ozon."
<BR>&nbsp;&nbsp;&nbsp;&nbsp;&nbsp;"Tle je zasićeno superoksidima", rekao je Džejmi.
<BR>&nbsp;&nbsp;&nbsp;&nbsp;&nbsp;"A pod visokom temperaturom ovde unutra oni se raspadaju, kao da se prašina žari."
<BR>&nbsp;&nbsp;&nbsp;&nbsp;&nbsp;Sada su i Džejmija pekle oči. Vauzdušna komora u roveru bila je mnogo manja nego pod kupolom. "Možda bi trebalo da iziđemo iz komore."
<BR>&nbsp;&nbsp;&nbsp;&nbsp;&nbsp;"Tek pošto očistimo skafandre."
<BR>&nbsp;&nbsp;&nbsp;&nbsp;&nbsp;Džejmi je konačno skinuo čizme i izmigoljio se iz donjeg dela skafandra. Detaljno su usisali prašinu, ali snažni miris ipak je ostao. Potom je pošao za Voznesenskim kroz ulaz koji je vodio u glavno odeljenje prednjeg dela rovera.
<BR>&nbsp;&nbsp;&nbsp;&nbsp;&nbsp;"Oho", rekao je Džejmi, trepćući, "ovde je kao u centru Hjustona."
<BR>&nbsp;&nbsp;&nbsp;&nbsp;&nbsp;"Ozon će se brzo raspasti", rekao je Voznesenski. "Pretvara se u molekularni kiseonik. Bezopasan je."
<BR>&nbsp;&nbsp;&nbsp;&nbsp;&nbsp;Džejmi je počeo da razgleda gusto nabijene police sa opremom. "Trebalo bi da imamo gasni hromatograf sa masenim spektrometrom, zar ne? Ne verujem da su oba pozadi u tovarnom odeljenju."
<BR>&nbsp;&nbsp;&nbsp;&nbsp;&nbsp;Voznesenski je pokazao najnižu policu. "Ovo je četvoropolni aparat. Magnetni je u skladištu."
<BR>&nbsp;&nbsp;&nbsp;&nbsp;&nbsp;"I on će biti dobar." Džejmi je kleknuo da izvuče instrument sa police. Gasni hormatograf i maseni spektrometar analizira hemijski sastav materije, bukvalno atom po atom. Bio je uredno spakovan u sivu plastičnu kutiju, neobično lak. Po oznaci proizvođača videlo se da je japanski.
<BR>&nbsp;&nbsp;&nbsp;&nbsp;&nbsp;"Hoću da proverim nivo ozona u vazdušnoj komori. Da vidim kako se razlaže i šta se još možda oslobađa iz tla."
<BR>&nbsp;&nbsp;&nbsp;&nbsp;&nbsp;"Dobro", rekao je Voznesenski.
<BR>&nbsp;&nbsp;&nbsp;&nbsp;&nbsp;"Postaviću ga u komori i povezaću ga sa pomoćnim ekranom u kabini. Ti spremi večeru. Umirem od gladi."
<BR>&nbsp;&nbsp;&nbsp;&nbsp;&nbsp;Rus se malo namrštio. "Ti meni izdaješ naređenja? Ja sam komandant."
<BR>&nbsp;&nbsp;&nbsp;&nbsp;&nbsp;Džejmi je već počeo da otvara komoru, držeći pod miškom spektrometar. Sada se preko ramena osvrnuo ka kosmonautu.
<BR>&nbsp;&nbsp;&nbsp;&nbsp;&nbsp;"Ja izdajem naređenja, Ameru. Ti postavi aparat, a ja ću spremiti večeru."
<BR>&nbsp;&nbsp;&nbsp;&nbsp;&nbsp;"Da, šefe", nasmejao se Džejmi.
<BR>
<BR>&nbsp;&nbsp;&nbsp;&nbsp;&nbsp;Žoana je posmatrala ekran dok su prvo Voznesenski, pa onda Džejmi podnosili dnevni izveštaj. Sedela je na paučinastoj stolici u biološkoj laboratoriji, opkoljena kabastom opremom sa svih strana. U laboratoriji se osećala gotovo kao kod kuće; mikroskopi, izolacione komore i police pune staklarije činili su da se oseća mnogo udobnije i bezbednije ovde nego u ogoljenoj sobici koja joj je služila za odmor.
<BR>&nbsp;&nbsp;&nbsp;&nbsp;&nbsp;Povezala je svoj kompjuter sa komunikacionim sistemom baze, kako bi nasamo pratila izveštaj terenske ekipe. Džejmijevo lice delovalo je ozbiljno, ali srećno. Nije se zaista smešio, ali dok je opisivao današnja zapažanja, u očima je imao uzbuđenje kakvo nikada ranije nije primetila kod njega.
<BR>&nbsp;&nbsp;&nbsp;&nbsp;&nbsp;"Ovde je trebalo da se spustimo", govorio je, gledajući sa ekrana kao da zna da će sa druge strane videti nju. "Ovde ima vlage, a spreman sam da se kladim kako je temperatura dole, na dnu kanjona, znatno viša nego ovde na otvorenom."
<BR>&nbsp;&nbsp;&nbsp;&nbsp;&nbsp;Nastavio je, blistavih očiju, da opisuje kamene strukture koje su mu toliko ličile na sela na liticama jugozapadne Amerike.
<BR>&nbsp;&nbsp;&nbsp;&nbsp;&nbsp;"Privlačan crveni đavo, je li?"
<BR>&nbsp;&nbsp;&nbsp;&nbsp;&nbsp;Žoana se trgla na stolici. Toni Rid je stajao iza nje, ovlaš naslonjen rukom na prozirni plasitčni poklopac prazne izolacione komore. Ispod kombinezona boje kože nosio je crni džemper sa rol-kragnom. Jedan ugao usna bio mu je izvijen u neobičan, sarkastičan osmeh. Žoana je na trenutak bez reči zurila u njega. Ridovo lice kao da se podelilo na dva: polovina se smešila, a polovina ne.
<BR>&nbsp;&nbsp;&nbsp;&nbsp;&nbsp;"Džejmi ima dobre razloge za proučavanje kanjona", rekla je. "Izgledi za pronalaženje živih organizama, ili makar fosila iščezlih vrsta..."
<BR>&nbsp;&nbsp;&nbsp;&nbsp;&nbsp;Rid joj je prišao bliže, izvukao drugu stolicu i objahao je. Pokazao je ka ekranu. "Naš mladi Indijanac misli, izgleda, da je našao ruševine drevnog sela. Kako uobraženo."
<BR>&nbsp;&nbsp;&nbsp;&nbsp;&nbsp;U Žoani je iznenada planuo gnev. "Otkud znaš da je uobraženo? Kako možemo išta reći o ovom svetu sve dok ga čitavog ne istražimo?"
<BR>&nbsp;&nbsp;&nbsp;&nbsp;&nbsp;Rid se još šire nasmešio. "Nisam tip kockara, ali spreman sam da se kladim u veliku svotu da se na Marsu neće pojaviti drevne civilizacije."
<BR>&nbsp;&nbsp;&nbsp;&nbsp;&nbsp;"Da, a pre sto pedeset godina bi se kladio da Šliman nikada neće naći ruševine Troje."
<BR>&nbsp;&nbsp;&nbsp;&nbsp;&nbsp;"Bože, baš smo besni!" nasmejao se Rid.
<BR>&nbsp;&nbsp;&nbsp;&nbsp;&nbsp;Žoana se ponovo zagledala u kompjuter, ali na ekranu se sada videlo mračno lice Voznesenskog. Isključila ga je.
<BR>&nbsp;&nbsp;&nbsp;&nbsp;&nbsp;"U pravu si, naravno", lako se predao Rid. "Ne sme se brzopleto zaključivati - pa ma kakvi zaključci bili."
<BR>&nbsp;&nbsp;&nbsp;&nbsp;&nbsp;Žoana je to primila kao izvinjenje.
<BR>&nbsp;&nbsp;&nbsp;&nbsp;&nbsp;"Džejmi dobro radi, zar ne?" upitao je Rid, ne očekujući odgovor. "Drago mi je što smo ga ubacii u ekipu."
<BR>&nbsp;&nbsp;&nbsp;&nbsp;&nbsp;"On je odličan naučnik", složila se Žoana.
<BR>&nbsp;&nbsp;&nbsp;&nbsp;&nbsp;"Mnogo bolji od Hofmana, mada se pitam kako bi se DiNardo snašao ovde."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;Rid se obema rukama nalaktio na sto iza leđa, opušten kao da sedi u svom londonskom pabu. "Pa, znaš da DiNardo ima ogroman ugled. Da je on video to što je video Džejmi u Velikom Kanjonu, pitam se da li bi mu ugled bio dovoljno veliki da premesti tamo našu bazu."
<BR>&nbsp;&nbsp;&nbsp;&nbsp;&nbsp;"Čitavu bazu?"
<BR>&nbsp;&nbsp;&nbsp;&nbsp;&nbsp;Rid je blago nakrenuo glavu, od čega mu je preko čela pao dečački pramen kose boje peska. "Ako je Džejmi u pravu i ako je kanjon najbolje mesto za potragu za životom, onda bi trebalo tamo da makar uspostavimo pomoćnu bazu, zar ne?"
<BR>&nbsp;&nbsp;&nbsp;&nbsp;&nbsp;Žoana je polako klimala glavom. "Ali ne možemo pokupiti čitavu kupolu i premestiti je."
<BR>&nbsp;&nbsp;&nbsp;&nbsp;&nbsp;"Pošto je onaj glupi Japanac uspeo da pogine", odgovorio je Rid, "kontrola misije verovatno neće dozvoliti više ništa što i za milimetar odstupa od zvaničnog rasporeda rada."
<BR>&nbsp;&nbsp;&nbsp;&nbsp;&nbsp;"Ali raposred je zamišljen kao promenljiv! Ne mogu nas držati u ovoj rutini kao da smo lutke."
<BR>&nbsp;&nbsp;&nbsp;&nbsp;&nbsp;"Misliš? Meni se, opet, čini da bi DiNardo, da je ovde, već razrađivao plan kako da se uspostavi logor na dnu kanjona."
<BR>&nbsp;&nbsp;&nbsp;&nbsp;&nbsp;"Pa to i Džejmi želi, zar ne?"
<BR>&nbsp;&nbsp;&nbsp;&nbsp;&nbsp;"Izgleda. Ali on već ima problema sa političarima kod kuće, zbog onog Navaho govora koji je održao kad smo se spustili. Sumnjam da će njegove preporuke biti prihvaćene na najvišem mestu."
<BR>&nbsp;&nbsp;&nbsp;&nbsp;&nbsp;Žoana se zagledala u lekarevo lice. Više se nije kezio. Sada je delovao potpuno ozbiljno.
<BR>&nbsp;&nbsp;&nbsp;&nbsp;&nbsp;"Mogu da razgovaram sa ocem o tome", rekla je. "Sigurna sam da on već zna za mogućnost - ili će saznati, čim današnji podaci stignu u kontrolu misije."
<BR>&nbsp;&nbsp;&nbsp;&nbsp;&nbsp;"Da, tvoj otac svakako može da pomogne. Ipak, ja se više uzdam u DiNarda. Ako bismo dobili njegovu saglasnost za podizanje pomoćnog logora u kanjonu, mislim da bi nam to strašno pomoglo."
<BR>&nbsp;&nbsp;&nbsp;&nbsp;&nbsp;Žoana je osetila da je obuzima uzbuđenje. "Da! Naravno! Kako bi mogli da se ne slože sa ocem DiNardom!"
<BR>&nbsp;&nbsp;&nbsp;&nbsp;&nbsp;"Zaista, kako", složio se Rid.
<BR>&nbsp;&nbsp;&nbsp;&nbsp;&nbsp;"Lično ću mu se obratiti", rekla je Žoana. "I predložiću ocu da računa i na njegovu pomoć."
<BR>&nbsp;&nbsp;&nbsp;&nbsp;&nbsp;"Da, to je dobro."
<BR>&nbsp;&nbsp;&nbsp;&nbsp;&nbsp;"Poslaću poruku odmah, još večeras. Smesta."
<BR>&nbsp;&nbsp;&nbsp;&nbsp;&nbsp;"Dobro je", rekao je Rid. Ustao je i protegao se. Potom se sagnuo ka Žoani i šapnuo: "Možemo mnogo postići, ti i ja, radeći iza kulisa."
<BR>&nbsp;&nbsp;&nbsp;&nbsp;&nbsp;"Oh, da. Hvala ti. Zahvalna sam ti na pomoći."
<BR>&nbsp;&nbsp;&nbsp;&nbsp;&nbsp;"Ma nije to ništa, draga moja."
<BR>&nbsp;&nbsp;&nbsp;&nbsp;&nbsp;No, dok se nonšalantno udaljavao iz biološke laboratorije, uputivši se prema svojoj sobici, Rid je razmišljao: zagrejala se za Džejmija, to je sigurno. Sada treba tako da postupam da on ostane tamo u Velikom Kanjonu, a ona da bude ovde. Hiljadu kilometara razdaljine daće mi dovoljno manevarskog prostora. Imaću je, pre ili kasnije. Treba mi samo strpljenje. I malo pomoći, koju će mi sama pružiti. Kako je to lepo!
<BR>&nbsp;&nbsp;&nbsp;&nbsp;&nbsp;Čak je počeo i da zvižduće, bezglasno, dok je prolazio kraj trpezarije gde je većina ostalih trenutno sedela i raspravljala o najnovijim događajima kao đaci na odmoru. Rid nije obratio pažnju na njih, nego je pošao prema svom krevetu i snovima.
<BR>
<BR>&nbsp;&nbsp;&nbsp;&nbsp;&nbsp;Džejmi i Voznesenski sedeli su u kabini rovera i podnosili večernji izveštaj. Čim su završili sa zvaničnim dužnostima, Pit Konors ih je upoznao sa reakcijama na Konojeovu smrt. Dok je na glavnom ekranu u kabini posmatrao astronautovo zabrinuto lice, Džejmi je često bacao pogled i na pomoćni ekran. Svetlucave krivulje pokazivale su da je ozon koji je isparavao iz marsovske prašine u vazdušnoj komori sada sveden gotovo na nulu.
<BR>&nbsp;&nbsp;&nbsp;&nbsp;&nbsp;"Nesreća nas je sve pogodila", zabrinuto je govorio Konors. "Dr Li priča sa Kalinjingradom gotovo četiri sata neprestano. Bog zna šta su smislili da urade."
<BR>&nbsp;&nbsp;&nbsp;&nbsp;&nbsp;"Ali sa opremom je sve bilo u redu", rekao je Džejmi. "Kosmonaut i ostali deo ekipe radili su onako kako je obuka nalagala. Konoje je imao moždani udar."
<BR>&nbsp;&nbsp;&nbsp;&nbsp;&nbsp;"Ili se iz nekog razloga uspaničio, pa je zato dobio udar", ozbiljno je dodao Voznesenski.
<BR>&nbsp;&nbsp;&nbsp;&nbsp;&nbsp;Konors je takođe bio veoma ozbiljan. "Šta god da se desilo, političari su poludeli. Ne izgleda dobro kada neko pogine..."
<BR>&nbsp;&nbsp;&nbsp;&nbsp;&nbsp;"On nije poginuo", obrecnuo se Džejmi. "Umro je."
<BR>&nbsp;&nbsp;&nbsp;&nbsp;&nbsp;"Misliš da je to važno u Tokiju? Ili u Vašingtonu?" režao je Konors.
<BR>&nbsp;&nbsp;&nbsp;&nbsp;&nbsp;"Pa, verovatno i nije."
<BR>&nbsp;&nbsp;&nbsp;&nbsp;&nbsp;"Poći ćemo nazad odmah ujutro", rekao je Voznesenski. "Tako glase naređenja. U međuvremenu, emitovaću ti sve video trake i druge podatke koje smo prikupili."
<BR>&nbsp;&nbsp;&nbsp;&nbsp;&nbsp;"U redu. Podesiću kompjuter da prima vašu emisiju."
<BR>&nbsp;&nbsp;&nbsp;&nbsp;&nbsp;Čak nije ni pomenuo selo u pukotini, shvatio je Džejmi. Ni jednom jedinom rečju.
<BR>&nbsp;&nbsp;&nbsp;&nbsp;&nbsp;"Mogu li da razgovaram sa dr Patelom?" upitao je Konorsa. "Je li tamo?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;Za nekoliko trenutaka na ekranu se umesto Konorsa pojavilo okruglo, tamno lice geologa iz Indije. Oba geologa u misiji su Indijanci, pomislio je Džejmi bez humora. <EM>Neprevodiva igra reči: na engleskom se rečju 'Indian' označava i Indijanac i Indijac - prim. prev.</EM> Izgleda da je Kolumbo ipak imao neko predosećanje.
<BR>&nbsp;&nbsp;&nbsp;&nbsp;&nbsp;Patelova tamna koža uvek je sijala, kao da je prekrivena tankim slojem znoja ili ulja. Oči su mu bile krupne i vodnjikave, pa je izgledao kao nedužno dete na ivici suza.
<BR>&nbsp;&nbsp;&nbsp;&nbsp;&nbsp;"Rava, bio bih ti zahvalan ako bi sa O'Harom provukao video trake što smo ih danas snimili kroz program za prepoznavanje oblika", rekao je kolegi geologu.
<BR>&nbsp;&nbsp;&nbsp;&nbsp;&nbsp;"Želiš li da nešto posebno ispitamo?"
<BR>&nbsp;&nbsp;&nbsp;&nbsp;&nbsp;Džejmi je shvatio da njegov kolega nije slušao izveštaj. Verovatno je bio zauzet razgovorom sa ostalima povodom nesreće.
<BR>&nbsp;&nbsp;&nbsp;&nbsp;&nbsp;"Videćeš formaciju stenja u pukotini litice", rekao je. Malo je oklevao pre nego što je nastavio. "To... gotovo da izgleda kao hotimice podignuta zdanja."
<BR>&nbsp;&nbsp;&nbsp;&nbsp;&nbsp;Tamne vodnjikave oči postale su još okruglije. "Zdanja?" zacičao je Patel. "Veštačke građevine?"
<BR>&nbsp;&nbsp;&nbsp;&nbsp;&nbsp;Džejmi je primorao sebe da ostane miran. "Izgledi da su stvarno veštačke užasno su mali; to ti je jasno koliko i meni." Uzdahnuo je. "Ali strašno me podsećaju na naseobine u liticama koje sam viđao na jugozapadu."
<BR>&nbsp;&nbsp;&nbsp;&nbsp;&nbsp;Patel je malo žmirkao pre nego što je odgovorio. "Da, naravno. Pažljivo ću proučiti trake. Zamoliću dr O'Haru da ih provuče kroz program prepoznavanja oblika. Dok se budeš vratio, podaci će biti detaljno analizirani."
<BR>&nbsp;&nbsp;&nbsp;&nbsp;&nbsp;"Hvala", rekao je Džejmi. Obuzelo ga je nerazumna sumnja da će ova dvojica namerno izokrenuti podatke i pomešati slike, kako bi selo koje je video izgledalo kao obična gomila kamenja.
<BR>&nbsp;&nbsp;&nbsp;&nbsp;&nbsp;Konačno se uvukao u krevet. Voznesenski je isključio sva svetla osim onih na kontrolnoj ploči u kabini.
<BR>&nbsp;&nbsp;&nbsp;&nbsp;&nbsp;"Lepo spavaj, Džejmi", rekao je Rus, zevajući i protežući se na suprotnom ležaju.
<BR>&nbsp;&nbsp;&nbsp;&nbsp;&nbsp;"I ti, Mihaile."
<BR>&nbsp;&nbsp;&nbsp;&nbsp;&nbsp;Blagi noćni vetar Marsa milovao je parkirani rover, gladeći metalni oklop na svega koji centimetar od Džejmijevih načuljenih ušiju. Trudio se da u vetru uhvati neki glas, makar zavijanje davno mrtvih marsovskih duhova. Nije uspeo.
<BR>&nbsp;&nbsp;&nbsp;&nbsp;&nbsp;U ovim noćima nema duhova, sanjivo je pomislio. Osećao se razočarano.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
