<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. GOTOVO KAO CIVIL
<P>&nbsp;&nbsp;&nbsp;&nbsp;&nbsp;Bilo je to veče usred nedelje, sreda, kada je Lejni poslednji put video Keti Torens, i njena tetovaža nije bila vidljiva. Stajala je tamo u Kavezu i vrištala dok je on praznio svoju kasetu. Bila je odevena u Armanijev blejzer od materijala boje puščanog metala, a ista takva suknja skrivala je onaj svemirski znak. Unutar otvorenog okovratnika njene bele bluze muškog kroja videla se bela niska bisera. Njena poslovna uniforma. Bila je pozvana na prozivku zbog prebega njenog potčinjenog.
<BR>&nbsp;&nbsp;&nbsp;&nbsp;&nbsp;Znao je da vrišti jer su joj usta bila otvorena, ali slogovi njenog besa nisu mogli da prodru kroz bešavnu plimu generatora statičkog šuma koji su mu nabavili advokati. Bilo mu je savetovano da se ne odvaja od njega tokom svoje poslednje posete uredima Slitskena. Savetovano mu je da ne daje izjave. Bilo je sigurno da ih neće ni čuti.
<BR>&nbsp;&nbsp;&nbsp;&nbsp;&nbsp;A kasnije se često pitao kako li je uobličila svoju pomamu. Neka verzija teorije o slavi i prirodi njene cene, o ulozi Slitskena u tome, o Lejnijevoj nesposobnosti da se snađe u tome? Ili se bila usredsredila na njegovu izdaju? Bilo kako bilo, nije je čuo; umesto toga, trpao je stvari koje mu, zapravo, nisu trebale u kutiju od talasaste plastike koja je pomalo mirisala na meksičke pomorandže. Beležnica, sa ekranom koji je sada bio napukao, beskorisna, uspomena sa koledža. Izolovana šolja sa oljuštenim logoom Nisan Okruga. Beleške koje je zapisao na hartiju, suprotno poslovnoj politici. Kafom umrljani faks od žene sa kojom je spavao u Ikstapi, nekoga čiji inicijali nisu više mogli da se prepoznaju i kome je zaboravio ime. Besmisleni delovi njega, osuđeni da završe u kontejneru na parkingu zgrade. Ali nije hteo ništa da ostavi tamo, a Keti nije prestajala da vrišti.
<BR>&nbsp;&nbsp;&nbsp;&nbsp;&nbsp;Sada, u Kocki smrti K, činilo mu se da mu je rekla nikada više neće naći posao u gradu, a upravo tako je i izgledalo. S obzirom na to da je neverstvo prema poslodavcu predstavljalo posebno gadnu mrlju u dosjeu, a možda još više zbog toga, u tom gradu, što je sam čin potekao iz nečega za šta se Lejni sećao da se jednom davno zvalo obziri.
<BR>&nbsp;&nbsp;&nbsp;&nbsp;&nbsp;Reč koja mu je sada zvučala urnebesno smešno.
<BR>&nbsp;&nbsp;&nbsp;&nbsp;&nbsp;"Osmehnuli ste se." Blekvel je zurio u njega preko stočića.
<BR>&nbsp;&nbsp;&nbsp;&nbsp;&nbsp;"Gubitak serotonina."
<BR>&nbsp;&nbsp;&nbsp;&nbsp;&nbsp;"Hrana", reče Blekvel.
<BR>&nbsp;&nbsp;&nbsp;&nbsp;&nbsp;"Nisam baš gladan."
<BR>&nbsp;&nbsp;&nbsp;&nbsp;&nbsp;"Da se nadoknadi ugljenik", reče Blekvel i ustade. Zauzeo je zadivljujući komad prostora.
<BR>&nbsp;&nbsp;&nbsp;&nbsp;&nbsp;Lejni i Jamazaki ustadoše i pođoše za Blekvelom iz Kocke smrti K, niz stepenice i napolje iz O Moj Bože zdanja. Nađoše se izvan svetlosti boje bubašvabe, u kanjonu Ropongi Dorija od hroma i neona. Smrad pokvarene ribe i trulog voća čak i u ovoj svežoj i vlažnoj noći, mada donekle ublažen karamelnom slatkoćom kineskog gasohola iz vozila koja su šišala autoputem. Ali je u tom postojanom glasu saobraćaja bilo nečeg umirujućeg, a Lejni je osećao da se bolje oseća stojeći, u pokretu.
<BR>&nbsp;&nbsp;&nbsp;&nbsp;&nbsp;Ako nastavi da se kreće, možda će uspeti da odgonetne smisao Kejta Alena Blekvela i Šinje Jamazakija.
<BR>&nbsp;&nbsp;&nbsp;&nbsp;&nbsp;Blekvel ih je vodio preko pešačkog mosta. Lejnijeva ruka se očeša o neravninu na ogradi od legure. On opazi da su posredi namerno načinjena udubljenja i ispupčenja na maloj, jarko obojenoj nalepnici: sa srebrnastog holograma veličine dlana smešila mu se devojka nagih grudi. Kada ju je osmotrio iz drugog ugla, učinilo mu se da je pokazala na broj telefona iznad glave. Greda ograde bila je s kraja na kraj oblepljena ovim malim reklamama, iako je bilo nekoliko mesta na kojima su bile zguljene radi kasnijeg proučavanja.
<BR>&nbsp;&nbsp;&nbsp;&nbsp;&nbsp;Blekvelova telesina razdvajala je masu prolaznika na pločniku kao teretnjak u penušavoj struji iza luksuzne jahte. "Ugljeni hidrati", reče on, preko planinskog venca ramena. Poveo ih je niz jednu uličicu, usku gubicu od obojene svetlosti, pored dežurne veterinarske klinike iza čijeg su izloga dva hirurga u belom operisala nešto za šta se Lejni nadao da je mačka. Ispred izloga stajala je opuštena grupica prolaznika, kibicujući sa pločnika.
<BR>&nbsp;&nbsp;&nbsp;&nbsp;&nbsp;Blekvel se provuče postrance u jarko osvetljenu pećinu, gde se iz tiganja iza tezge od regenerisanog granita dizala para.
<BR>&nbsp;&nbsp;&nbsp;&nbsp;&nbsp;Kada su Lejni i Jamazaki ušli za njim, čovek za tezgom već je lopaticom prebacivao mirišljave polutečne valjuške bež boje koje je Australijanac poručio.
<BR>&nbsp;&nbsp;&nbsp;&nbsp;&nbsp;Lejni je posmatrao kako Blekvel podiže činiju do usta i, činilo se, udiše veći deo svojih knedli, odsekavši ih od ostatka mase kratkim škljocanjem blistavih plastičnih zuba. Mišići na čovekovom debelom vratu moćno su se rastezali dok je gutao.
<BR>&nbsp;&nbsp;&nbsp;&nbsp;&nbsp;Lejni je zurio.
<BR>&nbsp;&nbsp;&nbsp;&nbsp;&nbsp;Blekvel obrisa usta nadlanicom ogromne šake prekrivene ružičastom mrežom. Podrignu. "Daj nam one dečje cevčice Draja..." Progutao je celo pivo u jednom gutljaju i odsutno zgužvao žilavi čelik kao da je posredi papirna čaša. "Još ovoga", reče on, zveckajući činijom čoveku za tezgom.
<BR>&nbsp;&nbsp;&nbsp;&nbsp;&nbsp;Lejni, odjednom mrtav-gladan uprkos ovoj proždrljivoj predstavi, posveti pažnju svojoj činiji, gde su ružičaste kriške nepoznatog mesa, tanke poput hartije, plutale povrh sargaskog mora knedli.
<BR>&nbsp;&nbsp;&nbsp;&nbsp;&nbsp;Lejni je jeo u tišini, kao i Jamazaki, a Blekvel je za to vreme stresao tri piva bez vidljivih posledica. Kada je Lejni ispio ostatak čorbe i spustio činiju na šank, pogled mu pade na oglas iza tezge za nešto što se zvalo Fini autentični voćni napitak Epl Širs. Isprva mu se učinilo da piše Elison Širs, a to je bio pređašnji predmet njegovih obzira.
<BR>&nbsp;&nbsp;&nbsp;&nbsp;&nbsp;"Okusite slatki i topli život u Epl Širsu", savetovao je oglas.
<BR>
<BR>&nbsp;&nbsp;&nbsp;&nbsp;&nbsp;Elison Širs, koju je prvi put video kao animirani portret, pet meseci pošto se zaposlio u Slitskenu, bila je devojka sasvim obične lepote koja je mrmljala podatke o sebi zamišljenim direktorima dodele uloga, agentima, nekome, bilo kome.
<BR>&nbsp;&nbsp;&nbsp;&nbsp;&nbsp;Keti Torens je posmatrala njegovo lice dok je on gledao u ekran. "Dosadile ti lutkice, Lejni? Alergijske reakcije na slatko? Prvi simptomi su pritajena razdražljivost, nezadovoljstvo, maglovit, ali uporan osećaj da ti se nabacuju, iskorišćavaju te..."
<BR>&nbsp;&nbsp;&nbsp;&nbsp;&nbsp;"Ova je čak manje 'slatka' od prethodne dve."
<BR>&nbsp;&nbsp;&nbsp;&nbsp;&nbsp;"Baš tako. Gotovo da normalno izgleda. Gotovo je civil. Obeleži je."
<BR>&nbsp;&nbsp;&nbsp;&nbsp;&nbsp;Lejni podiže pogled. "Zašto?"
<BR>&nbsp;&nbsp;&nbsp;&nbsp;&nbsp;"Obeleži je. Mogao bi da se napali zamišljajući da je konobarica ili tako nešto."
<BR>&nbsp;&nbsp;&nbsp;&nbsp;&nbsp;"Misliš da je prava?"
<BR>&nbsp;&nbsp;&nbsp;&nbsp;&nbsp;"Tu ih imaš bar još tri stotine, Lejni. Izbor mogućih je početak."
<BR>&nbsp;&nbsp;&nbsp;&nbsp;&nbsp;"Nasumce?"
<BR>&nbsp;&nbsp;&nbsp;&nbsp;&nbsp;"Nazovimo to instinkt. Obeleži je."
<BR>&nbsp;&nbsp;&nbsp;&nbsp;&nbsp;Lejni kliknu kursorom, i bledoplava strelica ostade u osenčenoj orbiti devojčinih oborenih očiju. Obeležena za bliže ispitivanje kao mogući partner veoma zvanično oženjenom glumcu, slavnom na način koji je Keti Torens razumela i odobravala. Jedan od onih koji su morali da se povinuju diktatu lanca ishrane. Ne preveliki da bi ga Slitsken progutao. Ali su on ili njegovi rukovaoci do tog trenutka bili veoma oprezni. Ili veoma srećni.
<BR>&nbsp;&nbsp;&nbsp;&nbsp;&nbsp;Ali više ne. Do Keti je dopro trač, preko jednog od onih 'sporednih kanala' od kojih je zavisila, i sada je trebalo udovoljiti pravilima lanca ishrane.
<BR>&nbsp;&nbsp;&nbsp;&nbsp;&nbsp;"Probudi se", reče Blekvel. "Pašće ti glava u činiju. Vreme je da nam ispričaš kako si izgubio poslednji posao, ako želiš da ti ponudimo novi."
<BR>&nbsp;&nbsp;&nbsp;&nbsp;&nbsp;"'Oću kafu", reče Lejni.
<BR>
<BR>&nbsp;&nbsp;&nbsp;&nbsp;&nbsp;Lejni nije bio, što je pazio da naglasi, voajer. Posedovao je neuobičajenu veštinu sa arhitekturom sakupljanja podataka, kao i medicinski dokumentovani nedostatak koncentracije koji je pod određenim okolnostima mogao da prebaci u stanje patološke superusredsređenosti. Ovo je od njega načinilo, nastavio je da priča uz ledenu kafu u jednom od restorana iz lanca Ejmos i Andi u Ropongiju, vanserijskog istraživača. (Nije pomenuo Savezno sirotište u Gejnsvilu, niti tamošnje pokušaje da izleče njegov nedostatak koncentracije. Eksperimente sa 5-SB i slične stvari.)
<BR>&nbsp;&nbsp;&nbsp;&nbsp;&nbsp;Ono što je bilo važno, u pogledu njegovih kvalifikacija za zaposljenje, bilo je da je bio intuitivni ribar veza između podataka: neke vrste potpisa koje je pojedinac nenamerno ostavljao u mreži baveći se svakodnevnim, a opet beskrajno složenim poslom življenja u digitalnom društvu. Lejnijev manjak koncentracije, suviše neznatan da bi se uvek registrovao, učinio ga je prirodnim skakačem sa kanala na kanal, trkačem od programa do programa, od jedne do druge baze podataka, od nivoa do nivoa, na način koji je bio, pa, intuitivan.
<BR>&nbsp;&nbsp;&nbsp;&nbsp;&nbsp;I tu je bila kvaka, zapravo, kada je trebalo pronaći zaposlenje: Lejni je bio ekvivalent dremača, kibernetske rečne veštice. Nije umeo da objasni kako radi to što radi. Jednostavno, nije znao.
<BR>&nbsp;&nbsp;&nbsp;&nbsp;&nbsp;U Slitsken je došao iz DatAmerike, gde je bio honorarni istraživač na projektu čija je šifra bila PLIMNI. Činjenica da Lejni nikada nije uspeo da otkrije da li je PLIMNI bio akronim ili ne, i čime se (makar i približno) PLIMNI uopšte bavi govorila je ponešto o korporativnoj kulturi DatAmerike. Provodio je vreme prečešljavajući ogromne tokove jednoobraznih podataka, tragajući za 'čvornim tačkama' koje ga je tim francuskih naučnika obučio da pronalazi. Ovi su listom bili strastveni teniseri i nijedan od njih nije se udostojio da objasni Lejniju šta su te čvorne tačke, pa je na kraju došao do zaključka da im služi kao domorodački vodič. Za čim god da su ti Francuzi tragali, on je bio tamo da im potera lovinu. A to je ipak bilo daleko bolje od Gejnsvila. Sve dok PLIMNI, šta god da je to značilo, nije bio ukinut, i za Lejnija više nije ostalo posla u DatAmerici. Francuzi su otišli, i kada je Lejni pokušao da razgovara o onome što su radili sa drugim naučnicima, ovi su ga posmatrali kao da je skrenuo.
<BR>&nbsp;&nbsp;&nbsp;&nbsp;&nbsp;Kada je došao u Slitsken na razgovor o poslu, njegov sagovornik bila je Keti Torens. Nije imao pojma da je ona na čelu odeljenja, niti da će mu uskoro biti pretpostavljena. Rekao joj je istinu o sebi. Uglavnom.
<BR>&nbsp;&nbsp;&nbsp;&nbsp;&nbsp;Bila je to najbleđa žena koju je ikada video. Bleda do prozirnosti. (Kasnije je saznao da ovo ima dosta veze sa kozmetikom, a posebno sa jednom britanskom linijom koja se dičila naročito izraženim svojstvoma odbijanja svetlosti).
<BR>&nbsp;&nbsp;&nbsp;&nbsp;&nbsp;"Da li uvek nosite malezijske imitacije plavih oksford-košulja Braće Bruks, gospodine Lejni?"
<BR>&nbsp;&nbsp;&nbsp;&nbsp;&nbsp;Lejni je pogledao naniže u svoju košulju ili je bar pokušao. "Malezijske?"
<BR>&nbsp;&nbsp;&nbsp;&nbsp;&nbsp;"Broj petlji je istovetan, ali još nisu savladali zategnutost niti."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Nije važno. U stvari, malo prototipskog gubitničkog šika moglo bi da unese nešto svežine ovde. Ali treba da izbacite kravatu. Kravata definitivno treba da otpadne. I nosite nekoliko flomastera u džepu. Ali neižvakanih, molim vas. I jedan od onih debelih za obeleževanje, u nekoj ubitačnoj fluorescentnoj nijansi."
<BR>&nbsp;&nbsp;&nbsp;&nbsp;&nbsp;"Je l' se vi to šalite?"
<BR>&nbsp;&nbsp;&nbsp;&nbsp;&nbsp;"Verovatno, gospodine Lejni. Smem li da vas zovem Kolin?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Nikada ga nija oslovila sa 'Kolin', ni tada ni posle. "Otkrićete da je smisao za humor neophodan u Slitskenu, Lejni. Neophodno oruđe preživaljavanja. I videćete da je najpogodnija vrsta humora ovde onaj dosta neodređeni."
<BR>&nbsp;&nbsp;&nbsp;&nbsp;&nbsp;"Kako to mislite, gospođo Torens?"
<BR>&nbsp;&nbsp;&nbsp;&nbsp;&nbsp;"Keti. Mislim na onaj koji je posle teško navesti u prijavi. Ili na sudu."
<BR>
<BR>&nbsp;&nbsp;&nbsp;&nbsp;&nbsp;Jamazaki je bio dobar slušalac. Treptao je, gutao, klimao glavom, igrao se dugmetom na okovratniku pletene košulje, štagod, ali je uvek uspevao nekako da poruči kako prati Lejnijevu priču.
<BR>&nbsp;&nbsp;&nbsp;&nbsp;&nbsp;Kejt Alen Blekvel bio je priča za sebe. Sedeo je nepomičan kao paket govedine, bez ijednog pokreta osim kada bi podigao levu ruku da steže i uvrće patrljak leve ušne školjke. Činio je to bez oklevanja ili nelagodnosti, i Lejni je stekao utisak da mu to pruža neku vrstu olakšanja. Tkivo ožiljka malo bi se zacrvenelo od Blekvelove masaže.
<BR>&nbsp;&nbsp;&nbsp;&nbsp;&nbsp;Lejni je sedeo na postavljenoj klupi, leđima uza zid. Jamazaki i Blekvel sedeli su sa druge strane stola. Iza njih, iznad jednoobrazno crnokosih glava poznih večernjih potrošača kafe iz Ropondžija, holografske crte lica imenjaka lanca lebdele su ispred zamagljenog prizora zalaska sunca na snežnim vrhovima Anda. Usne crtanog Ejmosa bile su nalik na naduvene crvene gumene kobasice, rasna parodija zbog koje bi bilo gde u basenu L.A. lokal bio sigurno bombardovan. U ruci je držao šolju iz koje se pušila kafa: šolja je bila bela i glatka poput ikone, a šaka krupna, u beloj rukavici, troprsta kao u Diznijevim crtaćima.
<BR>&nbsp;&nbsp;&nbsp;&nbsp;&nbsp;Jamazaki se diskretno nakašlja. "Da li biste nam ispričali, molim vas, o svom iskustvu u Slitskenu?"
<BR>
<BR>&nbsp;&nbsp;&nbsp;&nbsp;&nbsp;Keti Torens je počela tako što je Lejniju pružila priliku da surfuje po mreži, u Slitskenovom stilu.
<BR>&nbsp;&nbsp;&nbsp;&nbsp;&nbsp;Trebovala je dva kompjutera iz Kaveza, izbacila četvoro službenika iz SPJ-a, pozvala Lejnija unutra i zatvorila vrata. Stolice, okrugli sto, velika tabla od plute na zidu. Gledao ju je kako uključuje kompjutere u dataporte i poziva istovetne snimke nekog dvadeset-i-nešto-godišnjaka dugačke, prljavoplave kose. Jareća bradica i zlatna minđuša. Lejni nije poznavao lice. Moglo je da bude jedno od lica pored kojih je prošao na ulici sat ranije, lice sporednog glumca u dnevnoj sapunici, ili lice nekoga za čijeg je frizera nedavno utvrđeno da poseduje bogatu zbirku prstiju svojih žrtava.
<BR>&nbsp;&nbsp;&nbsp;&nbsp;&nbsp;"Klinton Hilman", reče Keti Torans. "Frizer, kuvar sušija, muzički novinar, statista u srednjebudžetskim tvrdim. Portret je nabudžen, naravno." Pritisnula je nekoliko tastera, razbudžujući snimak. Oči i brada Klinta Hilmana na ekranu postadoše za nekoliko klikova manji. "Verovatno je to sam uradio. Da je to uradio profesionalac, ne bi bilo šta da se vraća."
<BR>&nbsp;&nbsp;&nbsp;&nbsp;&nbsp;"Glumi u pornićima?" Lejni je osećao nejasno sažaljenje prema Hilmanu, koji je izgledao izgubljeno i ranjivo bez brade.
<BR>&nbsp;&nbsp;&nbsp;&nbsp;&nbsp;"Njih uglavnom ne zanima veličina brade", reče Keti. "U pornićima se uglavnom hvata radnja. U najkrupnijem kadru. To su sve dubleri. Za ostalo se biraju bolja lica. Ali neko i dalje mora da siđe u rovove i koka one ružne, zar ne?"
<BR>&nbsp;&nbsp;&nbsp;&nbsp;&nbsp;Lejni je pogleda postrance. "Ako vi tako kažete."
<BR>&nbsp;&nbsp;&nbsp;&nbsp;&nbsp;Ona mu pruži par gumiranih Tomsonovih optofona industrijske jačine. "Uradi ga."
<BR>&nbsp;&nbsp;&nbsp;&nbsp;&nbsp;"Da uradim?"
<BR>&nbsp;&nbsp;&nbsp;&nbsp;&nbsp;"Njega. Potraži te čvorne tačke o kojima si mi pričao. Taj portret je kapija za sve što imamo o njemu. Za sve one tezge čiste dosade. Ti podaci su kao more tapioke, Lejni. Beskrajno polje vanile. Dosadan je k'o što je dan dugačak, a dan jeste dugačak. Uradi to. Ulepšaj mi dan. Uradi to i dobio si posao."
<BR>&nbsp;&nbsp;&nbsp;&nbsp;&nbsp;Lejni se zagleda u nabudženog Hilmana na ekranu. "Niste mi rekli šta to tražim."
<BR>&nbsp;&nbsp;&nbsp;&nbsp;&nbsp;"Sve što bi moglo da zanima Slitsken. A to znači, Lejni, sve što bi moglo da zanima Slitskenovu publiku. Koju je najlakše zamisliti kao pakostan, lenj, potpuno neobrazovan organizam, večno gladan toplog božanskog mesa posvećenih. Lično volim da zamišljam nešto veličine bebe nilskog konja, boje nedelju dana odstojalog kuvanog krompira koji živi sam, u mraku, u nekoj prikolici u predgrađu Topeke. Potpuno je prekriveno očima i neprestano se znoji. Znoj curi u te oči i nadražuje ih. Ta stvar nema usta, Lejni, ni genitalije, i ume da izrazi samo neme paroksizme ubilačkog besa i infantilne želje, menjajući kanale na univerzalnom daljincu. Ili glasajući na predsedničkim izborima."
<BR>
<BR>&nbsp;&nbsp;&nbsp;&nbsp;&nbsp;"SPJ?"
<BR>&nbsp;&nbsp;&nbsp;&nbsp;&nbsp;Jamazaki je bio otvorio beležnicu i držao je spremnu svetlosnu olovku. Lejni shvati da mu to ne smeta. Tip kao da je od toga postajao opušteniji. "Strateška poslovna jedinica", reče on. "Mala soba za sastanke. Sliskenov poštanski ured."
<BR>&nbsp;&nbsp;&nbsp;&nbsp;&nbsp;"Poštanski ured?"
<BR>&nbsp;&nbsp;&nbsp;&nbsp;&nbsp;"Kalifornijski plan. Ljudi nemaju kancelarijske stolove. Kad god uđeš, uzmeš kompjuter i telefon iz Kaveza. Priključiš ga ako ti treba više periferalija. SPJ-i su za sastanke, ali je teško dobiti ih kada ti trebaju. Tamo su na ceni virtuelni sastanci, a i pogodniji su za osetljive teme. Dobiješ kasetu za lične stvari. Paziš da te ne uhvate sa ispisom iz računara. Isto tako mrze da vide ceduljice."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što bi mogao da zapišeš nešto sa interne mreže, i da se to nekako nađe napolju. Ta vaša beležnica nikada ne bi izišla iz Kaveza. Ako nema hartije, imaju uvid u svaki poziv, svaku pozvanu sliku, svaki pritisak na taster."
<BR>&nbsp;&nbsp;&nbsp;&nbsp;&nbsp;Belkvel je sada klimao glavom, dosežući ostriženom kupolom kose crvenilo Ejmosovih usana od unutrašnjih guma. "Bezbednost."
<BR>&nbsp;&nbsp;&nbsp;&nbsp;&nbsp;"Dakle, jeste li bili uspešni, gospodine Lejni?" upita Jamazaki. "Jeste li pronašli... čvorne tačke?"
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
