<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. OVDE U ZAPADNOM SVETU
<P>&nbsp;&nbsp;&nbsp;&nbsp;&nbsp;Izbivši iz Le Chicleovog ružičastog mozaičkog ždrela u početak kiše, Lejni vide da onaj poklonik Nove Logike na štulama i dalje drži položaj, sa osvetljenom animiranom sendvič-tablom jer je napolju palo veče. Dok je Blekvel pridržavao vrata mini limuzine za Arli, Lejni se osvrnu da pogleda promičuće brojke i zapita se koliko se ukupna težina nervnog tkiva na planeti povećala za vreme njihovog boravka u baru.
<BR>&nbsp;&nbsp;&nbsp;&nbsp;&nbsp;Lejni uđe za njom, još jednom opazivši ona tri katalonska sunca, poređana po veličini duž unutrašnje strane njenog lista. Blekvel zalupi vrata za njima, a onda kao da se uli u kola, pokretom koji je istovremeno podsećao na klizanje lopte žive i sleganje stotina funti tečnog betona. Kola se zaljuljaše dok su se amortizeri prilagođavali njegovoj težini.
<BR>&nbsp;&nbsp;&nbsp;&nbsp;&nbsp;Lejni opazi da je obod Blekvelog crnog navoštenog šešira duboko zabačen na potiljak, ali nedovoljno da sakrije mrežu tankih, crvenih brazda koje su mu ukrašavale zadnji deo vrata.
<BR>&nbsp;&nbsp;&nbsp;&nbsp;&nbsp;Njihov vozač, sudeći po potiljku, mogao je biti onaj isti onaj koji ih je odvezao do Akihabare. Uključio se u sliku saobraćaja na retvorizoru. Kiša je tekla i skupljala se u bare, skrećući odraženi neon iz vertikale i prostirući ga u vijugavim linijama po pločniku i kolovozu.
<BR>&nbsp;&nbsp;&nbsp;&nbsp;&nbsp;Arli Mekre je nosila parfem, i Lejni požele da Blekvel nije tu i da se njih dvoje voze tamo gde se voze, u drugi grad, i da se mnogo toga što se dogodilo u njegovom životu u poslednjih sedam meseci uopšte nije dogodilo ili da je bilo drugačije, pa čak i sve ono tamo nazad do DatAmerike i Francuza, ali što je više bilo složeno, postajalo je i depresivnije.
<BR>&nbsp;&nbsp;&nbsp;&nbsp;&nbsp;"Nisam sigurna da će vam se dopasti ovo mesto", reče ona.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Ne izgledate mi kao takav tip."
<BR>&nbsp;&nbsp;&nbsp;&nbsp;&nbsp;"Zašto ne?"
<BR>&nbsp;&nbsp;&nbsp;&nbsp;&nbsp;"Možda se varam. Mnogima se dopada. Pretpostavljam, ako to shvatite kao veoma složenu šalu..."
<BR>&nbsp;&nbsp;&nbsp;&nbsp;&nbsp;"Kakvo je to mesto?"
<BR>&nbsp;&nbsp;&nbsp;&nbsp;&nbsp;"Klub. Restoran. Mesto. Kada bismo se tamo pojavili bez Blekvela, sumnjam da bi nas pustili. Da bi uopšte priznali da mesto postoji."
<BR>&nbsp;&nbsp;&nbsp;&nbsp;&nbsp;Lejni je pamtio japanski restoran u Brentvudu, onaj u koji ga je odvela Keti Torens. Ne japanski japanski. U vlasništvu i vođen. Tema mu je bila neka zamišljena istočnoevropska zemlja. Bio je ukrašen narodnim radinostima iz te zemlje, i svi zaposleni u njemu nosili su ili narodnu nošnju te zemlje ili neku vrstu metalosive zatvorske uniforme i teške crne cipele. Muškarci koji su radili u klubu imali su istu frizuru, obrijanu visoko sa strane, a žene debele duple pletenice, smotane kao kolutovi sira. Lejnijev obrok sastojao se od više vrsta malih kobasica, najmanjih koje je ikada video, i neke vrste kiselog kupusa kao prilog, i nije imao nikakav poseban ukus, ali je možda baš tako i trebalo da bude. A posle su se vratili u njen stan, uređen kao raskošna verzija Kaveza u Slitskenu. Ni to nije ispalo kako treba, i ponekad se pitao da li je i zbog toga bila tako besna kada je prebegao kod onih iz 'Izvan kontrole'.
<BR>&nbsp;&nbsp;&nbsp;&nbsp;&nbsp;"Lejni?"
<BR>&nbsp;&nbsp;&nbsp;&nbsp;&nbsp;"Izvinite... To mesto... da li se dopada Rezu?"
<BR>&nbsp;&nbsp;&nbsp;&nbsp;&nbsp;Prošli su pored ambijentalnih šuma od crnih kišobrana i sačekali da pređu na drugu strane raskrsnice.
<BR>&nbsp;&nbsp;&nbsp;&nbsp;&nbsp;"Mislim da tamo voli da misli crne misli", reče ona.
<BR>
<BR>&nbsp;&nbsp;&nbsp;&nbsp;&nbsp;Zapadni Svet zauzimao je dva najviša sprata poslovne zgrade koja nije potpuno preživela zemljotres. Jamazaki bi rekao da predstavlja odgovor na pretrpljeni užas i potonju rekonstrukciju. U danima (neki su pominjali sate) neposredno posle katastrofe, u bivšim uredima firme koja se bavila prodajom deonica golf-klubova pojavili su se improvizovani bar i disko. Pošto je bila proglašena za građevinski nestabilnu, ekipe za raščišćavanje su zazidale prizemlje zgrade, ali je i dalje bilo moguće ući u nju kroz oštećene podzemne nivoe. Svako ko je bio voljan da se popne uz jedanaest blago popucalih stepeništa između spratova obreo bi se u Zapadnom Svetu, bizarno atipičnom (ali po nekima na zagonetan način suštinskom) odgovoru na potres koji je malo pre toga ubio osamdeset šest hiljada od trideset šest miliona stanovnika oblasti. Jedan belgijski novinar, u naporu da opiše atmosferu u klubu, rekao je da ga podseća na neprekidno masovno bdenje, beskrajno matursko veče bar deset potkultura za koje niko nije čuo pre katastrofe, crnoberzijanske kafee u okupiranom Parizu, i Gojino viđenje disko-zabave (pod pretpostavkom da je Goja bio Japanac i pušio koncentrovani metaamfetamin, koji je uz bezmerne količine alkohola bio najpopularnija supstanca u prvim danima Zapadnog Sveta). Prema Belgijancu, činilo se da je grad, u svojim grčevima i svom jadu, spontano i neizbežno porodio ovu skrovitu džepnu Vaseljenu duše, čijih je nekoliko pošteđenih prozora bilo premazano crnom gumenom bojom za akvarijume. Odatle nije bilo pogleda na ranjeni grad. Kada je oko zgrade počela obnova, ova je već bila znamenje psihičke istorije Tokija, otvorena tajna, urbana legenda.
<BR>&nbsp;&nbsp;&nbsp;&nbsp;&nbsp;Ali je sada, objašnjavala je Arli, dok su se peli uz tih jedanaest stepeništa, neopozivo postala komercijalna ustanova, a oštećena zgrada dugovala je svoj opstanak u tom stanju neregistrovanom klubu u potkrovlju, svom jedinom stanaru. Ako je uopšte ostao neregistrovan, u šta je imala razloga da sumnja. "Ovde su dosta nepopustljivi ", reče ona, penjući se, "bar po tom pitanju jesu. Svi znaju da je Zapadni Svet ovde. Mislim da ovde postoji veoma ispotiha sklopljeni sporazum, kojim im je omogućeno da rade iako još nisu registrovali mesto. Zato što ljudi upravo za to plaćaju."
<BR>&nbsp;&nbsp;&nbsp;&nbsp;&nbsp;"Ko je vlasnik zgrade?" upita Lejni, posmatrajući Blekvela kako lebdi uz stepenice ispred njih. Njegove mišice, u mat crnim rukavima kaputa, bile su poput šunki koje je neko obukao za sahranu. Stepenište je bilo osvetljeno nepravilnim prstenovima bioluminescentnog kabla slabog sjaja.
<BR>&nbsp;&nbsp;&nbsp;&nbsp;&nbsp;"Priča se, jedna od dve grupe koje ne mogu da se dogovore o tome kome pripada naš hotel."
<BR>&nbsp;&nbsp;&nbsp;&nbsp;&nbsp;"Mafija?"
<BR>&nbsp;&nbsp;&nbsp;&nbsp;&nbsp;"Ovdašnji ekvivalent, ali samo jedva približan ekvivalent. Nekretnine su ovde bile barokni pojam, pre zemljotresa; sada se pre može reći da su okultni."
<BR>&nbsp;&nbsp;&nbsp;&nbsp;&nbsp;Pogledavši nadole dok su prolazili pored jedne od svetlećih omči, primeti, na površini stepenica, otvrdnule potočiće nečega što je podsećalo na zelenkastu ambru. "Ovo na stepenicama", reče.
<BR>&nbsp;&nbsp;&nbsp;&nbsp;&nbsp;"Mokraća", reče Arli.
<BR>&nbsp;&nbsp;&nbsp;&nbsp;&nbsp;"Mokraća?"
<BR>&nbsp;&nbsp;&nbsp;&nbsp;&nbsp;"Stvrdnuta, biološki neutralna mokraća."
<BR>&nbsp;&nbsp;&nbsp;&nbsp;&nbsp;Lejni pređe nekoliko stepenika u tišini. Počinjali su da ga bole listovi. Mokraća?
<BR>&nbsp;&nbsp;&nbsp;&nbsp;&nbsp;"Posle zemljotresa nisu radili vodovod i kanalizacija", reče ona. "Ljudi nisu mogli da koriste toalete. Zato su počeli da mokre niz stepenice. Prilično gadno, sudeći po pričama, iako neki osećaju nostalgiju za tim."
<BR>&nbsp;&nbsp;&nbsp;&nbsp;&nbsp;"Znači, čvrsta je?"
<BR>&nbsp;&nbsp;&nbsp;&nbsp;&nbsp;"Ovde postoji proizvod, u obliku praška, koji liči na instant-supu. Neka vrsta enzima. Prodaju ga uglavnom majkama sa malom decom. Kada se detetu pripiški, a ne možeš da ga odvedeš do toaleta na vreme, daš mu da se ispiški u papirnu čašu, ili praznu kutiju od soka. Unutra sipaš sadržaj praktične, nevelike kesice ove stvari i zap, stvrdne se. Neutralna, bezmirisna, potpuno higijenska. Frkneš je u đubre, i završi u nasipima."
<BR>&nbsp;&nbsp;&nbsp;&nbsp;&nbsp;Prođoše pored nove svetlosne omče, i Lejni ugleda minijaturne stalaktite kako vise sa ruba stepenika. "Koristili su tu stvar..."
<BR>&nbsp;&nbsp;&nbsp;&nbsp;&nbsp;"U velikim količinama. Stalno. Na kraju su morali da testerišu talog..."
<BR>&nbsp;&nbsp;&nbsp;&nbsp;&nbsp;"Da li i dalje..."
<BR>&nbsp;&nbsp;&nbsp;&nbsp;&nbsp;"Naravno da ne. Ali su sačuvali Pećinu."
<BR>&nbsp;&nbsp;&nbsp;&nbsp;&nbsp;Novo stepenište. Nova omča avetinjske podvodne svetlosti.
<BR>&nbsp;&nbsp;&nbsp;&nbsp;&nbsp;"Šta su radili sa stvrdnutom mokraćom?"
<BR>&nbsp;&nbsp;&nbsp;&nbsp;&nbsp;"Više volim da ne znam."
<BR>
<BR>&nbsp;&nbsp;&nbsp;&nbsp;&nbsp;Zaduvan, bolnih članaka, Lejni izbi iz Pećine. U neodređeni crni prostor, definisan plavom svetlošću i nosačima pozlaćenih potpornih greda. Posle hemijski zamrznutih fresaka mokraće, Zapadni Svet bio je razočaranje. Ispražnjeni blok kancelarija, namešten rasparenim kaučima i neuglednim šankovima. U sredini prostora se naziralo nešto veliko. On zatrepta. Tenk. Američki, pomisli, i veoma star.
<BR>&nbsp;&nbsp;&nbsp;&nbsp;&nbsp;"Kako su to popeli ovamo gore?" upitao je Arli, koja je dodavala nekome svoj crni kaput. I kako to da se pod nije obrušio?
<BR>&nbsp;&nbsp;&nbsp;&nbsp;&nbsp;"To je smola", reče ona. "Membranska skulptura. Stereo litografija. Otaku stvar: donose ih u delovima i sastavljaju lepkom."
<BR>&nbsp;&nbsp;&nbsp;&nbsp;&nbsp;Blekvel je odbacio svoj gonički kaput, otkrivši odoru koja je podsećala na sako, ali satkan od malo potamnelog aluminijuma. Šta god da je bio taj materijal, tu ga je bilo dovoljno za dvostruku krevetnu presvlaku. Pošao je napred, kroz lavirint kauča i niskih stolova, sa uobičajenom sigurnošću, a Lejni i Arli išli su nošeni talasima koje je podigao za sobom.
<BR>&nbsp;&nbsp;&nbsp;&nbsp;&nbsp;"To je Šermanov tenk", reče Lejni, setivši se CD-ROM-a iz Gejnsvila, onog o istoriji oklopnih vozila. Arli kao da ga nije čula. Ali ona se verovatno nikada nije ni igrala CD-ROM-ovima. Vreme provedeno u Saveznom sirotištu posedovalo je tu prednost što ga je upoznalo sa mrtvim medijskim platformama.
<BR>&nbsp;&nbsp;&nbsp;&nbsp;&nbsp;Ako je Arli bili u pravu, ako je Zapadni Svet bio čuvan kao svojevrsna turistička zanimljivost, pitao se kakav ga je svet posećivao u početku, kada su pločnici u podnožju zgrade bili prekriveni dva metra visokim slojem slomljenog stakla.
<BR>&nbsp;&nbsp;&nbsp;&nbsp;&nbsp;Ljudi koji su sada sedeli na kaučima, nadneti nad niskim stolovima sa pićem, činili su mu se različiti od svih skupova koje je do tog trenutka video u Tokiju. Ovde je vladala neka očito pomerena atmosfera, i duži kontakt očima je u nekim slučajevima mogao da bude zanimljiv, a u drugim, opet, opasan. Sticao se nedvosmislen utisak da je kombinovana masa ljudskog nervnog tkiva u prostoriji otežana sa nekoliko novih, neobičnih koloranata. Ili su ovi ljudi bili na neki način unapred odabrani po određenoj kombinaciji facijalne nepokretnosti i prodornosti pogleda?
<BR>&nbsp;&nbsp;&nbsp;&nbsp;&nbsp;"Lejni", reče Blekvel, spustivši šaku na Lejnijevo rame i okrenuvši ga da se suoči sa pogledom para izduženih zelenih očiju, "ovo je Rez. Reze, Kolin Lejni. On radi sa Arli."
<BR>&nbsp;&nbsp;&nbsp;&nbsp;&nbsp;"Dobrodošli u Zapadni Svet", reče pomenuti, a onda mu pogled odluta do Arli. "'Veče, gđice Mekre."
<BR>&nbsp;&nbsp;&nbsp;&nbsp;&nbsp;Lejni opazi nešto što je već imao prilike da upozna prilikom susreta sa poznatima u Slitskenu: onaj binarni treptaj u svom umu između slike i stvarnosti, između zamišljenog lica i lica koje se nalazi pred njim. Već je imao prilike da primeti kako se to preskakanje ubrzava, sve dok se dvojnost ne bi nekako pretopila u jedno, a dobijena mešavina postala njegovo novo viđenje osobe. (Neko u Slitskenu mu je rekao da je klinički dokazano da prepoznavanje poznatih ličnosti vrši određena oblast u mozgu, ali nikada nije bio siguran da li se šale ili ne.)
<BR>&nbsp;&nbsp;&nbsp;&nbsp;&nbsp;Slavni koje je sretao bili su od onih pitomih, onih koje je Keti već obradila. Bili su u zgradi (ali nikada u Kavezu) da bi različiti vidovi njihovog javnog života bili zabeleženi, u skladu sa nekim već važećim ugovorom. Ali Rez nije bio od pitomih, i sam po sebi je predstavljao teži slučaj, iako je Lejni znao za njegovu pozniju karijeru samo po tome što ga je Keti toliko mrzela.
<BR>&nbsp;&nbsp;&nbsp;&nbsp;&nbsp;Rez je bio obgrlio Arli, i mahnuo je slobodnom rukom negde u srazmernu tamu iza Šermanovog tenka, govoreći nešto što Lejni nije mogao da čuje.
<BR>&nbsp;&nbsp;&nbsp;&nbsp;&nbsp;"Gospodine Lejni, dobro veče." Bio je to Jamazaki, u zelenoj, pletenoj, sportskoj jakni koja je čudno visila na njegovim uskim ramenima. Učestalo je treptao.
<BR>&nbsp;&nbsp;&nbsp;&nbsp;&nbsp;"Jamazaki."
<BR>&nbsp;&nbsp;&nbsp;&nbsp;&nbsp;"Upoznali ste se sa Rezom? Dobro. Vrlo dobro. Sto je postavljen za večeru." Jamazaki zavuče dva prsta unutar prevelikog, zakopčanog okovratnika bele košulje jeftinog izgleda i povuče, kao da mu je pretesan. "Koliko sam razumeo, početni pokušaji da se pronađu čvorne tačke nisu urodili plodom." Jabučica mu se pomeri kao da guta.
<BR>&nbsp;&nbsp;&nbsp;&nbsp;&nbsp;Rez je išao prema onome što se nalazilo iza tenka.
<BR>&nbsp;&nbsp;&nbsp;&nbsp;&nbsp;"Dođite", reče Jamazaki, pa spusti glas. "Dešava se nešto izuzetno. Ona je ovde. Večeraće sa Rezom. Reji Toeji."
<BR>&nbsp;&nbsp;&nbsp;&nbsp;&nbsp;Idoru.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
