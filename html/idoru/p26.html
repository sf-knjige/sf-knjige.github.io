<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. UTVRĘENI GRAD
<P>&nbsp;&nbsp;&nbsp;&nbsp;&nbsp;"Kako to mislite, ovde?" Lejni upita Jamazakija, kada su zašli iza Šermanovog tenka. Na segmentima njegovih masivnih, čeličnih gusenica videla se osušena ilovača.
<BR>&nbsp;&nbsp;&nbsp;&nbsp;&nbsp;"Tu je gospodin Kavajama", šapnu Jamazaki. "Njen zastupnik..."
<BR>&nbsp;&nbsp;&nbsp;&nbsp;&nbsp;Lejni vide da nekoliko ljudi već sedi za niskim stolom.
<BR>&nbsp;&nbsp;&nbsp;&nbsp;&nbsp;Dva muškarca. Žena. Žena mora da je bila Reji Toeji.
<BR>&nbsp;&nbsp;&nbsp;&nbsp;&nbsp;Ako je uopšte očekivao da je vidi, trebalo je to da bude svojevrsna industrijska sinteza tridesetak najpoznatijih medijskih ženskih lica u Japanu. Tako je obično bilo u Holivudu, a ta formula bila je još stroža u slučaju softverskih vodiča - eigen-glave, sa crtama lica algoritamski proizvedenim iz nekog ljudskog proseka dokazane popularnosti.
<BR>&nbsp;&nbsp;&nbsp;&nbsp;&nbsp;Ona nije bila ništa od toga.
<BR>&nbsp;&nbsp;&nbsp;&nbsp;&nbsp;Njena crna kosa, grubo podsečena i sjajna, doticala je otkrivena ramena kada bi okrenula glavu. Nije imala obrve, a oba očna kapka i trepavice kao da su joj bili posuti nečim belim što je ostavljalo njene tamne zenice u oštrom kontrastu.
<BR>&nbsp;&nbsp;&nbsp;&nbsp;&nbsp;Pogled joj se srete sa njegovim.
<BR>&nbsp;&nbsp;&nbsp;&nbsp;&nbsp;Učinilo mu se da je prekoračio neku granicu. U samoj strukturi njenog lica, u geometriji kostiju, ležala je kodirana istorija dinastijskih ratova, muka, strašnih migracija. Video je kamene grobove u strmim gorskim dolinama, sa rubnicima zasutim snegom. Kolona čupavih teglećih ponija, daha belog od zime, kretala se stazom iznad kanjona. Zavijuci reke u dubini bili su potezi dalekog srebra. U plavom sumraku zvonili su gvozdeni praporci.
<BR>&nbsp;&nbsp;&nbsp;&nbsp;&nbsp;Lejni zadrhta. U ustima je osećao ukus zarđalog metala.
<BR>&nbsp;&nbsp;&nbsp;&nbsp;&nbsp;Oči idoru, poslanici neke izmaštane zemlje, susretoše se sa njegovima.
<BR>&nbsp;&nbsp;&nbsp;&nbsp;&nbsp;"Ova su naša." Arli je stajala pored njega, sa rukom na njegovom laktu. Pokazivala je na dva mesta za stolom. "Je l' ti dobro?" upita, tiho. "Izuj se."
<BR>&nbsp;&nbsp;&nbsp;&nbsp;&nbsp;Lejni pogleda Blekvela, koji je zurio u idoru, sa svojevrsnim bolom na licu, ali taj izraz nestade, usisan pod masku od ožiljaka.
<BR>&nbsp;&nbsp;&nbsp;&nbsp;&nbsp;Lejni učini kao što mu je rečeno, kleknuvši i smaknuvši cipele, pokretima kao da je pijan ili sanja, iako je znao da nije nijedno, i idoru se nasmeši, osvetlivši se iznutra.
<BR>&nbsp;&nbsp;&nbsp;&nbsp;&nbsp;"Lejni?"
<BR>&nbsp;&nbsp;&nbsp;&nbsp;&nbsp;Sto je bilo postavljen iznad udubljenja u podu. Lejni sede, smestivši noge ispod stola i dograbivši jastuk obema rukama. "Šta?"
<BR>&nbsp;&nbsp;&nbsp;&nbsp;&nbsp;"Jesi li dobro?"
<BR>&nbsp;&nbsp;&nbsp;&nbsp;&nbsp;"Dobro?"
<BR>&nbsp;&nbsp;&nbsp;&nbsp;&nbsp;"Izgledao si kao... slepac."
<BR>&nbsp;&nbsp;&nbsp;&nbsp;&nbsp;Rez je zauzeo mesto u čelu stola, sa idoru desno od njega i nekim - Lejni opazi da je to Ni, gitarista - levo. Pored idoru je sedeo stariji muškarac dostojanstvenog držanja sa naočarima bez okvira, prosede kose začešljane unazad sa glatkog čela. Nosio je veoma jednostavno, po izgledu veoma skupo odelo od nekog crnog materijala koji je upijao svetlost, i belu košulju visoke kragne sa zamršenim zakopčavanjem. Kada se taj čovek okrenuo da se obrati Reji Toeji, Lejni jasno vide kratak odblesak svetlosti njenog lica u gotovo savršeno okruglim sočivima.
<BR>&nbsp;&nbsp;&nbsp;&nbsp;&nbsp;Arli oštro udahnu vazduh. I ona je primetila.
<BR>&nbsp;&nbsp;&nbsp;&nbsp;&nbsp;Hologram. Nešto generisano, animirano, projektovano. Osetio je kako mu stisak ruku na ivicama jastuka malo popušta.
<BR>&nbsp;&nbsp;&nbsp;&nbsp;&nbsp;Ali se onda seti kamenih grobova, reke, ponija sa gvozdenim praporcima.
<BR>&nbsp;&nbsp;&nbsp;&nbsp;&nbsp;Čvorna tačka.
<BR>
<BR>&nbsp;&nbsp;&nbsp;&nbsp;&nbsp;Lejni je jednom upitao Žerara Deluvrijea, najstrpljivijeg među francuskim zaljubljenicima u tenis u PLIMNOM, zašto je baš on, Lejni, izabran kao prvi (i, kao što će se ispostaviti, poslednji) primalac čudne sposobnosti koju su nastojali da mu podare. Nije se prijavio za posao, rekao je, i nije imao razloga da veruje da je uopšte postojao konkurs. Rekao je Deluvrijeu da se prijavio za mesto tehničara-pripravnika.
<BR>&nbsp;&nbsp;&nbsp;&nbsp;&nbsp;A Deluvrije, čovek sa prerano osedelom kosom i tenom iz solarijuma, zavalio se u naslon svoje naročito oblikovane stolice ispred radne stanice i ispružio noge. Činilo se da proučava svoje antilopske cipele sa đonovima od nabrane gume. Potom se zagledao kroz prozor, u pravougaone zgrade bež boje, bezlični krajolik, februarski sneg. "Zar ne shvatate? Da vas ne podučavamo? Mi posmatramo. Želimo da učimo od vas."
<BR>&nbsp;&nbsp;&nbsp;&nbsp;&nbsp;Nalazili su se u istraživačkom centru DatAmerike u Ajovi. Za Deluvrijea i njegove kolege postavili su zatvoreni teren za tenis, ali su se ovi neprestano žalili na kvalitet podloge.
<BR>&nbsp;&nbsp;&nbsp;&nbsp;&nbsp;"Ali zašto baš od mene?"
<BR>&nbsp;&nbsp;&nbsp;&nbsp;&nbsp;Deluvrijeove oči izgledale su umorno. "Zato što želimo da budemo dobri prema siročadi? Zato što smo neočekivana toplina u srcu DatAmerike?" Protrljao je oči. "Ne. Nešto su učinili sa vama, Lejni. Mi, na svoj način, možda, to pokušavamo da opravimo. Je l' se tako kaže, 'opraviti'?"
<BR>&nbsp;&nbsp;&nbsp;&nbsp;&nbsp;"Ne", reče Lejni.
<BR>&nbsp;&nbsp;&nbsp;&nbsp;&nbsp;"Ne treba biti sumnjičav prema sreći. Ovde ste sa nama, radite posao koji je koristan. Ovde u Ajovi je, istina, zima, ali ipak napredujemo." Sada je posmatrao Lejnija. "Vi ste naš jedini dokaz", rekao je.
<BR>&nbsp;&nbsp;&nbsp;&nbsp;&nbsp;Deluvrije sklopi oči. "Postojao je jedan čovek, slep čovek, koji je razvio sposobnost eho-lociranja. Puckao je jezikom, razumete?" Pokazao je na šta misli, zatvorenih očiju. "Kao slepi miš. Fantastično." Otvorio je oči. "Mogao je da prepozna najbližu okolinu do najmanje pojedinosti. Vozio je bicikl usred saobraćaja. Neprestano je pravio tik, tik. Njegova sposobnost bila je istinska, potpuno opipljiva. I nikad nije uspeo da je objasni, da je prenese drugima..." Prepleo je dugačke prste i zapucketao zglobovima. "Moramo da se nadamo da će sa vama biti drugačije."
<BR>
<BR>&nbsp;&nbsp;&nbsp;&nbsp;&nbsp;Ne misli na ljubičastu kravu. Ili je bila smeđa? Lejni nije mogao da se seti. Ne gledaj idoru u lice. Ona nije stvarna; ona je informacija. Ona je vrh ledenog brega, ne, Antarktika informacija. Pogled na njeno lice ponovo bi to pokrenuo: predstavljala je nekakav nezamislivi zbir informacija. Izazivala je čvorne vizije na neki potpuno nov način: javljale su se kao priča.
<BR>&nbsp;&nbsp;&nbsp;&nbsp;&nbsp;Mogao je da joj posmatra ruke. Da gleda kako jede.
<BR>&nbsp;&nbsp;&nbsp;&nbsp;&nbsp;Obed je bio veoma složen, čitav niz malih porcija različite hrane posluženih svaka na zasebnom pravougaonom tanjiru. Svaki put kada bi tanjir bio postavljen ispred Reji Toeji, i uvek unutar polja onoga što ju je projektovalo, smesta bi ga pokrila besprekorna kopija, holo-hrana na holo-tanjiru.
<BR>&nbsp;&nbsp;&nbsp;&nbsp;&nbsp;Čak su i pokreti njenih štapića izazivali periferalne treptaje čvornih vizija. Zato što su i štapići bili informacija, ali kudikamo jednostavnija od crta njenog lica i njenog pogleda. Kada bi 'prazan' tanjir bio uklonjen, pojavilo bi se nedirnuto posluženje.
<BR>&nbsp;&nbsp;&nbsp;&nbsp;&nbsp;Ali kada bi se pojavilo treptanje, Lejni bi se usredsredio na sopstveni obrok, na svoju trapavost sa štapićima, na razgovor za stolom. Kavajama, čovek sa naočarima bez rama, upravo je odgovarao na nešto što ga je Rez upitao, iako Lejni nije uspeo da čuje pitanje. "...rezultat sklopa složenih konstrukata koje nazivamo 'mašine koje žele'." Rezove zelene oči, sjajne i pažljive. "Ne u doslovnom smislu", nastavio je Kavajama, "ali vas molim da zamislite agregate subjektivne želje. Zaključeno je da će modularni sklop idealno uspostaviti arhitekturu artikulisane čežnje..." Glas mu je bio prijatne boje, a njegov engleski naglašen na način koji Lejni nije mogao da odredi.
<BR>&nbsp;&nbsp;&nbsp;&nbsp;&nbsp;Rez se tada osmehnu, i pogled mu potraži lice idoru. Lejni automatski učini isto.
<BR>&nbsp;&nbsp;&nbsp;&nbsp;&nbsp;I potonu u njene oči. Bio je zagledan u visoki zid litice koji kao da se sastojao isključivo od malih četvrtastih balkona, nasumično razmeštenih i različite dubine. Odblesak narandžastog sunca na zalasku sa nagnutog prozora u čeličnom okviru. Na nebu prelivi vlažnih uljanih boja.
<BR>&nbsp;&nbsp;&nbsp;&nbsp;&nbsp;"Stvarno si prionuo na hranu", reče Arli.
<BR>&nbsp;&nbsp;&nbsp;&nbsp;&nbsp;Usredsređeni napor sa štapićima, i uspeo je da ulovi i proguta nešto što je podsećalo na tri centimetra široku kocku hladnog omleta sa turšijom. "Divna je. Mada ne bih probao onaj fugu. Riba-balon sa neurotoksinima? 'Si čula za to?"
<BR>&nbsp;&nbsp;&nbsp;&nbsp;&nbsp;"Već si dvaput uzeo", reče ona. "Sećaš se velikog tanjira sa sirovom ribom poređanom kao latice hrizanteme?"
<BR>&nbsp;&nbsp;&nbsp;&nbsp;&nbsp;"Šališ se", reče Lejni.
<BR>&nbsp;&nbsp;&nbsp;&nbsp;&nbsp;"Usne i jezik kao da su ti malo utrnuli? To je to."
<BR>&nbsp;&nbsp;&nbsp;&nbsp;&nbsp;Lejni pređe jezikom preko usana. Možda se nije šalila? Jamazaki, koji je sedeo levo od njega, nagnu se bliže. "Možda postoji način da se prevaziđe vaš problem sa podacima o Rezu. Znate za Ni/Rezovu globalnu saradnju sa obožavaocima?"
<BR>&nbsp;&nbsp;&nbsp;&nbsp;&nbsp;"Za šta?"
<BR>&nbsp;&nbsp;&nbsp;&nbsp;&nbsp;"Imaju mnogobrojne obožavaoce. Beleže svaku priliku kada su videli Reza, Nija i ostale muzičare. Postoji bezbroj nasumce nastalih podataka."
<BR>&nbsp;&nbsp;&nbsp;&nbsp;&nbsp;Lejni je znao iz svoje video-nastave tog dana da Ni/Rez teorijski predstavljaju duet, ali da je oduvek bilo bar još dva 'člana', a obično i više. Rez je od samog početka bio uporan u svojoj odbojnosti prema ritam-mašinama; njegov trenutni bubnjar, 'Slepi' Vili Džud, koji je sedeo pored Jamazakija, bio je već nekoliko godina sa njima. Otkako je počela večera, neprestano je okretao ogromne crne naočare u pravcu idoru; sada kao da je osetio Lejnijev pogled. Crne naočari, video-jedinice, okretoše se prema njemu. "Čoveče", reče Džud, "Rozer sedi tamo i ždraka u veliki alumijumski termos."
<BR>&nbsp;&nbsp;&nbsp;&nbsp;&nbsp;"Ne vidite je?"
<BR>&nbsp;&nbsp;&nbsp;&nbsp;&nbsp;"Teško je sa holoima, čoveče", reče bubnjar, dodirnuvši naočari vrhom prsta. "Kad vodim klince u Nisanov Okrug, unapred se najavim, da mi ih malo podese. Onda mogu da ih vidim. Ali ova dama je na nekoj posebnoj frekvenciji, ili tako nešto. Vidim samo projektor i kao neku ektoplazmu, znaš? Nešto kao sjaj."
<BR>&nbsp;&nbsp;&nbsp;&nbsp;&nbsp;Čovek koji je sedeo između Džuda i gospodina Kavajame, kome je ime bilo Ozaki, sa izvinjavanjem se nagnu prema Džudu. "Veoma žalimo zbog ovoga. I najiskrenije se izvinjavamo. Dovoljno je neznatno podešavanje, ali to je ovde nemoguće."
<BR>&nbsp;&nbsp;&nbsp;&nbsp;&nbsp;"Hej", reče Džud, "nema frke. Već sam je vid'o. Ove moje primaju sve muzičke kanale. Gled'o sam onaj gde je ona mongolska princeza ili tako nešto, gore u planinama..."
<BR>&nbsp;&nbsp;&nbsp;&nbsp;&nbsp;Lejniju ispade štapić.
<BR>&nbsp;&nbsp;&nbsp;&nbsp;&nbsp;"Najnoviji singl", reče Ozaki.
<BR>&nbsp;&nbsp;&nbsp;&nbsp;&nbsp;"Ja'", reče Džud, "dosta je dobar. Ona beše nosi zlatnu masku? Solidna stvar." Ubacio je komadić makija u usta i počeo da ga žvaće.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
