<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>44. LA PURISSIMA
<P>&nbsp;&nbsp;&nbsp;&nbsp;&nbsp;Kija je ležala na krevetu i gledala televiziju. Pomagalo joj je da se oseća normalnije. Delovalo je kao neki narkotik. Setila se da je njena majka mnogo gledala televiziju posle očevog odlaska.
<BR>&nbsp;&nbsp;&nbsp;&nbsp;&nbsp;Ali ovo je bila japanska televizija, gde su devojčice koje su mogle da budu Micuko, samo malo mlađe, u mornarskim odelcima, okretale drvene tanjire na dugačkom stolu. Bile su stvarno dobre u tome; mogle su da ih vrte otprilike zauvek. Takmičile su se. Uređaj je imao mogućnost da prevodi, ali je bilo još opuštenije ne znati šta govore. A najviše su opuštali krupni planovi tanjira koji se obrću.
<BR>&nbsp;&nbsp;&nbsp;&nbsp;&nbsp;Upotrebila je prevod da čuje šta javlja NHK stanica na mreži o navodnoj smrti i bdenju sa svećama kod hotela Di.
<BR>&nbsp;&nbsp;&nbsp;&nbsp;&nbsp;Videla je veoma zadovoljavajuće punačku Hiromi Ogavu kako tvrdi da ne zna ko je bombardovao adresu njenog odeljenja i potom sa njenih ruševina poslao poziv na bdenje. To nije bio član kluba, naglasila je Hirmi, kako na lokalnom, tako ni na međunarodnom nivou. Kija je znala da Hiromi laže zato što to nije mogao da bude niko drugi nego Zona, ali je znala i da joj Ni/Rezovi ljudi govore šta da izjavi. Arli je rekla Kiji da je čitava stvar bila pokrenuta sa napuštene mrežne lokacije koja je pripadala jednoj vazduhoplovnoj kompaniji iz Arizone. Što je značilo da je Zona žrtvovala svoju zemlju, jer sada više nije smela da se vrati tamo. (Iako joj se Arli sviđala, Kija joj nije rekla ništa o Zoni.)
<BR>&nbsp;&nbsp;&nbsp;&nbsp;&nbsp;Videla je i snimke bdenja iz helikoptera, i zbunjenih taktičkih jedinica suočenih sa, prema procenama, dve i po hiljade rasplakanih devojčica. Broj povređenih bio je mali, a povrede bezopasne, osim jedne devojčice koja je skliznula niz padinu pored nadzemnog puta i slomila oba skočna zgloba. Pravi problem bio je navesti okupljene da se raziđu, jer su mnoge od njih došle tamo u grupama od po pet-šest, taksijima, i nije bilo načina da se vrate kući. Neke od njih uzele su porodični auto i potom ga ostavile u žurbi da stignu na bdenje, što je stvorilo dodatnu gužvu.
<BR>&nbsp;&nbsp;&nbsp;&nbsp;&nbsp;I videla je poruku koju je Rez snimio, uveravajući ljude da je živ i zdrav i da žali zbog svega, iako nije imao nikakve veze s tim. Ovom prilikom nije nosio monokl-jedinicu, ali je bio u istom crnom odelu i majici. I izgledao je mršavije; neko je ispeglao snimak. Isprva je glumio bezbrižnost, smešeći se, tvrdeći da nikada nije bio u hotelu Di i da, zapravo, nikada nije bio u nekom ljubavnom hotelu, ali da posle ovoga možda hoće. Onda se uozbiljio i rekao da mu je žao što su ljudi dovedeni u neprijatnost, pa čak i ozleđeni zbog nečije neslane šale. A onda je na sve to dodao šlag, smešeći se, izjavom da ga je sve to veoma dirnulo, jer koliko često vam se pruža prilika da prisustvujete sopstvenom pogrebu?
<BR>&nbsp;&nbsp;&nbsp;&nbsp;&nbsp;I videla je ljude koji su posedovali i vodili hotel Di kako izražavaju žaljenje. Tvrdili su da im nije jasno kako je to moglo da se dogodi. Kija je stekla utisak da je izražavanje žaljenja pravi hit u Japanu, ali su vlasnici Dija uspeli da objasne da u njihovom hotelu nema ljudskog osoblja, sve u cilju veće privatnosti gostiju. Arli, koja je to gledala s njom, rekla je da je posredi reklama i da se kladi da će mesto biti krcato sledeća dva meseca. Zato što je sada bilo čuveno.
<BR>&nbsp;&nbsp;&nbsp;&nbsp;&nbsp;Sve u svemu, činilo se da materijal celu stvar tretira kao belosvetsku ludoriju koja je mogla imati ozbiljne posledice da policija nije dejstvovala tako smireno i uvežbano kao što jeste, dovezavši električne autobuse iz predgrađa da razvezu devojčice do sabirnih tačaka u gradu.
<BR>&nbsp;&nbsp;&nbsp;&nbsp;&nbsp;Arli je bila iz San Franciska, radila je za Ni/Reze, lično je poznavala Reza i sama je provezla kombi kroz gomilu. A onda je pobegla policijskom helikopteru tako što je učinila nešto potpuno otkačeno na onom nadzemnom putu, neku vrstu punog zaokreta preko betonskog odbojnika na sredini.
<BR>&nbsp;&nbsp;&nbsp;&nbsp;&nbsp;Dovela je Kiju i Masahika u taj hotel i smestila ih u dve susedne sobe sa nekakvim čudnim uglovima. Svako je imao kupatilo za sebe. Zamolila ih je da ostanu u sobama i da se ne uključuju u mrežu niti da koriste telefon bez njenog znanja, osim kada žele nešto da naruče, a onda ih je ostavila.
<BR>&nbsp;&nbsp;&nbsp;&nbsp;&nbsp;Kija je odmah otišla da se tušira. Bilo je to najbolje tuširanje koje je ikada imala, i osećala je da više nikada neće poželeti da ponovo nosi odeću koju je imala na sebi. Nije želela čak ni da je vidi. Pronašla je plastičnu kesu za odeću koja se nosi na pranje, potrpala odeću u nju i bacila kesu u korpu za otpatke u kupatilu. Onda je obukla čistu odeću iz torbe, zgužvanu, ali rajski udobnu, i osušila kosu mašinom ugrađenom u zid kupatila. Toalet nije govorio i imao je samo tri dugmeta čiju je namenu trebalo odgonetnuti.
<BR>&nbsp;&nbsp;&nbsp;&nbsp;&nbsp;Potom je legla na krevet i zaspala, ali ne zadugo.
<BR>&nbsp;&nbsp;&nbsp;&nbsp;&nbsp;Arli je nekoliko puta navraćala da vidi da li joj je dobro i da joj prenese novosti, tako da se Kija osećala kao učesnik u svemu, šta god da je to bilo. Arli joj je rekla da se Rez vratio u svoj hotel, ali da će kasnije doći da je poseti i da joj zahvali na svemu što je učinila.
<BR>&nbsp;&nbsp;&nbsp;&nbsp;&nbsp;Kija se osećala neobično zbog toga. Sada kad ga je videla u stvarnosti, to je nekako nadjačalo sve druge načine na koje ga je ranije poznavala i izazvalo neki nejasan osećaj u vezi sa njim. Bila je zbunjena. Kao da ga je sve to zakovalo u stvarni život; neprestano je mislila na majčine reči da su Ni i Rez gotovo podjednako stari kao ona.
<BR>&nbsp;&nbsp;&nbsp;&nbsp;&nbsp;Bilo je tu još nešto, što je došlo iz onoga što je videla dok je virila iz kombija, između malog Japanca sa otrgnutim rukavom jakne i Masahika: pogledala je kroz prozor i ugledala lica, dok se kombi polako probijao napred. Nijedno od od tih lica nije znalo da se Rez krije unutra, ispod jakne, ali kao da je to nekako osećalo. I to nešto u Kiji govorilo joj je da više nikada neće biti ona stara. Da nikada više neće biti samo lice u gomili. Zato što je sada znala da postoje sobe koje te devojčice nikada nisu videle, niti sanjale da postoje, gde su se događale neke otkačene, pa čak i dosadne stvari, i da zvezde dolaze iz tih soba. Bila je to jedna od stvari koje su je sada brinule, kada bi pomislila da će Rez doći da je vidi. To, i ono da je vršnjak njene majke.
<BR>&nbsp;&nbsp;&nbsp;&nbsp;&nbsp;A sve zajedno nagonilo ju je da se zapita šta će reći ostalima kad se vrati u Sijetl. Kako one to mogu da razumeju? Pomislila je da bi Zona razumela. Stvarno joj je bilo potrebno da razgovara sa Zonom, ali je Arli kazala da je bolje da za sad ne pokušava da stupi u vezu sa njom.
<BR>&nbsp;&nbsp;&nbsp;&nbsp;&nbsp;Najuporniji tanjir počinjao je da leluja, i kamera je prešla sa njega na oči devojčice koja ga je obrtala.
<BR>&nbsp;&nbsp;&nbsp;&nbsp;&nbsp;Masahiko otvori vrata između soba.
<BR>&nbsp;&nbsp;&nbsp;&nbsp;&nbsp;Tanjir se poslednji put zaljulja i prevrnu se. Devojčica pokri rukama usta, očiju ispunjenih bolom poraza.
<BR>&nbsp;&nbsp;&nbsp;&nbsp;&nbsp;"Moraš odmah sa mnom u Utvrđeni grad", reče Masahiko.
<BR>&nbsp;&nbsp;&nbsp;&nbsp;&nbsp;Kija uze daljinac i isključi televizor. "Arli je zamolila da se ne uključujemo."
<BR>&nbsp;&nbsp;&nbsp;&nbsp;&nbsp;"Ona zna", reče Masahiko. "Ceo dan sam bio tamo." Nosio je istu odeću, ali očišćenu i opeglanu. Nogavice njegovih vrećastih, crnih pantalona izgledale su neobično sa opeglanim ivicama. "I na telefonu, sa mojim ocem."
<BR>&nbsp;&nbsp;&nbsp;&nbsp;&nbsp;"Je l' ljut što su došli tipovi iz gumija?"
<BR>&nbsp;&nbsp;&nbsp;&nbsp;&nbsp;"Arli Mekre zatražila je od Starkova da pošalju nekoga da razgovara sa predstavnikom ovdašnjeg gumija. Izvinili su se mom ocu. Ali je Micuko uhapšena u blizini hotela Di. Osramotila ga je i izazvala mu neprilike."
<BR>&nbsp;&nbsp;&nbsp;&nbsp;&nbsp;"Uhapšena?"
<BR>&nbsp;&nbsp;&nbsp;&nbsp;&nbsp;"Zbog ulaska na privatni posed. Pošla je da se pridruži bdenju. Preskočila je ogradu i aktivirala alarm. Policija je stigla pre nego što je mogla ponovo da preskoči ogradu."
<BR>&nbsp;&nbsp;&nbsp;&nbsp;&nbsp;"Gde je ona sada?"
<BR>&nbsp;&nbsp;&nbsp;&nbsp;&nbsp;"Moj otac je sredio da je puste. Ali je veoma razočaran."
<BR>&nbsp;&nbsp;&nbsp;&nbsp;&nbsp;"Osećam se kao da je sve to zbog mene", reče Kija.
<BR>&nbsp;&nbsp;&nbsp;&nbsp;&nbsp;On slegnu ramenima i iziđe na vrata između soba.
<BR>&nbsp;&nbsp;&nbsp;&nbsp;&nbsp;Kija ustade. Sendbenders je bio pored njene torbe na komodi, sa naočarima i navlakama za prste. Ponela ga je u drugu sobu.
<BR>&nbsp;&nbsp;&nbsp;&nbsp;&nbsp;Soba je bila svinjac. Nekako mu je pošlo za rukom da je pretvori u nešto slično njegovoj sobi kod kuće. Čaršavi na krevetu bili su zgužvani. Kroz otvorena vrata kupatila videla je peškire na gomili na podu od pločica i prosutu bocu šampona na polici pored umivaonika. Njegov kompjuter bio je na stolu, pokraj đačke kape. Posvuda su bile razbacane otvorene limenke espresa i bar tri hotelska poslužavnika sa polupraznim keramičkim činijama ramena.
<BR>&nbsp;&nbsp;&nbsp;&nbsp;&nbsp;"Da li je neko tamo video Zonu?" upita ona, gurnuvši jastuk i otvoreni časopis u podnožju kreveta u stranu. Sela je, postavila Sendbenders u krilo i počela da navlači naprstke.
<BR>&nbsp;&nbsp;&nbsp;&nbsp;&nbsp;Učinilo joj se da ju je čudno pogledao. "Mislim da nije", reče on.
<BR>&nbsp;&nbsp;&nbsp;&nbsp;&nbsp;"Povedi me tamo isto kao prvi put", reče ona. "Hoću još jednom to da vidim."
<BR>
<BR>&nbsp;&nbsp;&nbsp;&nbsp;&nbsp;Hak Nam. Ulica Taj Čeng. Zidovi uskomešani od živih poruka ispisanih na svim jezicima. Pored njih su proletala vrata, svaka sa obećanjem nekog svog neznanog sveta. Ovaj put bila je svesnija prisustva bezbrojnih budnih duhova. Verovatno su tako bili predstavljeni ljudi, na tom mestu, kada čovek nije bio u direktnoj vezi sa njima. Grad duhova-senki. Ali je Masahiko sada išao drugim putem, i nisu počeli da se uspinju kroz zamršeni lavirint stepeništa, već su lutali ulicama koje mora da su postojale u prvobitnom gradu, i Kija se seti crne rupe, pravougaone praznine koju je Masahiko pokazao na štampanoj marami u njegovoj sobi u restoranu.
<BR>&nbsp;&nbsp;&nbsp;&nbsp;&nbsp;"Sada moram da te ostavim", reče on, kada su izbili iz lavirinta u tu prazninu. "Oni žele da to bude poverljivo."
<BR>&nbsp;&nbsp;&nbsp;&nbsp;&nbsp;Onda je nestao, i Kija isprva pomisli da oko nje nema ničega, osim blede, sivkaste svetlosti što se probijala do nje odnekud iz velike visine. Kada je pogledala tamo, sjaj se izbistrio u ogromni svetlarnik, visoko iznad nje, ali posut zbrkom neobičnih i odbačenih obličja. Setila se krovova grada i stvari koje su tamo bile ostavljene.
<BR>&nbsp;&nbsp;&nbsp;&nbsp;&nbsp;"Čudno je, zar ne?" Ispred nje stajala je idoru, u izvezenoj odori čije su sitne, blistave šare bile osvetljene iznutra, i pokretne. "Pusto i turobno. Ali on je insistirao da se ovde sastanemo s tobom."
<BR>&nbsp;&nbsp;&nbsp;&nbsp;&nbsp;"Ko to? Znaš li gde je Zona?"
<BR>&nbsp;&nbsp;&nbsp;&nbsp;&nbsp;Onda opazi da se ispred idoru nalazi stočić ili postolje na četiri noge. Predmet je bio drevan, a njegove noge izvajane u likove zmajeva bile su debele, obojene bledozelenom, ljuspastom bojom koja se ljuštila. Na sredini stola stajala je jedna jedina prašnjava čaša, sa nečim sklupčanim na dnu. Neko se nakašlja.
<BR>&nbsp;&nbsp;&nbsp;&nbsp;&nbsp;"Ovo je srce Hak Nama", reče Etrusken, onim istim škripavim glasom sastavljenim od milion uzoraka starih, suvih zvukova. "Po tradiciji, mesto ozibljnih razgovora."
<BR>&nbsp;&nbsp;&nbsp;&nbsp;&nbsp;"Tvoje prijateljice više nema", reče idoru. "Htela sam da ti to sama kažem. Ovaj ovde", pokaza prema čaši, "iznosi stvari koje ne razumem."
<BR>&nbsp;&nbsp;&nbsp;&nbsp;&nbsp;"Ali samo su ukinuli njenu adresu na mreži", reče Kija. "Ona je u Meksiko Sitiju, sa svojom bandom."
<BR>&nbsp;&nbsp;&nbsp;&nbsp;&nbsp;"Ona nije nigde", reče Etrusken.
<BR>&nbsp;&nbsp;&nbsp;&nbsp;&nbsp;"Kada su te odvojili od nje", reče idoru, "iz sobe u Veneciji, tvoja prijateljica je ušla u tvoj sistemski sotfver i aktivirala video-uređaje u tvojim naočarima. Ono što je videla preko njih navelo ju je da zaključi da si u ozbiljnoj opasnosti. Verujem da si zaista bila. Mora da je tada skovala plan. Vrativši se na svoje tajno mesto, povezala je svoju adresu sa tokijskim odeljenjem kluba obožavalaca Ni/Reza. Naredila je Ogavi, predsednici grupe, da pusti poruku o Rezovoj smrti u hotelu Di. Zapretila joj je oružjem koje je moglo da razori adresu tokijskog odeljenja..."
<BR>&nbsp;&nbsp;&nbsp;&nbsp;&nbsp;"Nož", reče Kija. "Bio je pravi?"
<BR>&nbsp;&nbsp;&nbsp;&nbsp;&nbsp;"I najstrože zabranjen", reče Etrusken.
<BR>&nbsp;&nbsp;&nbsp;&nbsp;&nbsp;"Kada je Ogava odbila", reče idoru, "tvoja prijateljica je upotrebila oružje."
<BR>&nbsp;&nbsp;&nbsp;&nbsp;&nbsp;"Težak zločin", reče Etrusken, "prema zakonima obe umešane zemlje."
<BR>&nbsp;&nbsp;&nbsp;&nbsp;&nbsp;"Potom je poslala poruku kroz ostatke Ogavine mrežne adrese", reče idoru. "Izgledala je zvanično, i posledica je bila ta da su hotel Di vrlo brzo okružili mnogobrojni potencijalni svedoci."
<BR>&nbsp;&nbsp;&nbsp;&nbsp;&nbsp;"Kakva god da je bila sledeća faza njenog plana", reče Etrusken, "otkrila je svoje prisustvo na sopstvenoj mrežnoj adresi. Prvobitni vlasnici saznali su za nju. Napustila je adresu. Počeli su da je progone. Bila je primorana da odbaci svoj lik."
<BR>&nbsp;&nbsp;&nbsp;&nbsp;&nbsp;"Kakav 'lik'?" Kija je imala osećaj da tone.
<BR>&nbsp;&nbsp;&nbsp;&nbsp;&nbsp;"'Zona Rosa'", reče Etrusken, "bila je mrežni lik osobe po imenu Mercedes Purisima Vargas-Gutijerez. Njoj je dvadeset šest godina i žrtva je ekološkog sindroma koji je najrasprostranjeniji u Saveznom Okrugu u Meksiku." Glas mu je sada bio poput kiše na limenom krovu. "Njen otac veoma je cenjen krivični advokat."
<BR>&nbsp;&nbsp;&nbsp;&nbsp;&nbsp;"To znači da mogu da je nađem", reče Kija.
<BR>&nbsp;&nbsp;&nbsp;&nbsp;&nbsp;"Ali ona to ne bi želela", reče idoru. "Mercedes Purisima je teško izobličena bolešću i poslednjih pet godina živi u potpunom poricanju svoje telesne pojave."
<BR>
<BR>&nbsp;&nbsp;&nbsp;&nbsp;&nbsp;Kija je sedela i plakala. Masahiko smaknu crne prekrivače sa očiju i priđe krevetu.
<BR>&nbsp;&nbsp;&nbsp;&nbsp;&nbsp;"Nema više Zone", reče ona.
<BR>&nbsp;&nbsp;&nbsp;&nbsp;&nbsp;"Znam", reče on. Seo je pored nje. "Nisi mi dovršila priču o Sendbendersu", reče. "Vrlo je zanimljiva."
<BR>&nbsp;&nbsp;&nbsp;&nbsp;&nbsp;I ona poče da pripoveda ispočetka.
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
