<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. OBZORJE NISKE REZOLUCIJE
<P>&nbsp;&nbsp;&nbsp;&nbsp;&nbsp;Sastali su se na čistini usred džungle.
<BR>&nbsp;&nbsp;&nbsp;&nbsp;&nbsp;Kelsi je napravila rastinje: krupno, drečavo Rusoovo lišće, nacrtane orhideje, poprskane bojama koje je smatrala tropskim (što je Kiju podsetilo na onaj lanac prodavnica 'organske' kozmetike u nijansama potpuno nepoznatim u prirodi). Zona, jedina teleprisutna koja je ikada videla nešto približno stvarnoj džungli, pobrinula se za zvuke, ubacivši glasanje ptica, zujanje buba, nevidljivih, ali sa realističkim Doplerovim efektom, i šuškanje u čestaru koje je vešto isključivalo zmije i sugerisalo prisustvo neke plašljive krznate živuljke, mekih šapa i radoznale.
<BR>&nbsp;&nbsp;&nbsp;&nbsp;&nbsp;Svetlost, koliko je bilo, probijala se kroz visoke, zelene krošnje, suviše diznijevska izvedena za Kijin ukus... mada, zapravo, i nije postojala potreba za 'svetlošću' na mestu koje ni samo nije postojalo.
<BR>&nbsp;&nbsp;&nbsp;&nbsp;&nbsp;Zona, čija je plava, actečka, mrtvačka glava bestelesno gorela, a plave šake treperile kao golubice osvetljene stroboskopom, izjavi: "Ta kurva bez kite, avetinja, očigledno je uspela da zarobi njegovu dušu." Stilizovane testeraste linije munja podigoše se oko krune neonske lobanje u pojačanom naglašavanju.
<BR>&nbsp;&nbsp;&nbsp;&nbsp;&nbsp;Kija se upita šta je, zapravo, rekla. Da li je 'kurva bez kite' bila proizvod trenutnog, automatskog prevoda, ili se u Meksiku zaista tako govorilo?
<BR>&nbsp;&nbsp;&nbsp;&nbsp;&nbsp;"Čekamo neku tešku prevarantsku firmu iz tokijskog odeljka", podseti ih Kelsi. Kelsin otac bio je poreski advokat iz Hjustona, pa je ponešto od njegovog načina izražavanja u bizu prilikom njihovih sastanaka prelazilo i na njegovu kćer, kao i izvesna spremnost na čekanje koje je izluđivalo Kiju, posebno kada se ispoljavalo u liku nimfe okruglih očiju iz nekog starog anime. Kija je bila vraški sigurna da Kelsi nimalo ne bi ličila na preuzeti lik kada bi se nekim slučajem srele u stvarnosti. (Kija je sa svoje strane odabrala svoj, tek neznatno izmenjeni, odraz u ogledalu. Možda sa malo manjim nosem. I nešto punijim usnama. Ali to je bilo sve. Dobro, gotovo sve.)
<BR>&nbsp;&nbsp;&nbsp;&nbsp;&nbsp;"Tačno tako", reče Zona. U očnim dupljama ljutito su joj se kovitlale minijaturne kamene kalendarske ploče. "Čekamo. A on se za to vreme sve više bliži ispunjenju svog usuda. Kada bismo moje devojke i ja toliko čekale, Pacovi bi nas počistili sa ulica." Zona je tvrdila da je vođa ženske čilanga bande, naoružane noževima. Koja možda nije bila najopasnija u Meksiko Sitiju, ali svakako dovoljno ozbiljna kada su u pitanju teritorija i prestiž. Kija nije bila sigurna da joj veruje, ali je Zonino ponašanje prilikom okupljanja zbog toga bilo zanimljivije.
<BR>&nbsp;&nbsp;&nbsp;&nbsp;&nbsp;"Je l'?" Kelsi uspravi svoj lik nimfe sa vilinskim dostojanstvom, trepćući u neverici svojim trepavicama manga-srndaća. "U tom slučaju, Zona Roza, što ne skokneš malo do Tokija i proveriš šta se događa? Mislim, da li je Rez to rekao, da će se oženiti njome, ili šta? I da usput proveriš da li ona uopšte postoji, a?"
<BR>&nbsp;&nbsp;&nbsp;&nbsp;&nbsp;Kalendari se odjednom zaustaviše.
<BR>&nbsp;&nbsp;&nbsp;&nbsp;&nbsp;Plave šake nestadoše.
<BR>&nbsp;&nbsp;&nbsp;&nbsp;&nbsp;Lobanja kao da odlebde negde u beskraj, ali ostade savršeno oštra, vidljiva do najsitnije pojedinosti.
<BR>&nbsp;&nbsp;&nbsp;&nbsp;&nbsp;Stari trik, pomisli Kija. Odugovlači.
<BR>&nbsp;&nbsp;&nbsp;&nbsp;&nbsp;"Znaš da to ne mogu", reče Zona. "Imam obaveze ovde. Marija Končita, ratni poglavica, izjavila je da..."
<BR>&nbsp;&nbsp;&nbsp;&nbsp;&nbsp;"Zabole nas za to, znaš", Kelsi se odbaci uvis, i njen vilinski lik postade bleda mrlja naspram visokog spleta zelenila, lebdeći tik ispod svoda džungle, sa zrakom sunca kao milovanjem na nestvarnom obrazu. "Zona Roza je puna govana!" razdra se, nimalo vilinski.
<BR>&nbsp;&nbsp;&nbsp;&nbsp;&nbsp;"Dosta svađe", reče Kija. "Ovo je važno. Molim vas."
<BR>&nbsp;&nbsp;&nbsp;&nbsp;&nbsp;Kelsi istog časa slete. "Onda idi ti", reče.
<BR>&nbsp;&nbsp;&nbsp;&nbsp;&nbsp;"Ja?"
<BR>&nbsp;&nbsp;&nbsp;&nbsp;&nbsp;"Ti", reče Kelsi.
<BR>&nbsp;&nbsp;&nbsp;&nbsp;&nbsp;"Ne mogu", reče Kija. "Da idem u Tokio? Kako?"
<BR>&nbsp;&nbsp;&nbsp;&nbsp;&nbsp;"Avionom."
<BR>&nbsp;&nbsp;&nbsp;&nbsp;&nbsp;"Nismo toliko bogate kao ti, Kelsi."
<BR>&nbsp;&nbsp;&nbsp;&nbsp;&nbsp;"Imaš pasoš. Znamo da imaš. Tvoja majka je morala da ti ga nabavi kada je radila ono sa starateljstvom. I znamo da si, da tako kažemo, 'između škola'. Zar ne?"
<BR>&nbsp;&nbsp;&nbsp;&nbsp;&nbsp;"Da..."
<BR>&nbsp;&nbsp;&nbsp;&nbsp;&nbsp;"U čemu je onda frka?"
<BR>&nbsp;&nbsp;&nbsp;&nbsp;&nbsp;"Tvoj otac je poreski advokat za lovane!"
<BR>&nbsp;&nbsp;&nbsp;&nbsp;&nbsp;"Znam", reče Kelsi. "I zato stalno leti tamo-amo po svetu i pravi lovu. Ali znaš šta još dobija, Kija?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Poene zbog čestog letenja. Svu silu poena zbog čestog letenja. Kod Er Magelana."
<BR>&nbsp;&nbsp;&nbsp;&nbsp;&nbsp;"Zanimljivo", reče actečka lobanja.
<BR>&nbsp;&nbsp;&nbsp;&nbsp;&nbsp;"Tokio", reče pakosna nimfa.
<BR>&nbsp;&nbsp;&nbsp;&nbsp;&nbsp;Sranje, pomisli Kija.
<BR>
<BR>&nbsp;&nbsp;&nbsp;&nbsp;&nbsp;Zid naspram Kijinog kreveta bio je ukrašen dvometarskim laserskim uvećanjem omota Obzorja niske rezolucije, njihovog prvog albuma. Ne onog što vam ga daju ako ga kupite danas, već originala, grupnog snimka koji su napravili za vreme snimanja upravo onog prvog izdanja za nezavisnu firmu Pseća Supa. Pokupila je fajl iz kluba iste nedelje kada se učlanila, našla mesto pored Marketa gde su mogli da joj ga odštampaju u toj veličini. Bio joj je to i dalje omiljeni poster, i to ne samo zato, kao što je njena majka često tvrdila, što su na njemu izgledali i dalje tako mladi. Njena majka nije volela to što su članovi Ni/Reza maltene njenih godina. Zašto Kija ne voli muziku koju prave njeni vršnjaci?
<BR>&nbsp;&nbsp;&nbsp;&nbsp;&nbsp;...Daj, majko, koji su to?
<BR>&nbsp;&nbsp;&nbsp;&nbsp;&nbsp;...Onaj Hrom Koran, recimo.
<BR>&nbsp;&nbsp;&nbsp;&nbsp;&nbsp;...Bljak, majko.
<BR>&nbsp;&nbsp;&nbsp;&nbsp;&nbsp;Kija je pretpostavljala da se majčino poimanje vremena razlikuje od njenog na radikalan i tajanstven način. Ne samo u tome što za Kijinu majku mesec dana nije bilo bogznakako dugo, već i u tome što je za nju 'sada' bilo tako uska i doslovna stvar. Zatrovana vestima, verovala je Kija. Nakljukana kablovskom. Sadašnjost izbrušena u sam tren izveštaja o stanju na putevima iz helikoptera.
<BR>&nbsp;&nbsp;&nbsp;&nbsp;&nbsp;Kijino 'sada' bilo je digitalno, lako rastegljivo, trenutni priziv podržan globalnim sistemima koje nikada nije morala da shvati.
<BR>&nbsp;&nbsp;&nbsp;&nbsp;&nbsp;Obzorje niske rezolucije bilo je objavljeno, ako se to tako moglo nazvati, nedelju dana (dobro, šest dana) pre nego što se Kija rodila. Po njenoj proceni, prve kopije albuma nisu mogle da stignu do Sijetla na njen rođendan, ali je volela da veruje da je već tada bilo onih koji su slušali ploču, vizionara PacifIvice koji su preko mreže pratili zvuke i tako malih nezavisnih kuća kao što je bila Pseća Supa u Istočnom Tajpeju. Duboko je verovala da su uvodni akordi 'Pozitronskog predskazanja' potisnuli molekule vazduha Sijetla, negde, u nečijoj podrumskoj gajbi, u omrznutom trenutku njenog rođenja. Znala je to, nekako, isto kao što je znala da je 'Zaglavljeni piksel', tek u izvesnom smislu pesma, više Nijevo prebiranje po nekoj olupanoj gitari, morala negde da svira kada je njena majka, koja je u to vreme jedva natucala engleski, izabrala Kijino ime iz nečega što se vrtelo na Kanalu za Kupce, jer joj se fonetski šmek slogova učinio, tamo u Postnatalnoj nezi, kao prava kombinacija italijanskih i engleskih zvukova; njena beba, već tada riđokosa, bila je potom krštena pod imenom Kija Pet Mekenzi (na zaprepašćenje, kasnije je saznala, njenog odsutnog oca, Kanađanina).
<BR>&nbsp;&nbsp;&nbsp;&nbsp;&nbsp;Ove misli pristizale su u tami pred buđenje, koji časak pre nego što je infracrvena treptalica na njenom budilniku nemo žacnula halogenu sijalicu, naredivši joj da osvetli Ni/Reze u svoj njihovoj raskoši iz vremena Pseće Supe. Reza u onoj otkopčanoj košulji (ali sasvim ironično) i Nija sa onim njegovim kezom i pelcerom brkova koji se nije sasvim primio.
<BR>&nbsp;&nbsp;&nbsp;&nbsp;&nbsp;'De ste, momci. Petljajući sa daljincem. Bztovala je infracrvenu nazad u senke. Bzt: Espresomatik. Bzt: grejač prostora.
<BR>&nbsp;&nbsp;&nbsp;&nbsp;&nbsp;Ispod jastuka neprepoznatljivi oblik njenog pasoša, kao stara kaseta sa igricama, tvrda marinskoplava plastika, sa teksturom kože, sa utisnutim zlatnim pečatom i orlom. Karte kompanije Er Magelan u mlitavim, plastičnim, bež koricama koje joj je dao tip u turističkoj agenciji u robnjaku.
<BR>&nbsp;&nbsp;&nbsp;&nbsp;&nbsp;Ide na put.
<BR>&nbsp;&nbsp;&nbsp;&nbsp;&nbsp;Duboko je udahnula. Kuća njene majke kao da učini isto, ali opreznije, krckajući drvenim kostima na mrazu zimskog jutra.
<BR>
<BR>&nbsp;&nbsp;&nbsp;&nbsp;&nbsp;Tadža je stigao tačno na vreme, ali ipak magično, i ne, nije zatrubio, baš kao što je bilo rečeno. Kelsi joj je objasnila kako se rade te stvari. Isto kao što je, pošto je ukratko ispitala Kiju o životnim okolnostima, smislila pokriće za njeno nastupajuće odsustvo: deset dana u San Huanu sa Hester Čen, čija se majka, dobrostojeća luditkinja, tako bezumno bojala elektromagnetnog zračenja da je živela u drvenom zamku sa zemljanim krovom, bez telefona, bez ikakvog izvora struje. "Reci joj da 'oćeš malo da se odmoriš od medija, pre nego što se sredi stvar sa novom školom", posavetovala ju je Kelsi. "Dopašće joj se to." I Kijinoj majci se zaista dopalo, jer je smatrala da Kija provodi apsolutno previše vremena sa rukavicom i naočarima.
<BR>&nbsp;&nbsp;&nbsp;&nbsp;&nbsp;Kija je i inače volela blagu Hester, koja je, izgleda, kapirala Ni/Reze, iako se pri tom nije baš iz temelja potresala zbog njih kao što bi se očekivalo. Kija je, zapravo, već oprobala pogodnosti ostrvskog utočišta gospođe Čen. Ali Hesterina majka naterala je obe da nose naročite kape za bezbol, sašivene od nekog EMR-otpornog materijala, da bi njihovi mladi mozgovi bili bar privremeno zaštićeni od potapanja u nevidljivu supu štetnih medija.
<BR>&nbsp;&nbsp;&nbsp;&nbsp;&nbsp;Kija se požalila Hester da sa kapama liče na gedžovanke.
<BR>&nbsp;&nbsp;&nbsp;&nbsp;&nbsp;...Ne budi rasista, Kija.
<BR>&nbsp;&nbsp;&nbsp;&nbsp;&nbsp;...Nisam rasista.
<BR>&nbsp;&nbsp;&nbsp;&nbsp;&nbsp;...Klasista, onda.
<BR>&nbsp;&nbsp;&nbsp;&nbsp;&nbsp;...Ma to je stvar estetike.
<BR>&nbsp;&nbsp;&nbsp;&nbsp;&nbsp;A sada, u pregrejanom taksiju, sa torbom na sedištu pored sebe, osećala je grižu savesti zbog ove prevare, dok njena majka spava iza onih zatamnjenih prozora, zamagljenih injem, pod teretom svojih trideset pet godina i cvetnim jorganom koji je Kija kupila kod Nordstroma. Kada je Kija bila mala, majka je nosila kosu vezanu u dugačak rep čiji je vrh bio proboden tirkizom i avalonom i izrezbarenim komadima kosti, nalik na magični rep neke mitske životinje, koji je Kija lovila ručicama. A i kuća je izgledala tužno, kao da tuguje zbog njenog odlaska, bela boja se ljuštila sa posivelih devedesetogodišnjih kedrovih dasaka. Kija se strese. Šta ako se nikad više ne vrati?
<BR>&nbsp;&nbsp;&nbsp;&nbsp;&nbsp;"Kuda?" reče taksista, crnac u debeloj najlonskoj jakni i sa pljosnatom pletenom kapom na glavi.
<BR>&nbsp;&nbsp;&nbsp;&nbsp;&nbsp;"SiTek", reče Kija i gurnu ramena dublje u sedište.
<BR>&nbsp;&nbsp;&nbsp;&nbsp;&nbsp;Provezoše se pored starog Leksusa koji su susedi držali na betonskim blokovima ispred kuće.
<BR>
<BR>&nbsp;&nbsp;&nbsp;&nbsp;&nbsp;Aerodromi su sablasna mesta, rano ujutru. Tu je neka pustoš koja ti se spusti na ramena, nešto tužno i prazno. Hodnici i ljudi koji se kreću njima. Stajala je u redu iza ljudi koje nikada nije videla i nikada ponovo neće sresti. Torba preko ramena i pasoš i karta u ruci. Poželela je još jednu šolju kafe. Jedna je upravo ostala tamo u njenoj sobi, u Espresomatiku. Koji je trebalo da isprazni i očisti, jer će se ubuđati dok bude odsutna.
<BR>&nbsp;&nbsp;&nbsp;&nbsp;&nbsp;"Da?" Čovek za pultom nosio je prugasto odelo, kravatu sa ponovljenim dijagonalnim motivom Er Magelanovog logoa i zelenom iglom od žada probodenom kroz usnu. Kija se pitala kako mu usna izgleda kada je izvadi. Ona je ne bi vadila, zaključila je, kada bi nosila tako nešto. Pružila mu je kartu. On uzdahnu i izvadi karte iz korica, dajući joj do znanja da je to trebalo da uradi sama.
<BR>&nbsp;&nbsp;&nbsp;&nbsp;&nbsp;Posmatrala ga je kako prelazi skenerom preko karte.
<BR>&nbsp;&nbsp;&nbsp;&nbsp;&nbsp;"Er Magelan jedan-nula-pet do Narite, povratna, ekonomska klasa."
<BR>&nbsp;&nbsp;&nbsp;&nbsp;&nbsp;"Tako je", reče Kija, trudeći se da bude uslužna. Činilo se da on to slabo ceni.
<BR>&nbsp;&nbsp;&nbsp;&nbsp;&nbsp;"Putna dokumenta."
<BR>&nbsp;&nbsp;&nbsp;&nbsp;&nbsp;Kija mu dade pasoš. Pogledao ga je kao da tako nešto nikada nije video, uzdahnuo i gurnuo ga u prorez na ploči pulta. Prorez je imao oguljene aluminijumske usne; neko ih je oblepio providnom trakom, koja se sada ljuštila i izgledala prljavo. Čovek je posmatrao monitor koji Kija nije mogla da vidi. Možda će joj reći da ne može da putuje. Pomislila je na kafu u Espresomatiku. Verovatno je još bila topla.
<BR>&nbsp;&nbsp;&nbsp;&nbsp;&nbsp;"Dvadeset tri D", reče on, kada se bording karta odmotala iz drugog proreza. Izvukao je njen pasoš i pružio joj ga, zajedno sa kartama. "Rampa pedeset dva, plava staza. Prijavljujete prtljag?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Putnici koji su prošli kontrolu možda će biti zamoljeni da daju neinvazivni uzorak DNK", reče on, spojivši reči u jednu jer je to govorio samo zato što mu je to bila dužnost.
<BR>&nbsp;&nbsp;&nbsp;&nbsp;&nbsp;Sklonila je pasoš i kartu u poseban džep unutar jakne. Bording kartu je zadržala u ruci. Poče da traži plavu stazu. Morala je da siđe na niži nivo da je nađe i da se ukrca u jedan od onih vozova što liče na lift koji se kreće postrance. Pola sata kasnije našla se na kontroli prtljaga i posmatrala pečate koje su stavili na patent-zatvarače njene torbe. Podsećali su na prstenove od gumastog crvenog želea. Nije očekivala tako nešto; nadala se da će u čekaonici za odlaske naći automat, uspostaviti vezu i proveriti šta ima novo u klubu. Kada je išla u Vankuver kod ujaka, nikada joj nisu pečatili prtljag, ali to nije bio međunarodni let, ne posle Sporazuma.
<BR>&nbsp;&nbsp;&nbsp;&nbsp;&nbsp;Vozila se gumenom stazom prema Rampi 52 kada je ugledala kako ispred nje trepće plavo svetlo. Tamo su se nalazili vojnici i mala prepreka. Vojnici su terali ljude da stanu u red kada bi sišli sa staze. Bili su u uniformama i nisu izgledali mnogo stariji od momaka iz njene poslednje škole.
<BR>&nbsp;&nbsp;&nbsp;&nbsp;&nbsp;"Sranje", začula kako gunđa žena ispred nje, plavuša sa pravim plastom kose u kojoj je očigledno bilo umetaka. Debele, crvene usne, višeslojna maskara, ramena vatirana čak dovde, ekstra-kratka suknja, bele kaubojske čizme. Kao ona pevačica kantrija koju je volela njena majka, Ezli Modin Karter. Pomalo gedžovanski fazon, ali od onih sa lovom.
<BR>&nbsp;&nbsp;&nbsp;&nbsp;&nbsp;Kija siđe na kraju pokretne gumene trake i zauze mesto u redu iza žene koja je ličila na Ezli Modin Karter.
<BR>&nbsp;&nbsp;&nbsp;&nbsp;&nbsp;Vojnici su uzimali uzorke kose i očitavali pasoše. Kija je pretpostavljala da je to radi provere da li si stvarno onaj za koga se izdaješ, jer se podatak o DNK nalazio u pasošu, pretvoren u neku vrstu bar-koda.
<BR>&nbsp;&nbsp;&nbsp;&nbsp;&nbsp;Instrument za uzimanje uzoraka bio je srebrni štapić koji je usisavao vrhove nekoliko vlasi kose i odsecao ih. Na kraju će imati najveću zbirku rascvetanih vrhova na svetu, pomisli Kija. Došao je red na plavušu. Tamo su bila dva vojničića, jedan sa seckalicom i drugi koji je vrteo ono kako si sam pristao na to čim si tu, i molim te pokaži pasoš.
<BR>&nbsp;&nbsp;&nbsp;&nbsp;&nbsp;Kija je posmatrala ženu kako pruža pasoš, postavši nekako na dugme seksi, kao kad se upali sijalica, sa širokim kezom koji je naterao vojnika da zatrepće i proguta knedlu i gotovo ispusti pasoš. Iskezivši se, gurnuo je pasoš u mali aparat pričvršćen na prepreku. Drugi vojnik podiže štapić. Kija vide kako žena poseže i odabira jedan od umetaka, ponudivši njegov kraj na uzorkovanje. Čitava stvar trajala je možda osam sekundi, uključujući i vraćanje pasoša, i prvi vojnik se i dalje kezio kada je došao red na Kiju.
<BR>&nbsp;&nbsp;&nbsp;&nbsp;&nbsp;Žena ode dalje, pošto je napravila nešto za šta je Kija bila maltene sigurna da je kršenje saveznog zakona. Da li da prijavi vojniku?
<BR>&nbsp;&nbsp;&nbsp;&nbsp;&nbsp;Ali ipak nije, a onda su joj već vratili pasoš i bila je na putu prema Rampi 53. Gde je ponovo pokušala da spazi žensku, ali nije mogla da je vidi.
<BR>&nbsp;&nbsp;&nbsp;&nbsp;&nbsp;Posmatrala je kako po zidovima protrčavaju reklame, sve dok ih nisu pozvali da se ukrcaju po redovima.
<BR>
<BR>&nbsp;&nbsp;&nbsp;&nbsp;&nbsp;Sedište 23E ostalo je prazno dok je Kija čekala uzletanje, sisajući pepermint koji je dobila od stjuardese. Jedino prazno mesto u avionu, zaključila je. Ako ga niko ne zauzme, moći će da podigne naslon za ruke i da se sklupča na dva sedišta. Pokušala je da postavi negativno mentalno polje, vibracije koje će sprečiti da se neko pojavi u poslednjem trenutku i sedne. Zona Rosa znala je kako se to radi, bio je to deo sranja sa borilačkim veštinama njene ženske bande. Kija nije shvatala kako neko može da veruje da to pali.
<BR>&nbsp;&nbsp;&nbsp;&nbsp;&nbsp;Što očigledno nije, jer se tada u prolazu između redova pojavila ona plavuša, i nije li to bio treptaj prepoznavanja koji joj je Kija uhvatila u očima?
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
