<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>41. SVETLOST SVEĆA I SUZE
<P>&nbsp;&nbsp;&nbsp;&nbsp;&nbsp;Prozori kancelarija sevali su pokraj njih, sasvim blizu, iza nosača nadzemnog puta, okrpljenih posle zemljotresa. Više zgrade polako su prelazile u niska predgrađa, a malo dalje ukazalo se nešto svetleće: HOTEL KRALJ MIDA. Mapa na ploči sa instrumentima poče da signalizira.
<BR>&nbsp;&nbsp;&nbsp;&nbsp;&nbsp;"Treći izlaz desno", reče Lejni, motreći na kursor. Oseti kako Arli dodaje gas, a odmah zatim se začu buka alarma za prekoračenje brzine. Još jedan svetleći znak: SLOBODNO KUPATILO BANFF.
<BR>&nbsp;&nbsp;&nbsp;&nbsp;&nbsp;"Lejni-sane", reče Jamazaki, pored naslona za glavu. "Jeste li zapazili bilo kakav nagoveštaj Rezove smrti, ili neke nesreće?"
<BR>&nbsp;&nbsp;&nbsp;&nbsp;&nbsp;"Ne, ali ionako ne bih, ukoliko podaci ne bi ukazali na određeni stepen namere. Slučajnosti, aktivnost nekoga ko nije predstavljen..." Buka je prestala kada je usporila, približavajući se izlazu označenom na mapi. "Ali sam njihove podatke video kao dve struje koje se mešaju, i šta god da je to mešanje, čini se da smo se uputili prema njemu."
<BR>&nbsp;&nbsp;&nbsp;&nbsp;&nbsp;Arli skrenu na izlazni put. Sada su se spuštali lučnom silaznom rampom, i Lejni opazi tri mlade devojke kako silaze, blatnjavih cipela, niz strmu padinu, zasađenu nekakvom bledom, krutom travom. Jedna od njih kao da je bila u školskoj uniformi: dokolenice i kratka pletena suknja. Izgledale su nestvarno, u oštroj svetlosti natrijumskih reflektora na raskrnici, ali Arli tada zaustavi kombi i Lejni se okrenu i vide da je put ispred njih potpuno blokirala tiha, nepomična gomila ljudi.
<BR>&nbsp;&nbsp;&nbsp;&nbsp;&nbsp;"Isuse", reče Arli. "Obožavateljke."
<BR>&nbsp;&nbsp;&nbsp;&nbsp;&nbsp;Ako je među okupljenima i bilo dečaka, Lejni ih nije video. Bilo je to ravno more od sjajne crne kose, devojačkih lica okrenutih prema beloj zgradi koja se tamo nalazila, sa belim, blistavo osvetljenim znakom, uokvirenim nečim što je trebalo da predstavlja krunu: HOTEL DI. Arli spusti svoj prozor i Lejni začu zavijanje sirene u daljini.
<BR>&nbsp;&nbsp;&nbsp;&nbsp;&nbsp;"Nikada nećemo proći", reče Lejni. Većina devojaka nosila je po jednu sveću, i njihov združeni sjaj igrao je na licima sjajnim od suza. Bile su tako mlade, te devojke: deca. Keti Torens je to posebno mrzela kod Ni/Reza, način na koji se njihova baza obožavalaca osvežavala tokom godina, neprestanim dotokom maloletnih regruta, devojčica koje su se zaljubljivale u Reza u večitoj sadašnjosti mreže, gde je i dalje mogao da bude dvadesetdvogodišnjak iz vremena svojih prvih hitova.
<BR>&nbsp;&nbsp;&nbsp;&nbsp;&nbsp;"Dodaj mi tu crnu kutiju", reče Arli, i Lejni začu Jamazakija kako šuška po mehur-pakovanju. Između sedišta pojavi se pljosnata pravougaona futrola. Lejni je uze. "Otvori je", reče ona. Lejni povuče zatvarač, i ukaza se nešto ravno i sivo. Ni/Rezov logo na ovalnoj nalepnici. Arli ga izvadi iz kutije, postavi na ploču i kliznu prstima duž njegove ivice, tražeći prekidač. Na vetrobranu se pojavi natpis NI/REZ, izvrnuti odraz ispisan krupnim, svetlećim, zelenim slovima. **VOZILO TEHNIČKE EKIPE**. Zvezdice počeše da trepću.
<BR>&nbsp;&nbsp;&nbsp;&nbsp;&nbsp;Arli pusti da kombi pođe nekoliko centimetara napred. Devojčice ispred njih se okrenuše, opaziše vetrobran i ukloniše se u stranu. Skup im je nemo i postepeno, korak po korak, oslobađao prolaz.
<BR>&nbsp;&nbsp;&nbsp;&nbsp;&nbsp;Lejni pogleda napolje preko crnokosih glava sa razdeljkom na sredini i ugleda Rusa, onog iz Zapadnog Sveta, i dalje u belom večernjem sakou, kako se probija kroz gomilu. Glave devojčica jedva su mu dosezale do struka, i činilo se da gaca kroz crnu kosu i svetlost sveća. Lice mu je imalo zbunjen, gotovo užasnut izraz, ali kada je ugledao Lejnija na prozoru zelenog kombija, iskrivio je lice i promenio smer kretanja, uputivši se pravo prema njima.
</P></TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
