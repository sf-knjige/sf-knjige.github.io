<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>42. ODJAVLJIVANJE
<P>&nbsp;&nbsp;&nbsp;&nbsp;&nbsp;Kija pogleda napolje i vide da je kiša prestala. Iza žičane mreže, parking je bio pun malih, nepomičnih prilika sa svećama. Neke od njih stajale su na krovovima parkiranih kamiona, a činilo se da ih ima i na krovu niske zgrade u pozadini. Devojčice. Mlade Japanke. Činilo se da su sve zagledane u Hotel Di.
<BR>&nbsp;&nbsp;&nbsp;&nbsp;&nbsp;Grmalj je objašnjavao Rezu da je neko objavio da je umro, da je pronađen mrtav u hotelu, i da je to pušteno u mrežu kao da je reč o proverenoj vesti.
<BR>&nbsp;&nbsp;&nbsp;&nbsp;&nbsp;Rus izvadi telefon i poče nešto da govori u njega na ruskom. "Gospodine Nir-ess", reče, pošto je spustio telefon, "mi čujemo dolazi policija. Ovaj nanoteh jeste strogo zabranjen, jeste ozbiljan problem."
<BR>&nbsp;&nbsp;&nbsp;&nbsp;&nbsp;"Ne smeta", reče Rez. "Imamo kola u garaži."
<BR>&nbsp;&nbsp;&nbsp;&nbsp;&nbsp;Neko munu Kiju u lakat. Bio je to Masahiko: pružao joj je torbu. Spakovao je Sendbenders u nju i povukao zatvarač; osećalo se po težini. Njegov kompjuter bio je u pletenoj torbi. "Obuj cipele", reče on. On se već bio obuo.
<BR>&nbsp;&nbsp;&nbsp;&nbsp;&nbsp;Edi je ležao sklupčan na tepihu; bio je u tom položaju otkako ga je Rus ritnuo. Rus sada ponovo zakorači prema njemu i Kija opazi da se Merielis zgrčila, sedeći pored Edija na tepihu.
<BR>&nbsp;&nbsp;&nbsp;&nbsp;&nbsp;"Srećan si čovek", reče Rus Ediju. "Mi poštovamo dogovor. Izotop će biti predat. Ali ne hoćemo više posao s tobom."
<BR>&nbsp;&nbsp;&nbsp;&nbsp;&nbsp;Začu se škljocanje, i Kija vide da je grmalj bez levog uha sklopio sekiru, u nekoliko glatkih poteza, naslepo. "Ta stvar koju držiš je težak zločin, Rozere. Okupljanje tvog kluba obožavalaca dovešće policiju. Bolje da to bude kod mene."
<BR>&nbsp;&nbsp;&nbsp;&nbsp;&nbsp;Rez pogleda grmalja. "Neka, ja ću da ga nosim, Kejti."
<BR>&nbsp;&nbsp;&nbsp;&nbsp;&nbsp;Kiji se učini da je prepoznala iznenadnu tugu u grmaljevim očima. "Dobro, onda", reče. "Vreme je da pođemo." Gurnuo je sklopljeno oružje ispod sakoa. "Dođite, vas dvoje." Pokazao je Kiji i Masahiku prema vratima. Rez pođe za Masahikom, Rus odmah za njim, ali Kija vide da je ključ sobe na malom frižideru. Otrča tamo i uze ga. Onda zastade i zagleda se u Merielis.
<BR>&nbsp;&nbsp;&nbsp;&nbsp;&nbsp;Merielisina usta, bez ruža, izgledala su stara i tužna. Bila su to usta koja mora da su često osetila bol, pomislila je Kija. "Hajde sa nama", reče.
<BR>&nbsp;&nbsp;&nbsp;&nbsp;&nbsp;Merielis je pogleda.
<BR>&nbsp;&nbsp;&nbsp;&nbsp;&nbsp;"Hodi", reče Kija. "Dolazi policija."
<BR>&nbsp;&nbsp;&nbsp;&nbsp;&nbsp;"Ne mogu", reče Merielis. "Moram da pomognem Ediju."
<BR>&nbsp;&nbsp;&nbsp;&nbsp;&nbsp;"Kaži svom Ediju", reče Blekvel, pridruživši se Kiji u dva koraka, "ako samo pisne nekome o svemu ovome, biće uzet na skraćivanje cipela."
<BR>&nbsp;&nbsp;&nbsp;&nbsp;&nbsp;Ali Merielis kao da ga nije čula, i ako jeste, nije podigla pogled, pa grmalj povuče Kiju iz sobe, zatvori vrata i potera je ispred sebe za leđima Rusovog tamnog odela niz uski hodnik, gde su njegove kicoške kaubojke bile osvetljene nisko postavljenim svetlosnim trakama.
<BR>&nbsp;&nbsp;&nbsp;&nbsp;&nbsp;Rez je upravo hteo da zakorači u lift sa Masahikom i Rusom kada ga grmalj uhvati za rame. "Ideš sa mnom", reče, gurnuvši Kiju u lift.
<BR>&nbsp;&nbsp;&nbsp;&nbsp;&nbsp;Masahiko pritisnu dugme. "Imajete vozilo?" Rus upita Masahika.
<BR>&nbsp;&nbsp;&nbsp;&nbsp;&nbsp;"Ne", reče Masahiko.
<BR>&nbsp;&nbsp;&nbsp;&nbsp;&nbsp;Rus načini potvrdan zvuk. Kija pomisli da će je miris njegove kolonjske vode naterati da baci peglu. Vrata se otvoriše prema malom predvorju. Rus se progura pored nje, osvrćući se. Kija i Masahiko iziđoše za njim. Vrata lifta se zatvoriše. "Tražim vozilo", reče Rus. "Dođete." Prođoše za njim kroz automatska staklena vrata na parking, gde se činilo da Edijev Grejslend zauzima bar polovinu ukupnog prostora. Pored njega se nalazio srebrnosivi japanski kupe, i Kija se zapita da li je Rezov. Neko je postavio crne plastične pravougaonike na registarske tablice oba vozila.
<BR>&nbsp;&nbsp;&nbsp;&nbsp;&nbsp;Ponovo je začula kako staklena vrata šište, otvarajući se, i okrenula se da vidi Reza kako izlazi, sa nanoteh-jedinicom zataknutom ispod ruke kao da je fudbalska lopta. Grmalj je išao iza njega.
<BR>&nbsp;&nbsp;&nbsp;&nbsp;&nbsp;Tada kroz ružičaste plastične trake na ulazu upade čovek veoma besnog izgleda u sjajnom belom sakou. Držao je za okovratnik sitnijeg čoveka, koji je pokušavao da se oslobodi i pobegne. Onda ih taj niži opazi i povika "Blekvele!" i zaista mu pođe za rukom da se izmigolji iz jakne, ali čovek u belom sakou ispruži slobodnu ruku i dograbi ga za kaiš.
<BR>&nbsp;&nbsp;&nbsp;&nbsp;&nbsp;Rus je sada vikao nešto na ruskom, i čovek u belom sakou napravi izraz kao da ga je tek primetio. Pustio je kaiš onog drugog.
<BR>&nbsp;&nbsp;&nbsp;&nbsp;&nbsp;"Imamo kombi", reče drugi.
<BR>&nbsp;&nbsp;&nbsp;&nbsp;&nbsp;Jednouhi grmalj stade sasvim blizu čoveku u belom sakou, mrko ga odmeri i uze jaknu onog drugog. "U redu je, Rozere", reče, okrenuvši se Rezu. "Znaš postupak. Već smo to imali. Isto kao kada smo napuštali kuću Svete Kildi, sa onim melburnskim govnima od novinara ispred, je li?" Prebacio je jaknu preko Rezove glave i ramena i ohrabrujuće ga munuo u mišicu. Prišao je ružičastim trakama i pomerio jednu u stranu, pogledavši napolje. "Jebeni pakao", reče. "U redu, slušajte ovamo. Idemo brzo, držimo se zajedno, Rez u sredini, pravo u kombi. Kad izbrojim do tri."
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
