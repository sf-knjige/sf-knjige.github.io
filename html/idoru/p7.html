<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. D.E.S.H.
<P>&nbsp;&nbsp;&nbsp;&nbsp;&nbsp;Kija je programirala svog Učitelja Muzike da gaji naklonost prema mostovima. Pojavljivao se, u njenoj virtuelnoj Veneciji, svaki put kada bi prešla jedan od njih umerenom brzinom: vitak mladić bledoplavih očiju koji je rado nosio dugačke, lepršave kapute.
<BR>&nbsp;&nbsp;&nbsp;&nbsp;&nbsp;Bio je predmet gledaj-i-oseti sudskog postupka, u svojoj beta-verziji, kada su pravni zastupnici poznatog britanskog pevača uložili žalbu zbog toga što su tvorci Učitelja Muzike skenirali fotografije njihovog klijenta iz mlađih dana. Spor je bio rešen izvan suda, i u svim potonjim verzijama, uključujući onu koju je imala Kija, njegov lik bio je mnogo više generički.
<BR>&nbsp;&nbsp;&nbsp;&nbsp;&nbsp;U Veneciju ga je unela prilikom svoje druge posete gradu, da joj pravi društvo i da obezbedi izbor muzike, i učinilo joj se kao dobra zamisao da programira njegovo pojavljivanje u trenucima kada prelazi mostove. U Veneciji je bilo puno mostova, od kojih su neki bili tek mali lukovi kamenih stepenica preko najužih kanala. Postojao je Most Uzdisaja, koji je Kija izbegavala jer joj je izgledao tužno i avetinjski, i Most Pesnica, koji joj se dopadao najviše zbog naziva, i toliko mnogo drugih. Takođe je postojao Rijalto, veliki, grbav i fantastično star, gde su, po rečima njenog oca, ljudi izmislili bankarstvo, ili bar određenu vrstu bankarstva. (Njen otac je radio za banku i zato je morao da živi u Singapuru.)
<BR>&nbsp;&nbsp;&nbsp;&nbsp;&nbsp;Sada je usporila trku kroz grad i krstarila je brzinom pešaka uz stepenasti uspon Rijalta, u društvu Učitelja Muzike koji je elegantno hodao pored nje, u kaputu boje gita, zalepršanom na vetru.
<BR>&nbsp;&nbsp;&nbsp;&nbsp;&nbsp;"DESH", reče on, aktiviran njenim pogledom, "Dijatonična elaboracija statičke harmonije. Takođe poznata kao durska lestvica sa silaznom bas-linijom. Bahova 'Melodija na g-žici' iz 1730. Prokol Harumova 'Bleđe od najbleđe senke' iz 1967." Da ga je u tom trenutku pogledala, čula bi odlomke melodija, iz neodređenog izvora i glasne baš kako treba. A zatim bi usledilo još podataka o DESH-u i još odlomaka. Ali njoj je trebalo njegovo prisustvo radi društva, a ne radi poduke. Mada je poduka bila njegova suština, ako se izuzme pojava, koja se sastojala od toga da bude plav, skladan i odeven lepše nego što je ijedan živi čovek mogao da bude. Znao je sve što se moglo znati o muzici, i ništa više.
<BR>&nbsp;&nbsp;&nbsp;&nbsp;&nbsp;Nije znala koliko se dugo zadržala u Veneciji, ovaj put. I dalje je bio onaj trenutak pred svitanje koji je najviše volela, zbog čega ga je i sačuvala.
<BR>&nbsp;&nbsp;&nbsp;&nbsp;&nbsp;"Znaš li nešto o japanskoj muzici?" upitala ga je.
<BR>&nbsp;&nbsp;&nbsp;&nbsp;&nbsp;"O kojoj vrsti?"
<BR>&nbsp;&nbsp;&nbsp;&nbsp;&nbsp;"Onoj koju sluša narod."
<BR>&nbsp;&nbsp;&nbsp;&nbsp;&nbsp;"Popularnoj muzici?"
<BR>&nbsp;&nbsp;&nbsp;&nbsp;&nbsp;"Valjda."
<BR>&nbsp;&nbsp;&nbsp;&nbsp;&nbsp;Zastao je, vrteći se u mestu, sa rukama u džepovima, lepršajući skutima trenčkota tako da se ukazivala postava.
<BR>&nbsp;&nbsp;&nbsp;&nbsp;&nbsp;"Mogli bismo da počnemo od muzike zvane enka", reče on, "mada sumnjam da bi ti se svidela." Programski vodiči radili su te stvari, provaljivali šta voliš. "Koreni savremenog japanskog popa kasnijeg su datuma, sa komercijalnom pojavom nečega što se zove 'grupni zvuk'. Reč je o imitatorskom fenomenu, otvoreno okrenutom tržištu. Veoma razvodnjen uticaj zapadnog popa. Sasvim isprazan i jednoličan žanr."
<BR>&nbsp;&nbsp;&nbsp;&nbsp;&nbsp;"Zanima me da li je istina da imaju pevače koji, zapravo, ne postoje?"
<BR>&nbsp;&nbsp;&nbsp;&nbsp;&nbsp;"Pevači-idoli", reče on, pošavši dalje grbavom strminom mosta. "Idoru. Neki od njih neverovatno su popularni."
<BR>&nbsp;&nbsp;&nbsp;&nbsp;&nbsp;"Da li se ljudi ubijaju zbog njih?"
<BR>&nbsp;&nbsp;&nbsp;&nbsp;&nbsp;"Ne znam. Moguće je, pretpostavljam."
<BR>&nbsp;&nbsp;&nbsp;&nbsp;&nbsp;"A da li se venčavaju njima?"
<BR>&nbsp;&nbsp;&nbsp;&nbsp;&nbsp;"Nisam čuo za tako nešto."
<BR>&nbsp;&nbsp;&nbsp;&nbsp;&nbsp;"Šta znaš o Reji Toeji?" Pitala se da li se to zaista tako izgovara.
<BR>&nbsp;&nbsp;&nbsp;&nbsp;&nbsp;"Bojim se da je ne poznajem", reče on, sa lakim grčem koji se dešavao kada bi ga pitala nešto o muzici nastaloj posle njega. Kiji ga je u takvim prilikama uvek bilo žao, iako je znala da je to besmisleno.
<BR>&nbsp;&nbsp;&nbsp;&nbsp;&nbsp;"Nije važno", reče i sklopi oči.
<BR>&nbsp;&nbsp;&nbsp;&nbsp;&nbsp;Skinula je naočare.
<BR>&nbsp;&nbsp;&nbsp;&nbsp;&nbsp;Posle Venecije, avion joj se činio još više skučen i niske tavanice, klaustrofobična cev nakrcana sedištima i ljudima.
<BR>&nbsp;&nbsp;&nbsp;&nbsp;&nbsp;Plavuša je bila budna i posmatrala ju je, manje slična Ešli Modine Karter pošto je skinula šminku. Lice joj je bilo samo nekoliko centimetara od njenog.
<BR>&nbsp;&nbsp;&nbsp;&nbsp;&nbsp;Onda se osmehnula. Bio je to spor osmeh, modularan, kao da je iz više koraka, kao da svakim od tih koraka upravlja posebna stidljivost ili oklevanje.
<BR>&nbsp;&nbsp;&nbsp;&nbsp;&nbsp;"Sviđa mi se tvoj kompjuter", reče. "Izgleda kao da su ga napravili Indijanci, ili tako nešto."
<BR>&nbsp;&nbsp;&nbsp;&nbsp;&nbsp;Kija pogleda u svoj Sendbenders. Isključi crveno dugme. "Od korala je", reče. "Ovo su tirkizi. Ovo što liči na slonovaču jeste unutrašnjost jedne vrste oraha. Obnovljivo je."
<BR>&nbsp;&nbsp;&nbsp;&nbsp;&nbsp;"Ostatak je od srebra?"
<BR>&nbsp;&nbsp;&nbsp;&nbsp;&nbsp;"Aluminijuma", reče Kija. "Tope stare konzerve koje iskopavaju na plaži i pretapaju ih u peščanim kalupima. Ove ploče su od mikarte. To je lan sa nekom smolom."
<BR>&nbsp;&nbsp;&nbsp;&nbsp;&nbsp;"Nisam znala da Indijanci umeju da prave računare", reče žena, pruživši ruku da dodirne zaobljenu ivicu Sendbendersa. Glas joj je bio nesiguran, lak, kao u deteta. Nokat na prstu koji je počivao na Sendbendersu bio je jarkocrvene boje, sa oguljenim lakom. Drhtaj, i ruka se povuče.
<BR>&nbsp;&nbsp;&nbsp;&nbsp;&nbsp;"Previše sam popila. Sa previše tekile unutra. Edi to zove 'vitamin T'. Nisam bila nevaljala, a?"
<BR>&nbsp;&nbsp;&nbsp;&nbsp;&nbsp;Kija odmahnu glavom.
<BR>&nbsp;&nbsp;&nbsp;&nbsp;&nbsp;"Ne sećam se uvek da li sam bila."
<BR>&nbsp;&nbsp;&nbsp;&nbsp;&nbsp;"Znate li koliko još imamo do Tokija?" upita Kija, jer nije znala šta drugo da kaže.
<BR>&nbsp;&nbsp;&nbsp;&nbsp;&nbsp;"Devet sati, možda", reče plavuša i uzdahnu. "Podzvučni su baš udav, zar ne? Edi mi je bio rezervisao na nadzvučnom, poslovnu klasu, ali je onda rekao da nešto nije u redu sa kartom. Edi dobija sve karte sa tog mesta u Osaki. Jednom smo leteli Er Fransom, u prvoj klasi, i tamo ti se sedište pretvara u krevet, i još te lepo ušuškaju ćebencetom. I postoji otvoren bar sa bocama na izvol'te, i šampanjcem, i strava hranom." Uspomena kao da je nije razveselila. "A na kraju ti poklone parfem i šminku, u original torbici od Hermesa. Prava koža. Šta ćeš u Tokiju?"
<BR>&nbsp;&nbsp;&nbsp;&nbsp;&nbsp;"Oh", reče Kija. "Oh. Pa... Moja prijateljica. Idem u posetu prijateljici."
<BR>&nbsp;&nbsp;&nbsp;&nbsp;&nbsp;"Tamo je tako čudno. Znaš, posle zemljotresa."
<BR>&nbsp;&nbsp;&nbsp;&nbsp;&nbsp;"Ali sve su ponovo sagradili. Jesu li?"
<BR>&nbsp;&nbsp;&nbsp;&nbsp;&nbsp;"Naravno, ali su to uradili tako brzo, uglavnom pomoću tog nanoteha, te stvari što rastu same od sebe. Edi je otišao tamo pre nego što se slegla prašina. Rekao mi je da si mogla da gledaš zgrade kako rastu, noću. Sobe su gore na vrhu bile kao saće, i zidovi su se sami zatvarali preko njih, jedan za drugim. Rekao je da je to bilo kao da posmatraš kako se topi sveća, ali pušteno unazad. Mora da je bilo jezivo. Bez ikakvog zvuka. Mašine, premale da bi se videle golim okom. Mogu da ti se uvuku u telo, znaš?"
<BR>&nbsp;&nbsp;&nbsp;&nbsp;&nbsp;Kija oseti skrivenu notu panike. "Edi?" upita, da pokuša da promeni temu.
<BR>&nbsp;&nbsp;&nbsp;&nbsp;&nbsp;"Edi je nešto kao poslovni čovek. Posle zemljotresa je otišao u Japan da zaradi pare. Kaže da je tada ta infa, infa, struktura bila potpuno ogoljena. Kaže da joj je to iščupalo kičmu, tako da si mogao da ulaziš i preturaš, ali na brzaka, pre nego što se sve ponovo zatvorilo i zaraslo. A zaraslo je oko Edija, kao da je on neki umetak ili tako nešto, tako da je postao deo infa, infa..."
<BR>&nbsp;&nbsp;&nbsp;&nbsp;&nbsp;"Infrastrukture."
<BR>&nbsp;&nbsp;&nbsp;&nbsp;&nbsp;"Ja', strukture. Tako da je on sada priključen, na te sokove. Poseduje nekretnine i klubove i ima dil u muzici i videu i tako tome."
<BR>&nbsp;&nbsp;&nbsp;&nbsp;&nbsp;Kija se nagnu napred, izvuče torbu ispod sedišta i ćušnu Sendbenders u nju. "Živite tamo, u Tokiju?"
<BR>&nbsp;&nbsp;&nbsp;&nbsp;&nbsp;"Deo vremena."
<BR>&nbsp;&nbsp;&nbsp;&nbsp;&nbsp;"Je l' vam se sviđa tamo?"
<BR>&nbsp;&nbsp;&nbsp;&nbsp;&nbsp;"Pa, tamo je... ovaj... pa... uvrnuto, je li? Nigde nije kao tamo. Tamo se dogodilo to veliko sranje, pa su ga popravili tako da se dogodila možda još veća stvar, veća promena, a svi idu okolo i prave se da ništa nije bilo. Ali znaš šta?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Pogledaj mapu. Mapu od ranije. Mnogo toga nije čak ni tamo gde je pre bilo. Ni blizu. Dobro, ponešto i jeste, Palata, taj autoput i ta velika gradska većnica u Šinđuku, ali ostalo je uglavnom kao da su ga tek sada smislili. Sav krš od zemljotresa gurnuli su u more, kao nasip, i sada i na tome grade. Nova ostrva."
<BR>&nbsp;&nbsp;&nbsp;&nbsp;&nbsp;"Znate", reče Kija, "stvarno sam strašno pospana. Mislim da ću sad pokušati da odspavam."
<BR>&nbsp;&nbsp;&nbsp;&nbsp;&nbsp;"Zovem se Merielis. Jedna reč."
<BR>&nbsp;&nbsp;&nbsp;&nbsp;&nbsp;"A ja Kija."
<BR>&nbsp;&nbsp;&nbsp;&nbsp;&nbsp;Kija zažmuri i pokuša malo da obori sedište, ali nije išlo dalje.
<BR>&nbsp;&nbsp;&nbsp;&nbsp;&nbsp;"Lepo ime", reče Merielis.
<BR>&nbsp;&nbsp;&nbsp;&nbsp;&nbsp;Kiji se učini da čuje Učiteljev DESH kroz zvuk motora, ne toliko zvuk koliko nešto što je sada bilo deo nje. Ona bleđa senka nečeg, ali nije mogla tačno da odredi šta je to.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
