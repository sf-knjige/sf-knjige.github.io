<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. VISKI KLON
<P>&nbsp;&nbsp;&nbsp;&nbsp;&nbsp;Edijev klub bio je na samom vrhu nečega što je ličilo na poslovnu zgradu. Kiji se činilo da u Sijetlu nema muzičkih klubova na vrhovima visokih zgrada, ali nije bila sigurna. Bila je zaspala u Grejslendu i probudila se tek kada je Edi uterao kola kroz kapiju garaže i povezao ih uz nešto nalik na vrtešku, ili cilindar staromodnog revolvera, samo što su meci bili kola. Gledala je kroz prozore dok ih je to nosilo uvis i dalje, da bi se zaustavilo na vrhu, gde je Edi ušao u garažu koja je mogla da bude bilo gde, s tim da su sva kola bila crna i velika, iako nijedna tako velika kao Grejslend.
<BR>&nbsp;&nbsp;&nbsp;&nbsp;&nbsp;"Dođi s nama da se osvežiš, dušo", reče Merielis. "Izgledaš rastureno."
<BR>&nbsp;&nbsp;&nbsp;&nbsp;&nbsp;"Moram da se uključim", reče Kija. "Da pronađem prijateljicu kod koje ću stanovati..."
<BR>&nbsp;&nbsp;&nbsp;&nbsp;&nbsp;"Polako", reče Merielis, pa kliznu preko velura i otvori vrata. Edi iziđe sa vozačeve strane, uzevši torbu sa nalepnicom Nisanovog Okruga. I dalje je izgledao kiselo. Kija uze svoju torbu i pođe za Merielis. Sve troje uđoše u lift. Edi pritisnu dlan na ploču u obliku šake na zidu i reče nešto na japanskom. Lift mu odgovori, i vrata se zatvoriše i pođoše uvis. Dosta brzo, činilo se, ali je to trajalo.
<BR>&nbsp;&nbsp;&nbsp;&nbsp;&nbsp;Vožnja liftom kao da nije popravila Edijevo raspoloženje. Bio je primoran da se zbije sa Merielis, i Kija je videla kako mu radi onaj mali mišić u zglobu vilice, dok ju je posmatrao. Merielis mu je uzvraćala pogled.
<BR>&nbsp;&nbsp;&nbsp;&nbsp;&nbsp;"Mog'o bi da se razvedriš", reče Merielis. "Uspelo je."
<BR>&nbsp;&nbsp;&nbsp;&nbsp;&nbsp;Mišić pređe na turbo-pogon. "Dogovor je bio drugačiji", reče on, konačno. "Plan je bio drugačiji."
<BR>&nbsp;&nbsp;&nbsp;&nbsp;&nbsp;Merielis podiže obrvu. "Nekada si cenio malo improvizacije."
<BR>&nbsp;&nbsp;&nbsp;&nbsp;&nbsp;Edijev pogled preskoči na Kiju, pa se hitro vrati na Merielis. "Ti ovo nazivaš improvizacija?"
<BR>&nbsp;&nbsp;&nbsp;&nbsp;&nbsp;"Tada si imao i smisao za humor", reče Merielis, kada se lift zaustavio i vrata kliznula u stranu. Edi je besno pogleda, pa zakorači napolje, a Kija i Merielis za njim. "Mani ga", reče Merielis. "Ume tako da mu dođe, ponekad."
<BR>&nbsp;&nbsp;&nbsp;&nbsp;&nbsp;Kija nije znala šta je očekivala, ali ovo sigurno nije bilo to. Neuredna prostorija nakrcana kutijama, sa nizom sigurnosnih monitora. Niska tavanica bila je načinjena od onih vlaknastih pločica koje se kače na male metalne šine; otprilike pola ih je nedostajalo, a iz prašnjavih senki visili su kablovi i žice. U sobi je bilo par malih stonih svetiljki, od kojih je jedna osvetljavala gomilu praznih posuda od knedli iz restorana i vrč za crnu kafu sa belim plastičnim kašikama. Japanac sa crnom kapom sa natpisom 'Viski Klon', sedeo je u pokretnoj stolici ispred monitora, upravo nalivajući topli napitak iz velikog termosa sa ružičastim cvetovima.
<BR>&nbsp;&nbsp;&nbsp;&nbsp;&nbsp;"Jo, Kalvine", reče Merielis, ili je bar tako zvučalo.
<BR>&nbsp;&nbsp;&nbsp;&nbsp;&nbsp;"'Ej", reče čovek.
<BR>&nbsp;&nbsp;&nbsp;&nbsp;&nbsp;"Kalvin je iz Takome", reče Merielis, dok je Kija posmatrala Edija kako bez zadržavanja prolazi kroz sobu, noseći torbu, izlazi kroz vrata i nestaje.
<BR>&nbsp;&nbsp;&nbsp;&nbsp;&nbsp;"Gazda izgleda veselo", reče čovek, zvučeći japanski isto koliko i Merielis. Otpio je iz poklopca termosa.
<BR>&nbsp;&nbsp;&nbsp;&nbsp;&nbsp;"Aha", reče Merielis. "Van sebe je od radosti što me vidi."
<BR>&nbsp;&nbsp;&nbsp;&nbsp;&nbsp;"Proći će ga." Još jedan gutljaj. Posmatrao je Kiju ispod štitnika kape. Slova u natpisu 'Viski Klon' bila su od vrste koju upotrebljavaju u tržnjacima kada žele da pomislite da je mesto tradicionalno.
<BR>&nbsp;&nbsp;&nbsp;&nbsp;&nbsp;"Ovo je Kija", reče Merielis. "Upoznale smo se na Si-Teku", i tu Kija opazi da nije rekla da su se upoznale u avionu. To ju je podsetilo na ono sa uzimanjem uzorka DNK i umecima za kosu.
<BR>&nbsp;&nbsp;&nbsp;&nbsp;&nbsp;"Drago mi je što čujem da je još tamo", reče čovek. "Znači da ipak postoji izlaz iz ovog sranja."
<BR>&nbsp;&nbsp;&nbsp;&nbsp;&nbsp;"Nemoj, Kalvine", reče Merielis, "znamo da voliš Tokio."
<BR>&nbsp;&nbsp;&nbsp;&nbsp;&nbsp;"Kako da ne. U Redmondu sam stanovao na mestu gde je kupatilo bilo veličine stana koji imam ovde, a to uopšte nije bilo veliko kupatilo. Mislim, imalo je tuš-kabinu. Nije bilo čak ni kade."
<BR>&nbsp;&nbsp;&nbsp;&nbsp;&nbsp;Kija pogleda ekrane iza njega. Puno ljudi na njima, ali nije mogla da odredi šta rade.
<BR>&nbsp;&nbsp;&nbsp;&nbsp;&nbsp;"Izgleda da je dobro veče", reče Merielis, pošto je i sama osmotrila ekrane.
<BR>&nbsp;&nbsp;&nbsp;&nbsp;&nbsp;"Samo solidno", reče on. "Između solidnog i prosečnog."
<BR>&nbsp;&nbsp;&nbsp;&nbsp;&nbsp;"Prestani tako da govoriš", reče Merielis. "Da ne počnem i ja."
<BR>&nbsp;&nbsp;&nbsp;&nbsp;&nbsp;Kalvin se iskezi. "Ali ti si dobra devojčica, zar ne, Merielis?"
<BR>&nbsp;&nbsp;&nbsp;&nbsp;&nbsp;"Molim vas", reče Kija, "da l' bih mogla da upotrebin dataport?"
<BR>&nbsp;&nbsp;&nbsp;&nbsp;&nbsp;"Ima jedan u Edijevoj kancelariji", reče Merielis. "Ali on sada verovatno telefonira. Što ne odeš do kupatila", ona pokaza prema jednim zatvorenim vratima, "i umiješ se. Izgledaš malo ošamućeno. Dotle će Edi biti gotov, i moći ćeš da pozoveš prijateljicu."
<BR>&nbsp;&nbsp;&nbsp;&nbsp;&nbsp;U kupatilu je bio stari čelični umivaonik i veoma moderan i naizgled komplikovan toalet sa bar deset dugmića na kotliću. Natpisi su bili na japanskom. Sedište od polimera pomalo se migoljilo kada je sela, mereći joj težinu, tako da je zamalo poskočila. Sve je u redu, reče sebi, samo strana tehnologija. Kada je završila, izabrala je nasumce jedno dugme, uključivši mlaz veoma sitnih, mikroskopskih kapljica tople, parfimisane vode od koga je zastenjala i brže-bolje ustala. Obirsala je nadlanicom oči, stala podalje sa strane i pritisnula drugo dugme. Ovo je, izgleda, bilo pravo: u šolji je potekla voda, sa zvukom koji ju je podsetio na mlaznjak aviona.
<BR>&nbsp;&nbsp;&nbsp;&nbsp;&nbsp;Dok je prala ruke, a zatim i lice, na umivaoniku umirujuće običnog izgleda, služeći se bledoplavim tečnim sapunom iz slavine u obliku jednookog dinosaurusa, začula je kako prestaje šum vode u toaletu i javlja se novi zvuk. Osvrnula se i ugledala oscilirajući prsten purpurne svetlosti, negde ispod sedišta toaleta. Ultraljubičasta, pomisli, za sterilizaciju.
<BR>&nbsp;&nbsp;&nbsp;&nbsp;&nbsp;Na zidu je bio okačen poster Vojvoda od Udri Ih Atomskom, onih groznih steroidnih metalaca. Bili su znojavi i praznog pogleda i tupavo su se kezili, a bubnjaru su nedostajali prednji zubi. Natpis je bio na japanskom. Pitala se otkud to da se neko u Japanu loži na njih, kada su grupe kao što su Vojvode mrzele otprilike sve što nije bilo američko kako su ga oni zamišljali. Ali je Kelsi, koja je puno puta bila u Japanu, sa ocem, pričala da se sa Japancima nikad ne zna.
<BR>&nbsp;&nbsp;&nbsp;&nbsp;&nbsp;Nigde nije bilo ničega čime bi osušila ruke. Izvadila je majicu iz torbe i upotrebila je, iako to nije bila prava stvar. Kleknuvši da strpa majicu nazad u torbu, napipa ugao nečeg što joj nije bilo poznato, ali u tom trenutku Kalvin grunu na vrata iza nje.
<BR>&nbsp;&nbsp;&nbsp;&nbsp;&nbsp;"Pardon", reče on.
<BR>&nbsp;&nbsp;&nbsp;&nbsp;&nbsp;"U redu je", reče Kija, povukavši zatvarač.
<BR>&nbsp;&nbsp;&nbsp;&nbsp;&nbsp;"Nije", reče on, pa pogleda preko ramena, a zatim ponovo u nju. "Stvarno si srela Merielis na Si-Teku?"
<BR>&nbsp;&nbsp;&nbsp;&nbsp;&nbsp;"U avionu", reče Kija.
<BR>&nbsp;&nbsp;&nbsp;&nbsp;&nbsp;"Znači da nisi u šemi?"
<BR>&nbsp;&nbsp;&nbsp;&nbsp;&nbsp;Kija ustade, od čega joj se malo zavrte u glavi. "U kakvoj šemi?"
<BR>&nbsp;&nbsp;&nbsp;&nbsp;&nbsp;Pogledao ju je ispod štitnika crne kape. "Onda bi stvarno trebalo da brišeš odavde. Mislim, odmah."
<BR>&nbsp;&nbsp;&nbsp;&nbsp;&nbsp;"Zašto?" upita Kija, iako joj zamisao uopšte nije izgledala loše.
<BR>&nbsp;&nbsp;&nbsp;&nbsp;&nbsp;"Bolje ništa ne pitaj." Negde iza njega začu se tresak. On se trgnu. "Nije to ništa. To ona samo baca stvari. Još nije ozbiljno. Dođi", pa dograbi za remen njenu torbu i podiže je. Sada se već kretao veoma brzo, i morala je da požuri da joj ne odmakne. Prošli su pored vrata Edijeve kancelarije, pored niza ekrana (gde joj se učinilo da je videla ljude sa kaubojskim šeširima kako igraju vozić, ali nije bila sigurna).
<BR>&nbsp;&nbsp;&nbsp;&nbsp;&nbsp;Kalvin pljesnu rukom po senzorskoj ploči na vratima lifta. "Spustiće te do garaže", reče on, baš kada se iz Edijeve kancelarije začuo zvuk lomljenja stakla. "Pođi levo, jedno šest metara, i tamo ćeš videti drugi lift. Zaobiđi recepciju; tamo imamo kamere. Najniže dugme će te odvesti do podzemne. Tamo uzmi voz." Dodao joj je torbu.
<BR>&nbsp;&nbsp;&nbsp;&nbsp;&nbsp;"Koji?" upta Kija.
<BR>&nbsp;&nbsp;&nbsp;&nbsp;&nbsp;Merielis vrisnu. Zvučalo je kao da je nešto stvarno zabolelo.
<BR>&nbsp;&nbsp;&nbsp;&nbsp;&nbsp;"Ne obraćaj pažnju", reče Kalvin i brzo nešto naredi liftu na japanskom. Lift mu odgovori, ali je ovaj već bio otišao, vrata se zatvoriše i lift krenu naniže. Torba kao da joj postade lakša u rukama.
<BR>&nbsp;&nbsp;&nbsp;&nbsp;&nbsp;Edijev Grejslend i dalje je bio tamo kada su se otvorila vrata, masivni klin pored ostalih crnih automobila. Pronašla je drugi lift u koji joj je Kalvin rekao da uđe, sa izgrebanim i ulubljenim vratima. Imao je običnu dugmad i nije govorio; odneo ju je do jarko osvetljenih prodavnica punih sveta, do pokretnih stepenica, i platformi, i magleva, i večnih logoa koji su lebdeli iznad glava.
<BR>&nbsp;&nbsp;&nbsp;&nbsp;&nbsp;Bila je najzad u Tokiju.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
