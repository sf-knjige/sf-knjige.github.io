<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. SLEPI PUTNIK
<P>&nbsp;&nbsp;&nbsp;&nbsp;&nbsp;Proteklo je i nešto više od mesec dana, pre no što se moglo reći da je započelo leto. To jest, toliko započelo da je Homir Man izveo svoje konačno finansijsko stanje za tu budžetsku godinu, postarao se da zamenik bibliotekara, koga je Vlada poslala, postane dovoljno upoznat sa finesama posla - prošlogodišnji učinak je bio prilično nezadovoljavajući - i sredio da se s njegovog malog broda, Unimara, krštenog po jednoj tajanstvenoj ljubavnoj epizodi od pre dvadeset godina, skine zimska paučina.
<BR>&nbsp;&nbsp;&nbsp;&nbsp;&nbsp;S Terminusa je krenuo s osećajem potmule zlovolje. U luci nije bilo nikoga da ga isprati. To ne bi bilo ni prirodno, jer ga ni ranije niko nije pratio. Vrlo dobro je znao da je važno da se ovo putovanje ni po čemu ne razlikuje od onih koja je u prošlosti obavio, a ipak je osećao da ga obuzima neka neodređena ozlojeđenost. On, Homir Man, stavlja na kocku svoju šiju u najodvažnijem mogućem poduhvatu, i u takvom trenutku ostavljaju ga samoga.
<BR>&nbsp;&nbsp;&nbsp;&nbsp;&nbsp;Tako je bar on mislio.
<BR>&nbsp;&nbsp;&nbsp;&nbsp;&nbsp;A zato što je bio u zabludi, sledeći dan je bio dan pometenosti i na Unimari i u pregrađu, u domu dr Darela.
<BR>&nbsp;&nbsp;&nbsp;&nbsp;&nbsp;Pogodilo je to najpre kuću dr Darela, posredstvom Poli, kućne pomoćnice, čiji je jednomesečni odmor već dobrano pripadao prošlosti. Sva van sebe, sletela je niz stepenice nešto mucajući.
<BR>&nbsp;&nbsp;&nbsp;&nbsp;&nbsp;Čestiti doktor je presrete; uzaludno je pokušavala da osećanja izrazi rečima, pa mu, najzad, ćušnu list papira i neki kockasti predmet.
<BR>&nbsp;&nbsp;&nbsp;&nbsp;&nbsp;Nećkajući se, on ih uze i upita: "Šta je, Poli?"
<BR>&nbsp;&nbsp;&nbsp;&nbsp;&nbsp;"Otišla je, doktore."
<BR>&nbsp;&nbsp;&nbsp;&nbsp;&nbsp;"Ko je otišao?"
<BR>&nbsp;&nbsp;&nbsp;&nbsp;&nbsp;"Arkadija!"
<BR>&nbsp;&nbsp;&nbsp;&nbsp;&nbsp;"Kako to misliš - otišla? Kuda? O čemu govoriš?"
<BR>&nbsp;&nbsp;&nbsp;&nbsp;&nbsp;Ona zatrupka. "Ne znam. Otišla je, a sa njom i kofer i nešto odeće, a evo i pisma. Zašto ga ne pročitate, umesto što tako stojite? Ah, vi muškarci!'
<BR>&nbsp;&nbsp;&nbsp;&nbsp;&nbsp;Dr Darel sleže ramenima i otvori pismo. Pismo nije bilo dugo i, izuzimajući uglasti potpis "Arkadi", bilo je napisano cifrastim i ujednačenim rukopisom Arkadijinog novog transkribera.
<BR>
<BR>&nbsp;&nbsp;&nbsp;&nbsp;&nbsp;Dragi oče,
<BR>&nbsp;&nbsp;&nbsp;&nbsp;&nbsp;Isuviše bi mi se cepalo srce da ti lično kažem zbogom.
<BR>&nbsp;&nbsp;&nbsp;&nbsp;&nbsp;Moglo bi se desiti da zaplačem kao neka devojčica, a ti bi me se stideo. Zato ti umesto toga pišem pismo, da bih ti rekla koliko ćeš mi nedostajati čak i dok budem provodila ovaj božanstveni letnji raspust sa čika Homirom. Paziću na sebe, a i uskoro ću se vratiti kući. U međuvremenu, ostavljam ti nešto što pripada samo meni. Sad ga ti možeš uzeti.
<BR>
<BR>&nbsp;&nbsp;&nbsp;&nbsp;&nbsp;Ljubi te tvoja kćer,
<BR>&nbsp;&nbsp;&nbsp;&nbsp;&nbsp;Arkadi
<BR>
<BR>&nbsp;&nbsp;&nbsp;&nbsp;&nbsp;Pročitao ga je nekoliko puta, a izraz lica mu je postajao sve bezizrazniji. Usiljeno upita: "Jesi li pročitala ovo, Poli?"
<BR>&nbsp;&nbsp;&nbsp;&nbsp;&nbsp;Poli istog trenutka zauze odbrambeni stav. "To mi se sigurno ne može prebaciti, doktore. Na koverti spolja piše 'Poli', pa nisam mogla znati da je unutra pismo za vas. Nisam njuškalo, doktore, i u toku ovih godina kako sam s..."
<BR>&nbsp;&nbsp;&nbsp;&nbsp;&nbsp;Darel pomirljivo pruži ruku. "Dobro, dobro, Poli. Nije važno. Hteo sam samo da budem siguran da dobro shvataš šta se desilo."
<BR>&nbsp;&nbsp;&nbsp;&nbsp;&nbsp;Brzo je razmišljao. Ne bi vredelo da joj kaže da zaboravi. Za neprijatelja je 'zaboraviti' besmislena reč, a objašnjavanje bi imalo suprotno dejstvo, jer bi svemu davalo veću važnost. Zato umesto svega reče: "Znaš, baš je čudna devojčica. Još od onda kako smo se dogovorili da ovog leta ide na to svemirsko putovanje, bila je sva uzbuđena."
<BR>&nbsp;&nbsp;&nbsp;&nbsp;&nbsp;"A zašto meni sve ovo vreme niko nije ni spomenuo to svemirsko putovanje?"
<BR>&nbsp;&nbsp;&nbsp;&nbsp;&nbsp;"Dogovoreno je dok si bila na putu, pa smo na njega zaboravili. Nema tu ničeg složenog."
<BR>&nbsp;&nbsp;&nbsp;&nbsp;&nbsp;Prvobitna Polina osećanja sada se usredsrediše na jedno, na snažno nagodovanje. "Prosto, a? Siroto pilence mi je otišlo samo s jednim koferom, bez ijedne pristojne krpice na sebi, a uz to i samo. Koliko će ostati?"
<BR>&nbsp;&nbsp;&nbsp;&nbsp;&nbsp;"Nemoj o tome da brineš, Poli. Na brodu će biti dosta odeće za nju. Sve je sređeno. Kaži g. Antoru da želim da ga vidim. A pre toga, je li ovo taj predmet koji mi je Arkadija ostavila?" Obrtao ga je u ruci.
<BR>&nbsp;&nbsp;&nbsp;&nbsp;&nbsp;Poli zabaci glavu uvis. "Sigurna sam da ne znam. Pismo je bilo na njemu i to je sve što mogu da kažem. Zaboravili da mi kažu, nije nego. Da joj je majka živa..."
<BR>&nbsp;&nbsp;&nbsp;&nbsp;&nbsp;Darel joj odmahnu da ide. "Molim te pozovi gospodina Antora."
<BR>&nbsp;&nbsp;&nbsp;&nbsp;&nbsp;Antorovo gledište o ovom pitanju radikalno se razlikovalo od mišljenja Arkadijinog oca. Svoje prve primedbe je naglašavao stezanjem pesnica i čupanjem kose, što se vremenom pretvori u ogorčenost.
<BR>&nbsp;&nbsp;&nbsp;&nbsp;&nbsp;"Tako vam Velikog svemira, šta čekate? Šta obojica čekamo? Nađite preko video uređaja svemirsku luku i zatražite da stupe u vezu sa Unimarom."
<BR>&nbsp;&nbsp;&nbsp;&nbsp;&nbsp;"Polako, Peleju, to je moja kćer."
<BR>&nbsp;&nbsp;&nbsp;&nbsp;&nbsp;"Ali Galaksija nije vaša."
<BR>&nbsp;&nbsp;&nbsp;&nbsp;&nbsp;"Stani. Ona je inteligentna devojčica, Peleju. Brižljivo je ovo smislila. Bolje bi bilo da sledimo njen način rasuđivanja, dok je ovo još sveže. Znaš li šta je ovo?"
<BR>&nbsp;&nbsp;&nbsp;&nbsp;&nbsp;"Ne. Kakve to veze ima?"
<BR>&nbsp;&nbsp;&nbsp;&nbsp;&nbsp;"Zato što je ovo zvučni prijemnik."
<BR>&nbsp;&nbsp;&nbsp;&nbsp;&nbsp;"To?"
<BR>&nbsp;&nbsp;&nbsp;&nbsp;&nbsp;"Amaterski, ali radi. Isprobao sam ga. Zar ne shvataš? Ona nam tako kaže da je slušala naš razgovor o Planu. Zna gde i zašto Homir Man ide. Zaključila je da bi bilo uzbudljivo poći sa njim."
<BR>&nbsp;&nbsp;&nbsp;&nbsp;&nbsp;"Oh, Velikog mi svemira", zajeca mladić. "Još jedan mozak po kome Druga zadužbina može kopati."
<BR>&nbsp;&nbsp;&nbsp;&nbsp;&nbsp;"Izuzev, što ne postoji razlog da Druga zadužbina a priori posumnja da četrnaestogodišnja devojčica predstavlja neku opasnost - osim, ako ne učinimo nešto što bi na nju skrenulo pažnju, nešto kao što bi bilo vraćanje broda iz svemira samo da bi se ona skinula s njega. Zaboravljaš li s kim imamo posla? Koliko smo blizu toga da nas otkriju? A kako bespomoćni, ukoliko do toga dođe?"
<BR>&nbsp;&nbsp;&nbsp;&nbsp;&nbsp;"Ali ne smemo dozvoliti da sve zavisi od jednog šašavog deteta."
<BR>&nbsp;&nbsp;&nbsp;&nbsp;&nbsp;"Ona nije šašava, a mi ne možemo da biramo. Nije trebalo da piše pismo, no učinila je to da bi nas sprečila da od policije zatražimo da potraži izgubljeno dete. Njeno pismo predlaže da celu stvar izvrgnemo u Manovu prijateljsku ponudu da povede kćer svog starog prijatelja na kratak raspust. A što i da ne? Prijatelj mi je već dvadeset godina. Zna je još kad je imala samo tri godine, kad sam je doveo s Trantora. To je sasvim prirodno, i zapravo treba da smanji sumnju. Špijuni ne vode sa sobom četrnaestogodišnje nećake."
<BR>&nbsp;&nbsp;&nbsp;&nbsp;&nbsp;"Tako. A šta će Man učiniti kad je pronađe?"
<BR>&nbsp;&nbsp;&nbsp;&nbsp;&nbsp;Dr Darel malo natušti veđe. "Ne bih mogao da kažem... ali držim da će ona znati da sa njim iziđe na kraj."
<BR>&nbsp;&nbsp;&nbsp;&nbsp;&nbsp;Kuća je, ipak, noću izgledala nekako pusta, a dr Darel ustanovi da mu sudbina Galaksije vrlo malo znači kada je luckasti sitni život njegove kćeri u opasnosti.
<BR>&nbsp;&nbsp;&nbsp;&nbsp;&nbsp;Uzbuđenje na Unimaru, iako je u pitanju bio manji broj ličnosti, bilo je znatno snažnije.
<BR>&nbsp;&nbsp;&nbsp;&nbsp;&nbsp;U spremištu za prtljag Arkadija u početku utvrdi da joj iskustvo pomaže, a zatim da joj nedostatak istog odmaže.
<BR>&nbsp;&nbsp;&nbsp;&nbsp;&nbsp;Tako je početno ubrzanje sačekala sa ravnodušnošću, a sa stoicizmom, mnogo tananiju mučninu koja je propratila ulazak i izlazak u i iz prvog skoka kroz hipersvemir. Na prethodnim svemirskim putovanjima iskusila je obe pojave i za njih se pripremila. Znala je da je spremište za prtljag uključeno u brodski sistem provetravanja, i da čak može biti i okupano zidnom svetlošću. Ovu poslednju mogućnost ipak je i isključila kao preterano neromantičnu. Ostala je u mraku kako se i priliči jednom zavereniku, tiho dišući i osluškujući razne šumove koji su pratili Homira Mana. Bili su to uobičajeni šumovi kakve pravi čovek kad je nasamo. Fuljanje cipela, trljanje tkanine o metal, uzdisaji tapaciranog sedišta stolice pod težinom, oštro škljocanje komandi, ili tih pljeskavi zvuk dlana iznad fotoelektrične ćelije.
<BR>&nbsp;&nbsp;&nbsp;&nbsp;&nbsp;Kasnije, međutim, Arkadiju sustiže nedostatak iskustva. U mirko-knjigama i u video-emisijama slepi putnici kao da su imali neograničene sposobnosti za skrivanje. Naravno, uvek je postojala opasnost da se nešto pomeri i uz obavezni tresak padne, ili da se kine - na video-emisijama gotovo je bilo sigurno da ćeš kinuti. To je bila opšte usvojena stvar. Sve je to znala i pazila je. Shvatila je i to da može ožedneti i ogladneti. Za to se pripremila uz pomoć konzervi iz ostave. Ali bilo je još nečega što filmovi nikada nisu spominjali, a Arkadija sa zaprepašćenjem shvati da uprkos najboljim namerama na svetu u spremištu može ostati skrivena samo za jedno ograničeno vreme.
<BR>&nbsp;&nbsp;&nbsp;&nbsp;&nbsp;Kod sportske jednosed krstarice, kakva je bila Unimar, životni prostor se uglavnom sastoji od jedne odaje, tako da nije postojala ni ona opasna mogućnost da se išunja iz spremišta dok bi se Man bavio negde drugde.
<BR>&nbsp;&nbsp;&nbsp;&nbsp;&nbsp;Željno je iščekivala da se jave zvuci sna. Kad bi samo znala da li hrče. Znala je, bar, gde se nalazi ležaj i mogla je razaznati njegovo škripanje. Uskoro se začu duboki uzdah i zevanje. Čekala je u sve dubljoj tišini, koju je prekidao tihi protest ležaja kada bi se menjao položaj ili pomerala noga.
<BR>&nbsp;&nbsp;&nbsp;&nbsp;&nbsp;Na pritisak prsta lako je otvorila vrata spremišta i pomno istegla vrat...
<BR>&nbsp;&nbsp;&nbsp;&nbsp;&nbsp;Oštro je preseče veoma jasan ljudski glas. Arkadija se ukipi. Ćutati! I dalje ćutati! Pokušala je da proviri kroz vrata, a da ne pomeri glavu i nije uspela. Glava pođe za očima.
<BR>&nbsp;&nbsp;&nbsp;&nbsp;&nbsp;Homir Man je, naravno, bio budan - čitao je u postelji, okupan uskim snopom meke svetlosti svetiljke kraj uzglavlja, a sada je razrogačivši oči zurio u tamu, krišom pipajući pod jastukom.
<BR>&nbsp;&nbsp;&nbsp;&nbsp;&nbsp;Arkadijina glava se naglo povuče. Svetlost sad potpuno utrnu, a Manov glas sa drhtavom odlučnošću reče: "Imam atomski pištolj i pucaću, tako mi Galaksije..."
<BR>&nbsp;&nbsp;&nbsp;&nbsp;&nbsp;"To sam samo ja. Ne pucajte", zacvile Arkadija.
<BR>&nbsp;&nbsp;&nbsp;&nbsp;&nbsp;Zadivljujuće je kako je lomni cvet romantična avantura. Čitavu stvar može da pokvari pištolj iza kog se nalazi nervozni nišandžija.
<BR>&nbsp;&nbsp;&nbsp;&nbsp;&nbsp;Svetlost se ponovo upali - na celom brodu - Man je sedeo u postelji. Pomalo posedele malje na mršavim grudima i retka jednodnevna brada davale su mu potpuno varljiv izgled pokvarenosti.
<BR>&nbsp;&nbsp;&nbsp;&nbsp;&nbsp;Arkadija uđe povlačeći svoju metalensku jaknu koja garantovano nije trebalo da se gužva. U trenutku sumanutosti Man gotovo iskoči iz postelje, ali se priseti i mesto toga povuče čaršav do ramena, pritom mucajući: "K-k-kako?"
<BR>&nbsp;&nbsp;&nbsp;&nbsp;&nbsp;Nije se uopšte mogao razumeti.
<BR>&nbsp;&nbsp;&nbsp;&nbsp;&nbsp;Arkadija smerno zamoli: "Izvinite za trenutak. Moram da operem ruke." Geografija broda bila joj je dobro poznata i ona se brzo išunja. Vratila se s potpuno povraćenom hrabrošću, a pred nju stade Homer Man koji je na sebi imao izbledeli ogrtač za kupanje, a u sebi slepi bes.
<BR>&nbsp;&nbsp;&nbsp;&nbsp;&nbsp;"Tako ti crnih rupa u svemiru, šta r-r-radiš na brodu? K-k-kako si ovamo dospela? Šta m-m-m-isliš da s tobom učinim? Šta se to ovde događa?"
<BR>&nbsp;&nbsp;&nbsp;&nbsp;&nbsp;Mogao je da tako beskonačno postavlja pitanja, ali ga Arkadija slatkim glasom prekide: "Samo sam želela da pođem s tobom, čika Homire."
<BR>&nbsp;&nbsp;&nbsp;&nbsp;&nbsp;"Zašto? Ne idem nigde."
<BR>&nbsp;&nbsp;&nbsp;&nbsp;&nbsp;"Ideš na Kalgan po podatke o Drugoj zadužbini."
<BR>&nbsp;&nbsp;&nbsp;&nbsp;&nbsp;Man ispusti neki divlji krik i sasvim malaksa. Za trenutak Arkadija prestrašeno pomisli da će dobiti histerični napad, ili da će početi da udara glavom o zid. Još je držao atomski pištolj, pa joj se stomak sledi dok ga je gledala. "Pazi... Polako...", beše jedino što joj pade na um da kaže.
<BR>&nbsp;&nbsp;&nbsp;&nbsp;&nbsp;S mukom se doveo u relativno normalno stanje i s takvom silinom trensnuo atomski pištolj na ležaj da je mogao da ga aktivira i napravi rupu u koritu broda.
<BR>&nbsp;&nbsp;&nbsp;&nbsp;&nbsp;"Kako si ušla?" polako je upita, kao da pri tom pažljivo zubima steže svaku reč ne bi li zaustavio njeno drhtanje pre nego što je izustiti.
<BR>&nbsp;&nbsp;&nbsp;&nbsp;&nbsp;"Lako. Samo sam došla u hangar s koferom i rekla: 'Prtljag gospodina Mana', a čovek je ne dižući pogled mahnuo palcem."
<BR>&nbsp;&nbsp;&nbsp;&nbsp;&nbsp;"Znaš, moraću da te vratim", reče Man i na tu pomisao u njemu se rodi neko iznenadno, neobuzdano likovanje. Svemira mu, nije ovo njegova greška.
<BR>&nbsp;&nbsp;&nbsp;&nbsp;&nbsp;"Ne možeš" mirno će Arkadija, "to bi privuklo pažnju."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Znaš. Svrha tvog odlaska na Kalgan je u tome što je za tebe prirodno da odeš i zatražiš dozvolu da pregledaš arhivu Mazgova. Pri tome moraš biti tako prirodan da uopšte ne privučeš pažnju. Ako se vratiš sa devojčicom - slepim putnikom - to može dospeti čak i u televizijske novosti."
<BR>&nbsp;&nbsp;&nbsp;&nbsp;&nbsp;"G-g-gde si čula za Kalgan? To je... hm... detinjasto!"
<BR>&nbsp;&nbsp;&nbsp;&nbsp;&nbsp;Naravno, bio je suviše rečit da bi bio ubedljiv, čak i za nekog ko bi znao manje od Arkadije.
<BR>&nbsp;&nbsp;&nbsp;&nbsp;&nbsp;"Čula sam preko zvučnog prijemnika", ne uspe da potpuno obuzda ponos. "Sve znam o ovome - i zato moraš da me pustiš da idem s tobom."
<BR>&nbsp;&nbsp;&nbsp;&nbsp;&nbsp;"A tvoj otac?" On naglo izbaci poslednji adut. "Mogao bi pomisliti da su te oteli... da si mrtva."
<BR>&nbsp;&nbsp;&nbsp;&nbsp;&nbsp;"Ostavila sam mu pisamce", reče ona adutirajući, "a on će verovatno znati da ne sme da pravi gužbu, ili tako nešto. Verovatno ćeš od njega dobiti svemirogram."
<BR>&nbsp;&nbsp;&nbsp;&nbsp;&nbsp;Na dve sekunde pošto je ovo izustila naglo se oglasi prijemni signal, što je Man jedino mogao da objasni nekim činima.
<BR>&nbsp;&nbsp;&nbsp;&nbsp;&nbsp;"Kladim se da je ovo otac." I bio je.
<BR>&nbsp;&nbsp;&nbsp;&nbsp;&nbsp;Poruka nije bila dugačka, a bila je upućena Arkadiji. Glasila je: "Hvala ti za lepi poklon koji ćeš, u to sam siguran, dobro iskoristiti. Lepo se zabavi."
<BR>&nbsp;&nbsp;&nbsp;&nbsp;&nbsp;"Vidiš", reče ona, "to su uputstva."
<BR>
<BR>&nbsp;&nbsp;&nbsp;&nbsp;&nbsp;Homir se brzo privikao na nju. Posle nekog vremena bilo mu je i drago što je tu. Docnije se pitao kako bi bez nje izdržao. Brbljala je! Bila je uzbuđena! A najviše od svega, bila je potpuno bezbrižna. Znala je da je Druga zadužbina neprijatelj, ali je to nije uznemiravalo. Znala je da na Kalganu on treba da se susretne sa neprijateljskim nastrojenim zvaničnicima, ali je na to jedva čekala.
<BR>&nbsp;&nbsp;&nbsp;&nbsp;&nbsp;Možda je ovakav stav poticao od činjenice da je imala četrnaest godina.
<BR>&nbsp;&nbsp;&nbsp;&nbsp;&nbsp;Tek, jednonedeljno putovanje je sada značilo razgovor, a ne samoispitivanje. Naravno, nije to bio neki uzvišeni razgovor, jer se uglavnom vrteo oko devojčicinih predstava o tome kako bi bilo najbolje postupiti sa Gospodarem Kalgana. Zabavne i besmislene ideje, bez sumnje, mada izlagane s mnogo promišljanja.
<BR>&nbsp;&nbsp;&nbsp;&nbsp;&nbsp;Homir utvrdi da je zapravo kadar da se smeši dok sluša, pitajući se iz kog li je to bisera od istorijskog romana stekla tako nakaradnu sliku o velikom univerzumu.
<BR>&nbsp;&nbsp;&nbsp;&nbsp;&nbsp;Bilo je to veče pred poslednji skok. Kalgan je bio sjajna zvezda u retko treperavoj praznini spoljnih prostranstava Galaksije. Na brodskom teleskopu video se kao neka iskričava mrlja jedva primetnog prečnika.
<BR>&nbsp;&nbsp;&nbsp;&nbsp;&nbsp;Arkadija je sedela prekrštenih nogu na jedinoj udobnoj stolici. Nosila je par pantalona i ne suviše široku košulju koji su pripadali Homiru. Njena mnogo ženstvenija odeća, oprana i izglačana, čekala je na sletanje.
<BR>&nbsp;&nbsp;&nbsp;&nbsp;&nbsp;"Znaš, pisaću istorijske romane." Bila je sasvim zadovoljna putovanjem. Čika Homiru nije ni najmanje smetalo da je sluša, a razgovor je mnogo prijatniji kad govorite zaista inteligentnoj osobi koja ozbiljno prima vaše reči.
<BR>&nbsp;&nbsp;&nbsp;&nbsp;&nbsp;"Pročitala sam gomile knjiga o svim velikim ljudima u istoriji Zadužbine. Znaš, o Seldonu, Hardinu, Melou, Deversu i svim ostalim. Čak sam pročitala i dobar deo nog što si ti napisao o Mazgovu, samo što nije bilo mnogo zabavno čitati one delove gde zadužbina gubi bitku. Zar ne bi više voleo da čitaš istoriju u kojoj bi bili sasvim izostavljeni ti glupavi, tragični delovi?"
<BR>&nbsp;&nbsp;&nbsp;&nbsp;&nbsp;"Bih", ozbiljno se složi Man, "ali to ne bi bila poštena istorija, zar ne, Arkadi? Nikada nećeš steći naučni ugled ako ne budeš iznela celu priču."
<BR>&nbsp;&nbsp;&nbsp;&nbsp;&nbsp;"Pih! Kome je stalo do naučnog ugleda?" Bio je sladak. Već danima ne propušta da je zove Arkadi. "Moji romani će biti zanimljivi, prodavaće se i biće slavni. Kakva je vajda pisati knjige, osim ako nećeš da se prodaju i da postaneš slavan? Ne želim da za mene znaju samo neki matori profesori. Svako mora znati za mene."
<BR>&nbsp;&nbsp;&nbsp;&nbsp;&nbsp;Na tu pomisao oči joj od zadovoljstva potamneše; provrpolji se da bi se udobnije smestila. "Znaš, čim budem uspela da me otac pusti, posetiću Trantor da bih sakupila materijal o Prvom carstvu. Da li znaš da sam se rodila na Trantoru?"
<BR>&nbsp;&nbsp;&nbsp;&nbsp;&nbsp;Znao je, ali joj odvrati: "Stvarno?" unoseći u svoj glas pravu meru čuđenja. Za nagradu primi nešto što je bilo između ozarenosti i iskliberenosti.
<BR>&nbsp;&nbsp;&nbsp;&nbsp;&nbsp;"A-ha. Moja baba... znaš, Bejta Darel, za nju si čuo... bila je jednom s dedom na Trantoru. U stvari, tamo su zaustavili Mazgova kad mu je čitava Galaksija bila pod nogama: pa su i moj otac i majka tamo otišli čim su se venčali. Tamo sam rođena. Čak sam i živela tamo sve dok majka nije umrla. Imala sam samo tri godine i ne sećam ga se mnogo. Da li si nekad bio na Trantoru, čika Homire?"
<BR>&nbsp;&nbsp;&nbsp;&nbsp;&nbsp;"Ne, to ne bih mogao reći." Leđima se oslonio na hladni pregradni zid i odsutno slušao. Kalgan je bio vrlo blizu i osećao je kako mu se vraća nelagodnost.
<BR>&nbsp;&nbsp;&nbsp;&nbsp;&nbsp;"Zar nije Trantor najromantičniji svet? Otac kaže da je pod Stanelom V na njemu bilo više ljudi nego na deset današnjih svetova. Kaže da je to bio jedan veliki metalni svet - veliki grad - da je bio prestonica čitave Galaksije. Pokazao mi je slike koje je snimio na Trantoru. Sad je sve u ruševinama, ali je još uvek čudesno. Baš bih volela da ga ponovo vidim. U stvari..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Zašto nas dvoje ne bismo otišli tamo kad svršimo posao na Kalganu?"
<BR>&nbsp;&nbsp;&nbsp;&nbsp;&nbsp;Na licu mu se ponovo pojavi nešto od starog straha: "Kako? Ne počinji s tim. U pitanju je posao, a ne zabava. Zapamti to."
<BR>&nbsp;&nbsp;&nbsp;&nbsp;&nbsp;"Ali i ovo bi bilo zbog posla", zaciča ona. "Na Trantoru mogu postojati neverovatne količine podataka. Zar ne misliš i ti tako?"
<BR>&nbsp;&nbsp;&nbsp;&nbsp;&nbsp;"Ne, ne mislim." Podiže se na noge. "Makni se sad od računara. Moramo da napravimo i poslednji skok, a onda ideš na spavanje." Uostalom, to sletanje je donosilo i neko dobro; već mu se smučilo da pokušava da zaspi na kaputu rasprostrtom po metalnom podu.
<BR>&nbsp;&nbsp;&nbsp;&nbsp;&nbsp;Proračun nije bio težak. Priručnik o svemirskim maršrutama bio je sasvim jasan u pogledu puta Zadužbina - Kalgan. Pojavi se trenutni trzaj bezvremenskog prolaska kroz hipersvemir i poslednja svetlosna godina se otkide.
<BR>&nbsp;&nbsp;&nbsp;&nbsp;&nbsp;Sunce Kalgana sada je bilo pravo sunce - veliko, sjajno i beložuto; nevidljivo iza okana koja su se na sunčanoj strani automatski zatvorila.
<BR>&nbsp;&nbsp;&nbsp;&nbsp;&nbsp;Do Kalgana beše preostala još jedna noć sna.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
