<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. SELDONOV PLAN
<P>&nbsp;&nbsp;&nbsp;&nbsp;&nbsp;MATEMATIKA - ...Sinteza proračuna n-promenljivih i n-dimenzionalne geometrije predstavlja osnovu onog što je Seldon jednom nazvao "moja mala algebra čovečanstva..."
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;Osvrnimo se po sobi!
<BR>&nbsp;&nbsp;&nbsp;&nbsp;&nbsp;U ovom času ne radi se o mestu na kome se ta soba nalazi. Dovoljno je reći da je Druga zadužbina u toj sobi postojala više nego igde drugde.
<BR>&nbsp;&nbsp;&nbsp;&nbsp;&nbsp;Bila je to soba koja je vekovima bila prebivalište čiste nauke, a da ipak nije sadržala nijednu od onih drangulija koje su u toku milenijuma vezivanja pojmova počele da se izjednačuju s naukom. Umesto toga, bila je to nauka koja se bavila samo matematičkim konceptima na način sličan spekulaciji pradavnih rasa u primitivno preistorijsko doba, pre pojave tehnologije; pre nego što će se Čovek otisnuti sa jednog, sada nepoznatog sveta.
<BR>&nbsp;&nbsp;&nbsp;&nbsp;&nbsp;Prvo, u toj odaji se nalazio - čuvan duhovnom naukom još uvek nedostižnom za udruženu fizičku moć ostatka Galaksije - Praradijant koji je u svom jezgru sadržao potpuni Seldonov plan.
<BR>&nbsp;&nbsp;&nbsp;&nbsp;&nbsp;Drugo, u istoj sobi nalazio se i jedan čovek - Prvi govornik.
<BR>&nbsp;&nbsp;&nbsp;&nbsp;&nbsp;Bio je dvanaesti po redu u nizu glavnih čuvara Plana, a njegova titula nije sadržala nikakvo dublje značenje, osim činjenice da je na skupovima predvodnika Druge zadužbine prvi uzimao reč.
<BR>&nbsp;&nbsp;&nbsp;&nbsp;&nbsp;Njegov prethodnik pobedio je Mazgova, no ruševine tog džinovskog okršaja još su zakrčivale putanju Plana... Dvadeset i pet godina su on i njegova uprava pokušavali da nateraju Galaksiju tvrdoglavih i glupih ljudskih bića da se vrati na put... Bio je to ogroman posao.
<BR>&nbsp;&nbsp;&nbsp;&nbsp;&nbsp;Prvi govornik pogleda u vrata koja su se otvarala. Čak i dok se u samoći odaje osvrtao na četvrt veka svog pregnuća, što se sada polagano i neizbežno bliži svom vrhuncu, čak i dok se time bavio, njegov um je s blagim iščekivanjem posmatrao pridošlicu. Tog mladića, učenika, jednog od onih koji će vremenom, možda, preuzeti njegovu dužnost.
<BR>&nbsp;&nbsp;&nbsp;&nbsp;&nbsp;Mladić je bojažljivo stajao na vratima, tako da je Prvi govornik morao da ode do njega i da ga uvede, prijateljski mu položivši šaku na rame.
<BR>&nbsp;&nbsp;&nbsp;&nbsp;&nbsp;Učenik se stidljivo osmehnu, na šta Prvi govornik uzvrati rečima: "Moraš mi najpre reći šta te dovodi."
<BR>&nbsp;&nbsp;&nbsp;&nbsp;&nbsp;Sada su se gledali preko pisaćeg stola. Nijedan od njih nije govorio na način koji bi neki čovek iz Galaksije, a da i sam nije bio pripadnik Druge zadužbine, mogao prepoznati kao govor.
<BR>&nbsp;&nbsp;&nbsp;&nbsp;&nbsp;Prvobitno je govor bio sredstvo pomoću koga je čovek naučio da nesavršeno saopštava misli i osećanja svog uma. Pošto je po svojoj volji odredio da zvukovi i spojevi zvukova predstavljaju izvesne duhovne prelive, razvio je metod opštenja - ali takav metod koji je svojom nespretnošću i zatupljujućom nedovoljnošću izmetnuo svu tananost uma u grubu i grlenu signalizaciju.
<BR>
<BR>&nbsp;&nbsp;&nbsp;&nbsp;&nbsp;Niže... i sve niže... rezultati se mogu pratiti; a sve patnje koje je čovečanstvo upoznalo mogu se pripisati samo toj činjenici da nijedan čovek u istoriji Galaksije, pre Harija Seldona i nekolicine posle njega, nije mogao zaista shvatiti drugog čoveka. Svako ljudsko biće živelo je iza neprobojnog zida magle koja davi, a u kojoj nije bitisao niko osim njega. Povremeno bi pristizali nejasni signali iz dubine špilje u kkojoj bi bio neki drugi čovek - tako da bi svaki od njih pipajući mogao tražiti onog drugog. Međutim, kako se nisu poznavali, to nisu mogli ni da shvate jedan drugog, niti su imali poverenja jedan u drugog, a još od detinjstva su osećali svu stravu i nesigurnost te krajnje izolacije - bio je to progonjeni strah čoveka od čoveka, divlja grabežljivost čoveka prema čoveku.
<BR>&nbsp;&nbsp;&nbsp;&nbsp;&nbsp;Desetinama hiljada godina stopala su se lepila i vukla kroz blato - prikivajući za zemlju mozgove koji su za sve to isto vreme mogli drugovati s zvezdama.
<BR>&nbsp;&nbsp;&nbsp;&nbsp;&nbsp;S nagonskim lukavstvom čovek je nastojao da zaobiđe zatvorske rešetke običnog govora. Semantika, simbolička logika, psihoanaliza; sve su to bila sredstva pomoću kojih se govor mogao ili usavršiti ili zaobići.
<BR>&nbsp;&nbsp;&nbsp;&nbsp;&nbsp;Psihoistorija je predstavljala razvoj duhovne nauke; u stvari, njenu krajnju matematizaciju koja je konačno uspela. Kroz razvoj matematike neophodne za shvatanje činjenica iz fiziologije nerava i elektrohemije nervnog sistema koje su se imale, koje su se morale pripisati nuklearnoj energiji, po prvi put je postalo moguće zaista razviti psihologiju. A uopštavanjem psihološkog saznanja od pojedinaca do skupina matematizovana je i sociologija.
<BR>&nbsp;&nbsp;&nbsp;&nbsp;&nbsp;Veće skupine; milijarde koje su zauzimale planete; trilioni koji su zauzimali sektore; kvadrilioni koji su zauzimali čitavu Galaksiju, postadoše ne samo ljudska bića već i gigantske sile koje se mogu podvrgnuti statističkoj obradi - tako da je za Harija Seldona budućnost postala jasna i neizbežna, a Plan se mogao postaviti.
<BR>&nbsp;&nbsp;&nbsp;&nbsp;&nbsp;Taj isti suštinski razvoj duhove nauke, koji je doveo do stvaranja Seldonovog plana, učinio je i to da je za Prvog govornika bilo nepotrebno da upotrebljava reči obraćajući se Učeniku.
<BR>&nbsp;&nbsp;&nbsp;&nbsp;&nbsp;Svaka reakcija na nadržaj, ma koliko beznačajna bila, potpuno je ukazivala na sve ma i najmanje promene, na sve treptave struje koje su se javljale u mozgu sagovornika. Prvi govornik ne bi mogao instinktivno osetiti emocionalni sadržaj Učenika - kako je to mogao Mazgov, zato što je Mazgov bio mutant čije sposobnosti verovatno nikada neće biti potpuno shvatljive jednom običnom čoveku, makar on bio iz Druge zadužbine - Prvi govornik je pre dedukcijom dolazio do njega, kao rezultatom intenzivne obuke.
<BR>&nbsp;&nbsp;&nbsp;&nbsp;&nbsp;Kako je u društvu zasnovanom na govoru, međutim, suštinski nemoguće verno prikazati metod opštenja između pripadnika Druge zadužbine, to će se ovo pitanje ubuduće potpuno zanemariti. Prvi govornik će biti predstavljen kao da govori na uobičajeni način, a ako prevod ne bude uvek veran, bar je u datim okolnostima najbolji mogući.
<BR>&nbsp;&nbsp;&nbsp;&nbsp;&nbsp;Stoga ćemo pretpostaviti da je Prvi govornik zaista rekao "Moraš mi najpre reći šta te ovamo dovodi", umesto što se samo upravo tako osmehnuo i podigao prst tačno ovako.
<BR>&nbsp;&nbsp;&nbsp;&nbsp;&nbsp;"Marljivo i uspešno si proučavao duhovnu nauku u najvećem delu svog života", nastavi Prvi govornik. "Upio si sve ono što su ti tvoji učitelji mogli pružiti. Vreme je da ti i nekolicima tebi sličnih započnete naukovanje za zvanje Govornika."
<BR>&nbsp;&nbsp;&nbsp;&nbsp;&nbsp;Na suprotnoj strani stola pojavi se uzbuđenje.
<BR>&nbsp;&nbsp;&nbsp;&nbsp;&nbsp;"Ne moraš to flegmatično primiti. Nadao si se da ćeš ispuniti uslove. Pribojavao si se da nećeš. Zapravo, i nada i bojazan su slabosti. Znao si da ćeš biti primljen, a oklevao si da tu činjenicu priznaš jer bi te takvo saznanje žigosalo kao samouverenog i, stoga, nepodobnog. Besmislica! Najbeznadežnije glup čovek je onaj koji nije svestan svoje pameti. Primljen si delom i zbog toga što si znao da ćeš biti primljen."
<BR>&nbsp;&nbsp;&nbsp;&nbsp;&nbsp;Na suprotnoj strani stola nastupi olakšanje.
<BR>&nbsp;&nbsp;&nbsp;&nbsp;&nbsp;"Baš tako. Sad se bolje osećaš i nisi na oprezu. Spremniji si da se usredsrediš i da shvatiš. Zapamti, da bi bio zaista efikasan nije potrebno držati mozak pod strogom barijerom kontrole koja pronicljivom ispitivaču pruža isto onoliko obaveštenja koliko i ogoljen um. Čovek treba da neguje nedužnost, poznavanje samog sebe i nezaokupljenost samim sobom koje ne ostavljaju ništa za skrivanje. Moj mozak je otvoren prema tebi. Neka tako bude s nama obojicom.
<BR>&nbsp;&nbsp;&nbsp;&nbsp;&nbsp;"Nije lako biti Govornik", produži on. "Prvo i prvo, nije lako biti ni psihoistoričar, pa ni najbolji psihoistoričar ne mora ispuniti uslove da bi postao Govornik. Postoji, ipak, jedna razlika. Govornik ne samo da mora poznavati sve matematičke složenosti Seldonovog plana, već mora osećati i naklonost za taj Plan i njegove ciljeve. Mora voleti Plan; za njega on mora biti život i dah. I više od toga, mora mu biti kao živ prijatelj.
<BR>&nbsp;&nbsp;&nbsp;&nbsp;&nbsp;Da li znaš šta je ovo?"
<BR>&nbsp;&nbsp;&nbsp;&nbsp;&nbsp;Ruka Prvog govornika polako je lebdela nad crnom uglačanom kockom na sredini stola. Kocka se ničim nije isticala.
<BR>&nbsp;&nbsp;&nbsp;&nbsp;&nbsp;"Ne, Govorniče, ne znam."
<BR>&nbsp;&nbsp;&nbsp;&nbsp;&nbsp;"Čuo si za Praradijant?"
<BR>&nbsp;&nbsp;&nbsp;&nbsp;&nbsp;"Ovo?" Zaprepašćenje.
<BR>&nbsp;&nbsp;&nbsp;&nbsp;&nbsp;"Očekivao si nešto plemenitije, nešto što uliva više strahopoštovanja? Pa, prirodno. Stvoren je u doba Carstva, a stvorili su ga ljudi iz Seldonovog vremena. Skoro četiri stotine godina savršeno služi našim potrebama, ne iziskujući nikakve opravke niti doterivanja. Na svu sreću, jer niko u Drugoj zadužbini ne bi tehnički bio spreman da njime rukuje." Blago se nasmeši. "Oni u Prvoj zadužbini bi mogli napraviti kopiju, ali to, naravno, ne smeju nikad saznati."
<BR>&nbsp;&nbsp;&nbsp;&nbsp;&nbsp;Pritisnuo je polugicu sa strane stola i soba se nađe u tami. No samo za trenutak, jer se postepeno zarumeneše, a potom oživeše od svetlosti dva dugačka zida sobe. Svetlost je u početku bila bisernobela, a zatim se ovde-onde pojaviše nejasne tamne mrlje i najzad sitno, uredno, crno napisane jednačine s povremenom crvenom tankom crtom koja je krivudala kroz tamniju šumu kao vrludavi potočić.
<BR>&nbsp;&nbsp;&nbsp;&nbsp;&nbsp;"Priđi, sine, i stani ovde ispred zida. Nećeš praviti senku. Iz Praradijanta svetlost ne zrači na uobičajeni način. Da ti pravo kažem, čak i ne naslućujem pomoću kog medija se ovaj efekt postiže, ali senku nećeš praviti. To znam."
<BR>
<BR>&nbsp;&nbsp;&nbsp;&nbsp;&nbsp;Stajali su zajedno u svetlosti. Svaki zid je bio trideset stopa dug, a deset visok. Rukopis je bio sitan i pokrivao je svaki pedalj zida.
<BR>&nbsp;&nbsp;&nbsp;&nbsp;&nbsp;"To nije ceo Plan", reče Prvi govornik. "Da bi ceo stao na dva zida pojedine jednačine bi morale biti svedene na mikroskopske veličine, ali to nije neophodno. To što vidiš predstavlja najvažnije delove Plana do danas. O tome si već učio, zar ne?"
<BR>&nbsp;&nbsp;&nbsp;&nbsp;&nbsp;"Da, Govorniče, jesam."
<BR>&nbsp;&nbsp;&nbsp;&nbsp;&nbsp;"Prepoznaješ li neki deo?"
<BR>&nbsp;&nbsp;&nbsp;&nbsp;&nbsp;Duže ćutanje, učenik pokaza prstom, i dok je to činio sa zida se ukloni red jednačina, dok se u visini očiju nađe onaj niz funkcija na koje je mislio - čovek jedva da bi poverovao da brz, uopšte pokret ruke može biti dovoljno precizan.
<BR>&nbsp;&nbsp;&nbsp;&nbsp;&nbsp;Prvi govornik se tiho nasmeja. "Videćeš da je Praradijant usklađen s tvojim mozgom. Možeš očekivati i druga iznenađenja od te male sprave. Šta si želeo da kažeš o jednačini koju si odabrao?"
<BR>&nbsp;&nbsp;&nbsp;&nbsp;&nbsp;"To je Rigelov integral", zamuca Učenik, "koji koristi planetarnu raspodelu izvesnog skretanja da bi prikazao prisustvo dve osnovne klase na planeti, ili možda u sektoru, a povrh toga i profil nestabilnih osećanja."
<BR>&nbsp;&nbsp;&nbsp;&nbsp;&nbsp;"A šta to znači?"
<BR>&nbsp;&nbsp;&nbsp;&nbsp;&nbsp;"Predstavlja granicu tenzije, pošto ovde imamo konvergentne nizove." On pokaza rukom, i jednačine se ponovo pomeriše.
<BR>&nbsp;&nbsp;&nbsp;&nbsp;&nbsp;"Dobro", reče Prvi govornik. "A reci mi šta misliš o svemu ovome? Zaokruženo umetničko delo, je l' da?"
<BR>&nbsp;&nbsp;&nbsp;&nbsp;&nbsp;"Sasvim."
<BR>&nbsp;&nbsp;&nbsp;&nbsp;&nbsp;"Greška! Nije!" Prvi govornik odsečno dodade: "To je prva lekcija koju moraš zaboraviti. Seldonov plan nije završen, niti tačan. Umesto toga, on je samo ono najbolje što se svojevremeno moglo postići. Desetine ljudskih pokolenja skapavalo je nad ovim jednačinama, radilo na njima, raščlanjavalo ih do poslednjeg desetnog mesta i ponovo sastavljalo. Činili su i više od toga. Posmatrali su kako prolazi gotovo četiri stotine godina, proveravajući stvarnost predviđanjima i jednačinama i stičući saznanja. Saznali su mnogo više nego što je Seldon ikada znao, te ukoliko sa velikim sakupljenim znanjem možemo da ponovimo Seldonovo delo, možemo i više uraditi. Je li ti to sasvim jasno?"
<BR>&nbsp;&nbsp;&nbsp;&nbsp;&nbsp;Učenik je izgledao malo užasnut.
<BR>&nbsp;&nbsp;&nbsp;&nbsp;&nbsp;"Pre nego što dobiješ zvanje Govornika", produži Prvi govornik, "i sam ćeš morati da daš originalni doprinos Planu. Nije to tako veliko svetogrđe. Svaki crveni znak koji na zidu vidiš predstavlja doprinos nekog od nas, koji smo živeli posle Seldona. Eto... eto..." Pogledao je uvis..."Tamo!"
<BR>&nbsp;&nbsp;&nbsp;&nbsp;&nbsp;Ceo zid kao da se zavrteo nadole, prema njemu.
<BR>&nbsp;&nbsp;&nbsp;&nbsp;&nbsp;"Ovo je moj doprinos." Tanka crvena linija okruživala je dve račvaste strele i obuhvatala šest kvadratnih stopa izvedenih zaključaka duž svake strele. Između njih dve protezali su se nizovi jednačina u crvenoj boji.
<BR>&nbsp;&nbsp;&nbsp;&nbsp;&nbsp;"Ne izgleda baš mnogo", primeti Govornik. "To je etapa Plana do koje nam treba još onoliko vremena koliko je do sada proteklo. To je period ujedinjavanja, kada će se buduće Drugo carstvo naći u rukama suparnika koji će zapretiti da ga pocepaju ukoliko borba bude suviše izjednačena, ili će ga umrtviti ukoliko borba bude sasvim nejednaka. Ovde se razmatraju obe mogućnosti, analiziraju, a daje se i metod pomoću kojih se svaka od tih situacija može izbeći.
<BR>&nbsp;&nbsp;&nbsp;&nbsp;&nbsp;To su, ipak, samo verovatnoće, i zato može postojati i treći put. To je put za koji postoji relativno mala verovatnoća - tačnije, dvanaest zarez šest odsto - ali dešavalo se da su se i stvari s manjim izgledima već ostvarivale, a i sam Plan je ispunjen četrdeset odsto. Razmotrena je ta treća verovatnoća, koja leži u eventualnom kompromisu između dve ili više suprotstavljenih ličnosti. Pokazao sam da bi to Drugo carstvo zamrzlo u nekorisni kalup, a da bi mu zatim nanelo više štete građanskim ratovima nego što bi to bilo da do kompromisa uopšte nije ni došlo. Na svu sreću, i to se može preduprediti. U tome je moj doprinos."
<BR>
<BR>&nbsp;&nbsp;&nbsp;&nbsp;&nbsp;"Mogu li da vas prekinem, Govorniče... Kako se vrši promena?"
<BR>&nbsp;&nbsp;&nbsp;&nbsp;&nbsp;"Pomoću Praradijanta. Na primer, sam ćeš ustanoviti da će u tvom slučaju tvoje proračune strogo proveriti pet različitih odbora, da će se od tebe tražiti da ih odbraniš od udruženog i nemilosrdnog napada. Zatim će proći dve godine, pa će se tvoj razvoj ponovo ocenjivati. Više no jednom se dogodilo da je nešto što je izgledalo kao savršen rad otkrilo svoje slabosti tek posle dokaznog postupka od više meseci ili godina. Ponekad sam saradnik otkrije grešku.
<BR>&nbsp;&nbsp;&nbsp;&nbsp;&nbsp;Ukoliko posle dve godine i novog ispita, ništa manje iscrpnog od prethodnog, ponovo položi - ili bude i bolji ako je u međuvremenu mladi naučnik rasvetlio neke dopunske pojedinosti, dodatne dokaze, doprinos se unosi u Plan. Bio je to vrhunac moje karijere; biće vrhunac tvoje.
<BR>&nbsp;&nbsp;&nbsp;&nbsp;&nbsp;Praradijant se prilagođuje tvom umu, a sve promene i dopune se mogu obaviti putem duhovne veze. Ničim neće biti obeleženo da je ispravka ili dopuna tvoja. U čitavoj istoriji Plana nije bilo personalizacije. On je delo svih nas zajedno. Shvataš li?"
<BR>&nbsp;&nbsp;&nbsp;&nbsp;&nbsp;"Da, Govorniče."
<BR>&nbsp;&nbsp;&nbsp;&nbsp;&nbsp;"E, onda dosta o tome." On krupno zakorači do Praradijanta i zidovi ponovo postadoše neispisani, jedino se duž gornjeg ruba protezala uobičajena rasveta. "Sedi ovde za moj sto, pa da ti nešto kažem. Za psihoistoričara kao takvog dovoljno je da poznaje biostatistiku i neurohemijsku elektromatematiku. Neki ne znaju ništa drugo i mogu da budu statistički tehničari. Međutim, jedan Govornik mora biti kadar da izlaže Plan i bez matematike. Ako ne sam Plan, a ono bar njegovu filosofiju i njegove ciljeve.
<BR>&nbsp;&nbsp;&nbsp;&nbsp;&nbsp;Pre svega, šta je cilj Plana? Molim te da mi ga izložiš svojim rečima-bez velikih osećanja. Uveram te da se neće ocenjivati tvoja leporečivost i uglađenost."
<BR>&nbsp;&nbsp;&nbsp;&nbsp;&nbsp;Bila je to prva prilika za Učenika da upotrebi nešto više no što su dvosložne reči, te je malo oklevao pre nego što će se baciti u raščišćeni prostor koji se pred njim prostirao. Bojažljivo, on započe: "Iz svega onoga što sam naučio proističe da verujem da je namera Plana da zasnuje ljudsku civilizaciju koja bi počivala na orijentaciji potpuno drukčijom od svega što je ranije postojalo. Na orijentaciji koja, prema nalazima psihohemije, ne bi nikada spontano mogla da se rodi..."
<BR>&nbsp;&nbsp;&nbsp;&nbsp;&nbsp;"Stani!" Prvi govornik je bio uporan. "Ne smeš da kažeš, nikada'. To bi bilo lenjo zamagljivanje činjenica. Zapravo, psihoistorija predviđa samo verovatnoće. Pojedinačno zbivanje može biti beskrajno malo verovatno, ali verovatnoća uvek ostaje veća od nule."
<BR>&nbsp;&nbsp;&nbsp;&nbsp;&nbsp;"Da, Govorniče. Ako mogu da se ispravim, poznato je da željena orijentacija ne raspolaže znatnom verovatnoćom da će se spontano ostvariti."
<BR>&nbsp;&nbsp;&nbsp;&nbsp;&nbsp;"To je bolje. Kakva je ta orijentacija?"
<BR>&nbsp;&nbsp;&nbsp;&nbsp;&nbsp;"To je orijentacija jedne civilizacije zasnovane na duhovnoj nauci. U čitavoj poznatoj istoriji čovečanstva napredak je prvenstveno ostvarivan u fizičkoj tehnologiji, u sposobnosti delovanja na neživi svet oko čoveka. Kontrola sebe samog i društva prepuštena je slučaju ili maglovitom pitanju intuitivnih etičkih sistema zasnovanom na nadahnuću i osećanju. Usled toga nikada nije postojala kultura veće trajnosti od oko pedeset i pet odsto, a i one su jedino postojale kao rezultat ogromne ljudske bede."
<BR>&nbsp;&nbsp;&nbsp;&nbsp;&nbsp;"A zašto je orijentacija o kojoj govorimo nespontana?"
<BR>&nbsp;&nbsp;&nbsp;&nbsp;&nbsp;"Zbog toga što je velika većina ljudskih bića duhovno opremljena da uzme učešća u napretku fizičke nauke, a svi uživaju sirove i vidljive koristi od nje. Jedino je, međutim, beznačajna manjina u biti kadra da vodi čoveka kroz veće složenosti duhovne nauke, a koristi od nje, iako dugotrajnije, tananije su i manje očigledne. Osim toga, pošto bi takva orijentacija dovela do pojave dobronamerne diktature duhovno najboljih - zapravo, više podvrste čoveka - bila bi omražena, a bez primene sile ne bi mogla biti stabilna - što bi ostatak čovečanstva potisnulo na nivo životinje. Takav razvoj bi nam bio odvratan i mora se izbeći."
<BR>&nbsp;&nbsp;&nbsp;&nbsp;&nbsp;"Kakvo je onda rešenje?"
<BR>&nbsp;&nbsp;&nbsp;&nbsp;&nbsp;"Rešenje leži u Seldonovom planu. Uslovi su tako uređeni i tako održavani da će kroz jedan milenijum od njegovog početka - od danas kroz šest stotina godina, biti osnovano Drugo galaktičko carstvo u kome će čovečanstvo biti pripravno za vodeću ulogu duhovne nauke. U tom istom razdoblju Druga zadužbina će u toku svog sopstvenog razvitka stvoriti grupu psihologa spremnih da preuzmu vođstvo. Ili će, kako sam često razmišljao, Prva zadužbina dati fizički okvir jedne jedine političke jedinice, dok će Druga zadužbina pružiti duhovni okvir jedne gotove vladajuće klase."
<BR>&nbsp;&nbsp;&nbsp;&nbsp;&nbsp;"Tako. Prilično tačno. Da li misliš da bi svako Drugo carstvo, čak iako je formirano u roku koji je odredio Seldon, značilo ispunjenje njegovog Plana?"
<BR>&nbsp;&nbsp;&nbsp;&nbsp;&nbsp;"Ne, Govorniče, to ne mislim. Postoji nekoliko mogućih Drugih carstava koja se mogu obrazovati u vremenskom razdoblju od devetstote do hiljadu i sedamstote godine od početka Plana, ali samo je jedno od njih pravo Drugo carstvo."
<BR>&nbsp;&nbsp;&nbsp;&nbsp;&nbsp;"U svetlosti svega ovog, zašto je neophodno skrivati postojanje Druge zadužbine - i to pre svega od Prve zadužbine?"
<BR>&nbsp;&nbsp;&nbsp;&nbsp;&nbsp;Učenik potraži skriveni smisao ovog pitanja i nađe ga. Njegov odgovor beše zbunjujući. "Iz onog istog razloga zbog koga se pojedinosti Plana kao celine moraju kriti od čovečanstva uopšte. Zakoni psihoistorije su statističke prirode i prestaju da važe ako postupci pojedinaca nisu nasumične prirode. Ukoliko velika grupa ljudskih bića sazna ključne pojedinosti Plana njihovi postupci bi bili vođeni tim saznanjem i ne bi više bili slučajni u smislu psihoistorijskih aksioma. Drugim rečima, oni ne bi više bili savršeno predvidljivi. Oprostite, Govorniče, ali osećam da odgovor ne zadovoljava."
<BR>&nbsp;&nbsp;&nbsp;&nbsp;&nbsp;"Dobro je kad to osećaš. Odgovor ti je prilično nepotpun. Sama Druga zadužbina mmora biti skrivena, a ne samo Plan. Drugo carstvo još nije obrazovano. Još imamo društvo koje bi se suprotstavljalo vladajućoj klasi psihologa, društvo koje bi se bojalo njenog razvoja i borilo protiv nje. Da li sada razumeš?"
<BR>&nbsp;&nbsp;&nbsp;&nbsp;&nbsp;"Da, govorniče. To pitanje nikada nije bilo istaknuto..."
<BR>&nbsp;&nbsp;&nbsp;&nbsp;&nbsp;"Ne izvlači se. Nije to učinjeno u učionici, ali ti moraš biti u stanju da do njega sam dođeš, dedukcijom. Ovo i još mnoga druga pitanja preći ćemo sada i uskoro, tokom tvog naukovanja. Kroz nedelju dana ćeš me ponovo videti. Želim da do tada dobijem tvoje opaske u vezi s jednim problemom koji ti sada postavljam. Ne tražim potpunu i detaljnu matematičku razradu. Za nju bi i stručnjaku bila potrebna jedna godina, a ti imaš nedelju dana. Ali želim osnovne podatke o tendencijama i pravcima...
<BR>&nbsp;&nbsp;&nbsp;&nbsp;&nbsp;Tu imaš izvod iz Plana za vremensko razdoblje od pre pola veka. Sve potrebne pojedinosti su date. Primetićeš da se putanja koja je sledila pretpostavljenu realnost razilazi od svih planiranih predviđanja; njena verovatnoća je bila manja od jedan odsto. Proračunaćeš koliko se još može nastaviti to razmimoilaženje pre nego što postane nepopravljivo. Proračunaj i verovatni ishod kad ne bi bilo ispravke, a i izvodljiv metod ispravke."
<BR>&nbsp;&nbsp;&nbsp;&nbsp;&nbsp;Učenik je nasumce pritiskivao dugme na uređaju i bezizrazno posmatrao odlomke koji su se pojavljivali na ugrađenom ekranu uređaja.
<BR>&nbsp;&nbsp;&nbsp;&nbsp;&nbsp;"Zašto baš ovaj problem, Govorniče? Očito, ima i nekog drugog značaja, osim čisto akademskog", upita on.
<BR>&nbsp;&nbsp;&nbsp;&nbsp;&nbsp;"Hvala ti, sinko. Brz si kao što sam i očekivao. To nije izmišljeni problem. Pre gotovo pola veka Mazgov je upao u galaktičku istoriju i deset godina bio najveća izolovana činjenica u univerzumu. Bio je nepredviđen, neobuhvaćen proračunima. Ozbiljno je izvitoperio Plan, ali ne i fatalno.
<BR>&nbsp;&nbsp;&nbsp;&nbsp;&nbsp;Međutim, da bi ga zaustavili pre nego što bi zaista postao fatalan, bili smo primorani da mu se aktivno suprotstavimo. Otkrili smo naše postojanje i, što je mnogo gore, deo naše moći. Prva zadužbina je saznala za nas, a njeni postupci su sada zasnovani na tom saznanju. Razmotri postavljeni problem. Ovde. I ovde.
<BR>&nbsp;&nbsp;&nbsp;&nbsp;&nbsp;Prirodno, o ovome nemoj nikom pričati."
<BR>&nbsp;&nbsp;&nbsp;&nbsp;&nbsp;Dok je saznanje prodiralo u Učenika vladalo je zaprepašćeno ćutanje, a onda će: "Znači da je Seldonov plan propao!"
<BR>&nbsp;&nbsp;&nbsp;&nbsp;&nbsp;"Ne još. Jedino, moglo se desiti da propadne. Verovatnoća za uspeh još uvek iznosi dvadeset i jedan zarez četiri odsto, prema najnovijoj proceni."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
