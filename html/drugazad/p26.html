<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. SENKA SVETA
<P>&nbsp;&nbsp;&nbsp;&nbsp;&nbsp;Trantor je bio svet ostataka i ponovnog rađanja. Usađen kao potamneli dragulj usred zbunjujućeg mnoštva sunca, u srcu Galaksije - usred hrpa i rojeva zvezda koje su se u obilju bez svrhe podizale uvis - na smenu je snivao o prošlosti i budućnosti.
<BR>&nbsp;&nbsp;&nbsp;&nbsp;&nbsp;Beše jednom vreme kada su se nematerijalni konci kontrole protezali od njegovog metalnog omotača do samih krajeva zvezdanog carstva. Bio je to jedan grad, dom četiri stotine milijardi upravljača, najmoćnija prestonica koja je ikad postojala.
<BR>&nbsp;&nbsp;&nbsp;&nbsp;&nbsp;Tako je bilo sve dok i do Trantora nije doprlo propadanje Carstva i dok se pre jednog veka u Velikom pustošenju njegove kolonije moći ne sručiše na sebe same i zauvek skršiše. U smrtonosnoj rušilačkoj eksploziji metalna ljuštura oko planete nabrala se i zgužvala u bolnu parodiju nekadašnje sopstvene veličine.
<BR>&nbsp;&nbsp;&nbsp;&nbsp;&nbsp;Preživeli počeše da čupaju metalnu prevlaku i da je za seme i stoku prodaju drugim planetama. Zemlja opet beše otkrivena, a planeta se vrati svojim počecima. Sa širenjem primitivne poljoprivrede, zaboravljala je svoju složenu i kolosalnu prošlost.
<BR>&nbsp;&nbsp;&nbsp;&nbsp;&nbsp;Odnosno, zaboravljala bi da na njoj još nije bilo grdnih urvina koje su se u velikim gomilama uzdizale ka nebu u gorkoj, dostojanstvenoj tišini.
<BR>
<BR>&nbsp;&nbsp;&nbsp;&nbsp;&nbsp;Arkadiji se u duši nešto pokrenu dok je posmatrala metalni rub horizonta. Za nju selo u kome su Palverovi živeli nije predstavljalo ništa drugo do gomilicu kuća - malih i primitivnih. Okolna polja bila su zlatnožuta; bogatim klasjem prekrivene oranice.
<BR>&nbsp;&nbsp;&nbsp;&nbsp;&nbsp;Ali tamo, van domašaja, ležala je uspomena na prošlost i dalje blistajući nepomućenim sjajem, bukteći u ognju u onim trenucima kada bi je svojom svetlošću obasjalo trantorsko sunce. Tokom ovih nekoliko meseci otkako je na Trantoru jednom je otišla tamo. Popela se na glatki, nepopucali pločnik i drznula da zađe u neme, prašinom prošarane zgradurine u koje je svetlost prodirala kroz rupe na porušenim zidovima i zgradama.
<BR>&nbsp;&nbsp;&nbsp;&nbsp;&nbsp;Bilo je to da čoveka srce zaboli. Bilo je to svetogrđe.
<BR>&nbsp;&nbsp;&nbsp;&nbsp;&nbsp;Otišla je a za njom je odzvanjalo - i tračala sve dok njena stopala ne otpočeše da ponovo meko udaraju o zemlju.
<BR>&nbsp;&nbsp;&nbsp;&nbsp;&nbsp;Preostalo joj je jedino to da se sa čežnjom obazire. Nije se usuđivala da još jednom naruši tu duboku utonulost u misli.
<BR>&nbsp;&nbsp;&nbsp;&nbsp;&nbsp;Znala je da je negde na ovom svetu rođena - u blizini stare Carske biblioteke koja je na Trantoru bila srž Trantora. Bila je najsvetija među svetim stvarima, svetinja nad svetinjama. Jedino je ona od celog sveta preživela Veliko pustošenje; čitavo stoleće ostala je čitava, netaknuta, kao neki izazov univerzumu.
<BR>&nbsp;&nbsp;&nbsp;&nbsp;&nbsp;U njoj su Hari Seldon i njegova skupina skovali svoj nezamislivi plan. U njoj je Ebling Miz proniknuo u tajnu i sav preneražen obamrlo sedeo, dok nije ubijen kako bi se sprečilo da se tajna prenese.
<BR>&nbsp;&nbsp;&nbsp;&nbsp;&nbsp;Tu u Carskoj biblioteci deset godina su živeli njen deda i baba, sve do smrti Mazgova, kada su se mogli vratiti u ponovo rođenu Zadužbinu.
<BR>&nbsp;&nbsp;&nbsp;&nbsp;&nbsp;Tu u Carsku biblioteku vratio se i njen otac sa nevestom, ne bi li još jednom pronašao Drugu zadužbinu, ali u tome nije uspeo. Tu se ona rodila, a tu joj je i majka umrla. Želela je da poseti Biblioteku, ali je Prim Palver odmahnuo okruglom glavom. "Ima do nje više hiljada milja, Arkadija, a ovde ima toliko posla. Sem toga, ne valja se ići tamo. Znaš i sama, to je svetilište..."
<BR>&nbsp;&nbsp;&nbsp;&nbsp;&nbsp;Arkadija je, međutim, znala da on ne želi da ona poseti Biblioteku; da se ponavlja slučaj palate Mazgova. Pigmeji sadašnjosti osećaju sujeverni strah prema zemnim ostacima džinova prošlosti.
<BR>&nbsp;&nbsp;&nbsp;&nbsp;&nbsp;No, bilo bi grozno kad bi zbog toga nešto zamerala ovom vedrom čovečuljku. Na Trantoru je već skoro tri meseca i sve to vreme on i ona - Tatica i Mamica - bili su divni prema njoj.
<BR>&nbsp;&nbsp;&nbsp;&nbsp;&nbsp;A čime im uzvraća? Time što ih upetljava u sveopštu propast. Da li ih je, možda, upozorila da je osuđena da bude uništena? Ne! Pustila ih mirno da preuzmu smrtonosnu ulogu zaštitnika.
<BR>&nbsp;&nbsp;&nbsp;&nbsp;&nbsp;Imala je nepodnošljivu grižu savesti - jer, šta joj je drugo preostajalo?
<BR>&nbsp;&nbsp;&nbsp;&nbsp;&nbsp;Oklevajući, krenu niz stepenice na doručak. Do nje dopreše glasovi.
<BR>&nbsp;&nbsp;&nbsp;&nbsp;&nbsp;Izvijajući punašni vrat Prim Palver zavuče ubrus za okovratnik košulje laćajući se kuvanih jaja sa neprikrevenim zadovoljstvom.
<BR>&nbsp;&nbsp;&nbsp;&nbsp;&nbsp;"Juče sam bio dole u gradu, Mamice", zamahnu viljuškom i gotovo priguši svoje reči obilnim zalogajem.
<BR>&nbsp;&nbsp;&nbsp;&nbsp;&nbsp;"Pa šta ima novo u gradu, Tatice?" ravnodušno će Mamica, sedajući, zagledajući po stolu i ponovo ustajući za so.
<BR>&nbsp;&nbsp;&nbsp;&nbsp;&nbsp;"Ah, nije najbolje. Vratio se jedan brod iz pravca Kalgana i doneo ondašnje novine. Tamo je rat."
<BR>&nbsp;&nbsp;&nbsp;&nbsp;&nbsp;"Rat! Tako! Pa neka krše vratove, kad u glavama nemaju pameti. Je l' ti stigla plata? Tatice, ponavljam ti. Opomeni matorog Keskera da ono nije jedina kooperativa na svetu. Dovoljno je već to što te tako plaćaju da me je sramota i da spomenem mojim prijateljicama; ništarije, bar bi to mogli raditi na vreme."
<BR>&nbsp;&nbsp;&nbsp;&nbsp;&nbsp;"Na vreme, tandara-mandara", razdraženo odvrati Tatica. "Slušaj, nemoj da mi zakeraš za vreme doručka, da mi preseda svaki zalogaj u grlu." Uz ove reči on se iskali jednim pustošenjem po prepečencu s maslacom. Zatim, nešto umerenije, dodade: "Borbe se vode između Kalgana i Zadužbine - i to već dva meseca."
<BR>&nbsp;&nbsp;&nbsp;&nbsp;&nbsp;Oponašajući svemirsku bitku, ruke mu kidisaše jedna na drugu.
<BR>&nbsp;&nbsp;&nbsp;&nbsp;&nbsp;"A-ha! Kakvi su izgledi?"
<BR>&nbsp;&nbsp;&nbsp;&nbsp;&nbsp;"Za Zadužbinu loši. Pa, videla si Kalgan, sve sami vojnici. Spremili su se. Zadužbina nije i zato - paf!"
<BR>&nbsp;&nbsp;&nbsp;&nbsp;&nbsp;Mamica iznenada spusti viljušku i siknu: "Budalo!"
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Blesane! Samo laparaš."
<BR>&nbsp;&nbsp;&nbsp;&nbsp;&nbsp;Brzo pokaza rukom, a Tatica preko ramena spazi Arkadiju kako ukočeno stoji na pragu.
<BR>&nbsp;&nbsp;&nbsp;&nbsp;&nbsp;"U Zadužbini je rat?"
<BR>&nbsp;&nbsp;&nbsp;&nbsp;&nbsp;Tatica najpre bespomoćno pogleda u Mamicu, pa potvrdi glavom.
<BR>&nbsp;&nbsp;&nbsp;&nbsp;&nbsp;"I ona gubi?"
<BR>&nbsp;&nbsp;&nbsp;&nbsp;&nbsp;Ponovo klimnu.
<BR>&nbsp;&nbsp;&nbsp;&nbsp;&nbsp;Polako prilazeći stolu, Arkadija oseti kako je nešto nepodnošljivo guši u grlu. "Da li je sve gotovo?" prošapta.
<BR>&nbsp;&nbsp;&nbsp;&nbsp;&nbsp;"Gotovo", sa izveštačenom veselošću ponovi Tatica. "Ko kaže da je gotovo? U ratu se štošta dešava. I... i..."
<BR>&nbsp;&nbsp;&nbsp;&nbsp;&nbsp;"Sedi, srce." umirujuće će Mamica. "Ne treba pričati pre doručka. Kad u stomaku nemaš hranu nisi zdrava."
<BR>&nbsp;&nbsp;&nbsp;&nbsp;&nbsp;Arkadija se, međutim, ne osvrnu na nju: "Da li su Kalganci na Terminusu?"
<BR>&nbsp;&nbsp;&nbsp;&nbsp;&nbsp;"Ne", ozbiljno će Tatica. "Vesti su od prošle nedelje, a Terminus se još borio. Časna reč. Govorim istinu. Jaka je još Zadužbina. Hoćeš da ti donesem novine?"
<BR>&nbsp;&nbsp;&nbsp;&nbsp;&nbsp;"Da!"
<BR>&nbsp;&nbsp;&nbsp;&nbsp;&nbsp;Nad ono malo doručka što je uspela da pojede čitala je novine i pri tom joj se oči zamagliše. Santani i Korelija su pali - bez borbe. Eskadrila zadužbinske flote našla se u nekom tesnacu u retko ozvezdanom sektoru Ifni i beše zbrisana, maltene, do poslednjeg broda. Zadužbina se sada vratila na jezgro od Četiri kraljevstva - prvobitno carstvo koje je izgrađeno pod prvim gradonačelnikom, Salvorom Hardinom. Međutim, još je pružala otpor - možda još ima izgleda - ma šta da se desi mora obavestiti oca. Mora nekako dopreti do njegovog uha. Mora! Kako? Kad se rat preprečio!?
<BR>&nbsp;&nbsp;&nbsp;&nbsp;&nbsp;Posle doručka, ona upita Taticu: "Idete li uskoro na neki nov put, g. Palvere?"
<BR>&nbsp;&nbsp;&nbsp;&nbsp;&nbsp;Tatica je sedeo u širokoj naslonjači na travnjaku ispred kuće i sunčao se.
<BR>&nbsp;&nbsp;&nbsp;&nbsp;&nbsp;"Put", lenjo ponovi. "Ko zna? Prijatno je odmarati se, a i imam još odsustva. Zašto da pominjemo nova putovanja? Ti si neki nemiran duh, Arkadija?"
<BR>&nbsp;&nbsp;&nbsp;&nbsp;&nbsp;"Ja? Ne, ovde mi se dopada. Veoma ste dobri prema meni, vi i gđa Palver."
<BR>&nbsp;&nbsp;&nbsp;&nbsp;&nbsp;On mahnu rukom prema njoj da bi je ućutkao.
<BR>&nbsp;&nbsp;&nbsp;&nbsp;&nbsp;"Razmišljala sam o ratu", reče Arkadija.
<BR>&nbsp;&nbsp;&nbsp;&nbsp;&nbsp;"Nemoj misliti o njemu. Šta ti tu možeš? Ako je to nešto protiv čega ne možeš ništa, zašto bi se kidala?"
<BR>&nbsp;&nbsp;&nbsp;&nbsp;&nbsp;"Razmišljala sam o tome da je Zadužbina izgubila većinu svojih poljoprivrednih svetova. Tamo verovatno hranu daju na karte."
<BR>&nbsp;&nbsp;&nbsp;&nbsp;&nbsp;"Ne brini. Sve će biti dobro." Tatica kao da se zbuni.
<BR>&nbsp;&nbsp;&nbsp;&nbsp;&nbsp;"Volela bih da im mogu odneti hranu, eto." Ona kao da ga preču. "Znate, posle smrti Mazgova Zadužbina se pobunila, pa je Terminus neko vreme bio odsečen jer je bio pod opsadom generala Hana Pričera koji je bio nasledio Mazgova. Ponestalo je hrane, otac kaže da mu je njegov otac pričao da su imali samo koncentrate amino-kiselina u prahu, koji su bili groznog ukusa. Zamislite, jedno jaje je koštalo dve stotine kredita. U pravi čas su probili opsadu, pa su se tuda provukli brodovi sa namirnicama sa Santanija. Mora da je to bilo užasno doba. Možda se sada dešava opet nešto tako."
<BR>&nbsp;&nbsp;&nbsp;&nbsp;&nbsp;Posle kraćeg ćutanja Arkadija produži: "Znate, kladim se da bi Zadužbina bila spremna da za hranu plaća kao na crnoj berzi. Dvostruko, trostruko, pa i više. Eto, kad bi se, na primer, neka kooperativa sa Trantora toga poduhvatila, možda bi izgubila nekoliko brodova, ali kladim se da bi postala ratni bogataš pre nego što se rat završi. Nekada, davno, tako su radili trgovci Zadužbine, i to stalno. Kad bi bio rat, prodavali bi sve ono za čim je bila velika potražnja i rizikovali bi. Bez veze, po jednom putovanju zaradili bi i po dva miliona - čisto. I to samo od onog što bi prevezlil jednim brodom."
<BR>&nbsp;&nbsp;&nbsp;&nbsp;&nbsp;Tatica se prenu. Nije ni opazio da mu se cigara ugasila. "Posao s namirnicama? Hmm... Ali Zadužbina je tako daleko."
<BR>&nbsp;&nbsp;&nbsp;&nbsp;&nbsp;"Oh, znam. Pretpostavljam da to ne biste mogli obaviti odavde. Ako biste koristili redovni linijski brod verovatno ne biste stigli dalje od Masene ili Smušika, a posle biste morali da unajmite neki mali izviđački brod, ili neki sličan, kojim biste se mogli provući kroz borbenu liniju."
<BR>&nbsp;&nbsp;&nbsp;&nbsp;&nbsp;Tatica je rukom gladio kosu dok, je računao.
<BR>&nbsp;&nbsp;&nbsp;&nbsp;&nbsp;Dve nedelje kasnije bile su završene pripreme. Mamica je gotovo neprestano grdila... Prvo - zbog neizlečive tvrdoglavosti s kojom se izlagao tako reći samoubistvu. Zatim zbog neverovatne tvrdoglavosti s kojom je odbijao da joj dopusti da pođe sa njim.
<BR>&nbsp;&nbsp;&nbsp;&nbsp;&nbsp;"Mamice, zašto se ponašaš kao neka starica", upita Tatica. "Ne mogu da te povedem. Ovo je muški posao. Šta misliš da je rat? Zabava? Dečja igra?"
<BR>&nbsp;&nbsp;&nbsp;&nbsp;&nbsp;"A zašto ti onda ideš? Zar si ti muškarac, matora budalo, jednom nogom si u grobu. Pusti mlade da idu - a ne debele ćelonje kao ti."
<BR>&nbsp;&nbsp;&nbsp;&nbsp;&nbsp;"Nisam ćelav", dostojanstveno uzvrati Tatica, "i imam puno kose. A zašto da ja ne budem onaj koji će zaraditi proviziju? Ha, mladi? Slušaj, to mogu biti milioni."
<BR>&nbsp;&nbsp;&nbsp;&nbsp;&nbsp;Znala je, pa popusti.
<BR>&nbsp;&nbsp;&nbsp;&nbsp;&nbsp;Arkadija se videla s njim jednom pre nego što će poći.
<BR>&nbsp;&nbsp;&nbsp;&nbsp;&nbsp;"Idete na Terminus?"
<BR>&nbsp;&nbsp;&nbsp;&nbsp;&nbsp;"Što da ne? I sama kažeš da su im potrebni hleb, pirinač i krompir. Zaključiću, dakle, s njima posao, pa će ih dobiti."
<BR>&nbsp;&nbsp;&nbsp;&nbsp;&nbsp;"Onda vas molim samo jedno: ako idete na Terminus da li možete... da li biste bili ljubazni da se tamo vidite s mojim ocem?"
<BR>&nbsp;&nbsp;&nbsp;&nbsp;&nbsp;Tatičino lice se zbora i obli saosećanjem: "Oh, zar treba da mi kažeš? Sigurno da ću ga videti. Reći ću mu da si živa i zdrava, da je sve u redu i da ću te dovesti kući kad se završi rat."
<BR>&nbsp;&nbsp;&nbsp;&nbsp;&nbsp;"Hvala vam. Reći ću vam kako da ga pronađete. Zove se dr Toran Darel, a živi u Stanmarku. To je vrlo blizu Terminus Grada, tako da donde možete doći redovnom avionskom linijom. Naša adresa je Kanalski put broj 55."
<BR>&nbsp;&nbsp;&nbsp;&nbsp;&nbsp;"Čekaj da zapišem."
<BR>&nbsp;&nbsp;&nbsp;&nbsp;&nbsp;"Ne, ne", Arkadija ispruži ruku, "ne smete da zapišete. Morate da zapamtite i da ga pronađete bez ičije pomoći."
<BR>&nbsp;&nbsp;&nbsp;&nbsp;&nbsp;Tatica je izgledao začuđen, a onda sleže ramenima: "Tako, pa dobro. Kanalski put, broj 55, u predgrađu Stanmark Terminus Grada, a donde se putuje prigradskom avionskom linijom. Je l' tako?"
<BR>&nbsp;&nbsp;&nbsp;&nbsp;&nbsp;"Još nešto."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Hoćete li da mu prenesete moju poruku?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Šapnuću vam je."
<BR>&nbsp;&nbsp;&nbsp;&nbsp;&nbsp;Prineo joj je svoj punački obraz i tihi šapat beše izmenjen. Tatičine oči se raširiše. "To hoćeš da mu kažem? Ali to ne znači ništa."
<BR>&nbsp;&nbsp;&nbsp;&nbsp;&nbsp;"On će znati šta sam mislila. Samo kažite da je ja šaljem i da sam rekla da će znati šta znači. A prenesite mu je baš onako kako sam vam rekla. Nikako drukčije. Nećete zaboraviti?"
<BR>&nbsp;&nbsp;&nbsp;&nbsp;&nbsp;"Kako bih mogao da je zaboravim? Taman posla! Tri kratke reči. Slušaj..."
<BR>&nbsp;&nbsp;&nbsp;&nbsp;&nbsp;"Ne, ne!" Ona uzrujano poče da poskakuje. "Nemojte ih ponavljati. Nemojte nikome ponoviti. Zaboravite potpuno na njih, osim za mog oca. Obećajte mi."
<BR>&nbsp;&nbsp;&nbsp;&nbsp;&nbsp;Tatica ponovo sleže ramenima. "Obećavam! Dobro!"
<BR>&nbsp;&nbsp;&nbsp;&nbsp;&nbsp;"Dobro", žalosno ponovi ona i, posmatrajući ga kako odlazi stazom do mesta gde ga je čekao vazdušni taksi koji će ga prevesti do svemirske luke, upita se nije li potpisala njegovu smrtnu presudu. Pitala se da li će ga ikad ponovo videti.
<BR>&nbsp;&nbsp;&nbsp;&nbsp;&nbsp;Gotovo da se nije usuđivala da se vrati u kuću i pogleda u lice dobroj, nežnoj Mamici. Možda bi bilo najbolje da se ubije kad se sve završi, da se ubije zbog onog što im je pričinila.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
