<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DOVOLJNO HRABAR DA BUDE KRALJ
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Jedne večeri, u Njujorku dvadesetog veka, Mans Everard je, u otrcanom kućnom kaputu, stajao za kućnim barom i pripremao sebi piće. Zvono na ulaznim vratima ga trže i on opsova. Posle toliko napornih dana zaslužio je, valjda, jedno mirno veče.
<BR>&nbsp;&nbsp;&nbsp;&nbsp;&nbsp;Možda će brzo moći da se otarasi tog tipa. Odlučno ode do vrata, otvori ih i reče: "Šta ste želeli?"
<BR>&nbsp;&nbsp;&nbsp;&nbsp;&nbsp;A onda mu se, odjednom, učini kao da je u vasionskom brodu, da bespomoćno lebdi u sjaju zvezda.
<BR>&nbsp;&nbsp;&nbsp;&nbsp;&nbsp;"Ti si... nisam znao... uđi!"
<BR>&nbsp;&nbsp;&nbsp;&nbsp;&nbsp;Sintija Denison je oklevala gledajući mimo njega u bar nad kojim su visili ukršteni mačevi i šlem iz ahajskog bronzanog doba. Pokušala je nešto da mu saopšti ali nije mogla. Samo reče: "Daj mi, molim te, nešto da popijem."
<BR>&nbsp;&nbsp;&nbsp;&nbsp;&nbsp;Everard konačno zatvori usta i pomože joj da skine kaput. Ona sede na kauč i poče užurbano da vadi cigarete iz tašne. Neko vreme nisu gledali jedno u drugo
<BR>&nbsp;&nbsp;&nbsp;&nbsp;&nbsp;"Još piješ viski sa ledom?" upita on. Činilo mu se da mu reči dolaze izdaleka. Nespretno je sipao piće, kao da je zaboravio na obuku patrole.
<BR>&nbsp;&nbsp;&nbsp;&nbsp;&nbsp;"Da, a ti još pamtiš." Škljocanje upaljača glasno odjeknu u tišini sobe.
<BR>&nbsp;&nbsp;&nbsp;&nbsp;&nbsp;"Pa, svega je nekoliko meseci."
<BR>&nbsp;&nbsp;&nbsp;&nbsp;&nbsp;"Ako računaš u entropijskom vremenu. U redovnom, neizmenjenom vremenu koje se meri dvadesetčetvoročasovnim danima." Zurila je u dim cigarete. "Meni je vreme tako prolazilo. Otkad sam se udala, nisam ni makla iz ovog perioda. Prošlo je svega osam i po meseci moga biološkog životnog veka otkad smo se Kit i ja... Ali, koliko je prošlo tebi? Koliko si ti godina proveo i u koliko različitih epoha otkad si nam bio kum na venčanju?"
<BR>&nbsp;&nbsp;&nbsp;&nbsp;&nbsp;Glas joj je oduvek bio pomalo piskav. To je bila jedina mana koju je mogao da joj nađe, ne računajući njen niski rast. Nikada nije uspela da joj ton bude izražajan. A sada joj je glas još i podrhtavao.
<BR>&nbsp;&nbsp;&nbsp;&nbsp;&nbsp;Dodao joj je čašu sa viskijem. "Popij to naiskap", reče. Ona ga posluša i zagrcnu se. On joj ponovo nasu i otpi iz svoje čaše. Onda privuče stolicu i izvadi lulu i duvan iz svog moljčavog kaputa. Ruke su mu se još tresle ali se nadao da ona to ne primećuje. Dobro je što mu nije odmah rekla zašto je došla; oboma im je trebalo vremena da se stalože.
<BR>&nbsp;&nbsp;&nbsp;&nbsp;&nbsp;Usudio se da je pogleda. Nije se ništa promenila. I dalje je imala savršeno telo koje je crna haljina isticala. Zlatna kosa joj je padala na ramena; ispod izvijenih obrva plavile su se velike oči; usne su, kao i uvek bile poluotvorene. Nije bila našminkana pa nije mogao da vidi da li je plakala ili ne. Ali bilo mu je jasno da se jedva uzdržava.
<BR>&nbsp;&nbsp;&nbsp;&nbsp;&nbsp;Everard se pravio zaposlen puneći lulu. "Možeš sada i da kažeš šta se desilo."
<BR>&nbsp;&nbsp;&nbsp;&nbsp;&nbsp;Zadrhtala je. Konačno joj izlete: "Kit je nestao!" Everard se ukoči. "Kako nestao? Na zadatku?"
<BR>&nbsp;&nbsp;&nbsp;&nbsp;&nbsp;"Naravno. Otišao je u drevni Iran i nikada se nije vratio. To je bilo pre nedelju dana." Ostavila je čašu na naslon kauča i počela da lomi prste. "Patrola ga je, naravno, tražila. Danas sam čula rezultat: ne mogu da ga nađu. Ne znaju čak ni šta mu se dogodilo."
<BR>&nbsp;&nbsp;&nbsp;&nbsp;&nbsp;"Jude", promrmlja Everard.
<BR>&nbsp;&nbsp;&nbsp;&nbsp;&nbsp;"Kit je... uvek te je smatrao najboljim prijateljem", nastavi ona uzbuđeno. "Tako je često govorio o tebi. Istina... zanemarili smo te, ali ni tebe nikada nije bilo..."
<BR>&nbsp;&nbsp;&nbsp;&nbsp;&nbsp;"Ne misliš valjda da sam se uvredio. Imao sam posla, a vi tek što ste se uzeli."
<BR>
<BR>&nbsp;&nbsp;&nbsp;&nbsp;&nbsp;A ja sam vas upoznao one noči pod Mauna Loom. Patrola nije zabranjivala devojci kao što je bila Sintija Kartingam, činovnica koja tek što je završila Akademiju i bila vezana za svoj period, da se viđa sa veteranom patrole... na primer, sa mnom... kad god je imala slobodnog vremena. Mogli su zajedno da odu u Štrausov Beč, u pozorište Šekspirovog Londona, da se provode u barovima Njujorka tridesetih godina ili sunčaju na plažama Havaja pre hiljadu godina. A sa njima je mogao da pođe još neki član patrole... i da se posle oženi Sintijom. Što da ne.
<BR>
<BR>&nbsp;&nbsp;&nbsp;&nbsp;&nbsp;Everardu je na kraju uspelo da upali lulu. Lice mu je bilo obavijeno dimom. "Počni iz početka", reče. "Već dve-tri godine svoga životnog veka nisam se viđao sa vama pa ne znam na čemu je Kit radio."
<BR>&nbsp;&nbsp;&nbsp;&nbsp;&nbsp;"Zar tako dugo", začudi se ona. "Čak ni godišnji odmor nisi proveo u ovoj deceniji. A mi smo tako želeli da nam dođeš."
<BR>&nbsp;&nbsp;&nbsp;&nbsp;&nbsp;"Prestani da se pravdaš!" odbrusi Everard. "Da sam želeo da vas vidim, došao bih." Gledala ga je kao da je dobila šamar i on se pokajao. "Izvini. Naravno da sam želeo. Ali, kao što rekoh, slobodni redari su uvek u poslu, uvek na drugom mestu, u drugom vremenu..." Pokušao je da se osmehne. "Ne ljuti se, ti me bar znaš, uvek sam bio netaktičan. Od mene je i potekla klasična grčka legenda o himeri. Ja sam bio ono smešno čudovište dilaiopod, sa dve leve noge, obe u ustima."
<BR>&nbsp;&nbsp;&nbsp;&nbsp;&nbsp;Ona se osmehnu kao po dužnosti i uze cigaretu iz pepeljare. "Još sam samo činovnica u Preduzeću za tehničke studije", reče. "Ali tako imam uvid u sve što se događa u centrali miljea i svim filijalama. Tačno znam šta je sve učinjeno da se Kit pronađe... nije učinjeno dovoljno. Oni su ga napustili. Kit će umreti ako mu ti ne pomogneš."
<BR>&nbsp;&nbsp;&nbsp;&nbsp;&nbsp;A onda se rasplakala. Everard je ćutao da bi joj dao vremena da se primiri. Razmišljao je o Kitu.
<BR>&nbsp;&nbsp;&nbsp;&nbsp;&nbsp;Kit Denison se rodio 1927. godine u Kembridžu, u saveznoj državi Masačusets, u prilično imućnoj porodici. Doktorirao je arheologiju u dvadeset trećoj godini. Kao student je osvojio prvenstvo koledža u boksu i prešao Atlantik u malom jedrenjaku. Mobilisan je 1950. Učestvovao je u borbama u Koreji, gde se istakao hrabrošću. To bi mu donelo i slavu u nekom popularnijem ratu. Nije voleo da govori o privatnim stvarima. Kada bi dobio zadatak, obavio bi ga bez mnogo buke. Pa da, pomisli Everard, uvek je bio bolji od mene; da je hteo, odavno bi postao slobodan redar. Ali, on je znao zašto ostaje vezan za svoje vreme.
<BR>&nbsp;&nbsp;&nbsp;&nbsp;&nbsp;Demobilisan je 1952. godine i neko vreme bio bez stalnog zaposlenja. Onda ga je patrola otkrila i regrutovala. Činjenicu putovanja kroz vreme prihvatio je brže od ostalih. Kao arheolog posedovao je veću širinu duha. Posle obuke prihvatio se poslova koji su odgovarali njegovim interesovanjima: postao je specijalista za indoevropsku protoistoriju, što je značilo da je bio daleko značajnija ličnost patrole od Everarda.
<BR>&nbsp;&nbsp;&nbsp;&nbsp;&nbsp;Slobodni agent je patrolirao drumovima vremena, pomagao ugroženima, hapsio prestupnike i brinuo se o sigurnosti istorije čovečanstva. Da bi te zadatke mogao da izvršava, bili su mu neophodni podaci. Ratova, pohoda, otkrića i dostignuća, čije su se posledice protezale kroz čitav kontinuum, bilo je daleko pre prvih hijeroglifa. Podatke o njima prikupljali su specijalisti patrole.
<BR>&nbsp;&nbsp;&nbsp;&nbsp;&nbsp;Pored svega toga, Kit mi je bio prijatelj.
<BR>&nbsp;&nbsp;&nbsp;&nbsp;&nbsp;Everard izvadi lulu iz usta. "Učiniću što mogu. Ispričaj mi sve detalje."
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Sintija je savladala svoja osećanja; glas joj je zvučao gotovo službeno. "Istraživao je migracije nekih arijevskih plemena o kojima se vrlo malo zna. Mora se početi od nekog trenutka istorije koji je poznat, a onda postepeno istraživati unazad. Poslednja Kitova misija bila je Iran, 558. godine pre n.e. Rekao mi je da je to negde pri kraju Medanskog perioda. Trebalo je da se raspita među stanovništvom, da sazna njihova predanja, a zatim da ih proveri u ranijem periodu, itd... ti znaš kako se to radi; jednom si mu i ti pomagao. Često je pričao o tome."
<BR>&nbsp;&nbsp;&nbsp;&nbsp;&nbsp;"Ja sam pošao samo za svaki slučaj", reče Everard. "Proučavao je preistorijski pohod nekog plemena sa Dona, preko Hindukuša. Plemenskom poglavici smo se predstavili kao lovci, pridružili im se i putovali sa karavanom nekoliko nedelja. Bio je to prijatan put."
<BR>&nbsp;&nbsp;&nbsp;&nbsp;&nbsp;Sećao se stepa, prostranog neba, galopiranja za antilopama, gozbi kraj vatre i jedne devojke čija je kosa mirisala na dim. Koliko puta je zaželeo da može ceo život provesti sa tim ljudima.
<BR>&nbsp;&nbsp;&nbsp;&nbsp;&nbsp;"Ovog puta Kit je otišao sam", nastavila je Sintija. "Njegov sektor oskudeva u ljudstvu. Verovatno je to problem i ostalih sektora patrole. Toliko hiljada godina, a tako malo životnih vekova ljudi sa kojima raspolaže. I ranije je odlazio sam. Uvek sam se plašila... on me je ubedio da je, obučen kao seljak i bez ičega pri sebi, bezbedniji u iranskim planinama nego na Brodveju. Ovog puta nije bilo tako."
<BR>&nbsp;&nbsp;&nbsp;&nbsp;&nbsp;Everard je prekide. "Ako sam dobro razumeo, otišao je pre nedelju dana, sa namerom da prikupi podatke, podnese izveštaj centru za informacije svoje struke i da se vrati natrag istoga dana kada je i otišao." Jer, samo blesav čovek bi dopustio da prođe više od nekoliko sati njegovog životnog veka a da ne bude kraj tebe. "Ali nije se vratio istoga dana."
<BR>&nbsp;&nbsp;&nbsp;&nbsp;&nbsp;"Teško je." Palila je cigaretu za cigaretom. "Odmah sam se zabrinula. Molila sam svoga šefa da proveri da li se vratio posle nedelju dana - to je danas. Proverio je i utvrdio da nije. Od Centra za informacije smo saznali da im se Kit uopšte nije javljao. Onda smo se obratili Centrali miljea. Oni su rekli da... da se Kit nikada nije vratio i da mu nisu našli nikakav trag."
<BR>&nbsp;&nbsp;&nbsp;&nbsp;&nbsp;"To znači da je Centrala miljea sprovela istragu i da o to me postoje podaci", reče Everard razmišljajući.
<BR>&nbsp;&nbsp;&nbsp;&nbsp;&nbsp;Nepostojanost vremena prouzrokuje mnoge paradokse, pomisli on po hiljaditi put.
<BR>&nbsp;&nbsp;&nbsp;&nbsp;&nbsp;Ako već postoji evidencija o tome da je patrola sprovela istragu ali da Kit nije nađen, čemu onda ići i tražiti ga. Medutim, on će zauvek biti izgubljen ako se ponovo ne pokuša. Ako bi Everard otišao u prošlost i izmenio događaje tako da Kit bude nađen, izveštaj o tome bi ušao u evidenciju, patrola bi zabeležila uspeh, a podaci o 'ranijoj' neuspeloj istrazi bi nestali kao da ih nikada nije ni bilo.
<BR>&nbsp;&nbsp;&nbsp;&nbsp;&nbsp;A to bi moglo da izazove poremećaje. Nije ni čudo što je patrola pravila probleme i oko najsitnijih izmena, čak i onih koje ne menjaju opštu strukturu.
<BR>&nbsp;&nbsp;&nbsp;&nbsp;&nbsp;"Naša centrala je, verovatno, obavestila Centralu staroiranskog miljea, koja je poslala ekipu na lice mesta", razmišljao je Everard glasno. "Oni su samo približno znali mesto na kome je Kit nameravao da se materijalizuje. On nije mogao prijaviti precizne koordinate jer nije bio siguran gde će moći da sakrije skuter. Samo, nije mi nikako jasno zašto nisu pronašli skuter. Ako se Kitu nešto desilo, mašina je morala ostati u nekoj pećini ili nekom drugom skrovištu, to bi im bila polazna tačka za dalju istragu."
<BR>&nbsp;&nbsp;&nbsp;&nbsp;&nbsp;Ona duboko uvuče dim cigarete. "Pokušali su", reče. "Saznala sam da je to divlji predeo i da je u njemu teško tražiti. Nisu ništa našli, čak ni neki trag. Verovatno bi bar nešto našli da su pretražili svaku milju svaki sat. Ali, taj period je kritičan; Gordon mi je pokazao podatke. Nisam sve shvatila, ali on mi je rekao da bi u tom veku svaki poremećaj bio vrlo opasan."
<BR>&nbsp;&nbsp;&nbsp;&nbsp;&nbsp;"Shvatam. Nisu smeli da sprovedu detaljnu istragu da ne bi uzbunili lokalno stanovništvo i doveli do toga da ono u kriznom trenutku drugačije reaguju. Ali, mogli su se prerušiti i raspitati među seljacima."
<BR>&nbsp;&nbsp;&nbsp;&nbsp;&nbsp;"Nekoliko stručnjaka patrole je i to pokušalo. Proveli su tamo nekoliko nedelja; po persijskom vremenu. Nisu uspeli da saznaju ništa. Ta plemena su tako divlja i podozriva... možda su mislili da su naši agenti špijuni medanskog kralja. I tako mu patrola nije ušla u trag. A pošto ne postoji bojazan da je opšta struktura poremećena... Oni su se pomirili sa time da je Kit poginuo a skuter nestao. I šta se..." Sintija naglo ustade. Odjednom viknu: "Baš njih briga što još jedan leš trune u nekom jarku!"
<BR>&nbsp;&nbsp;&nbsp;&nbsp;&nbsp;I Everard je ustao. Ona mu se baci u zagrljaj i zaplaka. On nije verovao da će mu biti ovako teško. Jedva je uspeo da ne misli na nju sve vreme. Sada će nanovo morati da je zaboravi.
<BR>&nbsp;&nbsp;&nbsp;&nbsp;&nbsp;"Zar ne mogu da intervenišu lokalno?" molila je. "Zar ne bi neko mogao da se vrati za nedelju dana i da ga opomene da ne ide? Zar bi to bilo tako strašno? Kakva čudovišta su izmislila zakon koji to zabranjuje?"
<BR>&nbsp;&nbsp;&nbsp;&nbsp;&nbsp;"Nisu čudovišta nego obični ljudi", odgovori Everard. "Kada bismo svi počeli da se vraćamo i ispravljamo sopstvenu prošlost, sve bismo tako poremetili da uskoro niko od nas ne bi ni postojao."
<BR>&nbsp;&nbsp;&nbsp;&nbsp;&nbsp;"Ali u toku tolikih miliona godina mora da postoje izuzeci."
<BR>&nbsp;&nbsp;&nbsp;&nbsp;&nbsp;Everard joj ne odgovori. Znao je da postoje izuzeci, ali da Kit nije jedan od njih. Članovi patrole nisu smeli da krše svoje zakone iz ličnih razloga. Kao i svaka vojska, patrola je trpela gubitke, žalila ih i pamtila. Ali se nije vraćala da svoje poginule vrati u život.
<BR>&nbsp;&nbsp;&nbsp;&nbsp;&nbsp;Sintija se odmače od njega i iskapi svoje piće. "Izvini", reče. Zatim izvadi maramicu i obrisa oči. "Nisam htela da ti kukam."
<BR>&nbsp;&nbsp;&nbsp;&nbsp;&nbsp;"Nije strašno."
<BR>&nbsp;&nbsp;&nbsp;&nbsp;&nbsp;Zurila je u pod. "Ti bi mogao da mu pomogneš. Redovni agenti su odustali ali ti bi mogao da pokušaš."
<BR>&nbsp;&nbsp;&nbsp;&nbsp;&nbsp;Nije mogao da se odupre njenoj molbi. "Mogu da pokušam. Možda neću uspeti. Sadašnji podaci govore da, iako sam pokušao, nisam uspeo. A svaka promena u sistemu prostora i vremena čak i beznačajna kao ova opasna je i zabranjena."
<BR>&nbsp;&nbsp;&nbsp;&nbsp;&nbsp;"Ali ona ne bi bila beznačajna za Kita."
<BR>&nbsp;&nbsp;&nbsp;&nbsp;&nbsp;"Sintija", promuca Everard, "znaš li da bi svaka druga žena rekla: 'Ali ona nije beznačajna za mene.'"
<BR>&nbsp;&nbsp;&nbsp;&nbsp;&nbsp;Ona ga pogleda u oči i prošapta:
<BR>&nbsp;&nbsp;&nbsp;&nbsp;&nbsp;"Nisam znala da me... mislila sam da si me, posle toliko vremena..."
<BR>&nbsp;&nbsp;&nbsp;&nbsp;&nbsp;"Šta pričaš?" branio se.
<BR>&nbsp;&nbsp;&nbsp;&nbsp;&nbsp;"Mogao si otići kod psihologa patrole." Nije ga gledala.
<BR>&nbsp;&nbsp;&nbsp;&nbsp;&nbsp;"Ako su u stanju da nas tako kondicioniraju da ne odamo tajnu putovanja kroz vreme... mislila sam da mogu i da učine da čovek..."
<BR>&nbsp;&nbsp;&nbsp;&nbsp;&nbsp;"Prestani!" prekide je Everard grubo.
<BR>&nbsp;&nbsp;&nbsp;&nbsp;&nbsp;Neko vreme je ćutao, grizući lulu. Na kraju reče: "Imam nekoliko ideja koje, možda, još nisu oprobane. Ako postoji način da se Kit spase, imaćeš ga sutra do podne."
<BR>&nbsp;&nbsp;&nbsp;&nbsp;&nbsp;"Da li bi mogao da me prebaciš do tog trenutka?" Počela je da drhti.
<BR>&nbsp;&nbsp;&nbsp;&nbsp;&nbsp;"Mogao bih, ali neću. Što god se desilo, ti sutra moraš biti odmorna. Sada ću te odvesti kući. Uzećeš neko sredstvo za spavanje. Onda ću se vratiti ovamo i smisliti kako to da izvedem." Jedva je uspeo da se osmehne. "Prestani da se treseš. Rekao sam ti da me ostaviš da razmišljam."
<BR>&nbsp;&nbsp;&nbsp;&nbsp;&nbsp;"Mans..." uhvatila ga je za ruku.
<BR>&nbsp;&nbsp;&nbsp;&nbsp;&nbsp;Njega odjednom obuze bezumna nada i on poče da proklinje samoga sebe.
<BR>
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;U jesen 542. godine pre n.e. jedan čovek je sišao sa planina u dolinu reke Kur. Jahao je na lepom, krupnom doratu, koji bi na drugom mestu bio pravi mamac za razbojnike. Ali, Veliki kralj je zaveo red i zakon u celoj zemlji, tako da je postojala izreka da je Persija toliko bezbedna da bi i devica sa vrećom zlata mogla slobodno po njoj da šeta. To je bio jedan od razloga zašto je Mans Everard odlučio da dođe u ovu godinu, šesnaest godina posle Denisonovog nestanka.
<BR>&nbsp;&nbsp;&nbsp;&nbsp;&nbsp;Pored toga, hteo je da se pojavi kada su se smirili duhovi koje je putnik kroz vreme verovatno uzbudio 558. godine. Smatrao je da će lakše saznati Kitovu sudbinu ako se bude raspitivao iz daleka; istraživanja na licu mesta su se već pokazala bezuspešnim.
<BR>&nbsp;&nbsp;&nbsp;&nbsp;&nbsp;Konačno, prema podacima centrale Arhemenidskog miljea, jesen 542. godine bila je prvi period predaha posle burnih događaja koji su počeli u vreme Kitovog nestanka. Vreme od 558. do 553. godine bilo je doba zategnutih odnosa između anšanskog kralja Persijanca Kuruša (kasnije poznatog pod imenima Kaikosru i Kir) i njegovog suverena Međanina Astijaga. Onda su došle godine Kirove pobune i građanskog rata koji je potresao imperiju, i konačne pobede Persijanaca nad njihovim severnim susedima. Pobeđeni su se pobunili i Kir je proveo sledeće četiri godine gušeći ustanke i odbijajući napade Turanaca. Njegove pobede zabrinule su vladare susednih država; Vavilon, Egipat, Lidija i Sparta su se ujedinile protiv njega i 546. godine je liđanski kralj Krez krenuo na Persiju. Lidija je pobedena i prisjedinjena Persiji; Liđani su se pobunili i bili nanovo pobeđeni. Zatim su na red došle grčke kolonije Jonija, Karija i Likija. Dok su njegovi generali ratovali na zapadu, Kir se na istoku borio protiv divljih plemena koja su mu pljačkala gradove.
<BR>&nbsp;&nbsp;&nbsp;&nbsp;&nbsp;Sada je bio period odmora. Kilikija će se predati bez borbe, videvši da je Persija na osvojenim teritorijama vladala sa puno humanosti, tolerantnosti i poštovanja lokalnih običaja, kao niko ranije u istoriji. Kir će pohode na istok prepustiti svojim vojskovođama a sam će se posvetiti učvršćivanju vlasti na već osvojenim teritorijama. Tek 539. godine nastaviće rat sa Vavilonom i osvojiti Mesopotamiju. Posle toga će nastupiti još jedan period mira koji će trajati sve dok se divlja plemena iza Aralskog jezera ne budu osilila. Kralj će krenuti na njih i poginuti.
<BR>&nbsp;&nbsp;&nbsp;&nbsp;&nbsp;Mans Everard se uputi prema Pasargadi. Jahao je kroz polja na kojima su se seljaci povijali nad srpovima i tovarili letinu na volovska kola. Sa polja strnjike dizala se prašina koja mu je ulazila u oči. Deca u dronjcima sisala su palčeve pred blatnim kolibama bez prozora i zevala u stranca. Kokoške su bezglavo bežale preko druma dok ih je kraljevski glasnik u galopu gazio. Drumom se kretala kolona prašnjavih i znojavih kopljanika u živopisnoj odeći: širokim čakširama i ljuskavim oklopima, sa šlemovima ukrašenim perjanicama i ogrtačima jarkih boja. Iza zidova od sušene opeke videle su se velike plemićke kuće okružene divnim baštama.
<BR>&nbsp;&nbsp;&nbsp;&nbsp;&nbsp;Ovakva privreda sigurno nije mogla da izdržava mnogo bogatih kuća. Pasargada je bila istočnjački grad prljavih vijugavih ulica, bednih koliba, umašćenih povezača i otrcanih haljina, razvikanih bazerdžana, sakatih prosjaka, izmorenih kamila i pretovarenih magaraca, olinjalih pasa, cilikanja kafanske muzike, gestikuliranja, grimasa i psovki; da se čovek zapita odakle li su samo potekle legende o zagonetnom Istoku.
<BR>&nbsp;&nbsp;&nbsp;&nbsp;&nbsp;"Udeli, gospodaru! Udeli, tako ti svetla! Udeli meni sirotom pa će te obasjati Mitrin osmeh!..."
<BR>&nbsp;&nbsp;&nbsp;&nbsp;&nbsp;"Samo da pogledaš! Kunem se očevom bradom da nikada ne beše lepšeg rada, niti vešte ruke ikada izradiše ovakvu uzdu koju ti, o najsrećniji među srećnima, nudim za smešnu sumu od..."
<BR>&nbsp;&nbsp;&nbsp;&nbsp;&nbsp;"Ovuda, gospodine! Još samo četiri kuće pa nailaziš na najbolji saraj u Persiji - i ne samo u Persiji, u celom svetu! Naši dušeci su punjeni labudovim paperjem, moj otac toči vino kakvo bogovi piju; moja majka pravi pilav koji se pročuo do nakraj sveta; a moje sestre, tri divna cveta, možeš imati za samo..."
<BR>&nbsp;&nbsp;&nbsp;&nbsp;&nbsp;Everard nije obraćao pažnju na dečake koji su mu se vešali o stremen. Nadao se da neće morati da ide u krčmu; Persijanci su bili čistiji od ostalih naroda toga vremena, ali su insekata sigurno i oni imali u velikim količinama.
<BR>&nbsp;&nbsp;&nbsp;&nbsp;&nbsp;Smetalo mu je što je goloruk. Obično su stražari patrole nosili neko oružje, neki pištolj iz tridesetog veka pod kaputom i sićušni otpremnik u šlemu preko koga su mogli dozvati negde skriveni skuter. Međutim, kada je postojala opasnost od pretresa, morali su ići nenaoružani. Everard je bio obučen u grčku nošnju: tuniku, sandale, dugi vuneni ogrtač. Mač mu je visio za pasom a šlem i štit na sapima konja. Mač, šlem i štit su bili od čelika daleke budućnosti. Pomoć nije mogao očekivati od neke filijale patrole jer njih nije bilo u ovoj burnoj prelaznoj epohi; najbliža ispostava patrole nalazila se u Centrali miljea, u Persepolisu, u sledećoj generaciji.
<BR>&nbsp;&nbsp;&nbsp;&nbsp;&nbsp;Što se više bližio centru grada, ulice su postajale šire, bazari ređi, a kuće veće. Izbio je na trg koji su okruživale četiri palate. Preko baštenskih zidova videlo se obrezano drveće. Stražari, lako naoružani momci, čučali su u podnožju zidova; stav mirno još nije bio poznat. Kada im se Everard približio oni se mašiše lukova i strela. On se obrati jednom od njih koji mu je izgledao kao komandir.
<BR>&nbsp;&nbsp;&nbsp;&nbsp;&nbsp;"Pozdravljam te, ratniče, neka te sjajno sunce uvek obasjava." Tečno je govorio persijski jezik, koji je naučio pod hipnozom. "Tražim gostoprimstvo nekog velikodostojnika koga će zanimati priče sa mojih putovanja."
<BR>&nbsp;&nbsp;&nbsp;&nbsp;&nbsp;"Tvoji dani neka budu mnogi", odgovori vojnik. Everard se priseti da mu ne sme dati napojnicu: Persijanci iz Kirovog plemena su bili ponosni lovci i ratnici. Držali su se gordo ali učtivo. "Ja sam sluga Kreza Liđanina, koji je sluga Velikog Kralja. On neće odbiti gostoprimstvo..."
<BR>&nbsp;&nbsp;&nbsp;&nbsp;&nbsp;"Meandru Atinjaninu", dopuni ga Everard. Ovo ime je izabrao da njegove krupne kosti, svetao ten i kratka kosa ne bi bili sumnjivi. Ipak, morao je da nalepi lažnu vandajkovsku bradicu. Svetskih putnika je ovde bilo i pre Herodota, pa pojava jednog Atinjanina ne bi trebalo da izaziva podozrenje. S druge strane, pola veka pre Maratona; Evropijani nisu bili toliko česti u ovim krajevima da ne bi izazivali nikakvo interesovanje.
<BR>&nbsp;&nbsp;&nbsp;&nbsp;&nbsp;Pozvan je jedan rob, koji je otišao do majordoma, koji je poslao drugog roba, koji je pozvao stranca da uđe. Vrt je bio sav u zelenilu i prijatno prohladan; u ovoj kući nije bilo opasnosti da će mu neko nešto ukrasti; hrana i piće bi trebalo da budu dobri; a sigurno će ga primiti Krez lično. Imaš sreće, uveravao je Everard sam sebe i prihvatio ponuđeno kupatilo, mirisna ulja i čistu odeću. Doneli su mu vino u sobu; samo je još nedostajala cigara, pa bi imao sve što je mogao dobiti.
<BR>&nbsp;&nbsp;&nbsp;&nbsp;&nbsp;Ali, ako je Kit nepovratno mrtav...
<BR>&nbsp;&nbsp;&nbsp;&nbsp;&nbsp;"Dosta sa tim maštarijama", promrmlja Everard.
<BR>
<BR>&nbsp;&nbsp;&nbsp;&nbsp;&nbsp;4.
<BR>&nbsp;&nbsp;&nbsp;&nbsp;&nbsp;Zalazak sunca doneo je zahlađenje. Lampe su upaljene uz velike ceremonije: vatra je bila sveta. Mangati su pucketali. Jedan rob se ničice baci pred Everarda da bi mu saopštio da je večera na stolu. Everard pođe za njim kroz dugi hol na čijim su zidovima slike jarkih boja prikazivale sunce i Mitrinog bika. Između dva kopljanika ušli su u malu, dobro osvetIjenu odaju zastrtu tepisima, koja je mirisala na tamjan. Dve sofe bile su nameštene na helenski način, a sto je bio prekriven zlatnim i srebrnim posudama; robovi su stajali u pozadini, spremni da ih služe; iz susedne sobe čula se muzika koja je podsećala na kinesku.
<BR>&nbsp;&nbsp;&nbsp;&nbsp;&nbsp;Krez Liđanin mu ljubazno klimnu glavom. Po pravilnim crtama lica videlo se da je nekada bio lep; činilo se da je naglo ostario otkad je izgubio svoje poslovično bogatstvo i moć. Brada mu je bila seda a kosa duga. Nosio je grčku hlamidu ali je bio našminkan na persijski način. "Veseo mi budi, Meandre Atinjanine." pozdravi on gosta na grčkom jeziku.
<BR>&nbsp;&nbsp;&nbsp;&nbsp;&nbsp;Everard ga poljubi u ponuden obraz. Na taj način je Krez pokazao da Meandra smatra samo neznatno nižim po rangu. Ovame to polaska i pored mirisa belog luka koji se širio od domaćina. "Budi i ti veseo, gospodaru. Zahvaljujem ti na ljubaznom dočeku!"
<BR>&nbsp;&nbsp;&nbsp;&nbsp;&nbsp;"Nemoj se uvrediti što ćemo večerati samo nas dvojica", reče bivši kralj. "Mislio sam..." oklevao je. "Oduvek sam sebe smatrao bliskim Grcima, a ovako možemo ozbiljno razgovarati..."
<BR>&nbsp;&nbsp;&nbsp;&nbsp;&nbsp;"Nisam vredan počasti koju mi ukazuješ, gospodaru." Posle mnogo pristojnih reči pređoše na jelo. Everard poče unapred spremljenu priču o svojim putovanjima. Brzo je naučio kako da izbegava odgovore na pitanja koja bi ga dovela u nezgodnu situaciju.
<BR>&nbsp;&nbsp;&nbsp;&nbsp;&nbsp;"Vremena se stvarno menjaju; ti si srećan što si svedok rađanja novoga veka", reče mu Krez. "Nikada svet nije poznavao slavnijeg kralja od..." itd., itd., verovatno zbog slugu koji bi mogli biti kraljevi špijuni. Mada je sve što je rekao bilo tačno.
<BR>&nbsp;&nbsp;&nbsp;&nbsp;&nbsp;"Naš kralj je božji miljenik", nastavi Krez. "Da sam znao da je on stvarno pod zaštitom bogova - umesto što sam mislio da su to izmišljotine - nikada se ne bih usudio da mu se suprotstavim. Jer, on je bez sumnje njihov izabranik."
<BR>&nbsp;&nbsp;&nbsp;&nbsp;&nbsp;Everard je, po grčkom običaju, morao da svoje vino razblažuje vodom i kajao se što nije predstavljao neku manje umerenu naciju. "Šta to znači, gospodaru? Ja sam čuo samo to da je Veliki kralj sin Kambizov i da je jedno vreme vladao kao vazal medanskog kralja Astijaga. Zar ima još nešto, nešto što u nas nije poznato?"
<BR>&nbsp;&nbsp;&nbsp;&nbsp;&nbsp;Krez se naže prema njemu. Na treperavom svetlu oči su mu imale neki čudan sjaj, neku vrstu dionizijske mešavine straha i oduševljenja, koju je Everardovo doba odavno bilo zaboravilo. "Počuj i ispričaj svojima", reče. "Astijag je, znajući da Persijanci ropću pod njegovom vlašću, udao svoju ćerku Mandanu za Kambiza, da bi persijsku dinastiju vezao za svoj presto. Međutim, Kambiz se teško razboleo i verovalo se da će ubrzo umreti. Posle njegove smrti bi, do punoletstva njegovog sina Kira, Persijom vladalo plemstvo koje nije ničim bilo vezano za Astijaga. Pored toga, medanski kralj je u snu upozoren da će mu Kir preoteti Kraljevstvo.
<BR>&nbsp;&nbsp;&nbsp;&nbsp;&nbsp;Zbog svega toga je Astijag naredio svome rođaku Urvagušu (Krez je ovo kao i sva ostala imena izgovorio na grčki način: Harpagus) da ukloni kraljevića. Harpag je oduzeo dete od Mandane; ni ona ni bolesni Kambiz nisu bili dovoljno jaki da mu se suprotstave, a Persijanci tada nisu bili spremni za ustanak. Međutim, Harpag se smilovao detetu: zamenio je kraljevića za mrtvorođeno dete nekog govedara a ovoga zakleo da čuva tajnu. Mrtvo dete je uvio u kraljevske pelene i ostavio ga u planini, a kasnije pozvao velikodostojnike sa međanskog dvora da prisustvuju sahrani. Naš gospodar, Kir, odrastao je među govedima.
<BR>&nbsp;&nbsp;&nbsp;&nbsp;&nbsp;Kambiz je proživeo još dvadesetak godina ali nije više dobio nijednog sina. Kada je konačno umro, nije bilo nikoga ko bi nasledio persijski presto. Astijag se opet zabrinuo. Tada se pojavio Kir a različita znamenja potvrdila su njegovo poreklo. Astijag, kome je sada bilo milo što će Persijom vladati neko ko je vezan za njegov presto, prihvatio ga je i priznao za Kambizovog naslednika.
<BR>&nbsp;&nbsp;&nbsp;&nbsp;&nbsp;Kir je pet godina vladao kao medanski vazal, ali time nije bio zadovoljan. Harpag je smišljao kako da se osveti Astijagu koji ga je, za kaznu što nije izvršio kraljevsku zapovest, naterao da pojede rođenog sina. Na kraju je, sa još nekoliko medanskih plemića, digao pobunu a na čelo pobunjenika doveo Kira. Persija se odmah digla i posle petogodišnjeg rata Kir je postao kralj Medana i Persijanaca. Zar to nije do voljan dokaz da je on božji izabranik?"
<BR>&nbsp;&nbsp;&nbsp;&nbsp;&nbsp;Everard je zamišljeno ležao na sofi i slušao kako jesenje lišće šušti na hladnom vetru.
<BR>&nbsp;&nbsp;&nbsp;&nbsp;&nbsp;"Znači priča je istinita; a ja sam mislio da je to samo izmišljotina."
<BR>&nbsp;&nbsp;&nbsp;&nbsp;&nbsp;"U njenu istinitost sam se uverio mnogo puta otkad sam na persijskom dvoru. Pored Harpaga i drugih očevidaca, i kralj mi je to lično potvrdio."
<BR>&nbsp;&nbsp;&nbsp;&nbsp;&nbsp;Krez nije namerno lagao, a istinitost priče je potvrđivala i reč vladara; Persijanci viših klasa bili su fanatični istinoljupci. Ipak, ovo je najfantastičnija priča koju je Everard čuo u svojoj karijeri redara patrole. Ona se može naći i kod Herodota i u Šahnami, a ima sva obeležja herojskog mita. Slični mitovi postoje o Mojsiju, Romulu, Sigurdu i mnogim drugim junacima. Everardovo doba smatralo je da ni u jednom od tih mitova nema istine, a Kir je najverovatnije, kao i svaki kraljević, odrastao na dvoru svoga oca, nasledio ga kao jedini sin, a kasnije se pobunio iz uobičajenih razloga.
<BR>&nbsp;&nbsp;&nbsp;&nbsp;&nbsp;Međutim, ovde je bilo očevidaca.
<BR>&nbsp;&nbsp;&nbsp;&nbsp;&nbsp;Everard je počeo ovu priču da povezuje sa svrhom svoga dolaska. Pošto je dovoljno izrazio svoje čuđenje i divljenje, on skrenu razgovor: "Slušao sam da je pre šesnaest godina u Pasargadu došao neki čudotvorac prerušen u pastira. Verovatno je ovde i umro. Da li si ti nešto čuo o njemu, gospodaru?"
<BR>&nbsp;&nbsp;&nbsp;&nbsp;&nbsp;Bio je sve uvereniji da Kit Denison nije poginuo u planinama; jer da jeste, patrola bi našla njegov skuter. Najverovatnije je stigao do Pasargade ili nekog drugog grada.
<BR>&nbsp;&nbsp;&nbsp;&nbsp;&nbsp;"Pre šesnaest godina?" Krez se uhvati za bradicu. "Ja tada nisam bio u Pasargadi. U to vreme je i Kir sišao sa planina da bi preuzeo očev presto u Anšanu. Ne, ništa nisam čuo."
<BR>&nbsp;&nbsp;&nbsp;&nbsp;&nbsp;"Veoma mi je stalo da ga nađem", reče Everard, "jer po jednom proročanstvu..." itd., itd.
<BR>&nbsp;&nbsp;&nbsp;&nbsp;&nbsp;"Paspitaj se kod slugu i ljudi koji su tada bili u gradu", predloži mu Krez. "Ja ću se raspitati na dvoru. Nadam se da ćeš ovde ostati neko vreme. Možda će i sam kralj zaželeti da te vidi. On se uvek interesuje za strance."
<BR>&nbsp;&nbsp;&nbsp;&nbsp;&nbsp;Uskoro su morali da prekinu razgovor. Krez mu je, sa kiselim izrazom lica, objasnio da Persijanci veruju da ko rano rani dve sreće grabi, i da on u ranu zoru mora biti na dvoru. Rob je Everarda odveo u njegovu sobu, u kojoj ga je čekala jedna zgodna devojka. Trenutak je oklevao, setivši se jednog lepog događaja od koga ga je odvajalo dvehiljade četiri stotine godina. A onda pomisli da čovek treba da prihvati sve što mu bogovi nude; oni i tako nisu često darežljivi.
<BR>
<BR>&nbsp;&nbsp;&nbsp;&nbsp;&nbsp;5.
<BR>&nbsp;&nbsp;&nbsp;&nbsp;&nbsp;Uskoro po izlasku sunca Everard začu topot kopita na trgu pred palatom i glas koji je izvikivao ime Meandra Atinjanina. Prekinuo je doručak i izišao. Pred zgradom ga je na sivom ždrepcu čekao komandir kraljevskih gardista, takozvanih 'Besmrtnika'. Iza njega su se na vetru vijorili ogrtači i perjanice njegovih vojnika, čiji su sjajni oklopi i oružje zveckali u tišini jutra.
<BR>&nbsp;&nbsp;&nbsp;&nbsp;&nbsp;"Poziva te hilijarh!" odseče oficir. Umesto grčke titule upotrebio je persijsku reč koja je označavala vrhovnog zapovednika garde i vezira Carstva.
<BR>&nbsp;&nbsp;&nbsp;&nbsp;&nbsp;Everard je oklevao procenjujući situaciju. Mišići su mu bili napeti; ovo nije zvučalo kao poziv u goste ali nije imao nikakvo izvinjenje da se ne odazove.
<BR>&nbsp;&nbsp;&nbsp;&nbsp;&nbsp;"Saslušao sam i poslušaću", odgovori. "Dozvoli da iz moga prtljaga donesem mali dar u znak zahvalnosti hilijarhu koji me je udostojio poziva."
<BR>&nbsp;&nbsp;&nbsp;&nbsp;&nbsp;"Hilijarhovo naređenje je da dođeš iz ovih stopa. Evo ti konja."
<BR>&nbsp;&nbsp;&nbsp;&nbsp;&nbsp;Jedan od stražara mu ponudi pomoć ali Everard sam skoči u sedlo. Ova veština mu je uvek donosila divljenje u epohama u kojima nije bilo uzengije. Kapetan mu odobravajući klimnu glavom i cela grupa u galopu napusti trg i pojuri širokom ulicom oivičenom sfingama i kućama velikodostojnika. Ovde nije bilo gužve kao u trgovačkoj četvrti, ali je ipak bilo dosta jahača, dvokolica, nosiljki i pešaka koji su im se žurno sklanjali s puta. Oni protutnjaše kroz kapije dvorca koje su im bile žurno otvorene i u obliku prašine se zaustaviše pred zapadnim krilom palate.
<BR>&nbsp;&nbsp;&nbsp;&nbsp;&nbsp;Kraljevski dvorac od drečavo obojene opeke se sa još nekoliko sporednih zgrada nalazio na širokom platou. Komandir skoči s konja, dade znak rukom i ustrča uz mermerne stepenice. Everard pođe za njim okružen gardistima koji su sada u rukama držali isukane sekire. Prođoše pored slugu, koji padoše licem prema zemlji, kroz crveno-žute kolonade i hodnik prekriven mozaikom kome Everard nije imao vremena da se divi, i uđoše u odaju čiji su vitki stubovi podupirali šarenu kupolu.
<BR>&nbsp;&nbsp;&nbsp;&nbsp;&nbsp;Besmrtnici se pokloniše do zemlje. Ako se oni tako klanjaju ne bi bilo loše da im se pridružim, pomisli Everard i poljubi persijski ćilim. Čovek sa sofe klimnu glavom.
<BR>&nbsp;&nbsp;&nbsp;&nbsp;&nbsp;"Ustanite i pristupite", reče. "Neka se donese jastuče za Grka." Jedan Nubijac utrča sa jastučetom koje postavi kraj nogu svoga gospodara. Everard sede na jastuče i prekrsti noge. Usta su mu bila suva.
<BR>&nbsp;&nbsp;&nbsp;&nbsp;&nbsp;Hilijarh, za koga je Krez rekao da se zove Harpag, naže se napred. Bio je koščat i u poodmaklim godinama. Kosa boje čelika padala mu je na ramena a kukasti nos se isticao na naboranom licu. Posmatrao je Everarda prodornim pogledom.
<BR>&nbsp;&nbsp;&nbsp;&nbsp;&nbsp;"Ti si, znači, taj Atinjanin", reče na persijskom u kome se osećao jak severnoiranski naglasak. "Plemeniti Krez mi je rekao da si stigao i da se raspituješ o nekom čoveku. Hoću da znam koga tražiš, jer se to može ticati bezbednosti Carstva." Harpag pogladi bradu rukom koja je blistala od dragog kamenja i ledeno se osmehnu. "Možda ti mogu i pomoći, ukoliko nađem da je sve u redu."
<BR>&nbsp;&nbsp;&nbsp;&nbsp;&nbsp;Pažljivo je izbegao uobičajene fraze, da ne ponudi osveženje ili da Everardu na neki drugi način pokaže gostoprimstvo koje je bilo gotovo sveta stvar. Ovo je bilo saslušanje.
<BR>&nbsp;&nbsp;&nbsp;&nbsp;&nbsp;"Šta želiš da znaš, gospodaru?" upita Everard, mada je već pretpostavljao o čemu je reč.
<BR>&nbsp;&nbsp;&nbsp;&nbsp;&nbsp;"Čujem da tražiš nekog maga koji je došao u Pasargadu u pastirskom odelu pre šesnaest godina i koji je bio čudotvorac." Glas mu je bio napet. "Zašto ga tražiš i šta sve znaš o njemu? Ne oklevaj i ne izmišljaj, nego odgovaraj!"
<BR>&nbsp;&nbsp;&nbsp;&nbsp;&nbsp;"Veliki gospodaru", poče Everard, "Delfsko proročište mi je reklo da ću postati bogat ako saznam šta se desilo sa pastirom koji je došao u persijsku prestonicu treće godine prve Pizistratove tiranije. To je sve što znam. I ti, gospodaru, znaš kako su nejasna ta proročanstva."
<BR>&nbsp;&nbsp;&nbsp;&nbsp;&nbsp;Senka straha prelete preko Harpagovog lica i on u vazduhu načini znak krsta, Mitrin simbol. "Šta si do sada saznao?"
<BR>&nbsp;&nbsp;&nbsp;&nbsp;&nbsp;"Ništa, gospodaru. Niko nije znao da mi kaže..."
<BR>&nbsp;&nbsp;&nbsp;&nbsp;&nbsp;"Lažeš!" viknu Harpag. "Lažeš kao i svaki Grk. Čuvaj se, diraš u bezbožne stvari. Sa kim si sve razgovarao?"
<BR>&nbsp;&nbsp;&nbsp;&nbsp;&nbsp;Everard primeti kako hilijarhova usna podrhtava. Otkrio je nešto što je Harpag smatrao odavno zaboravljenim; nešto zbog čega je bio spreman da se zavadi sa Krezom, čija je dužnost bila da štiti gosta. Mogao ga je i ubiti, ali tek posle mučenja, kad bude kazao sve što zna.
<BR>&nbsp;&nbsp;&nbsp;&nbsp;&nbsp;A šta je on znao?
<BR>&nbsp;&nbsp;&nbsp;&nbsp;&nbsp;"Ni sa kim", odgovori Everard oporim glasom. "O tome znaju samo bog sunca, čije je proročište, i moj domaćin."
<BR>&nbsp;&nbsp;&nbsp;&nbsp;&nbsp;Harpag se trže na pomen boga sunca. A onda planu: "Samo tvoja reč, reč jednog Grka, može da potvrdi da je to istina i da nisi špijunirao naše državne tajne. Pa čak i da te je bog poslao ovamo, poslao te je da bi te kaznio za tvoje grehove." Okrete se komandiru garde: "Vodi ga u tamnicu, u ime kralja."
<BR>&nbsp;&nbsp;&nbsp;&nbsp;&nbsp;Kralj! Pa da! Everard skoči na noge. "Zovite kralja! Bog mi je rekao da će mi biti dat znak, a onda da njegovu poruku predam persijskom kralju!"
<BR>&nbsp;&nbsp;&nbsp;&nbsp;&nbsp;"Uhvatite ga!"
<BR>&nbsp;&nbsp;&nbsp;&nbsp;&nbsp;Vojnici skočiše da ga poslušaju. Everard odskoči od njih i poče da doziva kralja što je glasnije mogao. Neka ga uhapse. Neko će već o tome obavestiti kralja. Dvojica gardista ga priteraše uza zid mašući sekirama. Ostali ga opkoliše.
<BR>&nbsp;&nbsp;&nbsp;&nbsp;&nbsp;"Izvedite ga i odrubite mu glavu!" viknu Harpag.
<BR>&nbsp;&nbsp;&nbsp;&nbsp;&nbsp;"Ali, gospodaru, on se pozvao na kralja", pobuni se komandir.
<BR>&nbsp;&nbsp;&nbsp;&nbsp;&nbsp;"Samo da bi ga omađijao! Sada mi je jasno ko je on: to je Zohakov sin, Ahrimanov sluga. Ubijte ga!"
<BR>&nbsp;&nbsp;&nbsp;&nbsp;&nbsp;"Čekajte!" povika Everard, "čekajte, zar ne vidite da je on izdajica. Ne dopušta mi da kralju kažem..."
<BR>&nbsp;&nbsp;&nbsp;&nbsp;&nbsp;On oseti kako ga neko iza leđa hvata za ruku. Dotle je bio spreman da dopusti da ga uhapse i da odsedi u tamnici dok ga kralj ne izbavi. Ali sada su se stvari izmenile. On zamahnu levom rukom i smrska nos vojniku koji mu je držao desnu. Ovaj se zanese, Everard mu ote sekiru i odbi udarac koji mu je dolazio sleva.
<BR>&nbsp;&nbsp;&nbsp;&nbsp;&nbsp;Napadoše ga i ostali. Iako je imao duže ruke od svih, nije mogao računati da će ih dugo moći držati na odstojanju. Krajičkom oka primeti zavitlanu sekiru i zakloni se iza stuba; zasuše ga komadići mermera. On obori jednog napadača, preskoči ga i u nekoliko skokova stiže do sredine odaje. Harpag skoči sa sofe, isuka sablju i pođe prema Everardu. Ovaj ga tako obiđe da se hilijarh sada nalazio između njega i gardista. Everard dočeka Harpagovu sablju na svoju sekiru i pokuša da mu se što više približi kako vojnici ne bi mogli da ga gađaju sekirama. Međutim, oni ga opkoliše. Everard pomisli da je kraj...
<BR>&nbsp;&nbsp;&nbsp;&nbsp;&nbsp;"Stanite! Padnite ničice! Dolazi kralj!"
<BR>&nbsp;&nbsp;&nbsp;&nbsp;&nbsp;Vojnici se skameniše ugledavši ogromnog glasnika, obučenog u purpurnu haljinu, koji je najavio kraljev dolazak, i padoše na tepih. Harpag ispusti mač. Everard zamahnu da mu rascepi glavu ali, čuvši užurbane korake u hodniku, ispusti sekiru. Za trenutak su se on i hilijarh zadihano gledali.
<BR>&nbsp;&nbsp;&nbsp;&nbsp;&nbsp;"Vidiš, čuo je za mene i odmah dolazi", reče Everard.
<BR>&nbsp;&nbsp;&nbsp;&nbsp;&nbsp;Međanin se skupi i prosikta: "Čuvaj se; čeka te nož, samo ako pokušaš da ga zatruješ svojim lažima."
<BR>&nbsp;&nbsp;&nbsp;&nbsp;&nbsp;"Kralj! Kralj!" urlao je glasnik.
<BR>&nbsp;&nbsp;&nbsp;&nbsp;&nbsp;Everard se pridruži Harpagu na podu.
<BR>&nbsp;&nbsp;&nbsp;&nbsp;&nbsp;Grupa Besmrtnika žurno uđe u odaju i napravi špalir od vrata do sofe. Jedan sluga ulete da preko sofe prebaci poseban prekrivač: Kir uđe krupnim koracima. Za njim uđoše naoružani dvorjani i jedan rob koji je kršio ruke od očajanja što nije imao vremena da pred kraljem prostre stazu od tepiha i dozove svirače.
<BR>&nbsp;&nbsp;&nbsp;&nbsp;&nbsp;Kraljev zvonki glas prekide tišinu. "Šta se to dešava? Gde je stranac koji se pozvao na mene?"
<BR>&nbsp;&nbsp;&nbsp;&nbsp;&nbsp;Everard ga pogleda kradomice. Kir je bio visok, širokih ramena i vitkog stasa. Izgledao je stariji nego što je Krez rekao - Everard je sada znao da mu je četrdeset sedma godina - ali ga je šesnaestogodišnje ratovanje održalo u dobroj kondiciji. Lice mu je bilo usko i crnomanjasto, oči zelene, nos pravilan a usne pune. Na levom obrazu je nosio ožiljak od mača. Njegova crna kosa, prošarana sedim, bila je začešljana unazad a brada podšišana kraće nego što je to bio persijski običaj. Odelo mu je bilo jednostavno.
<BR>&nbsp;&nbsp;&nbsp;&nbsp;&nbsp;"Gde je taj stranac?"
<BR>&nbsp;&nbsp;&nbsp;&nbsp;&nbsp;"Ovde sam, Veliki kralju."
<BR>&nbsp;&nbsp;&nbsp;&nbsp;&nbsp;"Ustani i reci svoje ime!"
<BR>&nbsp;&nbsp;&nbsp;&nbsp;&nbsp;Everard ustade i promrmlja: "Zdravo Kite."
<BR>
<BR>&nbsp;&nbsp;&nbsp;&nbsp;&nbsp;6.
<BR>&nbsp;&nbsp;&nbsp;&nbsp;&nbsp;Puzavice su se svijale oko mermernih zidova trema i zaklanjale strelce koji su stajali iza njih. Kit Denison je zurio u senke lišća koje su treperile na kamenom podu. "Bar nas niko neće razumeti. Engleski jezik još nije izmišljen."
<BR>&nbsp;&nbsp;&nbsp;&nbsp;&nbsp;Posle nekoliko trenutaka nastavi: "Ponekad mi se čini da mi najteže pada to što me nikada ne ostavljaju samog. Sve što mogu da učinim je da ih izbacim iz svoje sobe; ali oni su i dalje tu, iza vrata, ispod prozora, prisluškuju i čuvaju me. Nadam se da će njihove verne i brižne dušice otići pravo u pakao."
<BR>&nbsp;&nbsp;&nbsp;&nbsp;&nbsp;"Velike ličnosti istorije nikada nisu imale vremena za sebe", podseti ga Everard.
<BR>&nbsp;&nbsp;&nbsp;&nbsp;&nbsp;Denison ga umorno pogleda. "Stalno se spremam da te pitam za Sintiju, iako ovo vreme za nju nije bilo... neće biti dugo. Možda nedelju dana. Jesi li poneo cigarete?"
<BR>&nbsp;&nbsp;&nbsp;&nbsp;&nbsp;"Ostavio sam ih na skuteru", odgovori Everard. "Plašio sam se pretresa. Nisam ni sanjao da ću te naći na prestolu."
<BR>&nbsp;&nbsp;&nbsp;&nbsp;&nbsp;"Nisam ni ja", odvrati Denison. "Desilo se tako odjednom."
<BR>&nbsp;&nbsp;&nbsp;&nbsp;&nbsp;"Pa šta se zapravo desilo?"
<BR>&nbsp;&nbsp;&nbsp;&nbsp;&nbsp;Denison protrlja oči i uzdahnu. "Uhvatili su me u kolo. Sve mi se čini nestvarnim. Kao da nikada nije bilo ni hrišćanstva, ni kontrapunktalne muzike, ni Deklaracije nezavisnosti. Ni ljudi koje sam nekada poznavao. Ni ti ne spadaš ovde, stalno očekujem da se probudim.
<BR>&nbsp;&nbsp;&nbsp;&nbsp;&nbsp;Evo šta se desilo: Medani i Persijanci su bliski rođaci, i po poreklu i po kulturi. U to vreme, Međani su bili na vlasti, a običaji koje su poprimili od Asiraca nisu odgovarali Persijancima. Mi smo većinom stočari i slobodni zemljoradnici. Zašto bismo bili nečiji vazali?" Denison se osmehnu. "Vidiš, već kažem mi. Persija je roptala. Dvadeset godina ranije, medanski kralj Astijag je naredio da ubiju malog kraljevića Kira, ali se kasnije pokajao kada je Kirov otac bio na samrti, a borba za njegov presto mogla dovesti do građanskog rata.
<BR>&nbsp;&nbsp;&nbsp;&nbsp;&nbsp;Tada sam se pojavio ja. Neko vreme sam u prostoru i vremenu tražio pogodno mesto da sakrijem skuter. To je i jedan od razloga zašto patrola posle nije mogla da ga nađe. Moje nevolje su počele onda kada sam ga konačno sakrio u nekoj pećini i krenuo na put pešice. Kroz taj kraj je prolazila međanska vojska koja je išla da umiri Persijance. Njihovi izvidači su me opazili dok sam izlazio iz pećine. Uhvatili su me, našli skuter i počeli da me ispituju. Mislili su da sam čarobnjak ali su se bojali da pokažu svoj strah. Vest o meni se brzo raširila i svi su znali da se u planini, pod čudnim okolnostima pojavio neki stranac.
<BR>&nbsp;&nbsp;&nbsp;&nbsp;&nbsp;Vojsku je predvodio sam Harpag. On je vrlo inteligentan i uporan čovek. Smatrao je da može da me iskoristi. Prisilio me je da mu pokažem šta sve može moj tučani konj ali mi nije dao da ga uzjašem. Ipak sam uspeo da skuter pošaljem kroz vreme. Zato ga patrola nije našla. U ovom veku je proveo svega nekoliko sati, a onda je, verovatno, otišao na početak vremena."
<BR>&nbsp;&nbsp;&nbsp;&nbsp;&nbsp;"Dobro si to izveo."
<BR>&nbsp;&nbsp;&nbsp;&nbsp;&nbsp;"Setio sam se zabrane anahronizma." Lice mu se zgrči. "Postupao sam po uputstvima u nadi da će me patrola izvući odavde. Da sam znao da neće, nisam siguran da bih bio tako revnostan. Mogao sam da zadržim skuter i čekam pogodan trenutak da umaknem."
<BR>&nbsp;&nbsp;&nbsp;&nbsp;&nbsp;Everard ga je posmatrao. Kit se promenio; ne samo da je ostario nego su godine provedene među ovim strancima ostavile dublje posledice nego što je i sam bio svestan. "Da si menjao istoriju doveo bi u opasnost i Sintijino postojanje."
<BR>&nbsp;&nbsp;&nbsp;&nbsp;&nbsp;"Znam. Sećam se da sam i o tome razmišljao. Kako je sve to tako daleko."
<BR>&nbsp;&nbsp;&nbsp;&nbsp;&nbsp;Denison se naže, nalakćen na kolena, i zagleda se u mrežu puzavica. Nastavio je bezbojnim glasom. "Harpag je, naravno, pobesneo. Jedno vreme sam mislio da će me ubiti. Odneli su me vezanog za motku, kao goveče na klanicu. Ali, kao što sam rekao, o meni su već kružile priče koje su, što su se više prepričavale, postajale sve fantastičnije. Harpag je iskoristio priliku. Dao mi je da biram: ili da prihvatim njegove uslove, ili da me ubije. Šta sam mogao? Prihvatanjem njegovih uslova nisam remetio istoriju a uskoro sam shvatio da sam igrao ulogu koju mi je ona već pripremila.
<BR>&nbsp;&nbsp;&nbsp;&nbsp;&nbsp;Harpag je podmitio onog govedara da potvrdi njegovu priču i doveo me na dvor kao Kira, Kambizovog sina."
<BR>&nbsp;&nbsp;&nbsp;&nbsp;&nbsp;Everard nije bio iznenađen. "Kakvu korist je Harpag od toga očekivao?"
<BR>&nbsp;&nbsp;&nbsp;&nbsp;&nbsp;"U to vreme je on samo želeo da ojača međansku vlast. Hteo je da u Anšanu ima kralja koji bi bio lojalan Astijagu i držao Persijance u pokornosti. Mene su smotali na brzinu. Ništa nisam mogao da preduzmem i povinovao sam se Harpagovim uputstvima, u nadi da će se svakog trenutka pojaviti skuter patrole i spasti me bede. Fanatično istinoljublje iranske aristokratije nam je išlo na ruku: niko nije ni posumnjao da sam se krivo zakleo kada sam se pojavio kao Kir, mada verujem da je Astijag namerno prevideo neke činjenice. On je Harpaga grozno kaznio što dvadeset godina pre toga nije izvršio kraljevsku zapovest i ubio Kira, iako se sada pokazalo da je Kir koristan. Ironija je u tome što je Harpag, u stvari, bio izvršio naređenje.
<BR>&nbsp;&nbsp;&nbsp;&nbsp;&nbsp;Pet godina vladavine bilo je dovoljno da mi se Astijag smuči. Kada se setim toga vremena čini mi se da on i nije bio neki monstrum; takvi su bili svi monarsi starog Istoka. Ali je bilo stvarno teško gledati kako on muči ljude.
<BR>&nbsp;&nbsp;&nbsp;&nbsp;&nbsp;Harpag je, željan osvete, organizovao pobunu a ja sam prihvatio da se stavim na čelo pobunjenika..." Denison se cinično osmehnuo. "Na kraju krajeva, ja sam bio Kir Veliki koji je bio dužan da odigra svoju istorijsku ulogu. U prvo vreme nam je bilo teško. Međani su nas pobeđivali ali, za divno čudo, meni je ta uloga počela da se sviđa. To ratovanje se toliko razlikovalo od bitki dvadesetog veka, gde danima sediš u rovu i čekaš da prestane baražna vatra. I ovo ratovanje je teško, naročito ako si redov, a zaraza počne da hara. Ali kada se boriš, onda se biješ pošteno, sopstvenim rukama. Čak sam otkrio da za to imam i dara. Da znaš samo kakvu smo im lekciju dali u nekoliko navrata." Denison je živnuo; ispravio se a u glasu mu se osećala veselost. "Jednom je na nas krenula brojno nadmoćnija liđanska konjica. Mi smo tovarne kamile poslali napred, za njima je išla pešadija, a konjica na kraju. Kada su Krezovi konji osetili kamile, okrenuli su se i nadali u beg. Jedva su ih zaustavili. Tada smo ih potukli do nogu!"
<BR>&nbsp;&nbsp;&nbsp;&nbsp;&nbsp;Odjednom zaćuta, pogleda Everardu u oči i ugrize se za usnu. "Znam šta misliš. I ja se ponekad setim - naročito posle bitke, dok gledam razbacane mrtve i ranjene - da nekada nisam bio ubica. Ali, kaži, šta sam mogao da radim? Bio sam prinuđen da se borim. Prvo je došla pobuna. Da nisam postupao po Harpagovim naređenjima, ne bih se dugo održao u životu. A onda je trebalo sačuvati vlast. Nisam ja zvao Liđane da nas napadnu; a ni istočne varvare. Da znaš samo kako izgleda grad posle turanskog upada! Bilo je: ili mi ili oni; a kada mi pobedimo, mi ih ne stavljamo u lance, ne otimamo im posede i ne zabranjujemo njihove narodne običaje... Tako ti Mitre, reci, šta sam drugo mogao da uradim?"
<BR>&nbsp;&nbsp;&nbsp;&nbsp;&nbsp;Everard je sedeo slušajući šum vetra u vrtu. Posle izvesnog vremena reče: "Ništa. Potpuno te razumem. Nadam se samo da nisi bio suviše usamljen."
<BR>&nbsp;&nbsp;&nbsp;&nbsp;&nbsp;"Navikao sam i na to", odgovori Denison obazrivo. "Na Harpaga čovek treba da se navikne. On je vrlo zanimljiva ličnost. A i Krez mi je vrlo koristan. Čarobnjak Kobad ima interesantne ideje; on je jedini koji se usuđuje da me pobedi u šahu. A onda, tu su gozbe, lov, žene..." Pogled mu postade prkosan. "Da, i žene! Da nisi očekivao da ću..."
<BR>&nbsp;&nbsp;&nbsp;&nbsp;&nbsp;"Nisam", prekide ga Everard. "Šesnaest godina je dugo vremena."
<BR>&nbsp;&nbsp;&nbsp;&nbsp;&nbsp;"Kasandana, moja glavna žena, mnogo mi je pomogla u teškim godinama. Mada je Sintija..." Denison ustade i položi ruke na Everardova ramena. Prsti mu se zgrčiše; stisak šake, koja je deceniju i po stiskala sekiru i luk, bio je bolan. Persijski kralj uzviknu glasno:
<BR>&nbsp;&nbsp;&nbsp;&nbsp;&nbsp;"Moraš da me iščupaš odavde!"
<BR>
<BR>&nbsp;&nbsp;&nbsp;&nbsp;&nbsp;7.
<BR>&nbsp;&nbsp;&nbsp;&nbsp;&nbsp;Everard ode do ivice trema i zagleda se u daljinu. "Ne vidim nikakvu mogućnost", odgovori.
<BR>&nbsp;&nbsp;&nbsp;&nbsp;&nbsp;Denison udari pesnicom o šaku. "Toga sam se i bojao. Što je vreme više odmicalo, sve sam se više plašio da će patrola, ako me nađe... Moraš mi ti pomoći."
<BR>&nbsp;&nbsp;&nbsp;&nbsp;&nbsp;"Kažem ti da ne mogu." Everardov glas je podrhtavao. Nije se okrenuo. "Razmisli malo. Verovatno si već o tome razmišljao. Ti nisi neki sitni varvarski poglavica čija dela neće mnogo uticati na budućnost. Ti si Kir, osnivač Persijskog carstva, ključna ličnost u ključnom miljeu. Ako nestane Kir, nestaće cela budućnost. Neće biti dvadesetog veka, ni Sintije."
<BR>&nbsp;&nbsp;&nbsp;&nbsp;&nbsp;"Jesi li siguran u to?" pitao je Kir molećivim glasom.
<BR>&nbsp;&nbsp;&nbsp;&nbsp;&nbsp;"Proverio sam činjenice pre nego što sam došao ovamo", reče Everard kroz zube. "Nemoj da se zavaravaš. Naše predrasude o Persijancima potiču od toga što su oni bili neprijatelji Grka, a naša kultura uglavnom potiče iz helenskih izvora. Međutim, Persijanci su isto toliko bitni koliko i Grci.
<BR>&nbsp;&nbsp;&nbsp;&nbsp;&nbsp;Sam si se uverio. Persijanci su, prema našim merilima, prilično brutalni. Ali, takva je cela ova epoha, svi narodi, uključujući i Grke. Nemaju demokratiju - pa šta? Ne možeš im zameriti što nemaju taj evropski pronalazak koji je potpuno izvan njihovog duhovnog horizonta. Važno je sledeće:
<BR>&nbsp;&nbsp;&nbsp;&nbsp;&nbsp;Persijanci su bili prvi osvajači koji su se trudili da uvažavaju i pridobijaju za sebe narode koje su pokorili; koji su poštovali sopstvene zakone; koji su doneli mir ljudima mnogih nacija i na taj način omogućili trajne kontakte sa Dalekim istokom; koji su stvorili Zoroastrovu religiju, prvu religiju koja nije bila vezana za neki određeni narod ili teritoriju. Hrišćanstvo je mnoge stvari preuzelo iz mitraizma. A ti ćeš, kao Kir Veliki, spasti jevrejstvo od propasti. Seti se! Zauzećeš Vavilon i omogućiti preostalim Jevrejima da se vrate kući. Da nije bilo Kira, oni bi, zajedno sa još desetak drugih plemena, nestali u opštoj pometnji. Persijsko carstvo će i u svojoj dekadenciji biti matrica civilizacije. Šta su bile Aleksandrove pobede, nego osvajanja persijskih teritorija. A time je širen helenizam po poznatom svetu. Persiju će naslediti Pont, Parta, Persija Firdusija, Omara i Hafiza, Iran koji mi poznajemo i Iran budućnosti, posle dvadesetog veka..."
<BR>&nbsp;&nbsp;&nbsp;&nbsp;&nbsp;Everard se okrete. "Ako pobegneš, kroz tri hiljade godina će ljudi još graditi zigurate, Evropa će živeti u šumama, a Ameriku niko neće ni otkriti."
<BR>&nbsp;&nbsp;&nbsp;&nbsp;&nbsp;Denison reče muklo: "Da, toga se i ja bojim."
<BR>&nbsp;&nbsp;&nbsp;&nbsp;&nbsp;Jedno vreme je šetkao sa rukama na leđima. Njegovo smrknuto lice je izgledalo još starije. "Ostaje mi još trinaest godina", promrmlja kao za sebe. "Kroz trinaest godina ću poginuti u bici sa nomadskim plemenima. Ne znam tačno kako će do toga doći. Što god ja preduzeo, okolnosti će me na to prinuditi. One su me naterale da činim ono što sam do sada uradio... Što god ja preduzeo, moj sin Kambiz će postati nesposobni sadista a carstvo će dočekati spas tek kada dođe Darije." Prekrio je lice rukama. "Izvini, i ja prezirem samosažaljenje."
<BR>&nbsp;&nbsp;&nbsp;&nbsp;&nbsp;Everard se okrete da ga ne gleda. Iza sebe je čuo Denisonovo grcanje.
<BR>&nbsp;&nbsp;&nbsp;&nbsp;&nbsp;Posle izvesnog vremena kralj nasu vina u dva pehara, priđe Everardu i reče smirenijim glasom: "Izvini. Sada mi je bolje. Samo, da znaš, ja još ne odustajem."
<BR>&nbsp;&nbsp;&nbsp;&nbsp;&nbsp;"Izvestiću centralu", reče Everard neubedljivim glasom.
<BR>&nbsp;&nbsp;&nbsp;&nbsp;&nbsp;"Ako, hvala", odgovori mu Denison sa prizvukom ironije. "Dobro se sećam njihovih principa. Ako treba, moramo se žrtvovati. Oni će ceo Kirov životni vek zatvoriti za posetioce da ja ne bih došao u iskušenje. Mene će ljubazno obavestiti o tome, sa obrazloženjem da sam ja apsolutni monarh jednog civilizovanog naroda, da mi na raspolaganju stoji neograničen broj dvoraca, robova, najboljih jela i pića, zabavljača, konkubina, lovišta. Pa šta bih ja još hteo? Ne, to moramo sami da izvedemo."
<BR>&nbsp;&nbsp;&nbsp;&nbsp;&nbsp;Everard steže pesnicu tako da mu se nokti zariše u dlan. "Ti znaš na šta me navodiš", reče.
<BR>&nbsp;&nbsp;&nbsp;&nbsp;&nbsp;"Od tebe tražim samo da razmisliš o ovome i... tako mi Ahrimana, razmislićeš!" Ovo je bilo naređenje osvajača Istoka. Kit ranije nikada nije govorio ovim tonom, pomisli Everard ljutito.
<BR>
<BR>&nbsp;&nbsp;&nbsp;&nbsp;&nbsp;Ako se ne vratiš, a Sintija sazna da se nikada nećeš vratiti... Mogla bi da ti se pridruži; još jedna strankinja u kraljevom haremu neće uticati na istoriju. Ali, ako ja obavestim centralu, pre nego što sa njom razgovaram, ako im kažem da je problem nerešiv, što je istina... onda će Kirovo doba biti zabranjeno za posetioce i ona neće moći da mu se pridruži.
<BR>
<BR>&nbsp;&nbsp;&nbsp;&nbsp;&nbsp;"Ja sam o tome mnogo razmišljao", reče Denison staloženijim glasom. "Svestan sam posledica, kao i ti. Ali, ja bih mogao da ti pokažem gde je pećina u kojoj sam bio sakrio skuter. Ti bi mogao da se vratiš u trenutak moga dolaska i da me opomeneš."
<BR>&nbsp;&nbsp;&nbsp;&nbsp;&nbsp;"To ne dolazi u obzir", odgovori Everard. "To propisi strogo zabranjuju, i s pravom. Možda bi se mogao napraviti izuzetak u drugim uslovima, ali u tvom slučaju postoji i drugi razlog: ti si Kir. Niko ne bi dozvolio da se zbog jednog čoveka izbriše cela jedna budućnost."
<BR>
<BR>&nbsp;&nbsp;&nbsp;&nbsp;&nbsp;A da li bih ja to učinio zbog jedne žene? Nisam siguran: nadam se da ne bih... Sintija ne mora sve da sazna. To je bolje za nju. Kao slobodan redar obavezan sam da čuvam tajnu i pred nižim službenicima. Dovoljno je da joj kažem da je Kir nepovratno umro, u okolnostima koje zahtevaju da se ceo taj period zatvori za posetioce. Ona bi neko vreme patila, ali je suviše zdrava ličnost da bi patila večito... To bi bilo nepošteno sa moje strane, ali bi za nju bilo i to bolje nego da dođe ovamo i deli svoga muža sa još desetak princeza koje je on morao da oženi iz političkih razloga. Zar ne bi za nju bilo bolje da sve prekine i počne iznova?
<BR>
<BR>&nbsp;&nbsp;&nbsp;&nbsp;&nbsp;"U pravu si", reče Denison. "To sam pomenuo samo kao jednu od mogućnosti. Ali mora da postoji neki način. Pazi, pre šesnaest godina došlo je do jedne situacije iz koje je sve ostalo proisteklo, ne zbog ljudskog kaprica već zbog neumitne logike događaja. A šta da se ja nisam tada pojavio? Zar Harpag ne bi pronašao nekog drugog da mu izigrava Kira? Pravi identitet kralja nije bitan. Neki drugi Kir bi postupio drugačije u milion slučajeva u svakodnevnom životu. Ali, ako ne bi bio beznadežni imbecil ili manijak, ako bi bio čovek normalnih sposobnosti i poštenja, postigao bi isto što i ja po svim bitnim pitanjima. Vreme se uvek vraća u svoj prvobitni oblik, sem u odsudnim trenucima. Što vreme više odmiče male razlike nestaju - to je negativna povratna sprega. Samo u ključnim trenucima može doći do pozitivne povratne sprege, kada se posledice sa vremenom gomilaju umesto da iščezavaju. Tebi je to dobro poznato."
<BR>&nbsp;&nbsp;&nbsp;&nbsp;&nbsp;"Naravno", odgovori Everard. "Ali iz tvoje priče jasno proizilazi da je tvoja pojava u toj pećini bila od ključnog značaja. Zahvaljujući tebi Harpag je došao na svoju ideju. A da nije, sasvim je moguće da bi se medijsko carstvo raspalo; možda bi ga zgrabili Liđani ili Turanci, jer Persijanci ne bi imali potrebnog vođu koji bi preuzeo očev presto... Pravo da ti kažem, ja se ne bih usudio ni da priđem toj pećini, osim po naređenju samih Danelijanaca."
<BR>&nbsp;&nbsp;&nbsp;&nbsp;&nbsp;Denison ga pogleda, spusti pehar i nastavi da ga posmatra. Lice mu se zgrči. Konačno reče tihim glasom: "Priznaj mi da ne želiš da se ja vratim."
<BR>&nbsp;&nbsp;&nbsp;&nbsp;&nbsp;Everard skoči sa klupe i ispusti pehar, koji zveknu kameni pod i iz njega poteče kao krv crveno vino.
<BR>&nbsp;&nbsp;&nbsp;&nbsp;&nbsp;"Umukni!" dreknu.
<BR>&nbsp;&nbsp;&nbsp;&nbsp;&nbsp;Denison mahnu rukom. "Ja sam ovde kralj. Na moj najmanji znak vojnici će te iseći na komade."
<BR>&nbsp;&nbsp;&nbsp;&nbsp;&nbsp;"Baš si našao način da me ubediš da ti pomognem", podsmehnu mu se Everard.
<BR>&nbsp;&nbsp;&nbsp;&nbsp;&nbsp;Denison se trže. Jedno vreme je sedeo nepomično, a on da reče: "Izvini. Ti ne možeš da shvatiš kakav sam šok preživeo... Priznajem da mi život ovde nije bio loš. Uzbuđenja je bilo na pretek a ovaj status poluboga udari čoveku u glavu. Verovatno ću zbog toga i izići na bojno polje kroz trinaest godina, zbog toga što ništa drugo neću moći da učinim, i zato što su sve oči uprte u mene. Možda ću čak i misliti da se isplatilo."
<BR>&nbsp;&nbsp;&nbsp;&nbsp;&nbsp;Bolno se osmehnuo. "A kakve žene imam - da ti pamet stane. Ostaće mi i Kasandana. Učinio sam je glavnom jer me na neki način podseća na Sintiju. Mada je to teško reći posle ovoliko godina. Dvadeseti vek mi je u magli. Dobar konj donosi veće zadovoljstvo od sportskog automobila...
<BR>&nbsp;&nbsp;&nbsp;&nbsp;&nbsp;Znam da obavljam važan posao, na kome bi mi mnogi pozavideli... Žao mi je što sam viknuo na tebe. Znam da bi mi pomogao da možeš. A pošto ne možeš, nije potrebno da žališ."
<BR>&nbsp;&nbsp;&nbsp;&nbsp;&nbsp;"Prestani već jednom!" jeknu Everard.
<BR>&nbsp;&nbsp;&nbsp;&nbsp;&nbsp;Osećao se kao da u glavi ima mašinu koja se vrti u mestu. Gledao je u oslikanu tavanicu na kojoj se jedan mladić borio sa bikom, a Bik je bio Sunce i Čovek. Iza stubova i puzavica hodali su gardisti u ljuskavom oklopu, sa napetim lukovima, lica kao isklesanih u kamenu. Naziralo se i krilo dvorca sa haremom, gde je stotinak žena željno očekivalo kraljev poziv. Iza gradskih zidina prostirala su se obrađena polja na kojima su seljaci spremali žrtve Majci Zemlji, koja je u ovom kraju bila već stara kada su došli Arijevci, a to je bilo u osvitu čovečanstva. Visoko iznad zidova crnele su se gore u kojima su carevali vukovi, lavovi, veprovi i demoni. Ova sredina bila je i suviše strana čak i za Everarda koji je bio naviknut na novo. Odjednom ga obuze želja da pobegne u svoj vek, među svoje ljude i sve zaboravi...
<BR>&nbsp;&nbsp;&nbsp;&nbsp;&nbsp;"Moraću da porazgovaram sa kolegama. Treba detaljno da proučimo ceo ovaj period. Možda negde postoji neka prelomna tačka... Ne osećam se sposobnim da se u to upustim sam. Sačekaj dok odem i potražim savet. Ako nešto smislimo, vratićemo se još noćas."
<BR>&nbsp;&nbsp;&nbsp;&nbsp;&nbsp;"Gde ti je skuter?" upita ga Denison. Everard diže ruku: "Tamo, u brdima."
<BR>&nbsp;&nbsp;&nbsp;&nbsp;&nbsp;Denison pogladi bradu. "Čuvaćeš se da mi ne daš neki bliži podatak? Pametno. Ni sam ne bih bio siguran u sebe kada bih znao kako da se domognem nekog vremeplova."
<BR>&nbsp;&nbsp;&nbsp;&nbsp;&nbsp;"Nisam tako mislio", naljuti se Everard.
<BR>&nbsp;&nbsp;&nbsp;&nbsp;&nbsp;"Nije važno. Zaboravimo to", uzdahnu Denison. "Idi sada i pokušaj šta možeš. Hoćeš li da ti dam pratnju?"
<BR>&nbsp;&nbsp;&nbsp;&nbsp;&nbsp;"Bolje nemoj. Nadam se da mi nije potrebna."
<BR>&nbsp;&nbsp;&nbsp;&nbsp;&nbsp;"I nije. Ovaj je kraj sada bezbedniji od njujorškog Centralnog parka."
<BR>&nbsp;&nbsp;&nbsp;&nbsp;&nbsp;Everard mu pruži ruku. "Samo mi vrati moga konja. Ne bih želeo da ga izgubim; posebno je uvežban za putovanje kroz vreme." Pogled mu se susrete sa Denisonovim. "Vratiću se. Kako god bude ispalo, doći ću da ti javim."
<BR>&nbsp;&nbsp;&nbsp;&nbsp;&nbsp;Izišli su zajedno da bi Everarda pustili iz dvorca. Denison mu pokaza u kojoj će ga sobi čekati svake noći u toku sledeće sedmice. Na kraju Everard poljubi kraljevu nogu, sačeka da se ovaj udalji, a onda uzjaha konja i lagano otkasa kroz kapiju palate.
<BR>&nbsp;&nbsp;&nbsp;&nbsp;&nbsp;U sebi je osećao prazninu. Nije mogao ništa da učini obavezao se da će se vratiti i kralju saopštiti presudu.
<BR>
<BR>&nbsp;&nbsp;&nbsp;&nbsp;&nbsp;8.
<BR>&nbsp;&nbsp;&nbsp;&nbsp;&nbsp;Istoga dana Everard se penjao uz planinu, gde su se kedrovi naginjali nad hladnim, bučnim potocima. Seoski put kojim je išao nastavljao je kao strma vododerina. Konj je pod njim iznureno klipsao. Jedno vreme se nosio mišlju da zatraži prenoćište u nekoj govedarskoj kući i tako odmori konja. Onda se setio da će te noći mesec biti pun pa će moći da stigne do skutera pre izlaska sunca. Nije mu se spavalo.
<BR>&nbsp;&nbsp;&nbsp;&nbsp;&nbsp;Zastao je na proplanku obraslom gustom travom. U bisagama je imao hrane i mašinu sa vinom. Od rane zore ništa nije okusio. Okrenuo je konja i pogledao u dolinu.
<BR>&nbsp;&nbsp;&nbsp;&nbsp;&nbsp;Zalazeće sunce je obasjavalo oblak prašine na putu kojim je došao. Dok je Everard gledao, oblak se povećavao. Mora da je neka grupa jahača, pomisli. Možda kraljevi glasnici! Ali, zašto ovim putem? Uznemirio se. Stavio je šlem, zakopčao ga, obesio štit o ruku i pripremio mač. Konjanici će, najverovatnije, samo protutnjati...
<BR>&nbsp;&nbsp;&nbsp;&nbsp;&nbsp;Sada se već videlo da ih je osmorica. Jahali su dobre konje ali se videlo da su životinje već na izmaku snage: znoj im se slivao niz prašnjave slabine a grive im se lepile za vratove. Verovatno već dugo galopiraju. Jahači su bili dobro obučeni: uobičajene bele čakšire, košulja, čizme, ogrtač i visoki šešir bez oboda. Nisu izgledali ni kao kraljevi vojnici, ali ni kao razbojnici. Nosili su sablje, lukove i konopce.
<BR>&nbsp;&nbsp;&nbsp;&nbsp;&nbsp;Everard prepozna čoveka koji je jahao na čelu: Harpag!
<BR>&nbsp;&nbsp;&nbsp;&nbsp;&nbsp;Za njim su se nazirala lica njegovih pratilaca. Očigledno, hilijarhova lična garda.
<BR>&nbsp;&nbsp;&nbsp;&nbsp;&nbsp;Everard je grozničavo razmišljao. Nije bilo vremena za strah. Harpag je krenuo da uhvati Grka Meandra; drugog razloga za njegovo veranje po planinama nije moglo biti. Na dvoru punom špijuna, Harpag je sigurno ubrzo saznao da je kralj razgovarao sa strancem kao sa prijateljem, na nekom nepoznatom jeziku, a zatim ga pustio da odjaše na istok. Hilijarhu nije trebalo mnogo vremena da izmisli neki razlog da napusti palatu, sakupi svoje siledžije i krene u poteru. Ali zašto? Zato što se 'Kir' nekada pojavio u tim brdima, na nekoj mašini koju je Harpag želeo da ima. Kitova priča sigurno nikada nije zadovoljila lukavog Međanina. Očekivao je da će se jednoga dana pojaviti još neko iz kraljeve domovine; a tada neće dozvoliti da mu mašina tako lako izmakne.
<BR>&nbsp;&nbsp;&nbsp;&nbsp;&nbsp;Everard nije oklevao. Sada su bili samo stotinak metara od njega. Već su se videle hilijarhove užagrele oči ispod gustih obrva. On obode konja i pojuri prema drveću.
<BR>&nbsp;&nbsp;&nbsp;&nbsp;&nbsp;"Stoj!" vikao je za njim poznati glas. "Stani!"
<BR>&nbsp;&nbsp;&nbsp;&nbsp;&nbsp;Everardov konj je bio isuviše umoran.
<BR>&nbsp;&nbsp;&nbsp;&nbsp;&nbsp;"Stoj, gađaćemo te ako ne staneš! Streljajte!... Uhvatite živog! Oborite mu konja!"
<BR>&nbsp;&nbsp;&nbsp;&nbsp;&nbsp;Na ivici šume Everard skoči iz sedla. Začu se zvižduk i tup udar strele. Everard se obazre: njegov konj je već bio na kolenima. Neko će ovo morati da plati. Ali, njih je bilo osam na jednog. Požurio je u grmlje. Jedna strela se zabi u drvo kraj njegovog levog ramena.
<BR>&nbsp;&nbsp;&nbsp;&nbsp;&nbsp;Trčao je krivudajući kroz prohladan sumrak i miris truleži. Grančice su ga šibale po licu. Nije bilo dovoljno niskog žbunja da ga sakrije ali mu je meko tlo pomagalo da se bešumno kreće. Persijance je već izgubio iz vida. Oni su pokušali da ga slede na konjima. Lomljava grana i glasne psovke najavljivali su njihov neuspeh.
<BR>&nbsp;&nbsp;&nbsp;&nbsp;&nbsp;Uskoro će ga progoniti pešice. Začuo je tihi žubor... Krenuo je u tom pravcu, niz strmu kamenitu padinu. Njegovi progonitelji sigurno nisu bila gradska deca. Neki od njih verovatno potiču iz brda i umeju da čitaju tragove. Morao je da zavara trag; ako uspe, moći će da se negde zavuče i sačeka dok prođe opasnost. Već je gubio dah. Za sobom je čuo odsečne naredbe ali nije mogao da ih razume: još su bili daleko. U ušima mu je tutnjalo.
<BR>&nbsp;&nbsp;&nbsp;&nbsp;&nbsp;Ako je Harpag naredio pratiocima da gađaju kraljevog gosta, on sigurno nije nameravao da mu dozvoli da to saopšti kralju. Ako ga uhvate, sigurno će ga mučiti dok im ne kaže gde je mašina. A onda - nož u grudi. Toliko sam brljao, pomisli Everard da bi izveštaj o ovome mogao da posluži za priručnik: Šta stražar patrole ne treba da radi. A prvo uputstvo u priručniku bi glasilo: ne misli na tuđu ženu toliko da zaboraviš osnovne mere predostrožnosti.
<BR>&nbsp;&nbsp;&nbsp;&nbsp;&nbsp;Stigao je do visoke, vlažne obale. Pod njim je potok hučno žurio u dolinu. Persijanci će pratiti njegov trag dovde, a onda neće znati kojim pravcem da krenu. On odluči da krene uzvodno; tako će ići prema skuteru a Haprag će, verovatno, pretpostaviti da je otišao nizvodno, da bi se vratio kralju.
<BR>&nbsp;&nbsp;&nbsp;&nbsp;&nbsp;Kamenje mu je ranjavalo noge koje su već bile utrnule od hladnoće. Drveće je pravilo visok zid sa obe strane potoka a sve mračnije nebo se videlo samo kao uska linija duž sredine potoka. Vazduh je bio sve hladniji. Srećom, potok je vijugao i on uskoro nije mogao da vidi mesto na kome je ušao u vodu. Gaziću potokom još jednu milju, pomisli, a onda ću naći neku nadvijenu granu po kojoj ću izaći na suvo. Tako se neće videti gde sam izišao.
<BR>&nbsp;&nbsp;&nbsp;&nbsp;&nbsp;Stići ću do skutera, otići u budućnost i tražiti pomoć. Siguran sam da će me oni odbiti. Zašto da ne žrtvuju jednog čoveka i tako obezbede svoju egzistenciju? Tako će Kit ostati tamo još trinaest godina, dok ga varvari ne ubiju. A Sintija će kroz trinaest godina još biti mlada. Ako bude uz njega, znaće da mu se smrt približava, da će ostati sama na dvoru suludog Kambiza II... Nikada joj neću reći istinu. Mora ostati kod kuće, uverena da je Kit mrtav. A kroz koju godinu će opet biti srećna; ja bih joj mogao u tome pomoći.
<BR>&nbsp;&nbsp;&nbsp;&nbsp;&nbsp;Više nije primećivao kako mu oštro kamenje kida laku obuću, ni kako ga bujica baca od stene do stene. Iza jedne okuke ugleda Persijance.
<BR>&nbsp;&nbsp;&nbsp;&nbsp;&nbsp;Dvojica su gazila potok nizvodno. Očigledno im je toliko stalo da ga uhvate da su savladali svoje verske predrasude o zagađivanju reka. Druga dvojica krčila suput kroz drveće na obali. Jedan od njih je Harpag. Kad ga ugledaše, sva četvorica izvukoše sablje.
<BR>&nbsp;&nbsp;&nbsp;&nbsp;&nbsp;"Stoj!" pozva ga hilijarh. "Stani i predaj se!"
<BR>&nbsp;&nbsp;&nbsp;&nbsp;&nbsp;Everard je stajao nepomično. Hladna voda mu je žuborila oko nogu. Ona dvojica koja su išla potokom izgledala su mu nestvarno u ovom carstvu senki: lica im se nisu videla, samo se belela odeća i presijavale oštrice sablji.
<BR>&nbsp;&nbsp;&nbsp;&nbsp;&nbsp;Bili su se podelili: četvorica su krenula uzvodno a četvorica nizvodno, i to obalom da bi se brže kretali. Kada su ocenili da su ga prestigli, pošli su natrag, dvojica obalom a dvojica potokom.
<BR>
<BR>&nbsp;&nbsp;&nbsp;&nbsp;&nbsp;"Hoću ga živog", podseti ih Harpag. "Ako treba, možete ga osakatiti, ali ga nemojte ubiti."
<BR>&nbsp;&nbsp;&nbsp;&nbsp;&nbsp;Everard se okrenu prema obali. "Sada ćeš dobiti što si tražio", progunđa na engleskom. Persijanci zagalamiše i baciše se na njega. Jedan se spotače i pljusnu u vodu. Jedan poče da se kliza prema potoku, niz strmu padinu obale.
<BR>&nbsp;&nbsp;&nbsp;&nbsp;&nbsp;Obala je bila blatnjava. Everard zabode donji kraj štita u zemlju da bi imao oslonac pri penjanju. Harpag ga je čekao. Kada se približio, stari plemić pokuša da ga dohvati sabljom. Everard primi udarac na šlem, oštrica skliznu niz obraz i zaseče mu rame. Rana je bila samo površinska.
<BR>&nbsp;&nbsp;&nbsp;&nbsp;&nbsp;Everard je izgubio nadu da će se probiti. Prisiliće ih da ga ubiju i što skuplje plate to zadovoljstvo.
<BR>&nbsp;&nbsp;&nbsp;&nbsp;&nbsp;Popeo se na obalu i na vreme digao štit da zaštiti oči. Harpagova sablja je sada bila uperena u njegove noge. Everard je otkloni mačem. Kada bih imao pancir i štitnike za noge mogao bih da oborim svu četvoricu, pomisli Everard. Spretno je rukovao velikim štitom, odbijajući svaki udarac. Pokušavao je da podvuče svoj mač ispod Harpagove dugačke sablje i dospe do njegovog nezaštićenog stomaka.
<BR>&nbsp;&nbsp;&nbsp;&nbsp;&nbsp;Hilijarh se nervozno osmehnu kroz guste sede brkove i odskoči. Oklevao je da bi dobio u vremenu. Uspeo je: ostala trojica su se popela uz obalu. Uz povike su navalili na Everarda. Napad je bio neorganizovan; Persijanci su bili odlični pojedinačni borci, ali nikada nisu dostigli borbenu disciplinu Evropljana. To će im doći glave kod Maratona i Gaugamele. Ali četvorica protiv jednog bez oklopa bilo je previše.
<BR>&nbsp;&nbsp;&nbsp;&nbsp;&nbsp;Everard se nasloni na jedno drvo da bi zaštitio leđa. Prvi Persijanac nalete sabljom na njegov štit. Everard odbi udarac i ubode: mač mu naiđe na meko. Taj osećaj mu je već bio poznat. On jednim trzajem izvuče sečivo i odskoči. Persijanac skliznu na travu, jeknu i svestan da umire okrenu lice ka nebu.
<BR>&nbsp;&nbsp;&nbsp;&nbsp;&nbsp;Njegovi drugovi su već napadali sa obe strane. Niske grane im nisu dozvoljavale da upotrebe konopac: morali su da se bore prsa u prsa. Everardov štit odbi udarac sa leve strane. Tako otkri desnu stranu grudi; računao je na Harpagovo naređenje da ga uhvate živog. Čovek sa desne strane upravi svoj udarac prema Everardovim gležnjevima. Everard skoči a sablja zviznu ispod njega. Napadač sa leve strane ubode nisko. Everard oseti tup bol i vide čelik u levom listu. On se jednim pokretom otrže. Poslednji sunčevi zraci su se probijali kroz borove iglice i padali na krv koja je blistala jarko crvenom bojom. Everard oseti kako mu noga kleca.
<BR>&nbsp;&nbsp;&nbsp;&nbsp;&nbsp;"Tako!" uzviknu Harpag sa udaljenosti od nekoliko metara. "Sasecite ga!"
<BR>&nbsp;&nbsp;&nbsp;&nbsp;&nbsp;Everard zareža preko ruba štita: "Vaš vođa je šakal koji se ne usuđuje da to sam pokuša jer sam ga jednom već oterao podvijena repa."
<BR>&nbsp;&nbsp;&nbsp;&nbsp;&nbsp;Uvreda je bila smišljena. Napadači zastadoše za trenutak.
<BR>&nbsp;&nbsp;&nbsp;&nbsp;&nbsp;"Ako Persijanci već moraju da budu psi međanskog gospodara, mogli bi bar da izaberu nekog Međanina koji se ponaša kao muškarac a ne ovog bednika koji je izdao svoga kralja a sada beži od jednog jedinog Grka!"
<BR>&nbsp;&nbsp;&nbsp;&nbsp;&nbsp;Čak ni ovde, na dalekom zapadu Azije i ovako davno, istočnjački aristokrata nije smeo da dopusti da mu se ovako kalja obraz. Harpag nikada nije bio kukavica i Everard je znao koliko su nepravedne njegove optužbe. Hilijarh opsova i jurnu na njega. Everard u tom trenutku vide kako mu oči divlje sijaju. On pogureno zahrama. Dvojica Persijanaca su još oklevala. To je bilo dovoljno da se Everard i Harpag sudare. Međaninova sablja se diže i udari ali odskoči od Everardovog šlema i štita. Everard sačeka drugi udarac. Široka bela tunika zaleprša pred Everardovim očima. Everard se poguri i snažno sunu svoj mač.
<BR>&nbsp;&nbsp;&nbsp;&nbsp;&nbsp;Izvuče ga uz svirep, profesionalni okret šake koji je obezbeđivao smrtonosnost rane, okrete se na desnoj peti i dočeka udarac sablje na štit. Odbijao je napad jednog od Harpagovih pratilaca. Krajičkom oka vide kako mu se drugi približava s leđa. Već je ubio čoveka koji je najviše ugrožavao Sintijinu sreću...
<BR>&nbsp;&nbsp;&nbsp;&nbsp;&nbsp;"Stoj! Prekinite!"
<BR>&nbsp;&nbsp;&nbsp;&nbsp;&nbsp;Naređenje je izrečeno slabim, jedva čujnim glasom, ali se Persijanci povukoše i spustiše sablje. Čak i onaj što je umirao skide pogled s neba.
<BR>&nbsp;&nbsp;&nbsp;&nbsp;&nbsp;Harpag se, u lokvi krvi, mučio da sedne. Lice mu je posivelo. "Nemojte... Čekajte!" prošapta. "Ovo je znak. Mitra ne bi dozvolio da me obori da nije..."
<BR>&nbsp;&nbsp;&nbsp;&nbsp;&nbsp;On mahnu Everardu rukom. Everard spusti mač i kleče kraj Harpaga. Međanin se nasloni na njegovu ruku.
<BR>&nbsp;&nbsp;&nbsp;&nbsp;&nbsp;"Ti si iz kraljeve domovine", prokrklja u okrvavljenu bradu. "Ne poriči. Ali znaj... Harpag, Kšajavaršin sin... nije izdajnik." Njegovo telo se zapovednički uspravi, kao da naređuje smrti da pričeka. "Znam da su kralja dovele natprirodne sile. Iskoristio sam ih, i njega, ali ne za sebe, već zato što sam se bio zakleo na vernost svome kralju, Astijagu, a njemu je bio potreban jedan... jedan Kir... da bi mu sačuvao kraljevstvo od raspadanja. Astijag je, kasnije, svojom svirepošću proigrao moju zakletvu. Ali, ja sam Međanin. U Kiru sam video jedinu nadu - jedinu nadu za Mediju. A on se pokazao kao dobar kralj - svima nama. U njegovoj kraljevini smo mi, Međani, odmah iza Persijanaca. Shvataš li, čoveče iz kraljeve domovine?" Zamućene oči su pokušavale da vide Everarda, ali bez uspeha. "Hteo sam da te uhvatim - da ti otmem mašinu, a onda da te ubijem... da... ali ne iz lične koristi, nego zbog moje zemlje. Bojao sam se da ćeš odvesti kralja sa sobom, a znam da on to oduvek želi. Šta bi onda bilo sa nama? Budi milostiv pa ćeš i ti moći očekivati milost."
<BR>&nbsp;&nbsp;&nbsp;&nbsp;&nbsp;"Hoću", reče Everard. "Kralj će ostati."
<BR>&nbsp;&nbsp;&nbsp;&nbsp;&nbsp;"Onda je sve u redu", uzdahnu Harpag. "Verujem ti... ne smem da mislim drugačije... Onda sam okajao greh?" pitao je slabim glasom, kao da moli. "Okajao sam ubistvo koje sam počinio po naređenju staroga kralja - kada sam bespomoćno dete gledao kako umire u planini. Jesam li okajao? Kraljevićeva smrt je dovela zemlju do ruba propasti... ali ja sam našao drugog Kira! Spasao sam zemlju! Jesam li okajao?"
<BR>&nbsp;&nbsp;&nbsp;&nbsp;&nbsp;"Jesi", odgovori mu Everard, sumnjajući da li je on taj koji je pozvan da hilijarha razreši njegovog greha. Harpag sklopi oči. "Ostavi me sada." To je značilo kao narađenje.
<BR>&nbsp;&nbsp;&nbsp;&nbsp;&nbsp;Everard ga položi na zemlju i othrama. Dvojica Persijanaca klekoše kraj svoga gospodara i otpočeše sa svojim verskim obredima. Treći se više nije čuo. Everard sede pod jedno drvo, otcepi komad ogrtača i previ ranu. Bila mu je potrebna hitna medicinska nega, ali je prvo trebalo da stigne do skutera. Biće naporno ali će se nekako izvući, a lekar patrole će uz pomoć medicine daleke budućnosti, izlečiti ranu za nekoliko sati. Moraće da se obrati centrali nekog udaljenog miljea jer bi mu u dvadesetom veku postavljali suviše pitanja.
<BR>&nbsp;&nbsp;&nbsp;&nbsp;&nbsp;A on nije mogao dati odgovore. Pretpostavljeni sigurno ne bi odobrili njegove planove.
<BR>&nbsp;&nbsp;&nbsp;&nbsp;&nbsp;Našao je rešenje. Ono mu nije došlo kao trenutno otkriće već kao rezultat dugog razmišljanja i podsvesnog znanja ko je dugo nosio u sebi. Oslonio se na drvo da povrati dah. Stigli su i ostali Persijanci i saznali šta se dogodilo. Pravili su se da ga ne vide. Samo povremeno bi mu dobacivali poglede u kojima se ponos mešao sa strahom. Podigli su svoga gospodara i umirućeg druga i odneli ih u šumu. Mrak je bio sve gušći. Čulo se hučanje sove.
<BR>
<BR>&nbsp;&nbsp;&nbsp;&nbsp;&nbsp;9.
<BR>&nbsp;&nbsp;&nbsp;&nbsp;&nbsp;Kralj se uspravi u krevetu. Iza zavese se čuo neki šum.
<BR>&nbsp;&nbsp;&nbsp;&nbsp;&nbsp;Kraljica Kasandana se probudi. Njena mala ruka mu dotače lice. "Šta se dešava, sunce moga neba?" upita.
<BR>&nbsp;&nbsp;&nbsp;&nbsp;&nbsp;"Ne znam." On se maši mača koji mu je ležao pod jastukom.
<BR>&nbsp;&nbsp;&nbsp;&nbsp;&nbsp;Ona mu spusti ruku na grudi. "Nešto nije u redu?" prošaputa uplašeno. "Srce ti bije kao ratni doboš."
<BR>&nbsp;&nbsp;&nbsp;&nbsp;&nbsp;"Ostani tu!" Ustao je i razgrnuo zavesu.
<BR>&nbsp;&nbsp;&nbsp;&nbsp;&nbsp;Mesečina je bleštala na ljubičastom nebu i kroz lučni prozor padala na pod sobe. Bronzano ogledalo odbijalo je njenu svetlost. Vazduh je bio hladan.
<BR>&nbsp;&nbsp;&nbsp;&nbsp;&nbsp;Na velikom metalnom predmetu koji je lebdeo kao senka sedeo je čovek sa rukama na upravljaču. Skuter se bešumno zaustavi na podu i vozač siđe sa njega. Nosio je grčku tuniku i šlem. "Kite", prošaputa.
<BR>&nbsp;&nbsp;&nbsp;&nbsp;&nbsp;"Mans!" Denison pođe napred i mesečina ga obasja.
<BR>&nbsp;&nbsp;&nbsp;&nbsp;&nbsp;"Došao si!"
<BR>&nbsp;&nbsp;&nbsp;&nbsp;&nbsp;"Ma šta mi napriča", podsmehnu se Everard. "Može li neko da nas čuje? Pazio sam da me niko ne primeti. Materijalizovao sam se iznad samog krova i polako se spustio na antigravu."
<BR>&nbsp;&nbsp;&nbsp;&nbsp;&nbsp;"Straža je pred vratima", reče Denison, "ali neće ući ako ih ne pozovem."
<BR>&nbsp;&nbsp;&nbsp;&nbsp;&nbsp;"Dobro. Obuci se."
<BR>&nbsp;&nbsp;&nbsp;&nbsp;&nbsp;Denison ispusti mač. Za trenutak je zastao i jedva izgovorio: "Našao si način?"
<BR>&nbsp;&nbsp;&nbsp;&nbsp;&nbsp;"Pokušaćemo." Everard pogleda u stranu dobujući prstima po kontrolnoj tabli skutera. "Pazi", reče, "ovo može da nam uspe a može i da ne uspe. Potrebna mi je i tvoja pomoć. Ako uspe, moći ćeš da se vratiš kući. Patrola će morati da se složi ako je stavimo pred svršen čin i progledaće nam kroz prste. Ako ne uspe - moraćeš da se vratiš ove iste noći i proživiš svoj vek kao Kir. Važi?"
<BR>&nbsp;&nbsp;&nbsp;&nbsp;&nbsp;Denison zadrhta i tiho izusti: "Nemam drugog izbora."
<BR>&nbsp;&nbsp;&nbsp;&nbsp;&nbsp;"Jači sam od tebe", reče Everard grubo, "a i oružje je kod mene. Ako bude potrebno, silom ću te vratiti ovamo. Nadam se da to neće biti potrebno."
<BR>&nbsp;&nbsp;&nbsp;&nbsp;&nbsp;Denison uzdahnu. "Neće."
<BR>&nbsp;&nbsp;&nbsp;&nbsp;&nbsp;"Onda, nek nam bog bude na pomoći. Obuci se, krećemo. Oprosti se od ove godine, kaži joj zbogom i drži palčeve da ne bude 'doviđenja' - jer, ako moj plan uspe, nikada je više ni ti niti iko drugi neće videti ovakvu."
<BR>&nbsp;&nbsp;&nbsp;&nbsp;&nbsp;Denison, koji je krenuo ka hrpi odeće bačene u ugao da bi je ujutru rob zamenio novom, zastade. "Zašto?"
<BR>&nbsp;&nbsp;&nbsp;&nbsp;&nbsp;"Pokušaćemo da prekrojimo istoriju", odgovori Everard.
<BR>&nbsp;&nbsp;&nbsp;&nbsp;&nbsp;"Da je vratimo na događaje koji su se, možda, prvobitno odigrali. Krećemo, uskači!"
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Ma uskači! Ti ne shvataš da sam se vratio istoga dana kada sam te i ostavio, da se upravo sada mučim u brdima sa ranjenom nogom, i sve to da bih te što pre izvukao. Polazi!"
<BR>&nbsp;&nbsp;&nbsp;&nbsp;&nbsp;Denison je oklevao, a onda reče odlučnim glasom: "Moram sa nekim da se oprostim."
<BR>&nbsp;&nbsp;&nbsp;&nbsp;&nbsp;"S kim?"
<BR>&nbsp;&nbsp;&nbsp;&nbsp;&nbsp;"Sa Kasandanom. Neće potrajati duže od pet minuta. Bila mi je žena četrnaest godina. Rodila mi je troje dece, negovala me kada sam bio bolestan i klonuo duhom, a kada su Međani došli do naših kapija, povela je žene Pasargade u bitku, koju smo dobili..."
<BR>&nbsp;&nbsp;&nbsp;&nbsp;&nbsp;"Neka ti bude. Ali potrebno je duže od pet minuta da pošalješ evnuha do njene sobe..."
<BR>&nbsp;&nbsp;&nbsp;&nbsp;&nbsp;"Ona je ovde."
<BR>&nbsp;&nbsp;&nbsp;&nbsp;&nbsp;Denison se izgubi iza zavese.
<BR>&nbsp;&nbsp;&nbsp;&nbsp;&nbsp;Everard je bio zaprepašćen. Očekivao si me noćas da bih te odveo Sintiji. I zato si pozvao Kasandanu.
<BR>&nbsp;&nbsp;&nbsp;&nbsp;&nbsp;Denison se vratio. Ćutke se obukao i seo na zadnje sedište skutera. Everard pritisnu dugme, sobe nestade a mesečina obasja udaljene bregove. Zapuhnu ih hladan noćni vazduh.
<BR>&nbsp;&nbsp;&nbsp;&nbsp;&nbsp;"A sada, u Egbatanu." Everard upali svetlo na komandnoj tabli i podesi dugmeta prema podacima koje je čitao sa jedne cedulje.
<BR>&nbsp;&nbsp;&nbsp;&nbsp;&nbsp;"Misliš, u Hagmatan, staru prestonicu Medije?" Denison je bio iznenađen. "Ali tamo je sada samo jedan letnjikovac."
<BR>&nbsp;&nbsp;&nbsp;&nbsp;&nbsp;"Mislim na Egbatanu od pre trideset šest godina", reče Everard.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Vidi, svi istoričari u budućnosti ubeđeni su da je priča o Kirovom detinjstvu, koja se nalazi kod Herodota, čista izmišljotina. Možda su i u pravu. Možda je ovo što se tebi dogodilo samo jedno od iskrivljenja prostora i vremena koja patrola pokušava da otkloni."
<BR>&nbsp;&nbsp;&nbsp;&nbsp;&nbsp;"Razumem", reče Denison zamišljeno.
<BR>&nbsp;&nbsp;&nbsp;&nbsp;&nbsp;"Ti si često bio na Astijagovom dvoru dok si mu bio vazal. Sada ćeš me odvesti tamo. Treba nam kralj lično, i to noću, kada je sam."
<BR>&nbsp;&nbsp;&nbsp;&nbsp;&nbsp;"Ali to je bilo pre šesnaest godina", primeti Denison.
<BR>&nbsp;&nbsp;&nbsp;&nbsp;&nbsp;"Pa šta?"
<BR>&nbsp;&nbsp;&nbsp;&nbsp;&nbsp;"Ako već nameravaš da menjaš prošlost, zašto me ne uzmeš godinu dana posle moga dolaska na presto, kada sam mnogo bolje poznavao Egbatanu nego sada?"
<BR>&nbsp;&nbsp;&nbsp;&nbsp;&nbsp;"To se ne bih usudio. Već se igramo vatrom, a ko zna šta bi još jedna promena mogla da izazove. Čak i kada bi nam uspelo, patrola bi nas oterala u izgnanstvo zbog rizika koji smo preuzeli bez odobrenja."
<BR>&nbsp;&nbsp;&nbsp;&nbsp;&nbsp;"Da, razumem."
<BR>&nbsp;&nbsp;&nbsp;&nbsp;&nbsp;"Pored toga", nastavi Everard, "zar hoćeš da dovedeš do toga da ovog momenta ne postojiš. Razmisli kakve bi to sve posledice moglo imati."
<BR>&nbsp;&nbsp;&nbsp;&nbsp;&nbsp;Denison zadrhta. "U pravu si. Zaboravi šta sam rekao."
<BR>&nbsp;&nbsp;&nbsp;&nbsp;&nbsp;"Onda krećemo." Everard pritisnu glavni prekidač.
<BR>&nbsp;&nbsp;&nbsp;&nbsp;&nbsp;Lebdeli su nad gradom koji je, opasan zidom, ležao u nepoznatoj ravnici. Iako je bio pun mesec, grad je sa te visine izgledao kao gomila blata. Everard otvori spremište skutera. "Obući ćemo ove kostime. Sašili su ih momci iz ispostave u Mohendžo Daru, prema mojim uputstvima. Oni se često ovako maskiraju."
<BR>&nbsp;&nbsp;&nbsp;&nbsp;&nbsp;Vazduh je šištao dok su se spuštali prema gradu. Denison ispruži ruku. "Eno kraljeve palate. Njegova spavaća soba je u istočnom krilu."
<BR>&nbsp;&nbsp;&nbsp;&nbsp;&nbsp;Zgrada je bila nezgrapnija od one u Pasargadi. Everard ugleda dva krilata bika iz vremena Asiraca koji su se belasali u vrtu. Prozori palate bili su suviše uski da bi skuter prošao kroz njih. Everard opsova i upravi mašinu u najbliža vrata. Dvojica stražara na konjima preplašeno zavikaše kada su ih primetili. Konji se propeše i zbaciše svoje jahače. Skuter razbi vrata. Everard je bio ubeđen da ovo čudo neće uticati na tok istorije jer se u to doba verovalo u čudesa kao što se u dvadesetom veku veruje u vitamine. Lebdeli su hodnikom i rasterivali preplašene robove i vojnike. Zaustaviše se pred kraljevom spavaćom sobom. Everard izvuče mač i poče da udara balčakom u vrata. "Sada ti stupaš na scenu", reče Denisonu. "Ja ne znam međansku verziju arijevskog jezika."
<BR>&nbsp;&nbsp;&nbsp;&nbsp;&nbsp;"Otvaraj, Astijaže! Otvaraj glasnicima Ahuramazdininim!"
<BR>&nbsp;&nbsp;&nbsp;&nbsp;&nbsp;Astijag posluša. Bio je hrabar kao i većina njegovih sunarodnika, ali kada ugleda dva bića u blistavoj odori, sa oreolima oko glava i zracima svetlosti koji su kao krila sijali iza njihovih leđa, kako na nekom čudnom prestolu sede u vazduhu, on se ničice baci na kameni pod.
<BR>&nbsp;&nbsp;&nbsp;&nbsp;&nbsp;Denison zagrme na dijalektu koji Everard nije razumevao.
<BR>&nbsp;&nbsp;&nbsp;&nbsp;&nbsp;"O podli i pokvareni bedniče koji si gnev neba navukao na svoju grešnu glavu. Zar si mislio da se tvoji planovi, tamni kao pomrčina iz koje proizidoše, mogu sakriti pred okom dana? Zar si mislio da će ti svemoćni Ahuramazda oprostiti što smeraš grozni zločin?..."
<BR>&nbsp;&nbsp;&nbsp;&nbsp;&nbsp;Everard je za to vreme razmišljao. Harpag je sada negde u blizini, mlad i neokaljane savesti. Sada neće morati da ostavi dete u planini i, naslonjen na koplje, gleda kako ono umire. Kasnije će se pobuniti iz svojih razloga i postati Kirov hilijarh. Neće poginuti od Everardove ruke u planinama iznad Pasargade. A i nepoznati Persijanac će biti pošteđen Everardovog mača. Ipak, uspomena na dva čoveka koje sam ubio ostaće u meni; ostaće mi uzak, beo ožiljak na nozi; Kit Denison će i dalje imati četrdeset sedam godina i navike kralja.
<BR>&nbsp;&nbsp;&nbsp;&nbsp;&nbsp;"Znaj, Astijaže", pretio je dalje Denison, "znaj da Maloga Kira čuva nebo i da se ničim nećeš iskupiti ako uprljaš ruke njegovom nevinom krvlju. Pusti Kira da odraste u Anšanu ili ćeš zauvek otići Ahrimanu. Čuo si Mitrine reči."
<BR>&nbsp;&nbsp;&nbsp;&nbsp;&nbsp;Astijag je grcao udarajući čelom o pod. "Idemo", reče Denison na engleskom.
<BR>&nbsp;&nbsp;&nbsp;&nbsp;&nbsp;Everard ih prebaci u persijske planine, trideset šest godina kasnije. Mesečina je obasjavala kedrove koji su bacali senke na put i obližnji potok. Bilo je hladno.
<BR>&nbsp;&nbsp;&nbsp;&nbsp;&nbsp;Kada se skuter spustio na zemlju, oni sjahaše i počeše da skidaju kostime. Denison je imao zamišljen izraz lica. "Bojim se da nismo suviše uplašili Astijaga. U istoriji piše da se on tri godine borio protiv Kira kada su se Persijanci pobunili."
<BR>&nbsp;&nbsp;&nbsp;&nbsp;&nbsp;"Uvek možemo da se vratimo na početak rata i da ga ohrabrimo", odgovori Everard. "Ali smatram da to neće biti potrebno. Tada će biti suviše ljut da bi se sećao nečeg davnog što će mu ličiti na san. A međanska aristokratija mu neće dati da popusti i zanemari njihove interese. Ali, možemo da proverimo. Čini mi se da kralj treba da predvodi procesiju na proslavi zimskog solsticija."
<BR>&nbsp;&nbsp;&nbsp;&nbsp;&nbsp;"Tako je, hajdemo."
<BR>&nbsp;&nbsp;&nbsp;&nbsp;&nbsp;Sada je Pasargadu sunce obasjavalo. Ostavili su mašinu u skrovištu, spustili se do grada pešice i umešali u masu koja je hrlila na proslavu Mitrinog rođendana. Usput su se raspitivali o skorašnjim događajima, objašnjavajući da se vraćaju sa dugog puta. Odgovori su ih potpuno zadovoljili.
<BR>&nbsp;&nbsp;&nbsp;&nbsp;&nbsp;Stajali su pod mračno-plavim nebom, okruženi hiljadama ljudi koji su klicali Kiru Velikom. Kir je otpozdravljao praćen Kobadom, Krezom, Harpagom, plemstvom i sveštenstvom Persije.
<BR>&nbsp;&nbsp;&nbsp;&nbsp;&nbsp;"Mlađi je nego što sam ja bio", šapnu Denison. "I niži rastom... Lice mu je potpuno drugačije... ali, to nije važno."
<BR>&nbsp;&nbsp;&nbsp;&nbsp;&nbsp;"Hoćeš li da ostanemo još malo?"
<BR>&nbsp;&nbsp;&nbsp;&nbsp;&nbsp;Denison se uvi u ogrtač. Vazduh je bio leden. "Neću", odgovori. "Idemo kući. Izgubio sam mnogo vremena. Sada je to vreme prošlo ni u šta."
<BR>&nbsp;&nbsp;&nbsp;&nbsp;&nbsp;Everard nije osećao nikakvu radost pobede. "Da ove godine su ti prošle uzalud."
<BR>
<BR>&nbsp;&nbsp;&nbsp;&nbsp;&nbsp;10.
<BR>&nbsp;&nbsp;&nbsp;&nbsp;&nbsp;Kit Denison izađe iz lifta jedne njujorške zgrade. Bilo mu je čudno što se ne seća ni kako zgrada izgleda. Nije znao ni broj svoga stana pa je morao da pogleda u spisak stanara. Pokušavao je da stiša uzbuđenje.
<BR>&nbsp;&nbsp;&nbsp;&nbsp;&nbsp;Vrata je otvorila Sintija. "Kite?" reče, kao da pita. Nije znao šta da joj kaže. "Zar ti Mans nije rekao kako izgledam? Obećao je."
<BR>&nbsp;&nbsp;&nbsp;&nbsp;&nbsp;"Rekao mi je. Ali sada to nije važno. Nisam mislila da ćeš se toliko promeniti. Glavno je da si se vratio." Uvukla ga je u stan i bacila mu se u zagrljaj.
<BR>&nbsp;&nbsp;&nbsp;&nbsp;&nbsp;On se obazre. Zaboravio je da mu je stan pretrpan nameštajem. Nikada se nije slagao sa Sintijom oko uređenja stana ali je pustio da radi po svome.
<BR>&nbsp;&nbsp;&nbsp;&nbsp;&nbsp;Moraće nanovo da nauči da popušta ženi, čak i da je pita za savet. Neće mu biti lako.
<BR>&nbsp;&nbsp;&nbsp;&nbsp;&nbsp;Gledao je u njeno uplakano lice. Zar ona tako izgleda? Posle toliko godina znao je samo to da mu je žena mala i plava. Sa njom je živeo svega nekoliko meseci. A Kasandana ga je nazivala svojom zvezdom danicom, rodila mu troje dece i dvorila ga četrnaest godina.
<BR>&nbsp;&nbsp;&nbsp;&nbsp;&nbsp;"Dobrodošao kući", reče Sintija svojim piskavim glasom.
<BR>&nbsp;&nbsp;&nbsp;&nbsp;&nbsp;Kući? Zar je ovo moja kuća? pomisli Denison.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
