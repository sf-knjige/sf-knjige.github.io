<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Štab Apostola plamena bio je jedna vitka ali veličanstvena kula od sjajnog zlatnog kamena koja se uzdizala poput kakvog blistavog koplja iznad reke Sepitan u ekskluzivnom kvartu Birigam u Sarou. Ta uznoseća kula, pomisli Teremon, mora da je jedna od najdragocenijih nekretnina u celom glavnom gradu.
<BR>&nbsp;&nbsp;&nbsp;&nbsp;&nbsp;Nikada ranije nije o tome razmišljao, ali Apostoli mora da su bili neverovatno bogata grupa. Imali su vlastite radio-stanice i televizijske stanice, izdavali su časopise i novine, njihova je bila ova moćna kula. A verovatno su kontrolisali i svu silu ostale imovine, za koju se nije otvoreno znalo da njima pripada. Pitao se kako je to bilo moguće. Gomila fanatičnih sveštenika puritanaca? Kako su uspeli da se dočepaju toliko stotina miliona kredita?
<BR>&nbsp;&nbsp;&nbsp;&nbsp;&nbsp;Ali prisetio se da su neki poznati industrijalci, kao Botiker 888 i Vivin 99, bili otvorene pristalice učenja koje su zagovarali Mondior i njegovi Apostoli. Ne bi ga iznenadilo da otkrije da su Botiker, Vivin i drugi slični njima svojim ogromnim prilozima uvećavali blago Apostola.
<BR>&nbsp;&nbsp;&nbsp;&nbsp;&nbsp;A ako je ta organizacija bila stara samo deseti deo onoga koliko tvrdi da jeste... deset hiljada godina, tako su govorili... i ako je tokom vekova mudro ulagala svoj novac, nema načina da se tačno odredi šta su Apostoli mogli postići zahvaljujući kamatama i kamatama na kamate, pomisli Teremon. Možda su vredeli milijarde. Možda su potajno posedovali pola grada Saro.
<BR>&nbsp;&nbsp;&nbsp;&nbsp;&nbsp;Vredi zaviriti unutra, reče Teramon sam sebi.
<BR>&nbsp;&nbsp;&nbsp;&nbsp;&nbsp;Ušao je u nepregledno predvorje velike kule, puno odjeka, i sa strahopoštovanjem stao da zaviruje unaokolo. Iako nikada ranije nije bio ovde, čuo je da je bila neverovatno raskošna kako unutra tako i spolja. Ali ništa od onoga što je čuo nije ga pripremilo na stvarni izgled zgrade kultista.
<BR>&nbsp;&nbsp;&nbsp;&nbsp;&nbsp;Uglačani mermerni pod, sa umecima u šest blistavih boja, protezao se koliko mu je pogled sezao. Zidovi su bili prekriveni svetlucavim zlatnim mozaicima apstraktnih šara, koji su se uzdizali do lučnih svodova visoko iznad glave. Lusteri od upredenog zlata i srebra bacali su treperavi snop bleštave svetlosti po svemu.
<BR>&nbsp;&nbsp;&nbsp;&nbsp;&nbsp;Nasuprot ulazu Teremon ugleda nešto što je ličilo na model cele Vaseljene, očigledno izrađen od dragocenih metala i dragulja: ogrmne kugle, koje su, kako se činilo, predstavljale šest sunaca, visile su sa tvanice na nevidljivim žicama. Svaka od njih bacala je utvarnu svetlost: iz najveće - a to mora da je bio Onos - dopirao je zlatni zrak; nejasni crvenkasti sjaj slivao se iz kugle koja je predstavljala Dovima; hladna, tvrda, plavičasto-bela svetlost poticala je iz para Tano-Sita, a nežnija, bela blistavost iz Patrua i Treja. Sedma kugla, koja mora da je predstavljala Kalgaš, lagano se kretala između njih poput balona koga nosi vetar; i njene boje su se menjale u zavisnosti od promenljivog ustrojstva svetlosti sunaca na njenoj površini.
<BR>&nbsp;&nbsp;&nbsp;&nbsp;&nbsp;Dok je Teremon stajao razjapljenih usta od zaprepašćenja, do njega dopre glas niotkuda: "Da li biste nam rekli svoje ime?"
<BR>&nbsp;&nbsp;&nbsp;&nbsp;&nbsp;"Ja sam Teremon 762. Imam zakazan sastanak sa Mondiorom."
<BR>&nbsp;&nbsp;&nbsp;&nbsp;&nbsp;"Da. Molim vas uđite u prostoriju odmah levo od vas, Teremone 762."
<BR>&nbsp;&nbsp;&nbsp;&nbsp;&nbsp;Nije video nikakvu prostoriju odmah sa svoje leve strane. Ali onda se deo zida pokrivenog mozaikom nečujno pomerio u stranu, otkrivši malu ovalnu sobu, više nalik na čekaonicu nego odaju. Zidove su prekrivale draperije od zelenog somota, a ćilibarna svetlost koja je ispunjavala prostoriju dopirala je iz jedne jedine cevi.
<BR>&nbsp;&nbsp;&nbsp;&nbsp;&nbsp;On slegnu ramenima i uđe unutra. Vrata se za njim istog časa zatvoriše i on oseti sasvim izvesno kretanje. Ovo nije bila nikakva soba, već lift! Da, penjao se, bio je siguran. Sve više i više, krajnje lagano. Prošlo je pola večnosti pre no što se lift-odaja zaustavio i vrata ponovo otvorila.
<BR>&nbsp;&nbsp;&nbsp;&nbsp;&nbsp;Čekala ga je prilika odevena u crno.
<BR>&nbsp;&nbsp;&nbsp;&nbsp;&nbsp;"Da li biste pošli ovuda, molim vas?"
<BR>&nbsp;&nbsp;&nbsp;&nbsp;&nbsp;Kratki uski hodnik vodio je u neku vrstu čekaonice u kojoj je veliki portret Mondiora 71 zauzimao najveći deo jednog celog zida. Kada je Teremon ušao, portret kao da se upalio, nekako čudno oživeo i počeo da sija, tako da su sada Mondiorove tamne, prodorne oči gledale pravo u njega, a ozbiljno lice Visokog Apostola počelo je da zrači, tako da je sada bilo gotovo lepo, na neki divlji način.
<BR>&nbsp;&nbsp;&nbsp;&nbsp;&nbsp;Teremon je prilično hladnokrvo uspeo da izdrži pogled sa portreta. Ali čak je i taj odlučni novinar osetio blagu nervozu pri pomisli da će uskoro intervjuisati upravo tu osobu. Jedna stvar je bilo Mondiorovo pojavljivanje na televiziji ili radiju, tamo je bio samo ludi propovednik koji je nudio na prodaju neku apsurdnu poruku. Ali Mondior glavom i bradom... zastrašujući, hipnotički, tajanstveni, ako je ovaj portret predstavljao bilo kakav nagoveštaj... mogao bi biti nešto sasvim drugo. Teremon upozori sam sebe da bude oprezan.
<BR>&nbsp;&nbsp;&nbsp;&nbsp;&nbsp;Sveštenik u crnom reče: "Molim vas, uđite unutra..."
<BR>&nbsp;&nbsp;&nbsp;&nbsp;&nbsp;Deo zida levo od portreta se otovori. Iza njega se pojavi kancelarija, oskudno nameštena poput kakve ćelije, jer u njoj nije bilo ničeg osim golog radnog stola napravljenog od jednog jedinog komada uglačanog drveta i niske stolice bez naslona, izdeljane od trupla nekog neobičnog crvenog drveta prošaranog sivom bojom, smeštene ispred njega. Za stolom je sedeo čovek očigledne moći i autoriteta, u crnoj apostolskoj odori sa crvenim obrubom duž kapuljače
<BR>&nbsp;&nbsp;&nbsp;&nbsp;&nbsp;Delovao je upečatljivo. Ali to nije bio Mondior 71.
<BR>&nbsp;&nbsp;&nbsp;&nbsp;&nbsp;Ako je suditi po fotografijama i onome kako je izgledao na televiziji, Mondior mora da ima oko šezdeset pet ili sedamdeset godina i da oko sebe širi neku vrstu izrazite muškosti. Kosa mu je bila gusta i talasasta, crna sa širokim sedim pramenovima, i imao je puno, mesnato lice, široka usta, snažan nos, guste i ugljeno crne obrve, tamne, prodorne oči. Ovaj je, međutim, bio mlad, sigurno još nije prešao četrdesetu, i mada je delovao moćno i veoma muževno, to je bilo na sasvim drugačiji način: bio je veoma mršav, sa oštrim, uskim licem i čvsto stisnutim, napućenim usnama. Kosa, koja mu se kovrčala na čelu i virila ispod kapuljače, bila je neobične crvene boje poput cigle, a oči hladne, neumoljivo plave.
<BR>&nbsp;&nbsp;&nbsp;&nbsp;&nbsp;Nema sumnje da je ovaj čovek bio neki visoki funkcioner u organizaciji. Ali Teremon je imao zakazan sastanak sa Mondiorom.
<BR>&nbsp;&nbsp;&nbsp;&nbsp;&nbsp;Tek jutros je zaključio, pošto je napisao priču o poslednjem prokletstvu Apostola, da bi trebalo da sazna nešto više o tom tajanstvenom kultu. Sve što su ikada kazali smatrao je, razume se, glupostima, ali su mu te gluposti postajale sve zanimljivije, pa je mislio da bi vredelo o njima napisati nešto podrobnije. Najbolje je bilo odmah poći do glavnog čoveka. Pod pretpostavkom da je to moguće. Ali na vlastito iznenađenje kazali su mu, kada ih je nazvao, da može doći u audijenciju kod Mondiora 71 još istog dana. Učinilo mu se nekako suviše lako.
<BR>&nbsp;&nbsp;&nbsp;&nbsp;&nbsp;Sada je počeo da shvata da je bilo suviše lako.
<BR>&nbsp;&nbsp;&nbsp;&nbsp;&nbsp;"Ja sam Folimun 66", reče čovek oštrog lika, lakim, popustljivim glasom, u kome nije bilo ni traga Mondiorove prisilne grmljavine. Pa ipak je to bio, podozrevao je Teremon, glas osobe koja je navikla da je slušaju. "Ja sam ađutant za posredovanje sa domaćom javnošću u našoj organizaciji. Biće mi zadovoljstvo da vam odgovorim na svako pitanje."
<BR>&nbsp;&nbsp;&nbsp;&nbsp;&nbsp;"Imao sam zakazan sastanak sa Mondiorom lično", primeti Teremon.
<BR>&nbsp;&nbsp;&nbsp;&nbsp;&nbsp;U očima Folimuna 66 ne pojavi se iznenađenje. "Možete me smatrati Mondiorovim glasom."
<BR>&nbsp;&nbsp;&nbsp;&nbsp;&nbsp;"Mislio sam da će me on lično primiti u audijenciju."
<BR>&nbsp;&nbsp;&nbsp;&nbsp;&nbsp;"Tako je. Sve što kažete meni biće preneto Mondioru; sve što ja budem kazao vama predstavlja Mondiorovu reč. To morate shvatiti."
<BR>&nbsp;&nbsp;&nbsp;&nbsp;&nbsp;"Svejedno, rečeno mi je da će mi biti dozvoljeno da razgovaram sa Mondiorom. Uopšte ne sumnjam da će sve što mi kažete biti punovažno, ali mene ne zanimaju samo obaveštenja. Voleo bih da stvorim nekakvo mišljenje o tome kakav je Mondior čovek, kakvi su njegovi pogledi na druge stvari pored proreknutog uništenja sveta, šta misli o..."
<BR>&nbsp;&nbsp;&nbsp;&nbsp;&nbsp;"Mogu samo da ponovim ono što sam već kazao", izjavi Folimun, prekinuvši ga bez izvinjenja. "Možete me smatrati Mondiorovim glasom. Njegova svetlost neće moći danas lično da vas primi."
<BR>&nbsp;&nbsp;&nbsp;&nbsp;&nbsp;"Onda bih više voleo da navratim neki drugi dan, kada njegova svetlost bude..."
<BR>&nbsp;&nbsp;&nbsp;&nbsp;&nbsp;"Dozvolite mi da vas obavestim da Mondior nikada ne daje intervjue u četiri oka. Nikada. Njegova svetlost ima mnogo važnijeg posla, sada kada nas samo meseci dele od Vremena Plamena." Folimun se iznenada osmehnuo, neočekivano toplo i ljudski, možda želeći da ublaži odbijanje, kao i frazu 'Vreme Plamena' koja je zvučala tako melodramatski. Zatim gotovo nežno dodade: "Rekao bih da je došlo do nesporazuma, da vi niste shvatili da imate zakazan sastanak sa Mondiorovim predstavnikom, a ne lično sa Visokim Aposotolom. Ali tako mora biti. Ako ne želite da razgovarate sa mnom, pa, žao mi je što ste uzalud dolazili. Ali ja sam najkorisniji izvor obaveštenja koji ovde možete da nađete, sada ili u bilo koje drugo vreme."
<BR>&nbsp;&nbsp;&nbsp;&nbsp;&nbsp;Ponovo osmeh. Bio je to osmeh čoveka koji hladnokrvno i bez izvinjenja zatvara vrata Teremonu pred nosom.
<BR>&nbsp;&nbsp;&nbsp;&nbsp;&nbsp;"Pa dobro", poče Teremon, pošto je malo promislio. "Vidim da mi ništa drugo ne preostaje. Ili vi ili niko. U redu: hajde da popričamo. Koliko imam vremena na raspolaganju?"
<BR>&nbsp;&nbsp;&nbsp;&nbsp;&nbsp;"Koliko vam bude potrebno, mada će ovaj prvi sastanak morati da bude dosta kratak. Takođe", ...osmeh, iznenađujući, gotovo vragolast... "morate imati na umu da sve u svemu imamo na raspolaganju samo četrnaest meseci. A za to vreme moram obaviti još neke poslove."
<BR>&nbsp;&nbsp;&nbsp;&nbsp;&nbsp;"Pretpostavljam da je tako. Četrnaest meseci, kažete? A šta onda?"
<BR>&nbsp;&nbsp;&nbsp;&nbsp;&nbsp;"Pretpostavljam da niste čitali Knjigu Otkrovenja."
<BR>&nbsp;&nbsp;&nbsp;&nbsp;&nbsp;"Pa nisam baš u poslednje vreme."
<BR>&nbsp;&nbsp;&nbsp;&nbsp;&nbsp;"Dozvolite mi." Folimun stvori jednu tanku knjigu u crvenom povezu iz neke pukotine u svom prividno praznom stolu i gurnu je prema Teremonu. "Ovo je za vas. Nadam se da ćete u njoj naći dosta korisnih stvari. U međuvremenu mogu ukratko da iznesem ono što je za vas, kako mi se čini, najzanimljivije. U nekoliko reči... tačno za 418 dana od danas, sasvim precizno, narednog devetnaestog teptara... na našem udobnom, poznatom svetu doći će do velikog preobražaja. Šest sunaca će ući u Pećinu Tame i nestati, prikazaće nam se zvezde i ceo Kalgaš će buknuti."
<BR>&nbsp;&nbsp;&nbsp;&nbsp;&nbsp;Izrekao je to kao da je reč o nečemu sasvim uobičajenom. Kao da govori o nailasku kišne oluje sutra po podne, ili o procvatu neke retke biljke naredne nedelje u gradskoj botaničkoj bašti. Ceo Kalgaš će buknuti. Šest sunaca ulazi u Pećinu Tame. Zvezde.
<BR>&nbsp;&nbsp;&nbsp;&nbsp;&nbsp;"Zvezde", ponovi Teremon naglas. "Šta bi to, u stvari, moglo biti?"
<BR>&nbsp;&nbsp;&nbsp;&nbsp;&nbsp;"One su oruđe bogova."
<BR>&nbsp;&nbsp;&nbsp;&nbsp;&nbsp;"Možete li biti malo određeniji?"
<BR>&nbsp;&nbsp;&nbsp;&nbsp;&nbsp;"Priroda zvezda će nam i te kako postati jasna", primeti Folimun 66, "za 418 dana."
<BR>&nbsp;&nbsp;&nbsp;&nbsp;&nbsp;"Kada se okonča tekuća Godina pobožnosti", dodade Teremon. "Devetnaestog teptara naredne godine."
<BR>&nbsp;&nbsp;&nbsp;&nbsp;&nbsp;Folimun ga pogleda prijatno iznenađen. "Znaći, ipak ste proučavali naša učenja."
<BR>&nbsp;&nbsp;&nbsp;&nbsp;&nbsp;"U izvesnoj meri. U svakom slučaju, slušao sam nedavne Mondiorove govore. Znam za ciklus od 2049 godina... I za događaj koji nazivate Vreme Plamena. Pretpostvljam da mi ne možete unapred dati neku vrstu opisa svega toga."
<BR>&nbsp;&nbsp;&nbsp;&nbsp;&nbsp;"Na nešto ćete naići u Knjizi Otkrovenja, u petom poglavlju. Ne morate sada da tražite: mogu vam navesti šta tamo piše. 'Iz Zvezda tada dole stigoše Nebeski Plamenovi, koji su bili nosioci Božje volje; tamo gde bi plamenovi dodirnuli tle, gradovi Kalgaša pretvarahu se u pepeo, tako da od čoveka i čovekovih dela ništa nije ostalo.'"
<BR>&nbsp;&nbsp;&nbsp;&nbsp;&nbsp;Teremon klimnu. "Iznenadna užasna kataklizma. Zašto?"
<BR>&nbsp;&nbsp;&nbsp;&nbsp;&nbsp;"Volja bogova. Upozorili su nas da ne budemo zli i dali nam dosta vremena da se iskupimo. Taj raspon vremena nazivamo Godina pobožnosti. Jedna takva 'godina' iznosi 2049 ljudskih godina, ali o tome već sve znate. Sadašnja Godina pobožnosti je gotovo pri kraju."
<BR>&nbsp;&nbsp;&nbsp;&nbsp;&nbsp;"I vi mislite da ćemo onda svi biti zbrisani?"
<BR>&nbsp;&nbsp;&nbsp;&nbsp;&nbsp;"Ne svi. Ali većina hoće; i naša civilizacija će biti uništena. Ona nekolicina koja preživi suoči će se sa velikim zadatkom ponovne izgradnje. To je, čega ste već izgleda svesni, melanholični ciklus koji se ljudima ponavlja. Ono što će se uskoro dogoditi zbilo se već mnogo puta, jer čovečanstvo nije uspelo da položi test bogova. Već mnogo puta smo uništavani; a sada smo na samoj ivici kada će nam se to ponovo dogoditi."
<BR>&nbsp;&nbsp;&nbsp;&nbsp;&nbsp;Teremon pomisli kako je to sve čudno: uopšte nije stekao utisak da je Folimun lud.
<BR>&nbsp;&nbsp;&nbsp;&nbsp;&nbsp;Da nije njegove neobične odore, mogao je biti mladi poslovni čovek koji sedi u svojoj lepoj kancelariji... na primer, službenik koji odobrava zajam, ili bankarski savetnik za ulaganja. Očigledno je bio inteligentan. Govorio je jasno i lepo se izražavao, odrešito, bez okolišenja. Nije se ni hvalisao ni bulaznio. Međutim, stvari koje je izgovarao odrešito i bez okolišenja predstavljale su najgoru vrstu besmislenih brbljarija.Teško je bilo svariti kontrast između onoga što je Folimun govorio i načina na koji je to izgovarao.
<BR>&nbsp;&nbsp;&nbsp;&nbsp;&nbsp;Sada je ćutke sedeo, izgledao je opušteno, čekajući da novinar postavi naredno pitanje.
<BR>&nbsp;&nbsp;&nbsp;&nbsp;&nbsp;"Biću iskren", poče Teremon posle kraće pauze. "Poput mnogih ljudi, teško mi je da prihvatim nešto tako veliko što mi se servira jednostavno kao otkrovenje. Potreban mi je čvrst dokaz. Ali vi nam ne nudite nikakve dokaze. Kažete da treba da vam verujemo na reč. Za ono što nam govorite nema nikakvih opipljivih dokaza, razume se, ali mi treba da verujemo u ono što nam nudite, jer ste vi to čuli od bogova i znate da vas bogovi ne lažu. Možete li mi pokazati zbog čega bi trebalo da vam verujem? Puka vera nije dovoljna ljudima poput mene."
<BR>&nbsp;&nbsp;&nbsp;&nbsp;&nbsp;"Zašto mislite da nema dokaza?" upita Folimun.
<BR>&nbsp;&nbsp;&nbsp;&nbsp;&nbsp;"Postoje li? Osim same Knjige Otkrovenja? Kružni dokaz ne smatram dokazom."
<BR>&nbsp;&nbsp;&nbsp;&nbsp;&nbsp;"Poznato vam je da smo mi drevna organizacija."
<BR>&nbsp;&nbsp;&nbsp;&nbsp;&nbsp;"Stara deset hiljada godina, tako se bar priča."
<BR>&nbsp;&nbsp;&nbsp;&nbsp;&nbsp;Na Folimunovim usnama zatitra kratak osmeh. "Proizvoljna brojka, možda malo preterana radi utiska. Među sobom tvrdimo samo da potičemo iz preistorijskog vremena."
<BR>&nbsp;&nbsp;&nbsp;&nbsp;&nbsp;"Znači da je vaša skupina stara najmanje dve hiljade godina."
<BR>&nbsp;&nbsp;&nbsp;&nbsp;&nbsp;"Bar nešto malo više. Možemo pratiti naše tragove do vremena koje je prethodilo poslednjoj kataklizmi... što znači da smo stariji od 2049 godina. Verovatno mnogo više, ali za to nemamo dokaza, bar ne od one vrste koju biste vi bili voljni da prihvatite. Smatramo da Apostoli možda potiču iz vremena od pre nekoliko ciklusa uništenja, što će reći da je naša organizacija možda starija od šest hiljada godina. Jedino je, u stvari, važno da smo prekataklizmičkog porekla. Neupadljivo smo aktivni kao organizacija više od jedne Godine pobožnosti. I stoga posedujemo krajnje podrobno obaveštenje o pojedinostima katastrofe koja nas očekuje. Mi znamo šta će se dogoditi, jer smo svesni onoga što se dogodilo već toliko puta do sada."
<BR>&nbsp;&nbsp;&nbsp;&nbsp;&nbsp;"Ali nikome nećete da pokažete obaveštenje koje tvrdite da posedujete. Svedočanstvo, dokaze."
<BR>&nbsp;&nbsp;&nbsp;&nbsp;&nbsp;"Svetu nudimo Knjigu Otkrovenja."
<BR>&nbsp;&nbsp;&nbsp;&nbsp;&nbsp;Stalno ukrug, ukrug, ukrug. Ovo nije nikuda vodilo. Teremon je počeo da oseća nemir. Sve je to očigledno bilo veliko blefiranje. Cinična izmišljotina, verovatno smišljena da namakne debele priloge od lakovernika kao što su Botiker i Vivin i drugi bogataši koji su očajnički želeli da se iskupe pred pretnjom zle sudbine. I pored Folimunove očite iskrenosti i inteligencije, on mora da je bio ili dobrovoljni zaverenik u ovom džinovskom preduzetništvu lažne fantazije, ili samo još jedan od Mondiarovih mnogobrojnih lakovernika.
<BR>&nbsp;&nbsp;&nbsp;&nbsp;&nbsp;"U redu", reče Teremon. "Pretpostavimo za sada da će doći do neke vrste sveobuhvatne katastrofe naredne godine, o kojoj vaša skupina poseduje unapred podrobne podatke. Šta vi, u stvari, želite da mi ostali učinimo? Da se sjatimo u vaše kapele i molimo bogove da nam se smiluju?"
<BR>&nbsp;&nbsp;&nbsp;&nbsp;&nbsp;"Za to je suviše kasno."
<BR>&nbsp;&nbsp;&nbsp;&nbsp;&nbsp;"Znači, nema nikakve nade? U tom slučaju, zašto ste se uopšte trudili da nas upozorite?"
<BR>&nbsp;&nbsp;&nbsp;&nbsp;&nbsp;Folimun se ponovo osmehnuo, ovoga puta nimalo ironično. "Iz dva razloga. Prvo, da, zaista želimo da narod dođe u naše kapele, ne zato da pokuša da utiče na bogove, već kako bi slušali naša učenja koja se odnose na moral i svakodnevnu pristojnost. Smatramo da imamo poruku koja bi koristila ljudima u ovim oblastima. Ali drugo, i mnogo preče: želimo da ubedimo ljude u stvarnost onoga što se sprema, kako bi preduzeli mere da se zaštite. Najgora katastrofa može se preduprediti. Mogu se preduzeti koraci da se spreči potpuno uništenje naše civilizacije. Plamenove ne možemo izbeći, to je tačno, pošto je ljudska priroda takva kakva jeste... bogovi su rekli svoje, samo što nije kucnuo čas njihove osvete... ali i pored sveopšteg ludila i užasa biće onih koji će preživeti. Uveravam vas da ćemo mi Apostoli sigurno preživeti. Bićemo ovde, kao što smo bili i ranije, da povedemo čovečanstvo u novi ciklus ponovnog rađanja. Pružamo ruku... u ljubavi i milosrđu, svakome ko želi da je prihvati. Ko nam se pridruži u nameri da se zaštiti od preokreta do koga će doći. Zar vam to zvuči kao ludilo, Teremone? Zar vam to zvuči kao da smo opasni ekscentrici?"
<BR>&nbsp;&nbsp;&nbsp;&nbsp;&nbsp;"Kada bih samo mogao da prihvatim vašu osnovnu pretpostavku..."
<BR>&nbsp;&nbsp;&nbsp;&nbsp;&nbsp;"Da će nas Plamenovi stići naredne godine? Prihvatićete. Hoćete. Preostaje da se vidi hoćete li je prihvatiti na vreme da preživite, da postanete jedan od čuvara našeg nasleđa, ili ćete se uveriti u njenu istinitost u trenutku uništenja, u trenutku vlastite agonije, i shvatiti da smo sve vreme govorili istinu."
<BR>&nbsp;&nbsp;&nbsp;&nbsp;&nbsp;"Pitam se šta će od toga dvoga biti", reče Teremon.
<BR>&nbsp;&nbsp;&nbsp;&nbsp;&nbsp;"Dozvolite mi da se nadam da ćete biti na našoj strani onoga dana kada će se okončati ova Godina pobožnosti", dodade Folimun. Iznenada ustade i pruži Teremonu ruku. "Sada moram da idem. Njegova Svetlost Visoki Apostol me očekuje za nekoliko minuta. Ali ubeđen sam da ćemo još razgovarati. Za dan, ili još brže, možda... pokušaću da nađem vremena za vas. Unapred se radujem našem predstojećem razgovoru. Koliko to god čudno može zvučati, ali osećam da smo vi i ja predodređeni da tesno sarađujemo. Imamo mnogo toga zajedničkog, znate."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Po pitanju vere, ne. Ali kada je reč o želji da preživimo.... i pomognemo drugima da prežive... da, bar tako mislim, to jest, uveren sam u to. Podozrevam da će doći dan kada ćemo jedan drugoga potražiti i udružiti snage protiv Tame koja nadolazi. Sasvim sam siguran u to."
<BR>&nbsp;&nbsp;&nbsp;&nbsp;&nbsp;Svakako, pomisli Teremon. Biće najbolje da odmah odem na probu da mi sašiju crnu odoru.
<BR>&nbsp;&nbsp;&nbsp;&nbsp;&nbsp;Ali nije imalo smisla uvrediti Folimuna bilo kakvom grubošću. Ovaj kult Apostola je očigledno jačao iz dana u dan. U tome se krila velika priča; a Folimun je verovatno bio taj od koga će morati da zavisi da bi je napisao.
<BR>&nbsp;&nbsp;&nbsp;&nbsp;&nbsp;Teremon gurnu primerak Knjige Otkrovenja u tašnu i ustade.
<BR>&nbsp;&nbsp;&nbsp;&nbsp;&nbsp;"Nazvaću vas za nekoliko nedelja", reče. "Pošto pažljivo ovo iščitam. Tada ću želeti da vas priupitam i neke druge stvari... Koliko unapred treba da se javim da bih zakazao audijenciju kod Mondiora 71?"
<BR>&nbsp;&nbsp;&nbsp;&nbsp;&nbsp;Folimun nije tako lako padao u stupicu. "Kao što sam vam već objasnio, posao njegove Svetlosti od danas pa do Vremena Plamenova u toj meri je kritičan da on neće moći da se stavi na raspolaganje nikome radi stvari kao što su intervjui u četiri oka. Stvarno mi je žao. Nema načina da ja to izmenim." Folimun ispruži ruku. "Bilo mi je zadovoljstvo."
<BR>&nbsp;&nbsp;&nbsp;&nbsp;&nbsp;"I meni", odvrati Teremon.
<BR>&nbsp;&nbsp;&nbsp;&nbsp;&nbsp;Folimun se nasmeja. "Zaista? Da pola sata provedete u razgovoru sa ludakom? Ekscentrikom? Fanatikom? Kultistom?"
<BR>&nbsp;&nbsp;&nbsp;&nbsp;&nbsp;"Ne sećam se da sam upotrebio te reči."
<BR>&nbsp;&nbsp;&nbsp;&nbsp;&nbsp;"Međutim, ne bi me iznenadilo kada biste mi rekli da su vam se vrzmale po glavi." Apostol uputi Teremonu još jedan od svojih neobično obezoružavajućih osmeha. "I bili biste napola u pravu. Ja jesam fanatik. I kultista, pretpostavljam. Ali nisam ludak. Niti ekscentrik. Mada bih želeo da jesam. A i vi ćete poželeti."
<BR>&nbsp;&nbsp;&nbsp;&nbsp;&nbsp;Mahnuo je Teremonu na odlasku. Sveštenik koji ga je dopratio čekao je pred vratima da ga povede do lifta-odaje.
<BR>&nbsp;&nbsp;&nbsp;&nbsp;&nbsp;Kakvih čudnih pola sata, pomisli novinar. I ne baš plodonosnih. U izvesnom smislu, sada je još manje znao o Apostolima nego pre dolaska ovamo.
<BR>&nbsp;&nbsp;&nbsp;&nbsp;&nbsp;Teremonu je i dalje bilo jasno da su bili čudaci i prodavci sujeverja. Otvoreno govoreći, nisu imali ni trunke dokaza da se uskoro svetu sprema neka džinovska kataklizma. Bili su ili budale koje su same sebe obmanjivale, ili prave varalice čiji je cilj bio da napune vlastite džepove - to još nije mogao da odgonetne.
<BR>&nbsp;&nbsp;&nbsp;&nbsp;&nbsp;Sve je to bilo prilično zbunjujuće. Postojalo je nešto fanatično i puritansko u njihovom pokretu što mu se uopšte nije dopadalo. Pa ipak, ipak: ovaj Folimun, taj njihov zagovornik, izgleda da je bio neočekivano privlačna osoba. Bio je inteligentan, rečit... pa čak i racionalan, na neki svoj način. Iznenadilo ga je to što, kako se čini, poseduje izvesnu dozu humora, i to mu je išlo u prilog. Teremon nikada nije čuo za manijaka koji je bio sposoban da se makar malo našali na svoj račun... niti za fanatika koji bi to bio u stanju. Osim ako to sve nije spadalo u Folimunovu ulogu koju je igrao kao čovek zadužen za odnose sa javnošću: osim ako se Folimun nije namerno izdavao za osobu koja bi se mogla svideti nekome kao što je Teremon.
<BR>&nbsp;&nbsp;&nbsp;&nbsp;&nbsp;Čuvaj se, opomenu on sam sebe. Folimun želi da te iskoristi.
<BR>&nbsp;&nbsp;&nbsp;&nbsp;&nbsp;Ali tome se nije imalo šta prigovoriti. Bio je uticajan kao novinar. Svi su želeli da ga iskoriste.
<BR>&nbsp;&nbsp;&nbsp;&nbsp;&nbsp;Koraci su mu oštro odzvanjali dok je žustro prolazio preko ogromnog predvorja štaba Apostola, a zatim izišao u svetlo popodne tri sunca.
<BR>&nbsp;&nbsp;&nbsp;&nbsp;&nbsp;A sada nazad u kancelariju Hronike. Nekoliko pobožnih časova posvetiće se podrobnom izučavanju Knjige Otkrovenja; a onda će već biti vreme da počne da razmišlja o sutrašnjem članku.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
