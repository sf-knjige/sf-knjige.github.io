<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35.
<P>&nbsp;&nbsp;&nbsp;&nbsp;&nbsp;Jutro je bilo maglovito i hladno. Zbijeni pramenovi magle kotrljali su se razorenim ulicama; magla je bila tako gusta da Širin nije mogao da odredi koje je sunce na nebu. Onos, svakako... negde. Ali magla je potpuno raspršila i gotovo potpuno sakrila njegovu zlatnu svetlost. A ona mrlja neznatno svetlijeg neba na jugozapadu najverovatnije je nagoveštavala prisustvo jednog para sunaca, ali da li su to bili Sita i Tamo ili Patru i Trej nije mogao da utvrdi.
<BR>&nbsp;&nbsp;&nbsp;&nbsp;&nbsp;Bio je veoma umoran. I bilo mu je sasvim jasno da je njegova ideja da sasvim sam, pešice, prevali stotine milja između Saroa i nacionalnog parka Amgando besmislena fantazija.
<BR>&nbsp;&nbsp;&nbsp;&nbsp;&nbsp;Prokleti Teremon! Zajedno su bar imali nekih izgleda. Ali novinar je bio nepokolebljiv u svom uverenju da će nekako uspeti da pronađe Siferu u šumi. Kad već govorimo o fantaziji! O besmislenosti!
<BR>&nbsp;&nbsp;&nbsp;&nbsp;&nbsp;Širin je zurio ispred sebe, pokušavajući nešto da nazre kroz maglu. Bilo mu je potrebno neko mesto na kome će moći malo da se odmori. Morao je pronaći nešto prigodno za jelo i možda novu odeću ili bar mogućnost da se okupa. Nikada u životu nije bio ovako prljav. Niti ovoliko gladan. Kao ni umoran. A kamoli toliko očajan.
<BR>&nbsp;&nbsp;&nbsp;&nbsp;&nbsp;Sve vreme koje je prethodilo dolasku Tame, od prvog trenutka kada je od Binaja i Atora čuo da se nešto slično može dogoditi, Širin se šetao od jednog kraja psihološkog spektra do drugog, od pesimizma do optimizma, pa opet nazad, od nade do očajanja, pa opet do nade. Razum i iskustvo govorili su mu jedno, a po prirodi prilagodljiva ličnost govorila mu je drugo.
<BR>&nbsp;&nbsp;&nbsp;&nbsp;&nbsp;Možda Binaj i Ator nisu bili u pravu i uopšte neće doći ni do kakve astronomske kataklizme.
<BR>&nbsp;&nbsp;&nbsp;&nbsp;&nbsp;Ne, do kataklizme će sasvim sigurno doći.
<BR>&nbsp;&nbsp;&nbsp;&nbsp;&nbsp;Ispostaviće se da Tama, uprkos njegovom vlastitom uznemirujućem iskustvu u Tunelu tajne od pre godinu dana, uopšte neće doneti velike poteškoće, ako uopšte do nje i dođe.
<BR>&nbsp;&nbsp;&nbsp;&nbsp;&nbsp;Pogrešno. Tama će izazvati sveopšte ludilo.
<BR>&nbsp;&nbsp;&nbsp;&nbsp;&nbsp;Ludilo će biti samo privremeno, kratko razdoblje rastrojenosti.
<BR>&nbsp;&nbsp;&nbsp;&nbsp;&nbsp;Ludilo će za većinu ljudi biti trajno.
<BR>&nbsp;&nbsp;&nbsp;&nbsp;&nbsp;U svetu će nastati pometnja koja će potrajati nekoliko časova, a onda će se sve normalizovati.
<BR>&nbsp;&nbsp;&nbsp;&nbsp;&nbsp;Svet će biti razoren u haosu koji će nastupiti posle pomračenja.
<BR>&nbsp;&nbsp;&nbsp;&nbsp;&nbsp;Napred-nazad, napred-nazad, gore-dole, gore-dole. Dva Širina nisu mogla da okončaju raspravu.
<BR>&nbsp;&nbsp;&nbsp;&nbsp;&nbsp;Ali sada se našao na dnu ciklusa i izgledalo je da će tamo i ostati, nepokretan i jadan. Njegova elastičnost i optimizam isparili su pod uticajem onoga čega se nagledao tokom lutanja, nekoliko poslednjih dana. Proći će decenije, možda čak i ceo vek, pa i više, pre no što se stvari vrate u normalu. Mentalna trauma napravila je suviše duboki ožiljak, društveno tkivo pretrpelo je već prevelika razaranja. Tama je odnela pobedu nad svetom koji je voleo i samlela ga tako da se nije mogao popraviti. To je bilo njegovo profesionalno mišljenje u koje nije imao razloga da sumnja.
<BR>&nbsp;&nbsp;&nbsp;&nbsp;&nbsp;Bio je treći dan od kada se Širin rastao sa Teremonom u šumi i uputio se na svoj uobičajeno živahan način prema Amgandu. Sada mu je bilo teško da povrati tu veselost. Uspeo je da iziđe iz šume u jednom komadu... imao je nekoliko teških trenutaka u kojima je morao da zamahuje sekirom, da izgleda preteći i opasno, jednom reči da blefira, ali upalilo je... tako da je već otprilike jedan dan s naporom koračao kroz južna predgrađa koja su nekada bila tako prijatna.
<BR>&nbsp;&nbsp;&nbsp;&nbsp;&nbsp;Ovde je sve bilo spaljeno. Cele četvrti bile su uništene i napuštene. Mnoge zgrade su se još pušile.
<BR>&nbsp;&nbsp;&nbsp;&nbsp;&nbsp;Širin je znao da glavni auto-put koji je vodio u južne provincije počinje svega nekoliko milja ispod parka... nekoliko minuta vožnje, ako se vozite. Ali on se nije vozio. Morao je da savlada jedan strašan nagib da bi izišao iz šume i stigao do istaknute Tačke Onosa praktično puzeći, probijajući se kroz grmlje. Bio mu je potreban dan i po samo da se popne tih nekoliko stotina jardi.
<BR>&nbsp;&nbsp;&nbsp;&nbsp;&nbsp;Kada se konačno našao na vrhu, Širin uvide da je to brdo više ličilo na visoravan... koja se u beskraj protezala pred njim; iako je hodao, hodao i hodao nikako nije stizao do auto-puta.
<BR>&nbsp;&nbsp;&nbsp;&nbsp;&nbsp;Da li je išao u dobrom pravcu?
<BR>&nbsp;&nbsp;&nbsp;&nbsp;&nbsp;Da. Da, s vremena na vreme ugledao bi znak na uglu ulice koji ga je obaveštavao da zaista ide u pravcu velikog južnog auto-puta. Ali koliko je on bio udaljen? To na znacima nije pisalo. Svakih deset do dvanaest blokova nailazio je na novi znak i to je bilo sve. Nastavio je da ide. Nije imao drugog izbora.
<BR>&nbsp;&nbsp;&nbsp;&nbsp;&nbsp;Međutim, stići do auto-puta predstavljalo je samo prvi korak na putu za Amgando. Kada se nađe na njemu, još će, u stvari, biti u Sarou. Šta onda? Da nastavi dalje? Šta bi drugo? Teško da će mu uspeti nekoga da stopira. Nigde nije video nijedno vozilo u pokretu. Javne benzinske stanice mora da su već pre nekoliko dana ostale bez goriva, i to one koje nisu spaljene. Koliko bi mu trajalo da ovom brzinom, pešice, stigne do Amganda? Nekoliko nedelja? Meseci? Ne... nikada on tamo ne bi stigao. Mnogo pre bi umro od gladi nego što bi mu se uopšte približio.
<BR>&nbsp;&nbsp;&nbsp;&nbsp;&nbsp;I pored svega, morao je da nastavi dalje. Ako ostane bez cilja, gotov je, to je dobro znao.
<BR>&nbsp;&nbsp;&nbsp;&nbsp;&nbsp;Od pomračenja je prošlo otprilike nedelju dana, možda nešto više. Počeo je da gubi kontrolu nad vremenom. Niti je više redovno jeo niti spavao, a Širin je oduvek bio čovek koji se neverovatno držao svojih navika. Sunca su se pojavljivala na nebu i nestajala sa njega, svetlost je postajala jača ili je slabila, vazduh je bivao topliji ili hladniji i vreme je prolazilo: ali bez smenjivanja doručka, ručka i večere, sna, Širin nije imao pojma kako ono to prolazi. Znao je samo to da veoma brzo gubi snagu.
<BR>&nbsp;&nbsp;&nbsp;&nbsp;&nbsp;Nije pristojno jeo još od Spuštanja noći. Od tog mračnog trenutka, za njega su to sve bile trice i kučine, ništa više... koja voćka s nekog drveta kada bi uspeo da je pronađe, bilo kakvo nedozrelo semenje koje mu nije izgledalo otrovno, vlati trave, bilo šta. Čudno, ali nije mu od toga svega bilo muka; međutim, to mu nije bilo dovoljno. Hranljiva vrednost ovakve ishrane mora da je bila blizu nule. Odeća, iznošena i iscepana, visila je na njemu kao mrtvački pokrov. Nije se usuđivao da pogleda ispod nje. Zamišljao je kako mu se koža otromboljila i pada u naborima preko kostiju koje štrče. Grlo mu je sve vreme bilo suvo, činilo mu se da mu je jezik naduven, a iza očiju je osećao zastrašujuće dobovanje. I stalno ga je progonio dosadni osećaj praznine, otupelosti u stomaku.
<BR>&nbsp;&nbsp;&nbsp;&nbsp;&nbsp;U trenucima kada je bio nešto veseliji, govorio je sebi kako je oduvek podozrevao da je morao postojati neki razlog što se toliko godina marljivo trudio da nakupi što više sala; sada je shvatio koji je to bio razlog.
<BR>&nbsp;&nbsp;&nbsp;&nbsp;&nbsp;Međutim, trenuci u kojima mu se vraćalo dobro raspoloženje bili su sve ređi i iz dana u dan među njima je bivao sve veći razmak. Glad je uticala na njegovo raspoloženje. Shvatio je da neće još dugo moći ovako. Bio je krupan; navikao da se redovno hrani, i to obilno; izvesno vreme mogao je da živi na zalihama, ali posle toga biće suviše slab da se pokrene. Još kratko vreme pa će mu se učiniti jednostavnije da se naprosto sklupča iza kakvog grma i odmori... odmori... odmori...
<BR>&nbsp;&nbsp;&nbsp;&nbsp;&nbsp;Morao je pronaći hranu. I to uskoro.
<BR>&nbsp;&nbsp;&nbsp;&nbsp;&nbsp;Kraj kroz koji je trenutno prolazio bio je, doduše, napušten kao i ostali, ali je izgledao nešto manje razrušen nego oblasti koje je ostavio za sobom. I on je goreo, ali ne posvuda, a i vatra je, izgleda, zaobišla pojedine kuće koje su ostale neoštećčene. Širin je strpljivo išao od jedne do druge, proveravajući vrata svake kuća koja mu se nije učinila ozbiljno oštećena.
<BR>&nbsp;&nbsp;&nbsp;&nbsp;&nbsp;Zaključane. Sve od reda bile su zaključane.
<BR>&nbsp;&nbsp;&nbsp;&nbsp;&nbsp;Kako su samo savesni bili ti ljudi! - pomisli on. Kako uredni! Svet se rušio oko njih, oni napuštaju svoje domove u slepom užasu, bežeći u šumu, kampus, grad, sami bogovi znaju kuda... i pre odlaska troše vreme na zaključavanje vrata! Kao da su nameravali da odu samo na kratki odmor za vreme haosa, a onda da se vrate kući svojim knjigama, starudijama, ormanima punim lepe odeće, svojim baštama, pacijima. Zar nisu shvatili da je sve gotovo, da će se haos nastaviti u nedogled?
<BR>&nbsp;&nbsp;&nbsp;&nbsp;&nbsp;Možda uopšte nikuda i nisu otišli, pomisli žalosno Širin. Kriju se unutra iza zaključanih vrata, sklupčani u podrumu kao što sam i ja bio, čekajući da se stvari vrate u normalu. Ili možda zure u mene kroz prozore na spratu, nadajući se da ću otići.
<BR>&nbsp;&nbsp;&nbsp;&nbsp;&nbsp;Probao je da otvori još jedna vrta. Pa još jedna, I još jedna. Sva su bila zaključana. Niko mu nije odgovorio.
<BR>&nbsp;&nbsp;&nbsp;&nbsp;&nbsp;"Hej! Ima li koga kod kuće? Pustite me unutra!"
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;Bezizražajno je zurio u debela drvena vrata pred sobom. Priviđala su mu se blaga iza njih, hrana koja se još nije pokvarila i koja je čekala da bude pojedena, kada, mekani krevet. A on je stajao napolju i nije znao kako da uđe. Osećao se poput dečaka iz basne, koji je dobio čarobni ključ za vrt bogova; u vrtu su tekli med i mleko, ali on je bio suviše mali pa nije mogao da dosegne do ključaonice. Plakalo mu se.
<BR>&nbsp;&nbsp;&nbsp;&nbsp;&nbsp;A onda je shvatio da uza se ima sekiru. I počeo je da se smeje. Mora da je od gladi već obnevideo! Dečak iz basne nije odustao, stao je da nudi svoje rukavice bez prstiju, čizme i somotsku kapu raznim životinjama koje su bile u prolazu kako bi mu pomogle: počele su se jedna drugoj na leđa, on se popeo poslednji i ugurao ključ u bravu. A pred ovim zaključanim vratima stajao je jedan ne tako mali Širin, zurio u njih, i u ruci držao sekiru.
<BR>&nbsp;&nbsp;&nbsp;&nbsp;&nbsp;Razvaliti vrata? Samo ih razvaliti?
<BR>&nbsp;&nbsp;&nbsp;&nbsp;&nbsp;To se protivilo svemu onome što je smatrao ispravnim.
<BR>&nbsp;&nbsp;&nbsp;&nbsp;&nbsp;Širin pogleda sekiru kao da se ona u njegovoj šaci pretvorila u zmiju. Da provali unutra... ali to je bilo protivzakonito! Kako je mogao on, Širin 501, profesor psihologije na Univerzitetu Saro, jednostano da razvali vrata nekog ispravnog građanina i posluži se onim što unutra nađe?
<BR>&nbsp;&nbsp;&nbsp;&nbsp;&nbsp;Lako, pomisli on, nasmejavši se još glasnije. Evo kako se to radi.
<BR>&nbsp;&nbsp;&nbsp;&nbsp;&nbsp;On zamahnu sekirom.
<BR>&nbsp;&nbsp;&nbsp;&nbsp;&nbsp;Ali to baš i nije bilo tako lako. Mišići, oslabljeni glađu, pobuniše se zbog tolikog napora. Mogao je, doduše, da podigne sekiru i da zamahne njome, ali udarac je ispao smešno slab, a kroz ruke i niz leđa oseti žiganje kada je oštrica udarila o tvrda drvena vrata. Je li raspolutio vrata? Ne. Da li su bar malo naprsla? Možda. Možda sasvim malo. On ponovo zamahnu. Još jedanput. Jače. Tako je, Širine. Dobro ti ide. Samo ti zamahuj! Zamahuj!
<BR>&nbsp;&nbsp;&nbsp;&nbsp;&nbsp;Posle nekoliko prvih zamaha gotovo da više i nije osećao bol. Zatvorio je oči, duboko uvukao vazduh u pluća i zamahnuo. Zatim još jedanput. Vrata su počela da pucaju. Već se nazirala pukotina. Još jedan zamah... pa još jedan... možda još pet šest dobrih udaraca i raspoloviće se...
<BR>&nbsp;&nbsp;&nbsp;&nbsp;&nbsp;Hrana. Kada. Krevet.
<BR>&nbsp;&nbsp;&nbsp;&nbsp;&nbsp;Zamahni. Zamahni...
<BR>&nbsp;&nbsp;&nbsp;&nbsp;&nbsp;I vrata se otvoriše. U toj meri se zaprepastio da je gotovo uleteo naglavačke. Posrnuo je, poleteo i jedva se zadržao za okvir vrata pomoću držalje sekire, a onda je podigao pogled.
<BR>&nbsp;&nbsp;&nbsp;&nbsp;&nbsp;U njega je zurilo pet šest divljih lica razrogačenih očiju.
<BR>&nbsp;&nbsp;&nbsp;&nbsp;&nbsp;"Kucali ste, gospodine?" upita neki čovek i svi počeše pomahnitalo da zavijaju, kliču.
<BR>&nbsp;&nbsp;&nbsp;&nbsp;&nbsp;Zatim ispružiše ruke prema njemu, uhvatiše ga, uvukoše unutra.
<BR>&nbsp;&nbsp;&nbsp;&nbsp;&nbsp;"Ovo vam neće biti potrebno", reče neko i bez imalo napora ote sekiru iz Širinovog stiska. "Zar ne znate da se možete povrditi jednom takvom stvari?"
<BR>&nbsp;&nbsp;&nbsp;&nbsp;&nbsp;Ponovo smeh... poludelo zavijanje. Gurnuli su ga u središte sobe i obrazovali oko njega krug.
<BR>&nbsp;&nbsp;&nbsp;&nbsp;&nbsp;Bilo je ih sedmoro, osmoro, možda devetoro. Muškarci i žene, i jedan poluodrasli dečak. Širinu je odmah bilo jasno da oni nisu bili pravi vlasnici kuće, koja mora da je bila uredna i lepo održavana pre no što su se oni u nju uselili. Sada su se po zidovima videle mrlje, pola nameštaja bilo je ispreturano, na tepihu je primetio jedno nakvašeno mesto... od vina?
<BR>&nbsp;&nbsp;&nbsp;&nbsp;&nbsp;Znao je ko su ti ljudi. To su bili uljezi, grubi i neuredni, neobrijani, neoprani. Zauzeli su ovo mesto pošto su pravi vlasnici pobegli. Jedan od njih je na sebi imao samo košulju. Jedna od žena, gotovo još devojčica, na sebi je imala samo šorts. Svi su odbojno vonjali. Pogled im je bio prodoran, ukrućen, neusredsređen, kakav je često viđao poslednjih dana. Nije vam bilo potrebno nikakvo kliničko iskustvo da prepoznate pogled ludaka.
<BR>&nbsp;&nbsp;&nbsp;&nbsp;&nbsp;Kroz smrad koji su oko sebe širila tela uljeza provlačio se jedan drugi miris, mnogo prijatniji, zbog koga Širin umalo nije skrenuo s uma: miris kuvane hrane. U susednoj prostoriji su pripremali hranu: Supu? Gulaš? Nešto se kuvalo tamo unutra? On se zaljulja, jer mu se zavrtelo u glavi usled gladi i iznenadne nade da će je se konačno dokopati.
<BR>&nbsp;&nbsp;&nbsp;&nbsp;&nbsp;Blago je kazao: "Nisam znao da je kuća zauzeta. Ali nadam se da ćete mi dozvoliti da večeras ostanem sa vama, a onda ću nastaviti dalje."
<BR>&nbsp;&nbsp;&nbsp;&nbsp;&nbsp;"Jesi l' iz Patrole?" sumnjičavo ga upita jedan krupni muškarac zarastao u bradu. Činilo se da je on vođa.
<BR>&nbsp;&nbsp;&nbsp;&nbsp;&nbsp;Širin nesigurno odvrati: "Kakava Patrola? Ne znam ništa o njima. Ja sam Širin 501 i član sam nastavničkog osoblja..."
<BR>&nbsp;&nbsp;&nbsp;&nbsp;&nbsp;"Patrola! Patrola! Patrola!" odjednom počeše da skandiraju, kružeći oko njega.
<BR>&nbsp;&nbsp;&nbsp;&nbsp;&nbsp;"...Univerziteta Saro", završi on rečenicu.
<BR>&nbsp;&nbsp;&nbsp;&nbsp;&nbsp;Kao da je izgovorio magične reči. Zastali su u pola koraka kada se njegov slabi glas probio kroz njihovu ciku i dreku, zamukli su, užasnuto se zagledavši u njega.
<BR>&nbsp;&nbsp;&nbsp;&nbsp;&nbsp;"Kažeš da si sa Univerziteta?" upita vođa nekako čudnim glasom.
<BR>&nbsp;&nbsp;&nbsp;&nbsp;&nbsp;"Tako je. Odeljenje za psihologiju. Ja sam predavač, ali ponekad radim i u bolnici... Slušajte, ne nameravam da vam stvaram nevolje. Potrebno mi je da se nekoliko časova negde odmorim, i malo hrane, ako možete da odvojite. Samo malo. Nisam jeo od..."
<BR>&nbsp;&nbsp;&nbsp;&nbsp;&nbsp;"Univerzitet!" povika jedna žena. Izgovorila je tu reč tako da se sticao utisak kako je to nešto prljavo, nešto bogohulno. Širin je već imao prilike da čuje taj ton i ranije, kod Folimuna 66, one noći kada je došlo do pomračenja, a odnosio se na naučnike. Zastrašujuće.
<BR>&nbsp;&nbsp;&nbsp;&nbsp;&nbsp;"Univerzitet! Univerzitet! Univerzitet!
<BR>&nbsp;&nbsp;&nbsp;&nbsp;&nbsp;Ponovo su počeli da kruže oko njega, zapevajući, pokazujući u njega, praveći bizarne pokrete prekrštenim prstima. Više nije razumeo šta govore. Bilo je to razuzdano, košmarno zapevanje, besmisleni slogovi.
<BR>&nbsp;&nbsp;&nbsp;&nbsp;&nbsp;Da nisu ovi ljudi bili neko pododeljenje Apostola Plamena, koji su se ovde okupili da uvežbaju neki tajanstveni obred? Ne, sumnjao je da je to bilo posredi. Drugačije su izgledali; bili su suviše odrpani, suviše bedni, suviše ludi. Apostoli, bar oni koje je imao priliku da vidi, a nije ih video mnogo, uvek su delovali sveže, samozadovoljno, gotovo zastrašujuće su vladali sobom. Pored toga, Apostola nigde nije bilo još od pomračenja. Širin je pretpostavljao da su se svi povukli u neko svoje sklonište da u privatnosti uživaju u ispunjenu svojih uverenja.
<BR>&nbsp;&nbsp;&nbsp;&nbsp;&nbsp;Ovi ljudi, pomisli on, bili su, jednostavno, ludaci koji su lutali unaokolo.
<BR>&nbsp;&nbsp;&nbsp;&nbsp;&nbsp;Širinu se takođe učinilo da je u njihovim očima nazreo poriv za ubijanjem.
<BR>&nbsp;&nbsp;&nbsp;&nbsp;&nbsp;"Slušajte", poče on, "ako sam vas prekinuo u nekom obredu na bilo koji način, izvinjavam se i voljan sam smesta da se udaljim. Pokušao sam da uđem ovamo samo zato što sam mislio da je kuća prazna i bio sam veoma gladan. Nisam hteo da..."
<BR>&nbsp;&nbsp;&nbsp;&nbsp;&nbsp;"Univerzitet! Univezitet!"
<BR>&nbsp;&nbsp;&nbsp;&nbsp;&nbsp;Nikada ga niko nije gledao sa toliko mržnje kao ovi ljudi. Ali u njihovim očima se nazirao i strah. Držali su se na rastojanju od njega, bili su napeti, kao da su se plašili neke užasne sile koju je mogao neočekivano da oslobodi.
<BR>&nbsp;&nbsp;&nbsp;&nbsp;&nbsp;Širin preklinjući ispruži ruke prema njima. Kada bi samo na trenutak prestali da poskakuju i nariču! Još malo pa će i sam podivljati zbog mirisa hrane koji je dopirao iz susedne prostorije. Uhvatio je jednu ženu za ruku, nadajući se da će je zaustaviti na trenutak kako bi mogao da je zamoli za koricu hleba, činiju čorbe, bilo šta. Međutim, ona je odskočila od njega, sikćući kao da ju je Širin opekao svojim dodirom, i stala pomahnitalo da trlja mesto na ruci gde su je na trenutak dodirnuli njegovi prsti.
<BR>&nbsp;&nbsp;&nbsp;&nbsp;&nbsp;"Molim vas", reče on. "Neću vam naneti nikakvo zlo. Nema bezopasnijeg stvorenja od mene, verujte mi."
<BR>&nbsp;&nbsp;&nbsp;&nbsp;&nbsp;"Bezopasan!" povika vođa, prezrivo izgovorivši tu reč. "Ti? Ti, Univerzitet? Ti si gori od Patrole. Patrola stvara sitne nevolje ljudima. Ali ti, ti si uništio svet."
<BR>&nbsp;&nbsp;&nbsp;&nbsp;&nbsp;"Ja sam - šta?"
<BR>&nbsp;&nbsp;&nbsp;&nbsp;&nbsp;"Oprezno, Tasibare", reče jedna žena. "Izbaci ga pre nego što nas začara."
<BR>&nbsp;&nbsp;&nbsp;&nbsp;&nbsp;"Začaram?" Ponovi Širin. "Ja?"
<BR>&nbsp;&nbsp;&nbsp;&nbsp;&nbsp;Ponovo su uprli prste u njega, divlje i zastrašujuće bodući vazduh. Neki su počeli tiho da zapevaju, dubokim, divljim glasovima u ritmu motora koji uporno ubrzava i preti da se uskoro izmakne kontroli.
<BR>&nbsp;&nbsp;&nbsp;&nbsp;&nbsp;Devojka koja je na sebi imala samo šorts reče: "Univerzitet je dozvao Tamu da se spusti na nas."
<BR>&nbsp;&nbsp;&nbsp;&nbsp;&nbsp;"I Zvezde", dodade čovek koji je bio samo u košulji. "Dozvali su Zvezde."
<BR>&nbsp;&nbsp;&nbsp;&nbsp;&nbsp;"A ovaj ovde može ponovo da ih dozove", javi se žena koja je već govorila. "Izbacite ga odavde! Izbacite!"
<BR>&nbsp;&nbsp;&nbsp;&nbsp;&nbsp;Širin je zurio u neverici. Govorio je sebi da je ovako nešto trebalo da predvidi. Krajnje verovatan ishod: patološka sumnjičavost prema svim naučnicima, svim obrazovanim ljudima, nerazumna fobija koja mora da se sada širila poput virusa među onima koji su preživeli onu užasnu Noć.
<BR>&nbsp;&nbsp;&nbsp;&nbsp;&nbsp;"Zar vi mislite da ja mogu vratiti Zvezde, ako samo puknem prstima? Toga se plašite?"
<BR>&nbsp;&nbsp;&nbsp;&nbsp;&nbsp;"Ti si Univerzitet", reče čovek po imenu Tasibar. "Ti si znao tajne. Univerzitet je dozvao Tamu. Univerzitet je dozvao Zvezde. Univezrzitet je dozvao sudnji dan."
<BR>&nbsp;&nbsp;&nbsp;&nbsp;&nbsp;To je bilo previše.
<BR>&nbsp;&nbsp;&nbsp;&nbsp;&nbsp;Zar nije bilo dovoljno što je uvučen ovamo i primoran da udiše izluđujući miris hrane koju mu ne daju da proba. Ali još da ga optuže za katastrofu... da ga smatraju za neku vrstu zlobne veštice...
<BR>&nbsp;&nbsp;&nbsp;&nbsp;&nbsp;Nešto se prelomilo u Širinu.
<BR>&nbsp;&nbsp;&nbsp;&nbsp;&nbsp;Podrugljivo je dreknuo: "I vi u to verujete? Idioti jedni! Poremećene, praznoverne budale! Krivite Univerzitet? Mi smo dozvali Tamu? Svih mu bogova, kakva glupost! Mi smo bili oni koji su jedini pokušali da vas upozore!"
<BR>&nbsp;&nbsp;&nbsp;&nbsp;&nbsp;Ljutito je mahao rukama, stežući pesnice, besno udarajući jednom o drugu.
<BR>&nbsp;&nbsp;&nbsp;&nbsp;&nbsp;"Dozvaće ih ponovo, Tasibare! Ponovo će nam navući mrak na glavu! Zaustavi ga! Zaustavi!"
<BR>&nbsp;&nbsp;&nbsp;&nbsp;&nbsp;Odjednom su se skupili oko njega, počeli da nasrću, da ga vuku.
<BR>&nbsp;&nbsp;&nbsp;&nbsp;&nbsp;Stojeći među njima, Širin je bespomoćno ispružio ruke, kao da se izvinjava, uopšte ne pokušavajući da se pomeri. Bilo mu je žao što ih je upravo u ovom trenutku uvredio, ne zato što je time ugrozio svoj život... verovatno nisu uopšte primetili kakvim ih je sve imenima nazvao... već zato što je znao da nisu bili krivi što su postali ovakvi. Njegova je krivica bila jedino u tome što se nije više zalagao da im pomogne da se zaštite pred onim što je znao da se sprema. Oni Teremonovi članci... da je samo razgovarao sa novinarem, da ga je samo na vreme nagovorio da prestane da se sprda...
<BR>&nbsp;&nbsp;&nbsp;&nbsp;&nbsp;Da, sada je žalio zbog toga.
<BR>&nbsp;&nbsp;&nbsp;&nbsp;&nbsp;Žalio je zbog mnogo čega, i onoga što je učinio i onoga što nije učinio. Ali bilo je suviše kasno.
<BR>&nbsp;&nbsp;&nbsp;&nbsp;&nbsp;Neko ga je udario. Zinuo je u čudu i od bola.
<BR>&nbsp;&nbsp;&nbsp;&nbsp;&nbsp;"Liliat..." uspeo je da vikne.
<BR>&nbsp;&nbsp;&nbsp;&nbsp;&nbsp;A onda su ga preplavili.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
