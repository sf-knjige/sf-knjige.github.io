<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;"Prvi put u svom životu", reče Ator, "svim srcem se molim da su moji proračuni pogrešni. Ali bojim se da bogovi neće biti toliko milostivi prema meni. Sve neumoljivo vodi do zaključka koji je ušasan čak i kada se o njemu samo razmišlja."
<BR>&nbsp;&nbsp;&nbsp;&nbsp;&nbsp;Prešao je pogledom po sobi, zadržavajući nakratko pogled na svakom od onih koje je pozvao. Mladi Binaj 25, razume se. Širin 501, iz odeljenja za psihologiju. Sifera 89, arheolog.
<BR>&nbsp;&nbsp;&nbsp;&nbsp;&nbsp;Jedino snagom volje Ator je uspevao od njih da sakrije strašan umor koji je osećao, pritisak sve većeg očaja, strašan udar koji je pretrpeo zbog svega onoga što je saznao proteklih nedelja. Trudio se da sve to prikrije čak i pred samim sobom. U poslednje vreme bi pokatkad uhvatio sebe kako razmišlja o tome da je suviše dugo živeo; uhvatio bi sebe kako žali što mu nije bilo dozvoljeno da počine pre godinu ili dve. A onda bi nemilosrdno odagnao takve misli iz uma. Atorove osnovne osobine oduvek su bile čelična volja i nepokolebljiva snaga duha. I tako je i sada odbijao, iako su godine podrovale njegovu krepkost, da dozvoli ovim izdajnicima da mu se provuku.
<BR>&nbsp;&nbsp;&nbsp;&nbsp;&nbsp;Širinu je kazao: "Koliko sam shvatio, vaše polje je proučavanje Tame?"
<BR>&nbsp;&nbsp;&nbsp;&nbsp;&nbsp;Krupnog psihologa sve je ovo, izgleda, zabavljalo. "Pretpostavljam da se to može reći i na taj način. Odbranio sam doktorat na temu 'Tama i njen uticaj na mentalne poremećaje'. Međutim, istraživanje Tame predstavlja samo deo onoga čime se bavim. Zanimaju me masovne histerije svih vrsta... iracionalne reakcije ljudskog uma na preovladavajući podsticaj. Ceo spisak ljudskih ludosti - eto to je ono čime zarađujem za život.
<BR>&nbsp;&nbsp;&nbsp;&nbsp;&nbsp;"Dobro", hladno odvrati Ator. "Neka bude tako. Binaj 25 kaže da ste vi najveći autoritet za Tamu na univerzitetu. Upravo ste videli našu malu astronomsku demonstraciju na ekranu kompjutera. Pretpostavljam da shvatate osnovni smisao onoga što smo otkrili."
<BR>&nbsp;&nbsp;&nbsp;&nbsp;&nbsp;Stari astronom nije znao kako drugačije to da kaže, a da ne zvuči pokroviteljski. Međutim, izgleda da to Širina nije mnogo uvredilo.
<BR>&nbsp;&nbsp;&nbsp;&nbsp;&nbsp;Mirno je primetio: "Mislim da sam prilično dobro shvatio. Vi tvrdite da postoji neko tajanstveno, nevidljivo, astronomsko telo veličine planete tolike i tolike mase koje se kreće po orbiti oko Kalgaša na tolikoj i tolikoj udaljenosti; njegova privlačna sila upravo je takva da može biti odgovorna za izvesna odstupanja u teorijskom izračunavanju orbite Kalgaša, koje je otkrio moj prijatelj, ovde prisutni Binaj. Da li sam dovde sve dobro shvatio?"
<BR>&nbsp;&nbsp;&nbsp;&nbsp;&nbsp;"Jeste, odvrati Ator. "Sasvim dobro."
<BR>&nbsp;&nbsp;&nbsp;&nbsp;&nbsp;"E, pa", nastavi Širin, "ispada da se to telo ponekad nađe između nas i jednog od naših sunaca. To se naziva pomračenje. A samo jedno sunce se nalazi u ravni njegove revolucije u tom položaju da može biti pomračeno i to sunce je Dovim. Pokazali ste da do pomračenja može doći jedino kada", ...Širin zastade, namrštivši se... "kada je Dovim sam na nebu. Tada su oboje, i on i takozvani Kalgaš Dva, poređani tako da Kalgaš Dva potpuno zaklanja disk Dovima, te nimalo svetlosti ne uspeva da se probije do nas. Je li i ovo u redu?"
<BR>&nbsp;&nbsp;&nbsp;&nbsp;&nbsp;Ator klimnu. "Sve ste savršeno shvatili."
<BR>&nbsp;&nbsp;&nbsp;&nbsp;&nbsp;"Toga sam se i bojao. Nadao sam se da nisam."
<BR>&nbsp;&nbsp;&nbsp;&nbsp;&nbsp;"A sada, što se tiče posledica pomračenja..." poče Ator.
<BR>&nbsp;&nbsp;&nbsp;&nbsp;&nbsp;Širin duboko udahnu vazduh. "U redu. To pomračenje... do koga dolazi, neka je hvala bogovima, samo jednom u 2049 godina!... prouzrokovaće jedno duže razdoblje sveopšte Tame na Kalgašu. Pošto se svet okreće, svaki kontinent biće u potpunom mraku u razdoblju od... šta ono rekoste?... devet do četrnaest časova, u zavisnosti od geografske širine."
<BR>&nbsp;&nbsp;&nbsp;&nbsp;&nbsp;"Dobro. Ako nemate ništa protiv", uze reč Ator, "šta vi mislite, kao profesionalni psiholog, kakve će to posledice ostaviti na umove ljudskih bića?"
<BR>&nbsp;&nbsp;&nbsp;&nbsp;&nbsp;"Posledica će biti", ne oklevajući odvrati Širin, "ludilo."
<BR>&nbsp;&nbsp;&nbsp;&nbsp;&nbsp;U sobi je odjednom postalo vrlo tiho.
<BR>&nbsp;&nbsp;&nbsp;&nbsp;&nbsp;Konačno Ator reče: "Sveopšte ludilo, to je ono što predviđate?"
<BR>&nbsp;&nbsp;&nbsp;&nbsp;&nbsp;"Vrlo verovatno. Sveopšta Tama, sveopšte ludilo. Pretpostavljam da će ljudi u različitoj meri biti pogođeni ludilom, od kratkotrajne dezorijentacije i depresije, do potpunog i trajnog uništenja razuma. Što je veća psihološka stabilnost pojedinca, prirodno, manje je verovatno da će biti potpuno uzdrman nedostatkom svetlosti. Ali mislim da se niko neće izvući potpuno ne uzdrman."
<BR>&nbsp;&nbsp;&nbsp;&nbsp;&nbsp;"Ne razumem", primeti Binaj. "Šta to Tama krije u sebi usled čega ljudi polude?"
<BR>&nbsp;&nbsp;&nbsp;&nbsp;&nbsp;Širin se nasmeši. "Jednostavno, nismo naviknuti na nju. Zamisli, ako možeš, svet koji ima samo jedno sunce. Usled okretanja tog sveta oko vlastite ose, svaka polulopta će biti obasjana svetlošću pola dana, a tokom druge polovine biće u potpunom mraku."
<BR>&nbsp;&nbsp;&nbsp;&nbsp;&nbsp;Binaj se nesvesno trgnu od užasa.
<BR>&nbsp;&nbsp;&nbsp;&nbsp;&nbsp;"Vidiš?" povika Širin. "Čak ne voliš ni da slušaš o tome! Međutim, stanovnici te planete bili bi naviknuti na dnevnu količinu Tame. Vrlo verovatno bi smatrali da je danju veselije i dan bi im se više dopadao, ali ipak bi o Tami razmišljali kao o običnom svakodnevnom događaju, oko koga se ne treba uzbuđivati, kao o vremenu koje treba prespavati dok se čeka na jutro. Sa nama, međutim, nije takav slučaj. Mi smo evoluirali pod stalnom svetlošću koja ne prestaje nijednog trenutka u toku dana, niti u godini. Ako na nebu nema Onosa, tu su Tano, Sita i Dovim, ili Patru i Trej, i tako dalje. Naši umovi, čak i naše psihologije, naviknuti su na stalnu svetlost. Ne volimo čak ni na trenutak da ostanemo bez nje. Pretpostavljam da spavaš pri božanskoj svetlosti?"
<BR>&nbsp;&nbsp;&nbsp;&nbsp;&nbsp;"Razume se", odvrati Bijan.
<BR>&nbsp;&nbsp;&nbsp;&nbsp;&nbsp;"Razume se? Zašto se to "podrazumeva"?"
<BR>&nbsp;&nbsp;&nbsp;&nbsp;&nbsp;"Zašto...? Ali svi spavaju pri božanskoj svetlosti!"
<BR>&nbsp;&nbsp;&nbsp;&nbsp;&nbsp;"U tome i jeste stvar. Kaži mi: jesi li ikada iskusio Tamu, prijatelju Binaje?"
<BR>&nbsp;&nbsp;&nbsp;&nbsp;&nbsp;Binaj se osloni o zid pored velikog panoramskog prozora i zamisli se. "Ne. Ne mogu reći da jesam. Ali znam kakva je. Samo... ovaj..." Pravio je neodređene pokrete prstima, a onda se ozario. "To je samo odsustvo svetlosti. Kao u pećinama."
<BR>&nbsp;&nbsp;&nbsp;&nbsp;&nbsp;"Jesili ikada bio u nekoj pećini?"
<BR>&nbsp;&nbsp;&nbsp;&nbsp;&nbsp;"U pećini! Razume se da nisam bio u pećini."
<BR>&nbsp;&nbsp;&nbsp;&nbsp;&nbsp;"To sam i mislio. Ja sam jednom pokušao da uđem na početku mog izučavanja uticaja Tame na poremećaje uma. Ali brže bolje sam izišao. Išao sam sve dok se ulaz u pećinu makar nazirao, a oko mene je svuda bila tama." Širin se prijatno zakikota. "Nikada nisam ni pomislio da osoba moje težine može tako brzo da trči."
<BR>&nbsp;&nbsp;&nbsp;&nbsp;&nbsp;Binaj reče gotovo prkosno. "Kada bi do toga došlo, pretpostavljam da ja ne bih pobegao, da sam se tamo našao."
<BR>&nbsp;&nbsp;&nbsp;&nbsp;&nbsp;Psiholog se blago osmehnu mladom astronomu.
<BR>&nbsp;&nbsp;&nbsp;&nbsp;&nbsp;"Hrabre reči! Divim se tvojoj hrabrosti, prijatelju." Širin se zatim okrenuo Atoru i upitao: "Da li biste mi dozvolili, gospodine, da izvedem jedan mali psihološki eksperiment?"
<BR>&nbsp;&nbsp;&nbsp;&nbsp;&nbsp;"Šta god želite."
<BR>&nbsp;&nbsp;&nbsp;&nbsp;&nbsp;"Hvala vam." Širin se ponovo zagleda u Binaja. "Da li bi hteo da navučeš tu zavesu pored tebe, prijatelju Binaje?"
<BR>&nbsp;&nbsp;&nbsp;&nbsp;&nbsp;Binaj ga iznenađeno pogleda. "Zbog čega?"
<BR>&nbsp;&nbsp;&nbsp;&nbsp;&nbsp;"Samo ti navuci zavesu. A onda dođi i sedi pored mene."
<BR>&nbsp;&nbsp;&nbsp;&nbsp;&nbsp;"Ako baš insistiraš..."
<BR>&nbsp;&nbsp;&nbsp;&nbsp;&nbsp;Pored prozora su visile teške crvene draperije. Ator nije mogao da se seti da su ikada bile navučene, a ova prostorija mu je služila kao kancelarija nekih četrdeset godina. Binaj slegnu ramenima i posegnu za uzicom ukrašenom kićankom i povuče je. Crvena zavesa poče da zaklanja široki prozor, mesingani prstenovi su zvučno napredovali preko garnišne. Jedan trenutak još se mogla videti prigušena crvena svetlost Dovima. A onda je sve ostalo u senci, pa su čak i senke postale neraspoznatljive.
<BR>&nbsp;&nbsp;&nbsp;&nbsp;&nbsp;Binajevi koraci zvučali su šuplje u tišini dok se približavao stolu, a onda je zastao na pola puta.
<BR>&nbsp;&nbsp;&nbsp;&nbsp;&nbsp;"Ne vidim te, Širine", prošaputa on bespomoćno.
<BR>&nbsp;&nbsp;&nbsp;&nbsp;&nbsp;"Kreći se pipajući oko sebe", naredi Širin napetim glasom.
<BR>&nbsp;&nbsp;&nbsp;&nbsp;&nbsp;"Ali ne vidim te!" Mladi astronom je teško disao. "Ništa ne vidim!"
<BR>&nbsp;&nbsp;&nbsp;&nbsp;&nbsp;"Šta si očekivao? Ovo je Tama." Širin sačeka jedan trenutak. "Hajde. Sigurno si u stanju da se krećeš po ovoj prostoriji i sa zatvorenim očima. Dođi ovamo i sedi."
<BR>&nbsp;&nbsp;&nbsp;&nbsp;&nbsp;Ponovo se začuše koraci, ovog puta nesigurni. Zatim nečije motanje oko stolice. I na kraju slabašan Binajev glas: "Evo me."
<BR>&nbsp;&nbsp;&nbsp;&nbsp;&nbsp;"Kako se osećaš?"
<BR>&nbsp;&nbsp;&nbsp;&nbsp;&nbsp;"Dobro... ovaj... dobro sam."
<BR>&nbsp;&nbsp;&nbsp;&nbsp;&nbsp;"Dopada ti se, zar ne?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Zaista, Binaje?"
<BR>&nbsp;&nbsp;&nbsp;&nbsp;&nbsp;"Nimalo. Grozno je. Kao da se zidovi..." Ponovo je zastao. "Kao da se obrušavaju na mene. Sve vreme želim da ih odgurnem od sebe... Ali uopšte ne ludim. U stvari, mislim da se polako navikavam."
<BR>&nbsp;&nbsp;&nbsp;&nbsp;&nbsp;"U redu. Sifera? Kako stvari stoje sa vama?"
<BR>&nbsp;&nbsp;&nbsp;&nbsp;&nbsp;"U stanju sam da podnesem malo Tame. S vremena na vreme sam puzala kroz podzemne prolaze. Ali ne mogu reći da sam luda za njom."
<BR>&nbsp;&nbsp;&nbsp;&nbsp;&nbsp;"Atore?"
<BR>&nbsp;&nbsp;&nbsp;&nbsp;&nbsp;"I ja sam još živ. Ali mislim da je bilo dosta, da ste dokazali ono što ste hteli, dr Širine", oštro primeti direktor Opservatorije.
<BR>&nbsp;&nbsp;&nbsp;&nbsp;&nbsp;"U redu, Binaje, razmakni ponovo zavese."
<BR>&nbsp;&nbsp;&nbsp;&nbsp;&nbsp;Začuli su se oprezni koraci kroz mrak, češanje Binajevog tela o zavesu dok je tražio uzicu, a zatim je usledilo olakšanje kada su čuli da se zavesa pomera. Sobu je preplavima crvena svetlost Dovima i Binaj se sa radosnim usklikom zagleda kroz prozor u najmanje od svih šest sunaca.
<BR>&nbsp;&nbsp;&nbsp;&nbsp;&nbsp;Širin otra znoj sa čela poleđinom šake i drhtavim glasom reče: "A proveli smo samo nekoliko minuta u mračnoj sobi."
<BR>&nbsp;&nbsp;&nbsp;&nbsp;&nbsp;"Podnošljivo je", primeti veselo Binaj.
<BR>&nbsp;&nbsp;&nbsp;&nbsp;&nbsp;"Da, mračna soba jeste podnošljiva. Bar za kratko vreme. Svi ste čuli za Izložbu u Jongloru povodom stogodišnjice, je li tako? Za skandal sa Tunelom tajne? Binaje, pričao sam ti o tome jedne večeri prošlog leta u klubu Šest sunaca, kada si bio tamo sa onim novinarem, Teremonom."
<BR>&nbsp;&nbsp;&nbsp;&nbsp;&nbsp;"Da, sećam se. O ljudima koji su pošli na vožnju kroz Tamu u zabavnom parku i izišli iz nje ludi."
<BR>&nbsp;&nbsp;&nbsp;&nbsp;&nbsp;"Tunel je dugačak samo jednu milju... i u njemu nema svetla. Uđete u mala otvorena kola i vozite se kroz Tamu petnaest minuta. Neki su za vreme vožnje umrli od straha. Drugi su izišli zauvek poremećeni."
<BR>&nbsp;&nbsp;&nbsp;&nbsp;&nbsp;"Zbog čega? Zbog čega su poludeli?"
<BR>&nbsp;&nbsp;&nbsp;&nbsp;&nbsp;"Uglavnom zbog iste stvari koju si upravo i ti iskusio, kada smo namakli zavese. Mislio si da se zidovi obrušavaju na tebe u mraku. Postoji psihološki izraz za instinktivni strah čovečanstva od odsustva svetlosti. Mi to zovemo klaustrofobija, pošto se nedostatak svetlosti uvek vezuje za zatvoreni prostor, tako da se strah od jednoga poistovećuje sa strahom od drugoga. Shvataš?"
<BR>&nbsp;&nbsp;&nbsp;&nbsp;&nbsp;"A šta je bilo sa onim ljudima u tunelu koji su poludeli?"
<BR>&nbsp;&nbsp;&nbsp;&nbsp;&nbsp;"Ti ljudi u tunelu koji su... ovaj... poludeli, da upotrebim tvoj izraz, pripadali su onim nesrećnicima koji nisu bili psihološki dovoljno savitljivi i nisu mogli da podnesu klaustrofobiju koja ih je skolila u Tami. To je bilo snažno osećanje. Verujte mi: i sam sam se provozao Tunelom. Sada ste svega nekoliko minuta bili bez svetlosti i verujem da vas je to prilično uznemirilo. A zamislite sada petnaest minuta."
<BR>&nbsp;&nbsp;&nbsp;&nbsp;&nbsp;"Zar se nisu kasnije oporavili?"
<BR>&nbsp;&nbsp;&nbsp;&nbsp;&nbsp;"Neki jesu. Međutim, neki će patiti od klaustrofobičnih kompleksa godinama ili možda do kraja života. Njihov latentni strah od Tame i zatvorenog prostora se iskristalisao i postao je, koliko smo u stanju da kažemo, stalan. A neki su, kao što sam već pomenuo, umrli od pretrpljenog šoka. Ti se neće oporaviti. Eto, to može da učini petnaest minuta provedenih u mraku."
<BR>&nbsp;&nbsp;&nbsp;&nbsp;&nbsp;"Nekim ljudima", tvrdoglavo dodade Binaj. Čelo mu se lagano nabralo i on se namršti. "Još ne mogu da verujem da će većina proći tako loše. Ja sigurno neću."
<BR>&nbsp;&nbsp;&nbsp;&nbsp;&nbsp;Širin ogorčeno uzdahnu. "Zamisli Tamu... posvuda. Nema svetlosti, dokle god ti pogled seže. Kuće, drveće, polja, zemlja, nebo... crno! A ako slušaš propovedi Apostola, tu su i Zvezde... Zvezde, šta god da su. Možeš li to zamisliti?"
<BR>&nbsp;&nbsp;&nbsp;&nbsp;&nbsp;"Da, mogu", izjavi Binaj, još žešće.
<BR>&nbsp;&nbsp;&nbsp;&nbsp;&nbsp;"Ne! Ne, ne možeš!" Širin lupi pesnicom po stolu, iznenada se razjarivši. "Zavaravaš se! To ne možeš zamisliti. Tvoj mozak nije sazdan tako da shvati nešto više od... Slušaj, Binaje, ti si matematičar, je li tako? Može li tvoj mozak zaista da zamisli beskonačnost? Ili večnost? Možeš samo pričati o tome. Svesti sve to na jednačine i pretvarati se da su ti apstraktni brojevi stvarni, a oni su, u stvari, samo znaci na hartiji. Ali kada zaista pokušaš da obuhvatiš ideju beskonačnosti u svom umu, vrlo brzo počinje da ti se vrti u glavi, ubeđen sam u to. Uznemiri te delić stvarnosti. Isto stoje stvari i sa malo Tame koju si upravo iskusio. A kada dođe do onog pravog, tvoj um će se suočiti sa fenomenom van granica njegove moći poimanja. Poludećeš, Binaje. Sasvim i zauvek. U to uopšte ne sumnjam!"
<BR>&nbsp;&nbsp;&nbsp;&nbsp;&nbsp;Ponovo je u prostoriji zavladala iznenadna i užasna tišina.
<BR>&nbsp;&nbsp;&nbsp;&nbsp;&nbsp;Konačno Ator upita: "Je li to vaš konačni zaključak, dr Širine? Sveobuhvatno ludilo?"
<BR>&nbsp;&nbsp;&nbsp;&nbsp;&nbsp;"Bar će tri četvrtine stanovništva početi iracionalno da se ponaša i to u toj meri da će biti potpuno nesposobno. Možda i 85 odsto. A možda i svih 100 odsto."
<BR>&nbsp;&nbsp;&nbsp;&nbsp;&nbsp;Ator zavrte glavom. "To je čudovišno. Strašno. Nezamisliva nesreća. Mada vam moram reći da se pomalo osećam kao i Binaj... imam osećaj da ćemo to nekako prebroditi, da će posledice biti manje pogubne nego što vi to predviđate. Koliko god da sam star, ne mogu da se oslobodim izvesnog optimizma, izvesne nade..."
<BR>&nbsp;&nbsp;&nbsp;&nbsp;&nbsp;Iznenada se za reč javi Sifera: "Mogu li nešto da kažem, dr Atore?"
<BR>&nbsp;&nbsp;&nbsp;&nbsp;&nbsp;"Svakako. Svakako! Zato ste ovde."
<BR>&nbsp;&nbsp;&nbsp;&nbsp;&nbsp;Arheolog ustade i uputi se ka sredini sobe. "Na neki način sam iznenađena što se uopšte ovde nalazim. Kada sam prvi put razgovarala sa Binajem o mojim otkrićima na poluostrvu Sagikan, preklinjala sam ga da o njima nikome ništa ne kaže. Plašila sam se za svoj ugled kao naučnika, jer sam shvatila da bi podaci do kojih sam došla mogli vrlo lako biti shvaćeni kao podrška najiracionalnijem, najzastrašujućijem, najopasnijem religijskom pokretu koji postoji u našem društvu. Mislim, razume se, na Apostole Plamena.
<BR>&nbsp;&nbsp;&nbsp;&nbsp;&nbsp;Ali kada se Binaj nešto kasnije vratio k meni sa svojim novim nalazima vezanim za periodičnost pomračenja Dovima, shvatila sam da moram obelodaniti ono što znam. Imam ovde fotografije i karte mojih iskopavanja na brdu Tombo, u blizini nalazišta Beklimot na poluostrvu Sagikan. Ti si ih, Binaje, već video, ali budi tako dobar pa ih dodaj dr Atoru i dr Širinu..."
<BR>&nbsp;&nbsp;&nbsp;&nbsp;&nbsp;Sifera je sačekala da svi pogledaju dati materijal. Zatim je ponovo progovorila.
<BR>&nbsp;&nbsp;&nbsp;&nbsp;&nbsp;"Karte će vam biti razumljive ako zamislite da je brdo Tombo džinovski slojeviti kolač drevnih naselja, koja su građena jedno povrh drugog... tako da se najmlađe, razume se, nalazi na vrhu brda. To je grad iz beklimotske kulture, kako mi to zovemo. Ispod njega nalazi se jedan koji su sagradili isti ti ljudi, bar tako mislimo, u ranijoj fazi njihove civilizacije, zatim sve dalje i dalje, do ukupnog broja od bar sedam naselja iz različitih razdoblja, možda čak i više.
<BR>&nbsp;&nbsp;&nbsp;&nbsp;&nbsp;Svako od tih naselja, gospodo, bilo je uništeno u požaru. Mislim da možete videti tamne granične linije između slojeva. To su linije vatre... ugljenisani ostaci. Moje prvobitno nagađanje, koje se zasnivalo na intuiciji, o tome koliko bi bilo potrebno da se ti gradovi uzdignu, dožive procvat, raspad i uništenje, jeste da je do tih velikih požara dolazilo u razmacima od otprilike dve hiljade godina, a da se poslednji zbio takođe pre otprilike dve hiljade godina, neposredno pre nastanka beklimotske kulture koju smatramo početkom istorijskog razdoblja.
<BR>&nbsp;&nbsp;&nbsp;&nbsp;&nbsp;Ugljenisani ostaci predstavljaju odličan materijal za radiougljenično datiranje, koje nam pruža prilično tačne podatke o starosti nalazišta. Od trenutka kada je moja građa iz Tomboa stigla u Saro, u laboratoriji našeg odeljenja vrše se radiougljenične analize i sada imamo brojke. Znam ih na pamet. Najmlađe od naselja Tombo stradalo je u požaru pre 2050 godina, uz statistička odstupanja od plus-minus 20 godina. Ugljenisani nalazi iz naselja ispod njega stari su 4100 godina, uz odstupanje od plus-minus 40 godina. Treće naselje od vrha nestalo je u požaru pre 6200 godina, uz odstupanje od plus minus 80 godina. Četvrto naselje pokazuje radiougljeničnu starost od 8300 godina, plus minus 100 godina. Peto..."
<BR>&nbsp;&nbsp;&nbsp;&nbsp;&nbsp;"Blagi bože!" povika Širin. "Zar su svi razmaci tako pravilni?"
<BR>&nbsp;&nbsp;&nbsp;&nbsp;&nbsp;"Svi odreda. Požari su izbijali u razdobljima od nešto više od dvadeset vekova. Uz izvesna manja odstupanja koja su neizbežna pri radiougljeničnom datiranju, ipak se sasvim može pretpostaviti da je do njih dolazilo u razmacima od tačno 2049 godina. A Binaj je dokazao da upravo u tim razmacima dolazi do pomračenja Dovima.... A toliko je takođe", dodade Sifera bezbojnim glasom, "dugačka Godina pobožnosti, kako je nazivaju ApostoliPplamena, na čijem kraju svet treba da bude uništen u požaru."
<BR>&nbsp;&nbsp;&nbsp;&nbsp;&nbsp;"Koji je posledica masovnog skretanja s uma, da", šuplje izgovori Širin. "Kada dođe Tama, ljudi će želeti svetlost... bilo kakve vrste. Baklje. Lomače. Paliće bilo šta! Nameštaj. Kuće."
<BR>&nbsp;&nbsp;&nbsp;&nbsp;&nbsp;"Ne", promrmlja Binaj.
<BR>&nbsp;&nbsp;&nbsp;&nbsp;&nbsp;"Ne zaboravi", primeti Širin, "ti ljudi neće biti umno zdravi. Biće poput male dece... ali imaće tela odraslih i ostatke odraslih umova. Znaće kako da upotrebe šibice. Neće se samo sećati posledica koje može izazvati paljenje mnogobrojnih vatri svuda unaokolo."
<BR>&nbsp;&nbsp;&nbsp;&nbsp;&nbsp;"Ne", ponovi Binaj, beznadežno. "Ne. Ne." On više tim rečima nije izražavao samo svoju nevericu.
<BR>&nbsp;&nbsp;&nbsp;&nbsp;&nbsp;Sifera reče: "U početku se moglo tvrditi da su požari u Tombou bili čisto lokalnog karaktera... i da su predstavljali čudnu podudarnost, jer se jedno tako pravilno ustrojstvo redovno ponavljalo tokom dugog razdoblja, ali samo na tom jednom mestu, tako da je možda čak predstavljalo neobični obred pročišćenja koji se tamo upražnjavao. Pošto na Kalgašu nije pronađeno nijedno drugo nalazište iste starosti kao ovo u Sagikanu, nismo mogli da tvrdimo suprotno. Međutim, Binajevi proračuni su sve izmenili. Sada uviđamo da svakih 2049 godina svet... očigledno... uranja u Tamu. Kao što Širin reče, vatre će se rasplamsati. I izmaći će kontroli. Ako su i postojala druga naselja u vreme kada su izbijali požari u Tombou, bilo gde na svetu, bili bi uništeni isto kao i naselja Tomboa i iz istog razloga. Ali jedino nam je Tombo ostao iz preistorijske ere. Kao što Apostoli Plamena kažu za njega, to je sveto mesto, mesto na kome su se bogovi prikazali čovečanstvu."
<BR>&nbsp;&nbsp;&nbsp;&nbsp;&nbsp;"I možda će mu se ponovo prikazati", mračno primeti Ator. "Tako što će nam pružiti dokaze za požare koji su se dogodili u prošlim epohama."
<BR>&nbsp;&nbsp;&nbsp;&nbsp;&nbsp;Binaj ga pogleda. "Znači, počeli ste da verujete u učenje Apostola, gospodine?"
<BR>&nbsp;&nbsp;&nbsp;&nbsp;&nbsp;Atoru je Binajeva tvrdnja ličila na nedvosmislenu optužbu za ludilo. Jedan trenutak nije mogao da odgovori.
<BR>&nbsp;&nbsp;&nbsp;&nbsp;&nbsp;Ali onda reče što je mirnije mogao: "Da li im verujem? Ne. Ne baš. Ali me zanimaju, Binaje. Užasavam se čak i da postavim ovo pitanje: ali šta ako su Apostoli u pravu? Sada posedujemo jasne pokazatelje da Tama stvarno dolazi u razmacima od po 2049 godina, što su oni pomenuli u Knjizi Otkrovenja. Širin je kazao da će svet poluditi ako do toga dođe, a imamo i Siferin dokaz da je bar jedan mali deo sveta uistinu periodično hvatalo ludilo, da im je kuće razarala vatra u razmacima od po 2049 godina, a takvo jedno razdoblje se uskoro završava."
<BR>&nbsp;&nbsp;&nbsp;&nbsp;&nbsp;"Šta predlažete?" upita Binaj. "Da se pridružimo Apostolima?"
<BR>&nbsp;&nbsp;&nbsp;&nbsp;&nbsp;Ator je ponovo morao da se suzdržava da ne plane. "Ne, Binaje. Već samo da zavirimo u njihova verovanja i da vidimo na koji ih način možemo iskoristiti!"
<BR>&nbsp;&nbsp;&nbsp;&nbsp;&nbsp;"Iskoristiti?" povikaše Širin i Sifera, gotovo u istom trenutku.
<BR>&nbsp;&nbsp;&nbsp;&nbsp;&nbsp;"Da! Iskoristiti!" Ator je isprepleo svoje velike čvornovate šake i okrenuo se licem prema svima njima. "Zar ne shvatate da možda opstanak ljudske civilizacije zavisi samo od nas četvoro? Sve se svodi na to, zar ne? Možda zvuči melodramatski, ali nas četvoro posedujemo nešto što počinje da liči na neoborivi dokaz da nam se probližava smak sveta. Sveopšta Tama... koja će doneti sveopšte ludilo... požar koji će zahvatiti ceo svet... naši gradovi u plamenu, naše društvo uzdrmano. Međutim, već postoji još jedna skupina koja je predviđala, na osnovu ko zna kakvog dokaza, istu tu nesreću... koja zna koje godine i koga dana će se to dogoditi."
<BR>&nbsp;&nbsp;&nbsp;&nbsp;&nbsp;"Devetnaestog teptara", promrmlja Binaj.
<BR>&nbsp;&nbsp;&nbsp;&nbsp;&nbsp;"Da, devetnaestog teptara. Onog dana kada će samo Dovim sijati na nebu... i ako smo u pravu, tog dana će stići Kalgaš Dva, postaće vidljiv i ispuniti naše nebo, te zakloniti svetlost. Toga dana, kažu nam Apostoli, vatra će proždrati naše gradove. Otkud oni to znaju? Nagađaju? Puko ispredanje mita?"
<BR>&nbsp;&nbsp;&nbsp;&nbsp;&nbsp;"Nešto od onoga što govore uopšte nema smisla", istaknu Binaj. "Na primer, kažu da će se na nebesima pojaviti Zvezde. Šta su to Zvezde? Odakle će one doći?"
<BR>&nbsp;&nbsp;&nbsp;&nbsp;&nbsp;Ator slegnu ramenima. "Nemam pojma. Taj deo apostolskih učenja mogao bi biti izmišljen. Ali čini se da oni imaju neku vrstu zapisa o prošlim pomračenjima, na osnovu kojih grade svoja sadašnja zlokobna predviđanja. Moramo saznati nešto više o tim zapisima."
<BR>&nbsp;&nbsp;&nbsp;&nbsp;&nbsp;"Zašto mi?" upita Binaj.
<BR>&nbsp;&nbsp;&nbsp;&nbsp;&nbsp;"Zato što mi... kao naučnici... možemo biti vođe, autoriteti, u borbi da se spase civilizacija koja će nas naslediti", reče Ator. "Samo ako se obelodani priroda same opasnosti, sada i ovde, društvo će imati izvesnih izgleda da se zaštiti od onoga što će se dogoditi. Ali kako stvari stoje, samo lakoverni i neuki obraćaju pažnju na Apostole. Oni inteligentni i razumni vide u njima isto što i mi... čudake, budale, ludake, možda prevarante. Moramo ubediti Apostole da podele svoje astronomske i arheološke podatke, ako ih imaju, sa nama. A onda da istupimo u javnost. Otkrićemo naše nalaze i podupreti ih građom koju dobijemo, ako je dobijemo, od Apostola. U stvari, sklopimo savez sa njima protiv haosa za koji i mi i oni mislimo da nam se sprema. Na taj način možemo privući pažnju svih slojeva stanovništva, od onih najlakovernijih do najkritičnijih."
<BR>&nbsp;&nbsp;&nbsp;&nbsp;&nbsp;"Znači, tražite od nas da prestanemo biti naučnici i uplovimo u svet politike?" upita Sifera. "To mi se ne dopada. To uopšte nije naš posao. Glasam za to da naš materijal predamo vladi i pustimo nju da..."
<BR>&nbsp;&nbsp;&nbsp;&nbsp;&nbsp;"Vladi!" frknu Binaj.
<BR>&nbsp;&nbsp;&nbsp;&nbsp;&nbsp;"Binaj je u pravu", složi se Širin. "Znam kakvi su ljudi u vladi. Obrazovaće komitet i napraviti izveštaj... konačno... spremiti ga, a posle toga će obrazovati novi komitet kako bi iskopali sve što je prvi komitet otkrio pa će onda glasati i... Ne, nemamo vremena za sve to. Naša je dužnost da se sami oglasimo. Iz prve ruke znam šta Tama čini sa ljudskim umovima. Atore i Binaje, vi imate matemetički dokaz da nam se uskoro sprema Tama. Vi, Sifera, vi ste videli šta je Tama učinila prethodnim civilizacijama."
<BR>&nbsp;&nbsp;&nbsp;&nbsp;&nbsp;"Ali zar smemo da se obratimo Apostolima?" upita Binaj. "Nećemo li ugroziti vlastiti ugled kao odgovorni naučnici ako budemo bilo šta imali sa njima?"
<BR>&nbsp;&nbsp;&nbsp;&nbsp;&nbsp;"Tačno", prihvati Sifera. "Moramo se držati što dalje od njih!"
<BR>&nbsp;&nbsp;&nbsp;&nbsp;&nbsp;Ator se namršti. "Možda ste u pravu. Možda sam bio naivan kada sam predložio da obrazujemo neku vrstu radnog partnerstva sa tim ljudima. Povlačim predlog."
<BR>&nbsp;&nbsp;&nbsp;&nbsp;&nbsp;"Čekajte", reče Binaj. "Imam prijatelja... znaš ga, Širine, Teremon... novinar... on je već bio u vezi sa nekim visokim službenikom Apostola. Mogao bi udesiti tajni sastanak između Atora i tog visokog Apostola. Mogli biste u razgovoru s njim utvrditi, gospodine, da li znaju nešto što bi nama bilo od koristi... tek da dođemo do još potvrdnih dokaza... a ako se ispostavi da ništa ne znaju, uvek možemo poreći da je do susreta uopšte došlo."
<BR>&nbsp;&nbsp;&nbsp;&nbsp;&nbsp;"To ti nije loš predlog", reče Ator. "Iako će biti mučno, pristajem da se sretnem s njima... stoga pretpostavljam da niko od vas više nema ništa protiv mog osnovnog predloga? Slažete se sa mnom da je od najveće važnosti da nas četvoro preduzmemo nešto na osnovu onoga što smo otkrili?"
<BR>&nbsp;&nbsp;&nbsp;&nbsp;&nbsp;"Ja se slažem", reče Binaj, pogledavši Širina. "I dalje nameravam da preživim Tamu. Ali sve što je dosad ovde rečeno nagoni me na to da shvatim da mnogi drugi neće. Kao ni sama civilizacija... ako ništa ne preduzmemo."
<BR>&nbsp;&nbsp;&nbsp;&nbsp;&nbsp;Ator klimnu. "Dobro. Razgovaraj sa svojim prijateljem Teremonom. Razume se, oprezno. Znaš šta mislim o štampi. Ništa više ne volim novinare nego Apostole. Oprezno stavi do znanja tom tvom Teremonu da bih voleo da se sretnem sa tim Apostolom koga poznaje."
<BR>&nbsp;&nbsp;&nbsp;&nbsp;&nbsp;"Hoću, gospodine."
<BR>&nbsp;&nbsp;&nbsp;&nbsp;&nbsp;"Vi, Širine: sakupite svu literaturu o posledicama izlaganja dužem razdoblju Tame do koje možete da dođete i dostavite mi je."
<BR>&nbsp;&nbsp;&nbsp;&nbsp;&nbsp;"S tim neće biti problema, doktore."
<BR>&nbsp;&nbsp;&nbsp;&nbsp;&nbsp;"A vi, Sifera... mogu li dobiti izveštaj, koji može da razume i laik, o vašim iskopavanjima Tomboa? Sa svim mogućim dokazima koje možete da pribavite u vezi sa tim požarima koji se ponavljaju."
<BR>&nbsp;&nbsp;&nbsp;&nbsp;&nbsp;"Nešto još nije spremno, dr Atore. Građa koju danas nisam pominjala."
<BR>&nbsp;&nbsp;&nbsp;&nbsp;&nbsp;Ator nabra obrve. "Na šta mislite?"
<BR>&nbsp;&nbsp;&nbsp;&nbsp;&nbsp;"Ispisane glinene pločice", odvrati ona. "Pronađene u trećem i petom sloju od vrha. Dr Mudrin se upustio u veoma težak zadatak da ih prevede. Njegovo preliminarno mišljenje jeste da one predstavljaju neku vrstu svešteničkog upozorenja o nadolazećoj vatri."
<BR>&nbsp;&nbsp;&nbsp;&nbsp;&nbsp;"Prvo izdanje Knjige Otkrovenja!" povika Binaj.
<BR>&nbsp;&nbsp;&nbsp;&nbsp;&nbsp;"Ovaj, da, možda su one upravo to", odvrati Sifera nasmejavši se bez mnogo oduševljenja. "U svakom slučaju, nadam se da ću uskoro dobiti tekst sa pločica. A onda ću vam sakupiti svu građu, dr Atore."
<BR>&nbsp;&nbsp;&nbsp;&nbsp;&nbsp;"Dobro", odvrati Ator. "Biće nam potrebno sve do čega možemo da dođemo. Ovo će biti naše životno delo." Još jednom se zagledao u svakog ponaosob. "Međutim, nešto ne smete nikako smetnuti s uma: to što pristajem da se približim Apostolima ne znači da nameravam na bilo koji način da im obezbedim ugled. Samo se nadam da ću uspeti da saznam šta imaju, a što bi moglo da nam pomogne da ubedimo svet u ono što se sprema. S druge, pak, strane učiniću sve što je u mojoj moći da se ogradim od njih. Ne želim ovde nikakav misticizam. Ne verujem ni trunku u sva ta bajanja... jednostavno, želim da saznam kako su došli do zaključka da nam preti katastrofa. I zato želim da i vi budete na oprezu ako budete imali posla s njima. Jesmo li se razumeli?"
<BR>&nbsp;&nbsp;&nbsp;&nbsp;&nbsp;"Sve je ovo poput sna", reče nežno Binaj.
<BR>&nbsp;&nbsp;&nbsp;&nbsp;&nbsp;"I to ružnog", dodade Ator. "Svaki atom moga bića uzvikuje da se ovo ne događa, da je to puka fantazija, da će svet neoštećen nastaviti da postoji i posle narednog devetnaestog teptera. Na nesreću, brojke govore drugačije." On pogleda kroz prozor. Onos više nije bio na nebu, a Dovim je bio samo tačka naspram obzorja. Spustio se sumrak i jedino sablasno, neprijatno osvetljenje dopiralo je od Patrua i Treja. "Nema više sumnje. Tama će doći. Možda će Zvezde, šta god to bilo, zasijati. Buknuće vatre. Od kraja naše civilizacije deli nas još jedanaest meseci. A onda će nastupiti kraj sveta!"
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
