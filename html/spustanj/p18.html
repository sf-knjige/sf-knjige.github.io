<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;U ovo doba Opservatorija je bila praktično prazna. Nije bilo nikog drugog osim Fara i Tilande. Binaj je osetio olakšanje kada se uverio da Atora 77 nema nigde na vidiku. Odlično, pomisli Binaj. Starac je bio dovoljno iscrpljen usled napora koji je uložio u iznalaženje koncepta o Kalgašu Dva. Večeras mu nije bio potreban još jedan stres.
<BR>&nbsp;&nbsp;&nbsp;&nbsp;&nbsp;I baš dobro što su ovde samo Faro i Tilanda. Faro je posedovao upravo onakav brz, nesputan um kakav je Binaju sada bio potreban. A Tilanda, koja je provela toliko godina skenirajući prazan prostor nebesa svojim teleskopom i kamerom, mogla bi obezbediti deo konceptualnog materijala koji će Binaju biti potreban.
<BR>&nbsp;&nbsp;&nbsp;&nbsp;&nbsp;Tilanda odmah reče: "Ceo dan sam razvijala ploče, Binaje. Ali ništa. Kladila bih se u život: na nebu nema ničeg osim šest sunaca. Ti ne smatraš da je stari konačno skrenuo?"
<BR>&nbsp;&nbsp;&nbsp;&nbsp;&nbsp;"Mislim da mu je um bistar u istoj meri kao i ranije."
<BR>&nbsp;&nbsp;&nbsp;&nbsp;&nbsp;"Ali ove fotografije..." poče Tilanda. "Već danima nasumce skeniram svaki kvadrant Vaseljene. To je sveobuhvatni program. Škljoc, nekoliko stepeni naniže, škljoc, pomeranje, škljoc. Metodično pretraživanje celog neba. A pogledaj šta dobijam, Binaje. Gomilu fotografija na kojima nema baš ničega!"
<BR>&nbsp;&nbsp;&nbsp;&nbsp;&nbsp;"Ako je nepoznati satelit nevidljiv, Tilanda, onda se ne može videti. To je bar jednostavno."
<BR>&nbsp;&nbsp;&nbsp;&nbsp;&nbsp;"Možda je nevidljiv golom oku. Ali kamera bi trebalo da bude u stanju da..."
<BR>&nbsp;&nbsp;&nbsp;&nbsp;&nbsp;"Slušaj, ostavi sad to. Potrebna mi je vaša pomoć, čisto teorijska. U vezi sa Atorovom novom teorijom."
<BR>&nbsp;&nbsp;&nbsp;&nbsp;&nbsp;"Ali ako je nepoznati satelit samo novčić na nebu..." bunila se Tilanda.
<BR>&nbsp;&nbsp;&nbsp;&nbsp;&nbsp;"Ako je novčić nevidljiv, to ne mora da znači da nije stvaran", odbrusi Binaj. "I neće nam se dopasti kada dojuri niotkud i lupi nas posred lica. Hoćete li mi pomoći ili ne?"
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Dobro. Želim da mi pripremite kompjuterske projekcije kretanja svih šest sunaca tokom razdoblja od 4200 godina."
<BR>&nbsp;&nbsp;&nbsp;&nbsp;&nbsp;Tilanda je u čudu zinula. "Rekao si, četiri hiljade dve stotine, jesam li dobro čula, Binaje?"
<BR>&nbsp;&nbsp;&nbsp;&nbsp;&nbsp;"Znam da nemate zapise o zvezdanim kretanjima za tako dugo razdoblje. Ali rekao sam kompjuterske projekcije, Tilanda. Sigurno imate pouzdane zapise stare najmanje sto godina, jesam li u prvu?"
<BR>&nbsp;&nbsp;&nbsp;&nbsp;&nbsp;"I starije."
<BR>&nbsp;&nbsp;&nbsp;&nbsp;&nbsp;"Još bolje. Sredite ih i projektujte unazad i unapred u vremenu. Neka vam kompjuter kaže u kakvom je svakodnevnom odnosu bilo šest sunaca tokom prethodnog dvadeset jednog veka i u kakvom će biti u narednih dvadeset jedan vek. Ako nisi u stanju to da obaviš, siguran sam da će Faru biti drago da ti napiše program."
<BR>&nbsp;&nbsp;&nbsp;&nbsp;&nbsp;"Mislim da mogu s tim izići nakraj", odvrati Tilanda ledeno. "Ali da li bi imao nešto protiv da mi kažeš o čemu je uopšte reč? Krećemo li u izdavanje almanaha? Čak bi se i almanah zadovoljio solarnim podacima za nekoliko narednih godina. Šta si to smislio?"
<BR>&nbsp;&nbsp;&nbsp;&nbsp;&nbsp;"Kazaću ti kasnije", reče Binaj. "Obećavam."
<BR>&nbsp;&nbsp;&nbsp;&nbsp;&nbsp;Ostavio ju je da se puši za svojim stolom i prešao preko Opservatorije do Atorove radne oblasti, gde se smestio ispred tri ekrana kompjutera na kojima je Ator izračunao teoriju o Kalgašu Dva. Jedan dugi trenutak Binaj je zurio u središnji ekran, koji je pokazivao orbitu Kalgaša koju je izmenio hipotetički Kalgaš Dva.
<BR>&nbsp;&nbsp;&nbsp;&nbsp;&nbsp;Zatim je pritisnuo jedno dugme i pojavila se svetlozelena predložena orbitalna linija Kalgaša Dva, jedna velika ekscentrična elipsa koja se iskošeno protezala preko kompaktnije, gotovo kružne orbite Kalgaša. Izvesno vreme ju je proučavao; zatim je pritisnuo dugmad da bi mu se na ekranu pojavila sunca, posle čega je gotovo sat zamišljeno zurio u njih, prizivajući ih u svim mogućim različitim rasporedima; čas je na nebu bio Onos zajedno sa Tanom i Sitom, pa Onos sa Trejom i Patru, Onos i Dovim sa Trejom i Patru, Dovim sa Tanom i Sitom, Patru i Trej sami...
<BR>&nbsp;&nbsp;&nbsp;&nbsp;&nbsp;To su bila normalna solarna ustrojstva.
<BR>&nbsp;&nbsp;&nbsp;&nbsp;&nbsp;Ali šta je bilo sa nenormalnim ustrojstvima?
<BR>&nbsp;&nbsp;&nbsp;&nbsp;&nbsp;Tano i Sita sami? Ne, to je bilo nemoguće. Odnos položaja tog dvostrukog sistema na nebu i rasporeda bližih sunaca bio je takav da se Tano i Sita nikada nisu mogli pojaviti na nebu ove polulopte ako bilo Onos ili Dovim, ili oba ta sunca, nisu bila vidljiva u isto vreme. Možda je do toga moglo doći pre mnogo stotina ili hiljada godina, pomisli on, mada je sumnjao. Ali to sada sigurno nije bilo moguće.
<BR>&nbsp;&nbsp;&nbsp;&nbsp;&nbsp;Trej i Patru, Tano i Sita?
<BR>&nbsp;&nbsp;&nbsp;&nbsp;&nbsp;Još jednom ne. Ta dva para dvostrukih sunaca nalazila su se na suprotnim stranama Kalgaša; kad god je jedan par bio na nebu, drugi je bio skriven samom planetom. Tu i tamo su njih četvoro uspevali da se okupe na nebu, ali kada bi došlo do takve konjunkcije, uvek bi bio vidljiv i Onos. To su bili čuveni dani pet sunaca... čija su posledica bili isto tako znameniti dani samog Dorima na suprotnoj polulopti. Do toga je dolazilo tek svakih nekoliko godina.
<BR>&nbsp;&nbsp;&nbsp;&nbsp;&nbsp;Trej bez Patrua? Tano bez Site?
<BR>&nbsp;&nbsp;&nbsp;&nbsp;&nbsp;Tehnički je to bilo moguće. Kada se jedan od parova sunaca nalazio blizu obzorja, jedno sunce bi se nalazilo iznad obzorja, a drugo ispod, ali samo kratko. Ali to baš nije bio neki značajan solarni događaj, već pre trenutna odstupanje od pravila. Dvostruka sunca bila su i dalje zajedno, ali prolazno razdvojena linijom obzorja.
<BR>&nbsp;&nbsp;&nbsp;&nbsp;&nbsp;Svih šest sunaca zajedno na nebu?
<BR>&nbsp;&nbsp;&nbsp;&nbsp;&nbsp;Nemoguće!
<BR>&nbsp;&nbsp;&nbsp;&nbsp;&nbsp;Još gore od toga... nezamislivo!
<BR>&nbsp;&nbsp;&nbsp;&nbsp;&nbsp;Pa ipak je upravo pomislio na to. Binaj se strese na tu ideju. Kada bi se svih šest nalazilo iznad obzorja, onda bi morala postojati oblast na suprotnoj polulopti u kojoj se ne bi mogla videti svetlost nijednog sunca. Tama. Tama! Međutim, Tama je bila nepoznata na Kalgašu, osim kao apstraktni pojam. Nemoguće da je ikada došlo do toga da je svih šest sunaca bilo na okupu i najveći deo sveta uronio u potpunu besvetlost. Zar je do toga moglo doći?
<BR>&nbsp;&nbsp;&nbsp;&nbsp;&nbsp;Da li je?
<BR>&nbsp;&nbsp;&nbsp;&nbsp;&nbsp;Binaj je razmišljao o toj neprijatnoj mogućnosti. Ponovo je začuo Teremonov duboki glas kako mu objašnjava teorije Apostola:
<BR>
<BR>&nbsp;&nbsp;&nbsp;&nbsp;&nbsp;"...sva će sunca nestati..."
<BR>&nbsp;&nbsp;&nbsp;&nbsp;&nbsp;"...Zvezde će nas zasuti plamenom sa crnoga neba..."
<BR>
<BR>&nbsp;&nbsp;&nbsp;&nbsp;&nbsp;On odmahnu glavom. Sve što je znao o kretanju sunaca na nebesima bunilo se protiv ideje da se šest sunaca na neki način istovremeno nagura s jedne strane Kalgaša. To se jednostavno nije moglo dogoditi, osim nekim čudom. Binaj nije verovao u čuda. Postojao je način na koji su sunca bila poređana na nebu, uvek, u svakom trenutku; morala su jedno ili dva da obasjavaju svaki deo Kalgaša.
<BR>&nbsp;&nbsp;&nbsp;&nbsp;&nbsp;Zaboravi na hipotezu o šest sunaca ovde, a Tami tamo.
<BR>&nbsp;&nbsp;&nbsp;&nbsp;&nbsp;Šta preostaje?
<BR>&nbsp;&nbsp;&nbsp;&nbsp;&nbsp;Dovim sam, pomisli on. Malo crveno sunce potpuno samo na nebu?
<BR>&nbsp;&nbsp;&nbsp;&nbsp;&nbsp;Pa to se događalo, ali ne baš često. Za vreme onih povremenih dana pet sunaca kada su Tano, Sita, Trej i Patru i Onos bili svi u konjukciji na istoj polulopti: tada je ostajao samo Dovim za drugu stranu sveta. Binaj se pitao da li je to možda bio trenutak kad bi dolazila Tama.
<BR>&nbsp;&nbsp;&nbsp;&nbsp;&nbsp;Da li je to moguće? Sam Dovim zračio je sasvim malo svetlosti, samo slabi crvenkasti sjaj, tako da su ga ljudi mogli pobrkati sa Tamom.
<BR>&nbsp;&nbsp;&nbsp;&nbsp;&nbsp;Ali to nije imalo smisla. Čak i mali Dovim trebalo je da bude u stanju da obezbedi dovoljno svetlosti da spreči padanje ljudi u očaj. Pored toga, dani samog Dovima javljali su se negde na svetu svakih nekoliko godina. Predstavljali su neobičnu pojavu, ali nisu bili i izuzetno neobični. Svakako, ako su posledice toga što se na nebu vidi samo jedno malo slabo sunce mogle da izazovu nesagledive psihološke preokrete, onda bi svi brinuli zbog naredne pojeve samog Dovima, do koje je trebalo da dođe, koliko se Binaj sećao, za godinu ili dve. A u stvari niko uopšte o tome nije razmišljao.
<BR>&nbsp;&nbsp;&nbsp;&nbsp;&nbsp;Ali ako bi se Dovim našao sam na nebu i nešto se dogodilo, nešto naročito, nešto odista neuobičajeno, što bi zaklonilo i ono malo svetlosti koju je on obezbeđivao...
<BR>&nbsp;&nbsp;&nbsp;&nbsp;&nbsp;Tilanda se pojavila pored njega i zlovoljno rekla: Evo ti, Binaje, tvoje solarne projekcije, sve sređene. Ne samo 4200 godina, već u nedogled. Faro mi je predložio kako da to matematički rešim i napravili smo program kojim možeš da ideš do kraja vremena ako želiš, ili unazad do nastanka Vaseljene."
<BR>&nbsp;&nbsp;&nbsp;&nbsp;&nbsp;"Odlično. Nahrani time kompjuter koji koristim, molim te. Dođi ovamo, Faro, molim te."
<BR>&nbsp;&nbsp;&nbsp;&nbsp;&nbsp;Debeljuškasti niski student završne godine dotapka do njega. U tamnim očima mu se očitavala znatiželja. Očigledno je ključao od pitanja šta to Binaj radi; ali poštovao je odnos studnet-profesor i ništa nije kazao, već je samo čekao da čuje šta će mu Binaj reći.
<BR>&nbsp;&nbsp;&nbsp;&nbsp;&nbsp;"Ovde na ekranu imam", poče Binaj, "orbitu koju je Ator predložio za hipotetički Kalgaš Dva. Pretpostaviću da je orbita tačna, jer nam je Ator kazao da je upravo ovakva kakva jeste odgovorna za sve promene naše vlastite orbite i zato što verujem da Ator zna šta radi. Ovde takođe imam, ili ću u svakom slučaju imati kada Tilanda završi prenos podataka, program koji ste ti i ona upravo napravili za solarna kretanja tokom dugog razdoblja. Sada nameravam da pokušam da odredim korelaciju između prisustva samo jednog sunca na nebu i približavanja Kalgaša Dva ovoj planeti, kako..."
<BR>&nbsp;&nbsp;&nbsp;&nbsp;&nbsp;"Kako biste mogli da izračunate učestalost pomračenja?" Kao rafal ispali Faro. "Je l' to, gospodine?"
<BR>&nbsp;&nbsp;&nbsp;&nbsp;&nbsp;Brzina kojom je ovaj dečko izvodio zaključke bila je zabavna, ali i pomalo zbunjujuća. "U stvari, da. I ti si razmišljao o pomračenjima?"
<BR>&nbsp;&nbsp;&nbsp;&nbsp;&nbsp;"Razmišljam o njima od trenutka kada nam je Ator rekao za Kalgaš Dva. Sećate se da je Simbron pomenuo kako bi hipotetički satelit mogao nakratko sakriti svetlost nekih sunaca, a vi ste rekli da bi se to zvalo pomračenje, pa sam ja počeo da nabrajam neke mogućnosti. Međutim, Ator me je prekinuo pre no što sam uspeo bilo šta da kažem, jer je bio umoran i želeo je da pođe kući."
<BR>&nbsp;&nbsp;&nbsp;&nbsp;&nbsp;"I od tada nisi to pomenuo?"
<BR>&nbsp;&nbsp;&nbsp;&nbsp;&nbsp;"Niko me nije pitao", odvrati Faro.
<BR>&nbsp;&nbsp;&nbsp;&nbsp;&nbsp;"E, pa, evo tvojih pet minuta. Prebaciću sve što je u mome kompjuteru u tvoj, pa ćemo ti i ja lepo sesti, svaki za sebe, i početi da se poigravamo brojkama. Tragam za jednim naročitim slučajem, u kome je Kalgaš Dva najbliži Kalgašu, a na nebu se nalazi samo jedno sunce."
<BR>&nbsp;&nbsp;&nbsp;&nbsp;&nbsp;Faro klimnu. Krenuo je ka svom kompjuteru brže no što ga je Binaj ikada ranije video da se kreće.
<BR>&nbsp;&nbsp;&nbsp;&nbsp;&nbsp;Binaj nije očekivao da će on prvi završiti izračunavanja. Faro je bio poslovično brz u tim stvarima. Ali glavno je bilo da odvojeno rade na tom problemu i da svaki za sebe potvrdi ishod. I tako, kada je Faro tiho frknuo u znak pobede posle izvesnog vremena i skočio da nešto kaže, Binaj mu je nervozno mahnuo da ućuti i nastavio da radi. Bilo mu je potrebno još dugih, sramotnih deset minuta.
<BR>&nbsp;&nbsp;&nbsp;&nbsp;&nbsp;Tek su onda brojke počele da se pojavljuju na njegovom ekranu.
<BR>&nbsp;&nbsp;&nbsp;&nbsp;&nbsp;Ako su sve pretpostavke koje je pohranio u kompjuter bile tačne... Atorov proračun verovatne mase i orbite nepoznatog satelita, Tilandin proračun kretanja šest sunaca na nebesima... onda je bilo malo verovatno da će Tama doći. Jedina mogućnost koja je mogla da donese potpunu Tamu, bio je dan samog Dovima. Ali činilo se da Kalgaš Dva nema mnogo izgleda da pomrači Dovima. Dani samog Dovima bili su tako retki da je mogućnost da se Dovim nađe sam na nebu u vreme kada je Kalgaš Dva negde blizu Kalgaša tokom kretanja po svojoj dugačkoj orbiti bila neverovatno mala, i Binaj je to znao.
<BR>&nbsp;&nbsp;&nbsp;&nbsp;&nbsp;Da li je to odista bilo tako?
<BR>&nbsp;&nbsp;&nbsp;&nbsp;&nbsp;Ne. Nije bila neverovatno mala.
<BR>&nbsp;&nbsp;&nbsp;&nbsp;&nbsp;Ne baš. Pažljivo je pogledao brojke na ekranu. Izgleda da je postojala izvesna mogućnost međusobnog približavanja. Izračunavanje nije bilo potpuno, ali stvari su se kretale u tom pravcu dok je kompjuter proveravao svaku konjunkciju Kalgaša i Kalgaša Dva tokom razdoblja od 4200 godina. Svaki put kada bi se Kalgaš Dva približio Kalgašu na svojoj orbiti, bio mu je bliži što se više primicao dan samo Dovima na nebu. Brojke su nastavile da se pojavljuju, dok je kompjuter obrađivao sve astronomske mogućnosti. Binaj je posmatrao ekran sa sve većim strahom i nevericom.
<BR>&nbsp;&nbsp;&nbsp;&nbsp;&nbsp;Konačno je i to dobio. Sva tri tela su se poređala upravo na odgovarajući način. Kalgaš-Kalgaš Dva-Dovim!
<BR>&nbsp;&nbsp;&nbsp;&nbsp;&nbsp;Da! Bilo je moguće da Kalgaš Dva izazove potpuno pomračenje Dovima kad je Dovim bio jedino vidljivo sunce na nebu.
<BR>&nbsp;&nbsp;&nbsp;&nbsp;&nbsp;Ali takav raspored bio je prava retkost. Dovim je morao biti sam na svojoj polulopti i na maksimalnoj udaljenosti od Kalgaša, dok mu je Kalgaš Dva morao biti sasvim blizu. Očigledni prečnik Kalgaša Dva bio bi tada sedam puta veći od Dovimovog. To je bilo dovoljno da sakrije Dovimovu svetlost na više od pola dana, tako da nijedno mesto na planeti ne bi izmaklo uticaju Tame. Kompjuter je izbacio podatak da je do tako izuzetnih okolnosti moglo doći samo svakih...
<BR>&nbsp;&nbsp;&nbsp;&nbsp;&nbsp;Binaj zinu. Nije želeo da poveruje u to.
<BR>&nbsp;&nbsp;&nbsp;&nbsp;&nbsp;Okrenuo se ka Faru. Mladi student poslednje godine bio je bled od pretrpljenog šoka.
<BR>&nbsp;&nbsp;&nbsp;&nbsp;&nbsp;Binaj promuklo reče: "U redu, završio sam, imam broj. Ali prvo mi kaži koji si ti dobio."
<BR>&nbsp;&nbsp;&nbsp;&nbsp;&nbsp;"Kalgaš Dva pomračuje Dovima svakih 2049 godina."
<BR>&nbsp;&nbsp;&nbsp;&nbsp;&nbsp;"Tako je", s teškom mukom prozbori Binaj. "I ja sam dobio taj broj. Jednom u svakih 2049 godina."
<BR>&nbsp;&nbsp;&nbsp;&nbsp;&nbsp;Osetio je da mu se vrti u glavi. Kao da se oko njega vrtela cela Vaseljena.
<BR>&nbsp;&nbsp;&nbsp;&nbsp;&nbsp;Jednom u svakih 2049 godina. Upravo toliko je trajala Godina pobožnosti, prema Apostolima Plamena. Isti onaj broj koji se pojavljuje u Knjizi Otkrovenja.
<BR>
<BR>&nbsp;&nbsp;&nbsp;&nbsp;&nbsp;"...sva će sunca nestati..."
<BR>&nbsp;&nbsp;&nbsp;&nbsp;&nbsp;"...Zvezde će nas gađati plamenom sa crnog neba..."
<BR>
<BR>&nbsp;&nbsp;&nbsp;&nbsp;&nbsp;Nije znao šta su to Zvezde. Međutim, Sifera je otkrila brdo na poluostrvu Sagikan na kome su požari uništavali gradove zapanjujuće redovno, otprilike svakih dve hiljade godina. Da li će se pokazati da je tačan broj godina između požara na brdu Tombo... 2049, kada dođu u priliku da izvrše precizne testove sa ugljenikom 14?
<BR>
<BR>&nbsp;&nbsp;&nbsp;&nbsp;&nbsp;"...crno nebo..."
<BR>
<BR>&nbsp;&nbsp;&nbsp;&nbsp;&nbsp;Binaj je bespomoćno zurio u Fara na drugom kraju sobe.
<BR>&nbsp;&nbsp;&nbsp;&nbsp;&nbsp;"Kada treba da dođe do narednog dana samo Dovima na nebu?" upita on.
<BR>&nbsp;&nbsp;&nbsp;&nbsp;&nbsp;"Kroz jedanaest meseci i četiri dana", smrknuto odvrati Faro. "Devetnaestog teptara."
<BR>&nbsp;&nbsp;&nbsp;&nbsp;&nbsp;"Da", reče Binaj. "Upravo onog dana kada nam je Mondior 71 kazao da će se nebo zacrniti i da će se pojaviti vatra bogova i uništiti našu civilizaciju."
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
