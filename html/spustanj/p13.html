<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Letnja kišna sezona bila je u punom zamahu onog popodneva kada se Širin 501 vratio u Saro. Dobro uhranjeni psiholog izišao je iz aviona i zakoračio u žestoki pljusak koji je aerodrom pretvorio gotovo u jezero. Sivi naleti kiše bili su bezmalo vodoravni usled vetra koji je pomamno duvao.
<BR>&nbsp;&nbsp;&nbsp;&nbsp;&nbsp;Sivo... sivo... sve je sivo...
<BR>&nbsp;&nbsp;&nbsp;&nbsp;&nbsp;Tamo negde gore, u svoj toj tami, mora da su se nalazila sunca. Onaj slabi sjaj na zapadu verovatno potiče od Onosa, a na suprotnoj strani povremeno su se videli nagoveštaji ledene svetlosti Tanoa i Site. Međutim, plašt oblaka bio je tako debeo da je dan bio neprijatno mračan. Neprijatno mračan za Širina, koji je još... uprkos onome što je kazao svojim domaćinima u Jongleru... osećao posledice petnaestominutne vožnje kroz Tunel tajne.
<BR>&nbsp;&nbsp;&nbsp;&nbsp;&nbsp;Prošao je kroz desetodnevni post mnogo ranije nego što je bio spreman da prizna Kelaritanu, Kubelu i ostalima. Međutim, opasno se približio kritičnoj tački tamo unutra.
<BR>&nbsp;&nbsp;&nbsp;&nbsp;&nbsp;Tri ili četiri dana posle toga Širin je osećao u blagoj meri, veoma blagoj, neku vrstu klaustrofobije koja je toliko građana Jonglora poslala u bolnicu za mentalno obolele. Nalazio bi se u svojoj sobi, zadubljen u izveštaj na kome je radio, kada bi iznenada osetio kako se Tama sklapa nad njim, te bi morao da ustane i iziđe na terasu, ili čak da napusti zgradu i pođe u dugu šetnju po hotelskom vrtu. Neophodno? Pa, možda i ne. Ali poželjno. Svakako poželjno. Posle toga se uvek osećao bolje.
<BR>&nbsp;&nbsp;&nbsp;&nbsp;&nbsp;Ili bi spavao kada bi mu Tama došla. Prirodno, u njegovoj sobi sijala je božanska svetlost dok je spavao... uvek je spavao sa upaljenom svetlošću, nije znao nikoga ko nije... a od vožnje kroz Tunel navikao se i na pomoćnu božansku svetlost za slučaj da zakaže baterija one prve, mada je na indikatoru jasno stajalo da u njoj ima energije za još šest meseci. I pored svega toga, Širinov usnuli um postao bi ubeđen da mu je soba uronila u dubine besvetlosti, u potpuno crnu, pravu i savršenu Tamu. I on bi se probudio, drhteći, znojeći se, ubeđen da je oko njega Tama, iako ga je sa obe strane obasjavao prijateljski sjaj dve božanske svetiljke i govorio mu da nije.
<BR>&nbsp;&nbsp;&nbsp;&nbsp;&nbsp;Zato je sada, kada je izišao iz aviona u ovaj sumorni sumračni predeo... Pa, bilo mu je drago što je ponovo kod kuće, ali više bi voleo sunčaniju dobrodošlicu. Morao je da se bori protiv blage klonulosti, ili možda i nije bila tako blaga, dok je ulazio u prolaz od fleksiglasa koji je štitio putnike od lošeg vremena i vodio od aviona do terminala. Žalio je što su podigli taj polaz. Širin pomisli kako bi mu više odgovaralo da se sada ne nalazi u zatvorenom, čak i po cenu da pokisne. Bolje je biti napolju pod otvorenim nebom, pod utešnom svetlošću (koliko god da je u ovom trenutku slaba, koliko god skrivena oblacima) prijatlejskih sunaca.
<BR>&nbsp;&nbsp;&nbsp;&nbsp;&nbsp;Ali mučnina je prošla. Kada je podigao prtljag, radost zbog povratka kući u Saro odnela je prevagu nad podmuklim posledicama njegovog češanja o Tamu.
<BR>&nbsp;&nbsp;&nbsp;&nbsp;&nbsp;Ispred oblasti za podizanje prtljaga čekala ga je u kolima Liliat 221. I to mu je popravilo raspoloženje. Bila je vitka žena prijatne spoljašnosti u poznim četrdesetim, koleginica iz odeljenja za psihologiju, mada se bavila eksperimentalnim radom, životinjama u lavirintima, i putevi im se nikada nisu ukrštali. Poznavali su se deset ili petnaest godina. Širin bi je verovatno odavno pitao da se uda za njega da je bio od onih koji se žene. Ali nije; a nije ni ona bila za udaju, ako je suditi na osnovu nagoveštaja koje mu je davala. Ipak, odnos koji su izgradili izgleda da je oboma odgovarao.
<BR>&nbsp;&nbsp;&nbsp;&nbsp;&nbsp;"Baš sam izabrao jadan dan da se vratim kući... " primeti on dok se smeštao pored nje i nagnuo se da je ovlaš, prijateljski poljubi.
<BR>&nbsp;&nbsp;&nbsp;&nbsp;&nbsp;"Ovako je već tri dana. Kažu da nas čekaju još tri ista dana do narednog Dana Onosa. Pretpostavljam da ćemo se svi do tada podaviti. Čini mi se da si malo oslabio tamo u Jongloru, Širine!"
<BR>&nbsp;&nbsp;&nbsp;&nbsp;&nbsp;"Stvarno? Znaš već, severnjačka hrana... nije baš po mom ukusu..."
<BR>&nbsp;&nbsp;&nbsp;&nbsp;&nbsp;Nije očekivao da će to biti u toj meri vidljivo. Kada čovek njegovih razmera izgubi deset do petnaest funti, to ne bi trebalo uopšte da se primećuje. Međutim, Liliat je oduvek imala oštro oko. A možda je on izgubio više od deset ili petnaest funti. Od prolaska kroz Tunel jednostavno je samo brljao po tanjiru. On! Teško mu je i samom bilo da poveruje koliko je malo jeo.
<BR>&nbsp;&nbsp;&nbsp;&nbsp;&nbsp;"Izgledaš dobro", reče ona. "Zdravo. Krepko."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Ne mislim da bi trebalo da budeš mršav, ne pod starost. Ali ne može ti škoditi da se malo stešeš. Znači, dobro si se proveo u Jongloru?"
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Jesi li posetio Izložbu?"
<BR>&nbsp;&nbsp;&nbsp;&nbsp;&nbsp;"Jesam. Neverovatna je." Nije uspeo u svoje reči da unese baš mnogo oduševljenja. "Blagi Bože, ta kiša, Liliat!"
<BR>&nbsp;&nbsp;&nbsp;&nbsp;&nbsp;"U Jongloru nije padala kiša?"
<BR>&nbsp;&nbsp;&nbsp;&nbsp;&nbsp;"Sve vreme je bilo vedro i suvo. Isto kao i u Sarou pre mog odlaska."
<BR>&nbsp;&nbsp;&nbsp;&nbsp;&nbsp;"Pa, godišnja doba se menjaju, Širine. Ne možeš se nadati da se vreme neće menjati celih šest meseci, znaš. Pošto se svakog dana menja položaj sunaca na nebu, ne možemo očekivati da se dugo zadrži jedno klimatsko ustrojstvo."
<BR>&nbsp;&nbsp;&nbsp;&nbsp;&nbsp;"Ne mogu da odlučim da li mi više zvučiš kao meteorolog ili astrolog", primeti Širin.
<BR>&nbsp;&nbsp;&nbsp;&nbsp;&nbsp;"Ni jedno ni drugo. Zvučim kao psiholog... zar mi nećeš pričati o putu, Širine?"
<BR>&nbsp;&nbsp;&nbsp;&nbsp;&nbsp;Oklevao je. "Izložba je bila vrlo uspešna. Žao mi je što si je propustila. Ali najveći deo vremena provodio sam u poslu. Oni na severu imaju pune ruke posla sa tim Tunelom tajne."
<BR>&nbsp;&nbsp;&nbsp;&nbsp;&nbsp;"Da li je istina da su ljudi umirali unutra?"
<BR>&nbsp;&nbsp;&nbsp;&nbsp;&nbsp;"Nekolicina jeste. Ali uglavnom su izlazili traumatizovani, rastrojeni. Klaustrofobični. Razgovarao sam sa pojedinim žrtvama. Mesecima će se oporavljati. Neki će ostati doveka nesposobni. I pored svega toga, Tunel je ostao nedeljama otvoren."
<BR>&nbsp;&nbsp;&nbsp;&nbsp;&nbsp;"I pošto su se javili problemi?"
<BR>&nbsp;&nbsp;&nbsp;&nbsp;&nbsp;"Nikome nije stalo. A ponajmanje ljudima koji upravljaju Izložbom. Njih zanima jedino prodaja karata. A posetioce je zanimala Tama! Zanimala ih je Tama, možeš li to zamisliti, Liliat? Stajali su u redu, željno iščekujući da svoje umove dovedu u opasnost! Razume se, svi su bili ubeđeni da se njima ništa loše neće dogoditi. I mnogima se nije ništa loše dogodilo. Ali ne i svima... I sam sam se provozao Tunelom."
<BR>&nbsp;&nbsp;&nbsp;&nbsp;&nbsp;"Stvarno?" Upita ona zapanjeno. "I kako je bilo?"
<BR>&nbsp;&nbsp;&nbsp;&nbsp;&nbsp;"Gadno. Ne znam šta bih dao da ne moram ponovo."
<BR>&nbsp;&nbsp;&nbsp;&nbsp;&nbsp;"Ali očigledno ti se ništa nije dogodilo."
<BR>&nbsp;&nbsp;&nbsp;&nbsp;&nbsp;"Očigledno", odvrati on oprezno. "Verovatno mi se ništa ne bi dogodilo ni da sam progutao šest živih riba. Ali ne bih voleo da to moram da ponovim. Kazao sam im da zatvore svoj prokleti Tunel. To je bilo moje profesionalno mišljenje i smatram da će se pomiriti s tim. Jednostavno, nismo stvoreni da podnesemo toliko Tame, Liliat. Možda minut ili dva... i počinjemo da pucamo. Ubeđen sam da je to urođeno, milioni godina evolucije oblikovali su nas da budemo onakvi kakvi jesmo. Tama je najneprirodnija stvar na svetu. A zamisao da se prodaje ljudima kao zabava..." On se strese. "Pa, bio sam u Jongloru i vratio se. Šta se dešava na Univerzitetu?"
<BR>&nbsp;&nbsp;&nbsp;&nbsp;&nbsp;"Ništa naročito", odvrati Liliat. "Uobičajene glupe male prepirke, uobičajeni sastanci nastavničkog osoblja, dični izlivi besa zbog toga i to goruće društveno pitanje... znaš već." Na trenutak je zaćutala, držeći obema šakama palicu za upravljanje dok je vozila kroz duboke bare vode koja je poplavila auto-put. "Oh, da, u Opservatoriji je očigledno došlo do neke gužve. Tražio te je tvoj prijatelj Binaj 25. Nije mi Bog zna šta kazao, ali izgleda da proveravaju verodostojnost neke od svojih ključnih teorija. Svi su se uzmuvali. Istraživanje predvodi lično stari Ator, možeš li to zamisliti? Mislila sam da mu je um okoštao još pre jednog veka... sa Binajem je neki novinar što piše za trač rubriku. Mislim da se zove Teremon. Teremon 762. Nemam baš dobro mišljenje o njemu."
<BR>&nbsp;&nbsp;&nbsp;&nbsp;&nbsp;"Poznat je. Mislim da ga drže za smutljivca, mada nisam baš siguran u to oko čega diže buku. On i Binaj provode zajedno dosta vremena."
<BR>&nbsp;&nbsp;&nbsp;&nbsp;&nbsp;Širin napomenu sam sebi da pozove mladog astronoma pošto se raspakuje. Već gotovo godinu dana Binaj je živeo sa kćerkom Širinove sestre, Raistom 717, i Širin se dosta zbližio s njim, koliko je to bilo moguće ako se ima u vidu razlika od nekih dvadeset godina među njima. Širin se amaterski zanimao za astronomiju: to ih je i privuklo jedno drugom.
<BR>&nbsp;&nbsp;&nbsp;&nbsp;&nbsp;Ator se ponovo bacio na teorijski rad! Zamisli to! O čemu li je reč? Da nije neki skorojević objavio članak u kome napada Zakon opšte gravitacije? Ne, pomisli Širin... niko se to ne bi usudio.
<BR>&nbsp;&nbsp;&nbsp;&nbsp;&nbsp;"A šta je s tobom?" upita Širin. "Nisi mi ni reč rekla o tome šta si radila dok sam bio odsutan."
<BR>&nbsp;&nbsp;&nbsp;&nbsp;&nbsp;"A šta misliš da sam radila, Širine? Letela po planinama na mlazni pogon? Pohađala sastanke Apostola Plamena? Išla na kurs iz političke nauke? Čitala sam knjige. Držala predavanja. Vršila eksperimente. Čekala da se vratiš kući. Planirala šta ću da ti skuvam kada se vratiš... Jesi li siguran da nisi na dijeti?"
<BR>&nbsp;&nbsp;&nbsp;&nbsp;&nbsp;"Razume se da nisam." Na trenutak je s puno naklonosti spustio šaku preko njene. "Sve vreme sam mislio na tebe, Liliat."
<BR>&nbsp;&nbsp;&nbsp;&nbsp;&nbsp;"Ubeđena sam da jesi."
<BR>&nbsp;&nbsp;&nbsp;&nbsp;&nbsp;"I jedva čekam večeru."
<BR>&nbsp;&nbsp;&nbsp;&nbsp;&nbsp;"To bar zvuči uverljivo."
<BR>&nbsp;&nbsp;&nbsp;&nbsp;&nbsp;Kiša je odjednom postala još gušća. Jedan njen nalet svom silinom je udario o vetrobran i Liliat je jedva uspela da zadrži kola na putu. Upravo su prolazili pored Panteona, veličanstvene katedrale Svih Bogova. Sada mu nije izgledala toliko veličanstvena, dok su reke kiše oblivale njenu fasadu od cigala. Nebo se smrklo za još stepen ili dva što je oluja postajala strašnija. Širin se sav skupio pred spoljašnjom tamom i zagledao u sjajno osvetljenu kontrolnu tablu, tražeći utehu.
<BR>&nbsp;&nbsp;&nbsp;&nbsp;&nbsp;Nije želeo da i dalje ostane u zatvorenim kolima. Želeo je da se nađe napolju, na polju. Bez obzira na oluju. Ali to je bilo ludo. Istog trenutka bi bio mokar do gole kože. Mogao bi se i udaviti, bare su bile tako duboke.
<BR>&nbsp;&nbsp;&nbsp;&nbsp;&nbsp;Misli na neke srećne stvari, reče on sebi. Misli na nešto toplo i sjajno. Na zrake sunca, zlatne zrake Onosa, toplu svetlost Patrua i Treja, pa čak i na ledenu svetlost Site i Tanoa, slabu, crvenu svetlost Dovima. Misli na predstojeću večeru. Liliat je spremila gozbu u čast tvog povratka. Liliat je odlična kuvarica.
<BR>&nbsp;&nbsp;&nbsp;&nbsp;&nbsp;Shvatio je da i dalje uopšte nije gladan. Ne na ovaj jadni sivi dan... tako mračan.... tako mračan...
<BR>&nbsp;&nbsp;&nbsp;&nbsp;&nbsp;Međutim, Liliat je bila veoma osetljiva kada je u pitanju njeno kuvanje. Naročito kada je kuvala za njega. Poješće sve što stavi pred njega, odluči on, čak i na silu. Baš je to smešno, pomisli on: on, Širin, veliki gurman, razmišlja o tome da na silu jede!
<BR>&nbsp;&nbsp;&nbsp;&nbsp;&nbsp;Liliat se okrenu prema njemu kada začu njegov smeh.
<BR>&nbsp;&nbsp;&nbsp;&nbsp;&nbsp;"Šta je toliko smešno?"
<BR>&nbsp;&nbsp;&nbsp;&nbsp;&nbsp;"Ja... ah... to što se Ator morao vratiti istraživanjima", reče on žurno. "Pošto je tako dugo uživao kao Veliki Mag astronomije i bavio se isključivo administracijom. Moraću odmah da pozovem Binaja. Šta bi to, za ime sveta, moglo da se događa u Opservatoriji?"
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
