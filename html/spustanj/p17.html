<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Binaj reče: "Sifera, da li ja to dobro razumem da je to selo devet puta zaredom uništavala vatra? I da su ga svaki put ponovo izgradili?"
<BR>&nbsp;&nbsp;&nbsp;&nbsp;&nbsp;"Moj kolega Balik misli da ima samo sedam sela nagomilanih na brdu Tombo", odgovori arheolog. "Mogao bi i biti u pravu. Stvari su dosta zapetljane, na najnižim nivoima. Nije ni bitno koliko ih je tačno, sedam ili devet, to ne menja osnovni koncpet. Pogledaj ove karte. Napravila sam ih na osnovu svojih zabeležaka koje sam vodila tokom iskopavanja. Razume se, obavili smo tek preliminarno kopanje, brzi rez kroz celo brdo, a onaj zaista pedantan deo posla ostavili smo za narednu ekspediciju. Suviše kasno smo otkrili brdo da bismo bilo šta drugo uradili. Ali na osnovu ovih karata moći ćeš da stekneš predstavu... Neće ti biti dosadno, zar ne? Sve te ovo zanima, je li tako, Binaje?"
<BR>&nbsp;&nbsp;&nbsp;&nbsp;&nbsp;"Zadivljen sam. Zar misliš da sam toliko zaokupljen astronomijom da nisam u stanju da obrtim pažnju ni na jednu drugu disciplinu? Pored toga, arheologija i astronomija ponekad idu ruku pod ruku. Dosta toga smo naučili o kretanju sunaca preko nebesa proučavajući drevne astronomske spomenike koje ste vi iskopavali tu i tamo po svetu. Daj mi da pogledam."
<BR>&nbsp;&nbsp;&nbsp;&nbsp;&nbsp;Nalazili su se u Siferinoj kancelariji. Zamolila je Binaja da dođe kako bi porazgovarali o problemu koji je iznenada iskrsnuo tokom njenog istraživanja. To ga je zbunilo, jer nije u prvi mah shvatio kako je astronom mogao da pomogne arheologu u njegovom poslu, uprkos onome što je upravo kazao o tome kako arheologija i astronomija ponekad idu ruku pod ruku. Međutim, uvek mu je bilo drago kada bi mu se ukazala prilika da poseti Siferu.
<BR>&nbsp;&nbsp;&nbsp;&nbsp;&nbsp;Prvi put su se sreli pre pet godina, kada su zajedno radili u međudisciplinarnom komitetu na fakultetu, koji je planirao proširenje univerzitetske biblioteke. Iako je Sifera od tada uglavnom bila van zemlje, na terenu, ona i Binaj su uživali da ponekad odu na ručak kada bi bila tu. On je u njoj video izazov, smatrao ju je veoma inteligentnom i oštrom na osvežavajući način. Šta je ona nalazila u njemu, pojma nije imao: možda samo intelektualno podsticajnog mladića koji nije bio umešan u otrovno takmaštvo i zađevice na njenom vlastitom polju i nije pokazivao vidljivo zanimanje za njeno telo.
<BR>&nbsp;&nbsp;&nbsp;&nbsp;&nbsp;Sifera je razmotala karte, ogromne listove hartije tanke poput pergamenta, na kojima su olovkom bili izvučeni složeni, elegantni dijagrami, i ona i Binaj se nagnuše da ih izbliza ispitaju.
<BR>&nbsp;&nbsp;&nbsp;&nbsp;&nbsp;Govorio je istinu kada je kazao da ga arheologija opčinjava. Još od detinjstva, uživao je da čita priče velikih istraživača iz starina, takvih kao što su Marpin, Šelbik i, razume se, Galdo 221. Za njega je daleka prošlost bila gotovo isto onoliko zanimljiva za razmišljanje kao i daleka prostranstva međuzvezdanog prostora.
<BR>&nbsp;&nbsp;&nbsp;&nbsp;&nbsp;Njegova družbenica po ugovoru Raista nije bila baš oduševljena ovim prijateljstvom sa Siferom. Prilično razdražljivo mu je stavila do znanja, nekoliko puta, kako smatra da ga je opčinila sama Sifera, a ne ono čime se bavila. Međutim, Binaj je smatrao da je Raistina ljubomora besmislena. Nema sumnje da je Sifera bila privlačna žena... bio bi nepošten kada bi tvrdio suprotno... ali ona je bila nepopustljivo neromantična i svi muškarci u kampsu su to znali. Pored toga, bila je nekih deset godina starija od Binaja. Iako je bila zgodna, Binaj nikada nije imao s njom nikakve intimne namere.
<BR>&nbsp;&nbsp;&nbsp;&nbsp;&nbsp;"Kao prvo, ovde imamo poprečni presek celog brda", obavesti ga Sifera. "Svaki posebni nivo naseobine iscrtala sam shematski. Najmlađe naselje je, razume se, na vrhu... ogrmno kameni zidovi, takav način gradnje nazivamo kiklopski arhitektonski stil, i on je tipičan za beklimotsku kulturu u njenom zrelom razvojnom razdoblju. Ova linija ovde u nivou sa kiklopskim zidovima predstavlja sloj ugljenisanih ostataka... ima dovoljno ugljena, što nam govori da je požar bio veliki i da mora da je potpuno zbrisao grad. A ovde, ispod kiklopskog nivoa i linije vatre, nalazi se naredno naselja, kako se spuštamo u prošlost."
<BR>&nbsp;&nbsp;&nbsp;&nbsp;&nbsp;"Podignuto u drugačijem stilu."
<BR>&nbsp;&nbsp;&nbsp;&nbsp;&nbsp;"Tačno. Vidiš kako sam iscrtala kamenje zidova? Taj stil gradnje nazivamo rešetkast, i on je karakterističan za ranu beklimotsku kulturu ili možda za kulturu iz koje se razvila beklimotska. Oba ova stila mogu se naći među ruševinama iz beklimotske ere, koje okružuju brdo Tombo. Glavne ruševine pripadaju kiklopskom stilu, a tu i tamo smo pronašli neke ostatke rešetkastog stila, tek pokoji trag, koje nazivamo protobeklimot. A sada, pogledaj ovo ovde, granicu između rešetkastog naselja i kiklopskih ruševina iznad njega."
<BR>&nbsp;&nbsp;&nbsp;&nbsp;&nbsp;"Još jedna linija vatre?" upita Binaj.
<BR>&nbsp;&nbsp;&nbsp;&nbsp;&nbsp;"Tačno, još jedna linija vatre. Ovo brdo je kao sendvič... sloj naselja ljudi, ugljenisani sloj, novi sloj naselja, pa opet ugljenisani sloj. Mislim da se ovde dogodilo ovako nešto: za vreme rešetkastog razdoblja izbio je razorni požar koji je spalio veliki komad poluostrva Sagikan i primorao ljude da napuste Tombo selo i obližnja sela podignuta u rešetkastom stilu. Kasnije, kada su se stanovnici vratili i ponovo počeli da grade, pribegli su sasvim novom i mnogo prefinjenijem arhitektonskom stilu, koji nazivamo kiklopski, zbog ogromnog kamenja koje su upotrebljavali u gradnji. Ali onda je došlo do novog požara, koji je zbrisao kiklopsko naselje. Posle toga su ljudi iz te oblasti odustali od podizanja naselja na brdu Tombo i ovog puta, kada su ponovo počeli sa gradnjom, izabrali su obližnje mesto, koje nazivamo Beklimot Major. Dugo smo verovali da je Beklimot Major bio prvi pravi grad ljudi, koji se razvio iz manjih naselja rešetkastog tipa u protobeklimotskom radzoblju, koja su bila raštrkana oko njega. A Tombo nam govori da je u toj oblasti postojao bar jedan važan kiklopski grad pre Beklimot Majora."
<BR>&nbsp;&nbsp;&nbsp;&nbsp;&nbsp;"A na nalazištu Beklimot Majora", primeti Binaj, "nema tragova vatre?"
<BR>&nbsp;&nbsp;&nbsp;&nbsp;&nbsp;"Nema. Što znači da njega nije bilo u vreme kada je grad na vrhu Tomboa spaljen. Na kraju je cela Beklimot kultura propala i sam Beklimot Major je napušten, ali iz drugih nekih razloga, koji su imali veze sa menjanjem klime, a ne sa vatrom. To je bilo pre hiljadu godina. Međutim, požar koji je opustošio najviše Tombo selo izgleda da se dogodio mnogo ranije. Nagađam nekih hiljadu godina pre toga. Radiougljenični podaci iz ugljenisanih primeraka daće nam preciznije brojke kada ih dobijemo iz laboratorije."
<BR>&nbsp;&nbsp;&nbsp;&nbsp;&nbsp;"A ono rešetkasto naselje... koliko je ono staro?"
<BR>&nbsp;&nbsp;&nbsp;&nbsp;&nbsp;"Ortodoksno arheološko verovanje glasilo je da su fragmentarne rešetkaste strukture koje smo pronašli tu i tamo na poluostrvu Sagakin samo nekoliko pokolenja starije od onih na nalazištu Beklimot Majora. Posle otkopavanja Tomba, više ne mislim tako. Moja procena je da je rešetkasto naselje na tom brdu dve hiljade godina starije od kiklopskih građevina povrh njega."
<BR>&nbsp;&nbsp;&nbsp;&nbsp;&nbsp;"Dve hiljade...? A kažeš da ima još naselja ispod njega?"
<BR>&nbsp;&nbsp;&nbsp;&nbsp;&nbsp;"Pogledaj kartu", reče Sifera. "Evo broja tri... takvu arhitekturu nikada ranije nismo sreli, uopšte ne liči na rešetkasti stil. Još jedna linija vatre. Naselje broj četiri. Pa nova linija vatre. Broj pet. Linija vatre. Zatim brojevi šest, sedam, osam i devet... ili, ako je Balik u pravu, samo brojevi šest i sedam."
<BR>&nbsp;&nbsp;&nbsp;&nbsp;&nbsp;"I svaki od njih je uništen u velikom požaru! To mi izgleda prilično neobično. Smrtonosni ciklus uništenja napada stalno isto mesto."
<BR>&nbsp;&nbsp;&nbsp;&nbsp;&nbsp;"Neobično je to", primeti Sifera čudnim, smrknutim glasom, "što je svako od tih naselja, kako se čini, cvetalo otprilike podjednako dugo pre nego što ga je vatra uništila. Slojevi naselja su slične debljine, što je krajnje neverovatno. Još čekamo na laboratorijske rezultate, razumeš. Ali mislim da je moja procena prilično tačna. Balikove brojke se poklapaju sa mojima. Ako oboje ne grešimo, upravo gledamo bar četrnaest hiljada godina preistorije u Tombo brdu. A tokom tih četrnaest hiljada godina brdo su periodično uništavali veliki požari koji su uzrokovali njegovo redovno napuštanje... otprilike tačno svakih dve hiljade godina jedan požar!"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Binaj oseti kako mu se ježe dlake duž kičme. Um je počeo da mu skače s jednog neverovatnog i uznemirujućeg zaključka na drugi.
<BR>&nbsp;&nbsp;&nbsp;&nbsp;&nbsp;"Čekaj", reče Sifera. "Ima još nešto."
<BR>&nbsp;&nbsp;&nbsp;&nbsp;&nbsp;Otvorila je ladicu i izvadila svežanj sjajnih fotografija.
<BR>&nbsp;&nbsp;&nbsp;&nbsp;&nbsp;"Ovo su fotografije Tombo pločica. Originali su kod Mudrina 505... paleografa, znaš ga. Pokušava da ih dešifruje. Napravljene su od pečene gline. Ove tri smo pronašli na trećem nivou, a ove na petom. Obe skupine su ispisane krajnje primitivnim pismom, a ono na starijima je toliko drevno da Mudrin čak ne zna ni odakle da počne. Ali zato je uspeo da, probe radi, odgonetne nekoliko desetina reči sa tablica nađenih na trećem nivou, koje su ispisane ranim beklimotskim pismom. Koliko je do sada uspeo da se razabere, na njima je opisan požar koji je uništio grad... delo ljutitih bogova koji su smatrali da s vremena na vreme treba da kazne čovečanstvo zbog obesti.
<BR>&nbsp;&nbsp;&nbsp;&nbsp;&nbsp;"S vremena na vreme?"
<BR>&nbsp;&nbsp;&nbsp;&nbsp;&nbsp;"Tako je. Da li ti to polako počinje da zvuči poznato?"
<BR>&nbsp;&nbsp;&nbsp;&nbsp;&nbsp;"Apostoli Plamena! Blagi Bože, Sifera, na šta si ti to ovde nabasala?"
<BR>&nbsp;&nbsp;&nbsp;&nbsp;&nbsp;"To se i ja pitam od kada mi je Mudrin doneo prve obrise prevoda." Arheologistkinja se okrenu i zagleda u Binaja i on prvi put primeti da su joj oči mutne, a lice napeto i iscrpljeno. Bila je gotovo izvan sebe. "Da li ti je sada jasno zašto sam te pozvala ovamo? Ne mogu o ovome razgovarati ni sa kim iz odeljenja. Binaje, šta da radim? Ako bilo šta od ovoga procuri u javnost, Mondior 71 i cela ona njegova luda družina objaviće na sav glas da sam pronašla čvrsti arheološki dokaz da su njihove ludačke teorije ispravne!"
<BR>&nbsp;&nbsp;&nbsp;&nbsp;&nbsp;"Misliš?"
<BR>&nbsp;&nbsp;&nbsp;&nbsp;&nbsp;"A šta bi drugo?" Sifera je lupkala prstima po karti. "Ovde ti je dokaz da je približno svakih dve hiljade godina izbijao veliki požar, i to tokom razdoblja od mnogo hiljada godina. A ove pločice... kako se čini, one bi, u stvari, mogle biti neka vrsta praistorijske Knjige Otkrovenja. Kada sve uzmeš u obzir, ispada da one obezbeđuju, ako već ne stvarnu potkrepu za hvalisanja apostola, onda bar pouzdanu, razložnu potporu za njihovu celokupnu mitologiju."
<BR>&nbsp;&nbsp;&nbsp;&nbsp;&nbsp;"Ali požari koji se ponavljaju na jednom jedinom mestu ne dokazuju da je dolazilo do pustošenja celog sveta", usprotivi se Binaj.
<BR>&nbsp;&nbsp;&nbsp;&nbsp;&nbsp;"Mene brine periodičnost", odvrati Sifera. "Suviše se dobro i suviše tačno uklapa u ono što Mondior govori. Proverila sam u Knjizi Otkrovenja. Za Apostole je poluostrvo Sagikan sveto mesto, da li si to znao? Posvećeno mesto na kome su se ranije bogovi pokazali čovečanstvu... bar tako kažu. I stoga ima smisla... saslušaj me, ima smisla", ponovi ona, gorko se nasmejavši "...da bogovi sačuvaju Sagikan kao upozorenje čovečanstvu na sudbinu koja će ga stalno iznova snalaziti dok se ne odrekne svoje zle prirode."
<BR>&nbsp;&nbsp;&nbsp;&nbsp;&nbsp;Binaj je zaprepašćeno zurio u nju.
<BR>&nbsp;&nbsp;&nbsp;&nbsp;&nbsp;Vrlo malo je znao o Apostolima i njihovim učenjima. Nikada ga nisu zanimale takve patološke fantazije i bio je suviše zauzet svojim naučnim radom da bi obratio pažnju na Mondiorova isprazna apokaliptična proročanstva.
<BR>&nbsp;&nbsp;&nbsp;&nbsp;&nbsp;Sada mu se svom silinom vratio u sećanje razgovor koji je pre tri meseca vodio sa Teremonom 762 u klubu Šest sunaca. "Svet nije samo jedanput bio uništen... Bogovi su namerno stvorili čovečanstvo nesavršenim i dali nam samo jednu godinu, jednu od njihovih godina, ne naših, da se oblikujemo. To se naziva Godinom pobožnosti, i ona traje tačno 2049 naših godina." Ne. Ne. Ne. Ne. To je idiotizam! Čisto naklapanje! Histerično foliranje!
<BR>&nbsp;&nbsp;&nbsp;&nbsp;&nbsp;Ali to nije bilo sve. "I stalno iznova, kada bi se Godina pobožnosti okončala, bogovi bi otkrili da smo još zli i grešni, i onda bi uništili svet, poslavši na nas nebeski plamen... Tako bar govore Apostoli." Ne! Ne!
<BR>&nbsp;&nbsp;&nbsp;&nbsp;&nbsp;"Binaje?" pozva ga Sifera. "Jesi li dobro?"
<BR>&nbsp;&nbsp;&nbsp;&nbsp;&nbsp;"Samo razmišljam", reče joj on. "Tame mu, istina je! Time bi samo potvrdila učenja Apostola!"
<BR>&nbsp;&nbsp;&nbsp;&nbsp;&nbsp;"Ne nužno. I dalje bi ljudi koji su u stanju jasno da misle mogli da odbace Mondiorove ideje. To što je Tombo uništen u požaru... čak iako se to ponavljalo u očigledno istovetnim razdobljima od otprilike dve hiljade godina... ni na koji način ne dokazuje da je ceo svet bio uništen u požaru. Niti da neminovno mora doći do novog velikog požara. Zašto bi se prošlost nužno morala ponavljati u bućnosti? Međutim, ljudi koji su u stanju jasno da misle uvek su u manjini. Ostale će poneti način na koji će Mondior iskoristiti moje pronalaske i istog časa će ih uhvatiti panika. Poznato ti je, svakako, da Apostoli tvrde da će naredne godine izbiti sledeći veliki požar?"
<BR>&nbsp;&nbsp;&nbsp;&nbsp;&nbsp;"Da", odvrati promuklo Binaj. "Teremon mi kaže da su odredili i tačan dan. Reč je, u stvari, o ciklusu od 2049 godina; kroz otprilike jedanaest meseci, ako je verovati Mondioru, nebo će postati crno i na nas će se obrušiti vatra. To treba da se dogodi devetnaestog teptara."
<BR>&nbsp;&nbsp;&nbsp;&nbsp;&nbsp;"Teremon? Onaj novinar?"
<BR>&nbsp;&nbsp;&nbsp;&nbsp;&nbsp;"Da. On mi je prijatelj. Zanima se za sve u vezi sa Apostolima, razgovarao je sa jednim od njihovih visokih sveštenika, ili šta god da je. Teremon mi je kazao..."
<BR>&nbsp;&nbsp;&nbsp;&nbsp;&nbsp;Siferina ruka polete i zgrabi Binajevu s neverovatnom snagom.
<BR>&nbsp;&nbsp;&nbsp;&nbsp;&nbsp;"Moraš mi obećati da mu nećeš reći ni reč o ovome, Binaje!"
<BR>&nbsp;&nbsp;&nbsp;&nbsp;&nbsp;"Teremonu? Ne, razume se da neću! Još nisi objavila svoje nalaze. Ne bi bilo u redu s moje strane da bilo kome kažem bilo šta! Ali on je, van svake sumnje, veoma častan čovek."
<BR>&nbsp;&nbsp;&nbsp;&nbsp;&nbsp;Njen čelični stisak popusti, ali samo malo.
<BR>&nbsp;&nbsp;&nbsp;&nbsp;&nbsp;"Ponekad prijatelji kažu nešto jedni drugima, neslužbeno... ali znaš već kako to ide, Binaje, ništa nije 'neslužbeno' kada razgovaraš sa nekim kao što je Teremon. Ako bude imao razloga da to upotrebi, upotrebiće, bez obzira na obećanje koje ti je dao. I bez obzira na to koliko se tebi sviđa da misliš da je on 'častan'."
<BR>&nbsp;&nbsp;&nbsp;&nbsp;&nbsp;"Pa... možda..."
<BR>&nbsp;&nbsp;&nbsp;&nbsp;&nbsp;"Veruj mi. Ako Teremon otkrije na šta sam ovde nabasala, možeš se kladiti u šta hoćeš da će pola dana kasnije Hronika biti puna toga. To bi me uništilo profesionalno, Binaje. Samo bi mi to trebalo, da steknem slavu kao naučnik koji je obezbedio Apostolima dokaz za njihove apsurdne tvrdnje. Gadim se Apostola, Binaje. Ne želim da im ponudim nikakvu pomoć niti olakšicu, a svakako ne želim da naizgled javno podupirem njihove uvrnute ideje."
<BR>&nbsp;&nbsp;&nbsp;&nbsp;&nbsp;"Ne brini", odvrati Binaj. "Neću mu reći ni reč."
<BR>&nbsp;&nbsp;&nbsp;&nbsp;&nbsp;"Ne smeš. Kao što rekoh, to bi me uništilo. Vratila sam se na univerzitet da obnovim dozvolu za istraživanje. Moji nalazi iz Tomboa već su uzburkali duhove u odeljenju, jer se ne podudaraju sa uvreženim shvatanjima vezanim za Beklimot kao najstarije urbano središte. Ali ako Teremon uspe na neki način da mi natovari na grbaču Apostole Plamena povrh svega ostalog..."
<BR>&nbsp;&nbsp;&nbsp;&nbsp;&nbsp;Međutim, Binaj je gotovo nije slušao. Saosećao je sa Siferom i nije nameravao da učini bilo šta da joj oteža život. Teremon od njega neće čuti ni jednu jedinu reč o njenim istraživanjima.
<BR>&nbsp;&nbsp;&nbsp;&nbsp;&nbsp;Ali njegov um je odlutao dalje, na druge stvari, uglavnom problematične. Fraze koje je Teremon upotrebio objašnjavajući mu učenja Apostola i dalje su potresala njegovo sećanje.
<BR>&nbsp;&nbsp;&nbsp;&nbsp;&nbsp;"...Za nekih četrnaest meseci sva će sunca nestati..."
<BR>&nbsp;&nbsp;&nbsp;&nbsp;&nbsp;"...Zvezde će nas gađati plamenom sa crnog neba..."
<BR>&nbsp;&nbsp;&nbsp;&nbsp;&nbsp;"...tačno vreme katastrofe može se naučno izračunati..."
<BR>&nbsp;&nbsp;&nbsp;&nbsp;&nbsp;"...crno nebo..."
<BR>&nbsp;&nbsp;&nbsp;&nbsp;&nbsp;"...sva će sunca nestati..."
<BR>&nbsp;&nbsp;&nbsp;&nbsp;&nbsp;"Tama!" promuklo promrmlja Binaj. "Zar je to moguće?"
<BR>&nbsp;&nbsp;&nbsp;&nbsp;&nbsp;Sifera je i dalje govorila. Zastala je u pola rečenice kada je čula ove njegove reči.
<BR>&nbsp;&nbsp;&nbsp;&nbsp;&nbsp;"Ne slušaš me, Binaje."
<BR>&nbsp;&nbsp;&nbsp;&nbsp;&nbsp;"Ja... šta? Oh. Oh. Da, razume se da te slušam! Govorila si mi da ne smem ništa od ovoga reći Teramonu, jer bi to naudilo tvojoj reputaciji i... i... Slušaj, Sifera, možemo li ovaj razgovor nastaviti neki drugi put? Večeras, ili sutra po podne, ili kad god hoćeš? Moram smesta u Opservatoriju."
<BR>&nbsp;&nbsp;&nbsp;&nbsp;&nbsp;"Nemoj da te zadržavam", primeti ona hladno.
<BR>&nbsp;&nbsp;&nbsp;&nbsp;&nbsp;"Ne. Nisam tako mislio. Ono što si mi govorila strašno me zanima... i važno mi je, neopisivo važno, mnogo više no što to ovog trenutka mogu da ti kažem. Ali moram nešto proveriti. Nešto što je u neposrednoj vezi sa onim o čemu smo razgovarali."
<BR>&nbsp;&nbsp;&nbsp;&nbsp;&nbsp;Pogledala ga je malo pažljivije. "Lice ti gori. Pogled ti je divlji, Binaje. Tako si čudan, odjednom si postao čudan. Misli su ti milion milja odavde. Šta se dešava?"
<BR>&nbsp;&nbsp;&nbsp;&nbsp;&nbsp;"Reći ću ti kasnije", odvrati on, već na pola puta do vrata. "Kasnije! Obećavam!"
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
