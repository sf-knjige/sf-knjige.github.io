<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34.
<P>&nbsp;&nbsp;&nbsp;&nbsp;&nbsp;Cela tri dana... ili možda i četiri; vreme je neodređeno proticalo... Sifera je išla na jug kroz šumu. Nije imala nikakav plan osim da ostane živa.
<BR>&nbsp;&nbsp;&nbsp;&nbsp;&nbsp;Nije imalo smisla ni da pokuša da se vrati u svoj stan. Grad je izgleda i dalje bio u plamenu. Niska zavesa dima visila je u vazduhu kud god bi pogledala, a povremeno bi primetila i vijugave jezike crvenog plamena koji su plazili put neba na obzorju. Palo joj je na pamet da se svakim danom pale nove vatre. Što je značilo da ludilo još nije počelo da popušta.
<BR>&nbsp;&nbsp;&nbsp;&nbsp;&nbsp;Osećala je kako se stanje njenog uma postepeno normalizuje, kako se on sve više razbistrava iz dana u dan, kao da se budila iz neke užasne groznice. Prožimalo ju je neprijatno osećanje da još nije ona prava... pošto joj je bilo veoma naporno da povezuje misli; uvek bi se posle kraćeg vremena zaglavila. Međutim, bila je sigurna da je krenula putem oporavka.
<BR>&nbsp;&nbsp;&nbsp;&nbsp;&nbsp;Očigledno mnogi oko nje u šumi se uopšte nisu oporavljali. Iako se Sifera trudila da se drži što više po strani, s vremena na vreme sretala je ljude i većina njih izgledala je prilično poremećena: jecali su, mrmljali, divlje se smejali, uvrnuto zurili, prevrtali se bez prestanka po tlu. Upravo onako kako je Širin predvideo: pojedinci su pretrpeli takvu mentalnu traumu za vreme krize da možda nikada više neće biti normalni. Veliki delovi stanovništva mora da su se vratitili varvarizmu ili nečem još gorem, shvati Sifera. Sada već mora da su palili vatre iz čiste zabave. Ili su ubijali, iz istog razloga.
<BR>&nbsp;&nbsp;&nbsp;&nbsp;&nbsp;Zato je pazila kuda se kreće. Bez nekog posebnog odredišta na umu kretala se manje više prema jugu kroz šumu, kampujući na svakom mestu na kome bi pronašla svežu vodu. Palica koju je pronašla za vreme pomračenja uvek joj je bila pri ruci. Jela je sve što bi pronašla i što bi izgledalo jestivo... semenje, orahe, voće, čak i lišće i koru drveta. Kakva dijeta. Znala je da je fizički dovoljno jaka da izdrži otprilike nedelju dana na tim improvizovanih porcijama, ali posle toga će početi da se muči. Osećala je da je već počela da gubi ono nešto viška kilograma koje je imala, a i fizička snaga ju je polako napuštala. Smanjivala se i zaliha bobica i voća, vrlo brzo, jer je šuma odjednom dobila hiljade novih gladnih stanovnika.
<BR>&nbsp;&nbsp;&nbsp;&nbsp;&nbsp;A onda, četvrtog dana po redu, bar je ona mislila da je četvrti, Sifera se setila Skloništa.
<BR>&nbsp;&nbsp;&nbsp;&nbsp;&nbsp;Obrazi su joj se zažarili kada je shvtila da uopšte nije morala da živi kao pećinska žena cele nedelje.
<BR>&nbsp;&nbsp;&nbsp;&nbsp;&nbsp;Tako je! Kako je mogla biti tako glupa? Na samo nekoliko milja odatle, upravo u ovom trenutku, stotine ljudi sa Univerziteta bili su na sigurnom u staroj laboratoriji akceleratora čestica, pili su flaširanu vodu i ugodno večerali hranu iz konzervi koje su tokom nekoliko poslednjih meseci skladištili. Glupo je bilo kukavno se kriti u ovoj šumi punoj ludaka, čeprkati po prašini da bi se došlo do kakvog mršavog obroka i gledati gladno u mala šumska stvorenja koja su poskakivala van njenog domašaja po granama drveća!
<BR>&nbsp;&nbsp;&nbsp;&nbsp;&nbsp;Poći će u Sklonište. Mora pronaći načina da je puste unutra. Govorila je sebi da se dužinom vremena tokom koga se nije setila Skloništa može izmeriti poremećaj njenog uma za koji su bile krive Zvezde.
<BR>&nbsp;&nbsp;&nbsp;&nbsp;&nbsp;Šteta što joj ta ideja nije ranije pala na pamet. Shvatila je da je nekoliko poslednjih dana putovala u suprotnom smeru.
<BR>&nbsp;&nbsp;&nbsp;&nbsp;&nbsp;Pravo ispred nje sada se nalazio lanac strmih brda koji je obeležavao južnu ivicu šume. Podigavši pogled, ugledala je pocrnele ostatke lepog naselja Onoski Vis koje se protezalo duž vrha brda što se uzdizalo poput tamnog zida pred njom. Ako se dobro sećala, Sklonište se nalazilo na sasvim drugom kraju, na pola puta između kampusa i Saroa, na auto-putu koji je vodio duž severne strane šume.
<BR>&nbsp;&nbsp;&nbsp;&nbsp;&nbsp;Narednih dan i po vraćala se kroz šumu do severne strane. Tokom putovanja dva puta je morala da upotrebi palicu. Prošla je kroz tri nenasilna, ali razdražljiva odmeravanja snaga pogledima sa mladićima po čijim je očima morala da prosuđuje da li će je zaskočiti ili ne. Jednom je omaškom uletela u neko potkresano šipražje gde su se petorica mračnih muškaraca,divljih pogleda, sa noževima, prikradali jedan drugome u krugu, poput plesača koji se kreću u nekom čudnom arhaičnom obredu. Pobegla je odatle što je brže mogla.
<BR>&nbsp;&nbsp;&nbsp;&nbsp;&nbsp;Konačno je ugledala široki auto-put - univerzitetski put, tako se zvao, ispred sebe, odmah iza ivice šume. Negde duž severne strane tog puta nalazio se neupadljiv, mali, seoski puteljak koji je vodio do Skloništa.
<BR>&nbsp;&nbsp;&nbsp;&nbsp;&nbsp;Da: eno ga. Skriven, beznačajan, s obe strane obrastao neurednim busenjem korova i guste trave koja je bila puna semenja.
<BR>&nbsp;&nbsp;&nbsp;&nbsp;&nbsp;Bilo je kasno po podne. Onos samo što nije nestao s neba, a tvrda, zlokobna svetlost Tana i Site bacala je oštre senke preko tla, što je danu davalo zimski izgled, mada je vreme bilo dosta toplo. Malo crveno oko Dovima kretalo se preko severnog neba, još veoma daleko i veoma visoko.
<BR>&nbsp;&nbsp;&nbsp;&nbsp;&nbsp;Sifera se pitala šta se dogodilo sa nevidljivim Kalgašom Dva. Očigledno je obavio svoj strašni posao i udaljio se. Do sada je možda već milion milja daleko u svemiru, udaljavajući se od sveta po svojoj dugačkoj orbiti, ploveći sve dalje i dalje kroz bezvazdušni mrak, da se ne vrati narednih 2049 godina. A i to će biti bar dva miliona godina prerano, pomisli ogorčeno Sifera.
<BR>&nbsp;&nbsp;&nbsp;&nbsp;&nbsp;Pred njom se pojavi znak:
<BR>
<BR>&nbsp;&nbsp;&nbsp;&nbsp;&nbsp;PRIVATNI POSED
<BR>&nbsp;&nbsp;&nbsp;&nbsp;&nbsp;ZABRANJEN PROLAZ
<BR>&nbsp;&nbsp;&nbsp;&nbsp;&nbsp;PO NAREĐENJU VEĆA PROKTORA
<BR>&nbsp;&nbsp;&nbsp;&nbsp;&nbsp;UNIVERZITETA SARO
<BR>
<BR>&nbsp;&nbsp;&nbsp;&nbsp;&nbsp;A onda još jedan znak ispisan drečavom skarletnom bojom:
<BR>
<BR>&nbsp;&nbsp;&nbsp;&nbsp;&nbsp;!!!OPASNOST!!!
<BR>&nbsp;&nbsp;&nbsp;&nbsp;&nbsp;CENTAR ZA PROUČAVANJE VISOKIH ENERGIJA
<BR>&nbsp;&nbsp;&nbsp;&nbsp;&nbsp;ZABRANJEN ULAZ
<BR>
<BR>&nbsp;&nbsp;&nbsp;&nbsp;&nbsp;Odlično. Mora da je na dobrom putu.
<BR>&nbsp;&nbsp;&nbsp;&nbsp;&nbsp;Sifera nikada nije bila u Skloništu, čak ni u danima kad je ono još bilo laboratorija za fiziku, ali znala je šta treba da očekuje: niz kapija, a onda neku vrstu skenera koji bi snimio svakoga ko uspe dotle da dođe. Za nekoliko minuta stigla je do prve kapije. Bio je to paravan od gusto isprepletene metalne mreže, sa duplim šarkama, koji je bio najverovatnije dvostruko viši od nje; upečatljiva ograda od bodljikave žice protezala se sa obe strane kapije i nestajala u kupinjaku koji je ovde divlje rastao.
<BR>&nbsp;&nbsp;&nbsp;&nbsp;&nbsp;Kapija je bila širom otvorena.
<BR>&nbsp;&nbsp;&nbsp;&nbsp;&nbsp;Zbunjeno se zagledala u nju. Je li to neko priviđenje? Neki trik njenog zbrkanog uma? Ne. Ne, kapija je bila otvorena, sasvim sigurno. Kapija je bila ona prava. Primetila je na njoj znak univerzitetskog obezbeđenja. Ali zašto je bila otvorena? Ništa nije ukazivalo na to da je to urađeno na silu.
<BR>&nbsp;&nbsp;&nbsp;&nbsp;&nbsp;Zabrinuto je prošla kroz nju.
<BR>&nbsp;&nbsp;&nbsp;&nbsp;&nbsp;Puteljak koji je vodio dalje bio je samo prašnjavi trag, duboko izbrazdan i sa puno rupa. Krenula je njegovom ivicom i uskoro je primetila unutrašnju prepreku; to sada više nije bila ograda od bodljikave žice već čvrst betonski zid, bez izbočina, nesavladiv.
<BR>&nbsp;&nbsp;&nbsp;&nbsp;&nbsp;Prekidala ga je samo kapija od tamnog metala, sa skenerom iznad nje.
<BR>&nbsp;&nbsp;&nbsp;&nbsp;&nbsp;I ova kapija je bila otvorena.
<BR>&nbsp;&nbsp;&nbsp;&nbsp;&nbsp;Sve čudnije i čudnije! Šta se desilo sa svom onom dičnom zaštitom koja je trebalo da odseče Sklonište od opšteg ludila koje je zahvatilo svet?
<BR>&nbsp;&nbsp;&nbsp;&nbsp;&nbsp;Zakoračila je unutra. Ovde je sve bilo veoma tiho. Ispred nje ležale su neke naherene drvene šupe i barake. Možda je sam ulaz u Sklonište... usta podzemnog tunela, Sifera je znala... ležao su iza njih. Zaobišla je spoljašne zgrade.
<BR>&nbsp;&nbsp;&nbsp;&nbsp;&nbsp;Da, eno ulaza u Sklonište, ovalnih vrata u tlu, koja su skrivala taman hodnik.
<BR>&nbsp;&nbsp;&nbsp;&nbsp;&nbsp;Ugledala je i ljude, njih desetak; stajali su ispred vrata, posmatrajući je sa ledenom, neprijatnom znatiželjom. Svi su oko vrata nosili svetlozelene trake kao neku vrstu marame. Nije prepoznala nikoga od njih. Koliko je mogla da prosudi, to nisu bili ljudi sa Univerziteta.
<BR>&nbsp;&nbsp;&nbsp;&nbsp;&nbsp;Nedaleko od vrata, sa leve strane, gorela je mala logorska vatra. Pored nje se nalazila gomila nacepanih drva, pažljivo poređanih, po veličini, sa iznenađujućom preciznošću i brižnošću. Pre je ličila na neku vrstu vernog arhitektonskog modela nego na gomilu drva.
<BR>&nbsp;&nbsp;&nbsp;&nbsp;&nbsp;Obuze je mučno osećanje straha i rastrojenosti. Kakvo je ovo mesto? Je li to stvarno Sklonište? Ko li su ovi ljudi?
<BR>&nbsp;&nbsp;&nbsp;&nbsp;&nbsp;"Ni makac dalje", reče jedan u ime grupe. Govorio je tiho, ali mu se u glasu osećao i te kakav autoretet. "Podigni ruke."
<BR>&nbsp;&nbsp;&nbsp;&nbsp;&nbsp;U ruci je držao mali pištolj sa iglom. Bio je uperen pravo u njen stomak.
<BR>&nbsp;&nbsp;&nbsp;&nbsp;&nbsp;Sifera ga posluša bez reči.
<BR>&nbsp;&nbsp;&nbsp;&nbsp;&nbsp;Imao je otprilike pedeset godina; snažan, naviknut da zapoveda, gotovo sigurno je bio ovde vođa. Odeća mu je, izgleda, bila skupa, ponašanje trezveno i samosvesno. Zelena marama koju je nosio oko vrata sjala je kao da je od fine svile.
<BR>&nbsp;&nbsp;&nbsp;&nbsp;&nbsp;"Ko ste vi?" upita on mirno, držeći oružje upereno u nju.
<BR>&nbsp;&nbsp;&nbsp;&nbsp;&nbsp;"Sifera 89, profesor arheologije, Univerzitet Saro."
<BR>&nbsp;&nbsp;&nbsp;&nbsp;&nbsp;"To je baš lepo. Planirate li da vršite neka arheološka iskopavanja ovde, profesorko?"
<BR>&nbsp;&nbsp;&nbsp;&nbsp;&nbsp;Ostali stadoše da se smeju kao da je kazao nešto vrlo, vrlo smešno.
<BR>&nbsp;&nbsp;&nbsp;&nbsp;&nbsp;Sifera odvrati: "Pokušavam da pronađem univerzitetsko Sklonište. Znate li gde se nalazi?"
<BR>&nbsp;&nbsp;&nbsp;&nbsp;&nbsp;"Mislim da bi ovo moglo biti to", odvrati čovek. "Svi ljudi sa Univerziteta su otišli odavde pre nekoliko dana. Ovo je sada štab Požarne patrole. Kažite mi, nosite li kakvo gorivo, profesorko?"
<BR>&nbsp;&nbsp;&nbsp;&nbsp;&nbsp;"Gorivo?"
<BR>&nbsp;&nbsp;&nbsp;&nbsp;&nbsp;"Šibice, upaljač, džepni generator, bilo šta što se može upotrebiti za paljenje vatre."
<BR>&nbsp;&nbsp;&nbsp;&nbsp;&nbsp;"Ona odmahnu glavom. "Nemam ništa od toga."
<BR>&nbsp;&nbsp;&nbsp;&nbsp;&nbsp;"Paljenje vatre je zabranjeno po članu jedan Koda za vanredno stanje. Kazne su strašne za one koji se ogluše o član jedan."
<BR>&nbsp;&nbsp;&nbsp;&nbsp;&nbsp;Sifera je tupo zurila u njega. O čemu je on to pričao?
<BR>&nbsp;&nbsp;&nbsp;&nbsp;&nbsp;Jedan mršavi muškarac, upalih obraza, koji je stajao pored vođe, reče: "Ne verujem joj, Altinole. Profesori su sve to zakuvali. Kladimo se da nešto krije u odeći, negde gde se ne vidi."
<BR>&nbsp;&nbsp;&nbsp;&nbsp;&nbsp;"Nemam ništa pri sebi čime bih mogla zapaliti vatru", odvrati iznervirano Sifera.
<BR>&nbsp;&nbsp;&nbsp;&nbsp;&nbsp;Altinol klimnu. "Možda nemate. Možda imate. Nećemo rizikovati. Skidajte se."
<BR>&nbsp;&nbsp;&nbsp;&nbsp;&nbsp;Zapanjeno ga je pogledala. "Šta rekoste?"
<BR>&nbsp;&nbsp;&nbsp;&nbsp;&nbsp;"Skidajte se. Skinite odeću. Dokažite nam da pri sebi nemate nikakvo skriveno nezakonito sredstvo."
<BR>&nbsp;&nbsp;&nbsp;&nbsp;&nbsp;Sifera podiže palicu i ne znajući šta da radi poče šakom da prevlači po njoj. Trepćući zapanjeno, ona reče: "Stanite. Ne mislite valjda ozbiljno."
<BR>&nbsp;&nbsp;&nbsp;&nbsp;&nbsp;"Član dva Koda za vanredno stanje glasi: 'Vatrogasna patrola može preduzeti svaku meru predostrožnosti koju smatra neophodnom za sprečavanje neodobrenog paljenja vatre. Član tri se odnosi na neposredno smaknuće po kratkom postupku onih koji se odupru autoritetu Vatrogasne patrole. Skinite se, profesorko, i to brzo."
<BR>&nbsp;&nbsp;&nbsp;&nbsp;&nbsp;On uperi pištolj na iglu. Krajnje ozbiljno.
<BR>&nbsp;&nbsp;&nbsp;&nbsp;&nbsp;Ali ona je samo zurila u njega, i dalje nepomično stojeći i ničim ne pokazujući da namerava da svuče odeću. "Ko ste vi? Kakva je to Vatrogasna patrola?"
<BR>&nbsp;&nbsp;&nbsp;&nbsp;&nbsp;"Dobrovoljna orgnizacija građana za borbu protiv zločina, profesorko. Pokušavamo da ponovo uspostavimo zakon i red u Sarou posle Sloma. Grad je prilično razoren, znate. Ili možda ne znate. Požari se i dalje šire, a više ne postoje vatrogasci koji bi nešto preduzeli protiv toga. Možda niste primetili, ali cela provincija je puna ludaka koji misle da nam nije bilo dovoljno vatri, pa pale nove. To više ne može tako. Nameravamo da svim raspoloživim sredstvima onemogućimo one koji pale vatre. Vi ste pod sumnjom da posedujete gorivo. Optužba je doneta i imate na raspolaganju šezdeset sekundi da je opovrgnete. Da sam na vašem mestu, počeo bih da se svlačim, profesorko."
<BR>&nbsp;&nbsp;&nbsp;&nbsp;&nbsp;Sifera je primetila da u sebi broji sekunde.
<BR>&nbsp;&nbsp;&nbsp;&nbsp;&nbsp;Da se svučem pred desetak stranaca? Pred očima joj se pojavi crvena izmaglica od besa koji ju je obuzeo zbog tog poniženja. Većina prisutnih bili su muškarci. Nisu se čak ni trudili da prikriju nestrpljenje. Ovo nije ličilo ni na kakvu meru opreza, uprkos Altinolovom svečanom navođenju Koda za vanredno stanje. Jednostavno su želeli da je vide nagu i imali su moć da je na to nateraju. To je bilo nepodnošljivo.
<BR>&nbsp;&nbsp;&nbsp;&nbsp;&nbsp;Ali, posle jednog trenutka, zaključila je da je bes polako napušta.
<BR>&nbsp;&nbsp;&nbsp;&nbsp;&nbsp;Kakve veze ima? - umorno se zapitala Sifera. Došao je smak sveta. Stidljivost je bio luksuz koji su sebi smeli da dozvole samo civilizovani ljudi, a civilizacija je sada samo arhaičan koncept.
<BR>&nbsp;&nbsp;&nbsp;&nbsp;&nbsp;U svakom slučaju ovo je bilo naređenje: u nju je bio uperen pištolj. Dolutala je na ovo udaljeno, izdvojeno mesto, dugo pešačeći seoskim putem. Niko joj ovde neće priteći u pomoć. Sat je otkucavao. A Atinol izgleda nije blefirao.
<BR>&nbsp;&nbsp;&nbsp;&nbsp;&nbsp;Nije vredelo umreti samo zato da im ne otkrije svoje telo.
<BR>&nbsp;&nbsp;&nbsp;&nbsp;&nbsp;Bacila je palicu na zemlju.
<BR>&nbsp;&nbsp;&nbsp;&nbsp;&nbsp;A onda je, strahovito besna, ali ne dozvolivši da to iko primeti, počela savesno da skida odeću i baca je pored sebe.
<BR>&nbsp;&nbsp;&nbsp;&nbsp;&nbsp;"I donji veš?" upitala je zajedljivo.
<BR>&nbsp;&nbsp;&nbsp;&nbsp;&nbsp;"Sve."
<BR>&nbsp;&nbsp;&nbsp;&nbsp;&nbsp;"Zar mislite da ovde skrivam upaljač?"
<BR>&nbsp;&nbsp;&nbsp;&nbsp;&nbsp;"Imate još dvadeset sekundi, profeosrko."
<BR>&nbsp;&nbsp;&nbsp;&nbsp;&nbsp;Sifera ga pogleda sa negodovanjem i završi svlačenje, ne izgovorivši više nijednu reč.
<BR>&nbsp;&nbsp;&nbsp;&nbsp;&nbsp;Sada kada je bilo gotovo, iznenadila se kako je bilo lako stajati nag pred svim tim strancima. Bilo joj je svejedno. Shvatila je da je to ono glavno što prati smak sveta. Bilo joj je svejedno. Isprsila se koliko je mogla i ostala da stoji, gotovo prkosno, čekajući da vidi šta će sada uslediti. Altinol ju je odmerio laganim, samouverenim pogledom. Nekako joj ni to nije smetalo. Preplavila ju je neka vrsta "izgorele" ravnodušnosti.
<BR>&nbsp;&nbsp;&nbsp;&nbsp;&nbsp;"Vrlo lepo, profesorko", reče on konačno.
<BR>&nbsp;&nbsp;&nbsp;&nbsp;&nbsp;"Hvala." Glas joj je bio leden. "Mogu li se sad obući?"
<BR>&nbsp;&nbsp;&nbsp;&nbsp;&nbsp;On joj sav važan to dozvoli pokretom šake. "Svakako. Izvinite što smo vas gnjavili. Ali morali smo se uveriti." On zataknu pištolj na iglu za remen oko pasa i ostade da stoji prekrštenih ruku, nemarno je posmatrajući kako se oblači. Potom primeti: "Sigurno mislite da ste upali među divljake, je li tako, profesorko?"
<BR>&nbsp;&nbsp;&nbsp;&nbsp;&nbsp;"Da li vas uopšte zanima šta ja mislim?"
<BR>&nbsp;&nbsp;&nbsp;&nbsp;&nbsp;"Sigurno ste primetili da vas nismo gledali ispod oka, da nam nisu curile sline i da nismo ovlažili pantalone dok ste se... ovaj... dok ste nam dokazivali da ne skrivate ništa čime biste mogli da zapalite vatru. Niti je iko pokušao da vam dosađuje na bilo koji način."
<BR>&nbsp;&nbsp;&nbsp;&nbsp;&nbsp;"To je bilo krajnje ljubazno."
<BR>&nbsp;&nbsp;&nbsp;&nbsp;&nbsp;Altinol reče: "Naglasio sam ove stvari, mada mi je jasno da vam to trenutno uopšte nije važno, jer ste još veoma ljuti na nas, zato što želim da znate da ste možda nabasali na poslednji bastion civilizacije na ovom od bogova zaboravljenom svetu. Ne znam kuda su nestali naše voljene vođe i svakako ne smatram našu ugojenu braću, Apostole Plamena, imalo civilizovanim, a vaši prijatelji sa Univerziteta, koji su se ovde krili, spakovali su prnje i otišli. Gotovo svi preostali su, izgleda, sišli s uma. Osim, razume se, vas i nas, profesorko."
<BR>&nbsp;&nbsp;&nbsp;&nbsp;&nbsp;"Baš laskavo od vas što ste i mene tu uključili."
<BR>&nbsp;&nbsp;&nbsp;&nbsp;&nbsp;"Ja nikada ne laskam. Ostavljate utisak kao da ste podneli Tamu, Zvezde i Slom bolje od većine ljudi. Mene zanima da li biste ostali ovde i pridružili se našoj grupi. Potrebni su nam ljudi poput vas, profesorko."
<BR>&nbsp;&nbsp;&nbsp;&nbsp;&nbsp;"Šta to podrazumeva? Da vam ribam podove? Kuvam supu?"
<BR>&nbsp;&nbsp;&nbsp;&nbsp;&nbsp;Altinola, izgleda, nije mogao da dirne njen sarkazam. "Mislio sam da nam pomognete u borbi da održimo civilizaciju u životu, profesorko. Ne želim da zvučim prepotentno, ali mi smatramo da je pred nama misija. Dan za danom probijamo se kroz ludu kuću tamo napolju, razoružavamo ludake, oduzimamo im sve čime bi mogli da zapale vatru, zadržavajući pravo da to radimo samo za sebe. Ne možemo pogasiti već zapaljene vatre, ali možemo dati sve od sebe da nove ne buknu. U tome se sastoji naša misija, profesorko. Preuzimamo kontrolu nad širenjem vatre. To je prvi korak da bi svet ponovo postao podesan za život. Šta kažete, profesorko? Želite li da se priključite Vatrogasnoj patroli? Ili biste radije okušali sreću tamo u šumi iz koje ste došli?"
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
