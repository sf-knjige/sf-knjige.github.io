<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;To se dogodilo pre skoro tri nedelje. Pobegavši ljutito sada od Teremona, Sifera pohita prema suprotnom delu sobe gde ugleda Atora kako stoji sasvim sam, pregledavajući odštampan kompjuterski materijal. Tužno je prevrtao stranice bez prestanka, kao da se nadao da će pronaći pomilovanje za svet, zakopano negde u tim gustim kolonama. A onda je podigao poged i ugledao je.
<BR>&nbsp;&nbsp;&nbsp;&nbsp;&nbsp;Pocrvenela je.
<BR>&nbsp;&nbsp;&nbsp;&nbsp;&nbsp;"Dr Atore, mislim da treba da vam se izvinim što sam pozvala tog čoveka da dođe ovamo večeras, posle svega što je kazao o nama, o vama, o..." Ona odmahnu glavom. "U početku sam mislila da će biti poučno za njega da bude sa nama kada... kada... pa, pogrešila sam. On je mnogo plitkiji i budalastiji nego što sam mislila. Nije trebalo da ga pozovem."
<BR>&nbsp;&nbsp;&nbsp;&nbsp;&nbsp;Ator uz bledi osmeh reče: "To sad uopšte više nije važno, je li tako? Dok mi se skanja s puta, nije me uopšte briga da li je ovde ili ne. Još nekoliko časova, i onda više ništa neće biti važno." On pokaza kroz prozor, prema nebu. "Tako je mračno! Tako, tako mračno! Pa ipak, još nije ni približno onoliko mračno koliko će biti.... Pitam se gde li su Faro i Jimot. Niste ih videli? Ne?... Kada ste stigli, dr Sifera, pomenuli ste da je u poslednjem trenutku iskrsnuo neki problem u vašoj kancelariji. Nadam se da nije ništa ozbiljno."
<BR>&nbsp;&nbsp;&nbsp;&nbsp;&nbsp;"Nestale su Tombo pločice", odvrati ona.
<BR>&nbsp;&nbsp;&nbsp;&nbsp;&nbsp;"Nestale?"
<BR>&nbsp;&nbsp;&nbsp;&nbsp;&nbsp;"Bile su, razume se, pohranjene u sef za artefakte. Pre no što sam pošla ovamo, došao je da me poseti dr Mudrin. Upravo je bio krenuo u Sklonište, ali želeo je još nešto da proveri u svom prevodu, imao je neku novu ideju. I tako smo otvorili sef i... ništa. Svih šest pločica je nestalo. Razume se, imamo kopije. Ali ipak... originali, autentični drevni predmeti..."
<BR>&nbsp;&nbsp;&nbsp;&nbsp;&nbsp;"Kako se to moglo dogoditi?" upita Ator.
<BR>&nbsp;&nbsp;&nbsp;&nbsp;&nbsp;Sifera ogorčeno odvrati: "Zar to nije očigledno? Ukrali su ih Apostoli. Verovatno s namerom da ih upotrebe kao neku vrstu svetog talismana pošto... pošto se spusti Tama i obavi svoj posao."
<BR>&nbsp;&nbsp;&nbsp;&nbsp;&nbsp;"Ima li tragova?"
<BR>&nbsp;&nbsp;&nbsp;&nbsp;&nbsp;"Nisam detektiv, dr Atore. Nema dokaza koji bi meni nešto govorio. Ali to mora da su učinili Apostoli. Želeli su da ih se dočepaju od trenutka kada su saznali da su u mom posedu. Oh, žalim što sam ikada rekla ijednu reč! Žalim što sam ikome pomenula te pločice!"
<BR>&nbsp;&nbsp;&nbsp;&nbsp;&nbsp;Ator je uhvati za šake. "Ne smete se toliko uzbuđivati, dete moje."
<BR>&nbsp;&nbsp;&nbsp;&nbsp;&nbsp;Dete moje! Zapanjeno se zagledala u njega. Niko je tako nije nazvao poslednjih dvadeset pet godina! Ali uspela je da prikrije bes. Konačno, on je bio star. I samo je pokušavao da bude ljubazan.
<BR>&nbsp;&nbsp;&nbsp;&nbsp;&nbsp;On joj reče: "Neka im budu, Sifera. Sada to više nije važno. Zahvaljujući onom čoveku tamo, ništa više nije važno, je li tako?"
<BR>&nbsp;&nbsp;&nbsp;&nbsp;&nbsp;Ona slegnu ramenima. "I dalje mi se ne sviđa pomisao da je neki lopov u apostolskoj odori njuškao po mojoj kancelariji... obio moj sef... i uzeo stvari koje sam otkopala vlastitim šakama. Osećam se gotovo kao da je fizički napao moje telo. Možete li to da razumete, dr Atore? Krađa tih pločica... za mene je slična silovanju."
<BR>&nbsp;&nbsp;&nbsp;&nbsp;&nbsp;"Jasno mi je koliko ste uznemireni", reče Ator glasom u kome se osećalo da, u stvari, ništa nije shvatio. "Pogledajte... pogledajte tamo. Kako je Dovim večeras sjajan! A uskoro će sve biti tako mračno."
<BR>&nbsp;&nbsp;&nbsp;&nbsp;&nbsp;Uspela je neodređeno da se osmehne, a zatim se okrenula od njega.
<BR>&nbsp;&nbsp;&nbsp;&nbsp;&nbsp;Svuda oko nje ljudi su se vrzmali unaokolo, proveravajući, razgovarajući, trčeći do prozora, pokazujući, mrmljajući. S vremena na vreme neko bi uleteo sa novim podacima iz kupole sa teleskopom. Osećala se kao potpuni ausajder među tim astronomima. Bila je tužna, bespomoćna. Mora da je Ator preneo na mene nešto od svog fatalizma, pomisli ona. Izgledao je tako utučen i izgubljen. Uopšte nije ličilo na njega da bude takav.
<BR>&nbsp;&nbsp;&nbsp;&nbsp;&nbsp;Želela je da ga podseti da večeras neće doći do smaka sveta, već samo sadašnjeg ciklusa civilizacije. Ponovo će je izgraditi. Oni koji su se sakrili izići će i započeti sve iz početka, što se već događalo desetak puta ranije... ili dvadeset, ili sto... od nastanka civilizacije na Kalgašu.
<BR>&nbsp;&nbsp;&nbsp;&nbsp;&nbsp;Ali reći to Atoru verovatno ne bi imalo veći učinak nego kada je on njoj kazao da ne brine zbog nestanka pločica. Nadao se da će se ceo svet pripremiti za katastrofu. A umesto toga samo je mali broj obratio pažnju na upozorenje. Samo nekolicina koja je otišla u univerzitetsko Sklonište i skloništa koja su podignuta na drugim mestima...
<BR>&nbsp;&nbsp;&nbsp;&nbsp;&nbsp;Prišao joj je Binaj. "Šta to čujem od Atora? Pločice su nestale?"
<BR>&nbsp;&nbsp;&nbsp;&nbsp;&nbsp;"Nestale, da. Ukradene. Znala sam da ne smem sebi dozvoliti bilo kakav kontakt sa Apostolima."
<BR>&nbsp;&nbsp;&nbsp;&nbsp;&nbsp;Binaj reče: "Misliš da su ih oni ukrali?"
<BR>&nbsp;&nbsp;&nbsp;&nbsp;&nbsp;"Ubeđena sam", odvrati ona ogorčeno. "Javili su mi, po obelodanjivanju postojanja Tombo pločica, da poseduju obaveštenja koja će mi biti od koristi. Zar ti nisam rekla? Verovatno nisam. Želeli su da postignu i sa mnom nagodbu sličnu onoj koju je Ator zaključio sa onim visokim sveštenikom, ili šta god da je: Folimunom 66. 'Sačuvali smo znanje starog jezika', rekao je Folimun, 'jezika koji se govorio u prošloj Godini pobožnosti.' Očigledno su imali nekakve tekstove, rečnike, alfabet starog pisma, a možda i mnogo više od toga."
<BR>&nbsp;&nbsp;&nbsp;&nbsp;&nbsp;"Šta je Ator mogao da dobije od njih?"
<BR>&nbsp;&nbsp;&nbsp;&nbsp;&nbsp;"Ponešto. Dovoljno, u svakom slučaju, da se zaključi kako Apostoli zaista poseduju originalne astronomske zapise o prethodnom pomračenju... dovoljne, rekao je Ator, da se dokaže kako je svet bar jednom već pretrpeo sličnu kataklizmu."
<BR>&nbsp;&nbsp;&nbsp;&nbsp;&nbsp;Ator joj je, nastavila je da priča Binaju, dao kopije nekoliko delimičnih astronomskih tekstova koje je dobio od Folimuna i ona ih je pokazala Mudrinu, kome su one zaista pomogle u prevođenju pločica. Međutim, Sifera je odbila da podeli pločice sa Apostolima, bar pod njihovim uslovima. Apostoli su tvrdili da poseduju ključ i za pismo sa starijih glinenih pločica, i možda je tako. Folimun je zahtevao da mu ona preda originalne pločice da ih on kopira i prevede, ne želeći da on njoj da materijal za dešifrovanje koji je imao. Nije hteo da primi kopije tekstova sa pločica. Morala mu je dati originalne artefakte, ili ništa od pogodbe.
<BR>&nbsp;&nbsp;&nbsp;&nbsp;&nbsp;"Ali ti si to odbila", primeti Binaj.
<BR>&nbsp;&nbsp;&nbsp;&nbsp;&nbsp;"Svakako. Pločice ne smeju napustiti Univerzitet. Dajte nam tekstualni ključ, rekla sam Folimunu, a mi ćemo vam obezbediti kopije tekstova na pločicama. A onda i jedni i drugi možemo pokušati da ih prevedemo."
<BR>&nbsp;&nbsp;&nbsp;&nbsp;&nbsp;Folimun je to odbio. Kopije tekstova mu nisu bile ni od kakve koristi, pošto su sasvim lako mogle biti falsifikati. A što se tiče toga da on njoj preda svoja dokumenta, to nije dolazilo u obzir. Ono što je imao, rekao je, bio je sveti materijal koji je bio dostupan samo Apostolima. Neka mu da pločice i on će joj obezbediti prevod. Ali nijedan autsajder neće videti tekstove koje on već poseduje.
<BR>&nbsp;&nbsp;&nbsp;&nbsp;&nbsp;"Bila sam u iskušenju da se pridružim Apostolima", reče Sifera, "samo da bih se dokopala ključa."
<BR>&nbsp;&nbsp;&nbsp;&nbsp;&nbsp;"Ti? Apostol?"
<BR>&nbsp;&nbsp;&nbsp;&nbsp;&nbsp;"Samo da bih dobila njihov tekstualni materijal. Međutim, ideja je bila tako odbojna. Odbila sam Folimuna." I tako je Mudrin morao sam da se muči sa tim prevodima, ne dobivši materijal koji su Apostoli možda imali i koji mu je mogao biti od koristi. Postalo je očigledno da se na pločicama odista pominje neka teška nesreća koju su bogovi poslali svetu... ali Mudrinovi prevodi bili su tek skice, nesigurne, nepotpune skice.
<BR>&nbsp;&nbsp;&nbsp;&nbsp;&nbsp;E, pa, pločice su sada kod Apostola. Više stvari je išlo tome u prilog nego protiv toga. Teško je to podnosila. U haosu koji će nastupiti, oni će mahati njima unaokolo... njenim pločicama... koristeći ih kao jedan od dokaza svoje vlastite mudrosti i svetosti.
<BR>&nbsp;&nbsp;&nbsp;&nbsp;&nbsp;"Žao mi je, Sifera, što su tvoje pločice nestale", reče Binaj. "Ali ne znamo zasigurno da su ih Apostoli ukrali. Možda će odjednom negde iskrsnuti."
<BR>&nbsp;&nbsp;&nbsp;&nbsp;&nbsp;"Ne računam s tim", reče Sifera. A zatim se žalosno osmehnula i okrenula glavu, zagledavši se u sve mračnije nebo.
<BR>&nbsp;&nbsp;&nbsp;&nbsp;&nbsp;Najviše što je mogla da učini kako bi se bar nekako utešila bilo je da pođe Atorovim stopama i prihvati činjenicu da će ionako uskoro doći do smaka sveta i da ništa više nije bilo naročito važno. Ali to je bila vrlo slaba uteha. U sebi se borila protiv svakog saveta koji je mirisao na očajanje. Trebalo je stalno misliti na prekosutra... na to kako da se preživi, na obnovu, na borbu i na njeno ispunjenje. Kakva korist od padanja u malodušnost, po uzoru na Atora, od prihvatanja pada čovečanstva, sleganja ramenima i napuštanja nade.
<BR>&nbsp;&nbsp;&nbsp;&nbsp;&nbsp;Njeno mračno meditiranje iznenada preseče visoki tenor.
<BR>&nbsp;&nbsp;&nbsp;&nbsp;&nbsp;"Zdravo, svima! Zdravo, zdravo, zdravo!"
<BR>&nbsp;&nbsp;&nbsp;&nbsp;&nbsp;"Širine!" povika Binaj. "Šta ćeš ti ovde?"
<BR>&nbsp;&nbsp;&nbsp;&nbsp;&nbsp;Pothranjeni obrazi pridošlice razvukoše se u zadovoljni osmeh. "Kakva je to ovde mrtvačka atmosfera? Nadam se da niko nije izgubio živce."
<BR>&nbsp;&nbsp;&nbsp;&nbsp;&nbsp;Ator ga iznenađeno pogleda i zlovoljno upita: "Da, šta radite ovde, Širine? Mislio sam da ćete biti u Skloništu."
<BR>&nbsp;&nbsp;&nbsp;&nbsp;&nbsp;Širin se nasmeja i spusti svoje krupno telo u stolicu. "Sklonište nek' ide do đavola! Tamo mi je bilo dosadno. Želeo sam da budem ovde, gde je vruće. Zar mislite da sam operisan od znatiželje? Konačno, provozao sam se Tunelom tajne. Mogu preživeti još jednu dozu Tame. A želim i da vidim te Zvezde o kojim Apostoli blebeću." Protrljao je šake i dodao trezvenijim tonom: "Napolju je ledeno. Vetar je dovoljno hladan da vam zaledi slince u nosu. Dovim kao da ne zrači nimalo toplote, sa udaljenosti na kojoj se večeras nalazi."
<BR>&nbsp;&nbsp;&nbsp;&nbsp;&nbsp;Sedokosi direktor zaškrguta zubima, postavši iznenada razdražljiv. "Zašto ste skrenuli sa svoga puta, Širine, i napravili jednu ovakvu glupost? Od kakve koristi možete ovde biti?"
<BR>&nbsp;&nbsp;&nbsp;&nbsp;&nbsp;"Od kakve sam koristi pa tamo bio?" Širin rezignirano raširi ruke, što je bilo dosta komično. "Kakva korist od psihologa u Skloništu? Bar za sada. Ništa nisam mogao da učinim za njih. Svi su dobro smešteni i zaštićeni, ušuškani ispod zemlje i nemaju o čemu da brinu."
<BR>&nbsp;&nbsp;&nbsp;&nbsp;&nbsp;"A šta ako rulja provali unutra za vreme Tame?"
<BR>&nbsp;&nbsp;&nbsp;&nbsp;&nbsp;Širin se nasmeja. "Čisto sumnjam da bi bilo ko, ko ne zna gde se ulaz nalazi, uspeo da pronađe Sklonište i po danu, a kamoli kada sunca zgasnu. Ako ipak do toga dođe, biće im potreban čovek od akcije da ih brani. Ja? Ja sam nekih sto funti pretežak za tako nešto. Zašto bih se onda skrivao tamo dole sa njima? Lepše mi je ovde."
<BR>&nbsp;&nbsp;&nbsp;&nbsp;&nbsp;Čuvši Širinove reči, Sifera oseti kako joj se vraća raspoloženje. I ona je izabrala da veče Tame provede u Opservatoriji, a ne u Skloništu. Možda je to bilo puko hvalisanje, preterana idiotska samouverenost, ali bila je ubeđena da bi mogla da podnese časove pomračenja... pa čak i dolazak Zvezda, ako je taj deo mita bio istinit... i da ipak sačuva razum. I tako je odlučila da ne preskoči to iskustvo.
<BR>&nbsp;&nbsp;&nbsp;&nbsp;&nbsp;A sada se pokazalo da je i Širin, koji nije bio primer hrabrosti, isto reznovao. Što je moglo značiti da je zaključio kako nalet Tame ipak neće biti tako sveobuhvatan, uprkos mračnim predviđanjima kojima ih je mesecima bombardovao. Čula je njegove priče o Tunelu tajne i pustoši koju je on napravio, čak i u umu samog Širina. Pa ipak je bio ovde. Mora da je zaključio da će ljudi, bar neki, biti elastičniji nego što je ranije očekivao.
<BR>&nbsp;&nbsp;&nbsp;&nbsp;&nbsp;Ili je jednostavno bio nepromišljen. Možda mu se više dopadalo da siđe s uma u tren oka večeras, pomisli Sifera, nego da ostane pri pameti što bi značilo da mora da se nosi sa nebrojenim i možda nesavladivim problemim u teškim vremenima koja su pred njima...
<BR>&nbsp;&nbsp;&nbsp;&nbsp;&nbsp;Ne. Ne. Ponovo je zapadala u morbidan pesimizam. Odagnala je tu pomisao.
<BR>&nbsp;&nbsp;&nbsp;&nbsp;&nbsp;"Širine?" Bio je to Teremon, koji se približavao preko prostorije da pozdrvi psihologa. "Sećate me se? Teremon 762?"
<BR>&nbsp;&nbsp;&nbsp;&nbsp;&nbsp;"Svakako da se sećam, Teremone", reče Širin. Pružio mu je ruku. "Bože, momče, kako si bio oštar prema nama u poslednje vreme, zar ne! Ali sve je to prošlost, bar večeras."
<BR>&nbsp;&nbsp;&nbsp;&nbsp;&nbsp;"Volela bih da je on prošlost", promrmlja Sifera jedva čujno. Namrštila se u znak gađenja i odmakla se nekoliko koraka.
<BR>&nbsp;&nbsp;&nbsp;&nbsp;&nbsp;Teremon protrese Širinovu šaku. "Kakvo je to Sklonište u kome ste bili? Čuo sam nešto o tome, ali nemam pravu predstavu o njima."
<BR>&nbsp;&nbsp;&nbsp;&nbsp;&nbsp;"Pa", poče Širin, "uspeli smo da ubedimo nekolicinu ljudi, bar, u valjanost našeg predskazanja... smaka sveta, da budem pompezan, i taj mali broj je preduzeo određene mere zaštite. To su uglavnom najbliži članovi porodica osoblja Opservatorije, ima i pripadnika nastavničkog osoblja Univerziteta Saro, kao i nekoliko ljudi spolja. Moja prijateljica Liliat 221 se trenutno tamo nalazi i pretpostavljam da bih i ja trebalo da budem tamo, da nije moje paklene znatiželje. Sve u svemu, tamo ima oko tri stotine ljudi!"
<BR>&nbsp;&nbsp;&nbsp;&nbsp;&nbsp;"Razumem. Oni treba da se sakriju pred Tamom i... Zvezdama, i da ostanu pribrani kada se ostatak sveta raspukne."
<BR>&nbsp;&nbsp;&nbsp;&nbsp;&nbsp;"Tačno. Apostoli imaju takođe neku vrstu skloništa, znate. Nismo sigurni koliko ljudi ima unutra... ako imamo sreće, svega nekolicina, ali mnogo je verovatnije da imaju na hiljade sklonjenih. Koji će izići pošto prođe Tama i naslediti svet."
<BR>&nbsp;&nbsp;&nbsp;&nbsp;&nbsp;"Što znači da skupina sa Univerziteta", primeti Teremon, "treba da bude protivteža njima?"
<BR>&nbsp;&nbsp;&nbsp;&nbsp;&nbsp;Širin klimnu. "Ako je to moguće. Neće biti lako. Gotovo celokupno stanovništvo će biti ludo, veliki gradovi će izgoreti, a brojne horde Apostola će možda nametati svoj poredak onome što je ostalo od sveta... ne, biće im teško da prežive. Ali bar imaju hrane, vode, svetla, zaklon, oružje..."
<BR>&nbsp;&nbsp;&nbsp;&nbsp;&nbsp;"Imaju i više od toga", dodade Ator. "Kod njih su svi naši zapisi, osim onih koje ćemo danas sakupiti. Ti će zapisi predstavljati neprocenjivo blago za naredni ciklus, i to je ono što mora preživeti. Ostalo može da ode do đavola."
<BR>&nbsp;&nbsp;&nbsp;&nbsp;&nbsp;Teremon zviznu dugo i tiho.
<BR>&nbsp;&nbsp;&nbsp;&nbsp;&nbsp;"Znači, vi ste sasvim sigurni da će se ono što ste predvideli dogoditi upravo onako kao što vi kažete!"
<BR>&nbsp;&nbsp;&nbsp;&nbsp;&nbsp;"Kakav stav bismo još mogli da zauzmemo?" grubo upita Sifera. "Kada smo shvatili da do nesreće neizbežno mora doći..."
<BR>&nbsp;&nbsp;&nbsp;&nbsp;&nbsp;"Da", prekide je novinar. "Morali ste se pripremiti za nju. Jer vi ste znali Istinu. Voleo bih da mogu makar upola da budem siguran u bilo šta kao što ste vi Posednici Istine sigurni u ono što će se večeras dogoditi."
<BR>&nbsp;&nbsp;&nbsp;&nbsp;&nbsp;Ona ga pogleda s negodovanjem. "Volela bih da si večeras tamo napolju, da lutaš ulicama u plamenu! Ali ne... ne, ovde ćeš biti bezbedan! To je više nego što zaslužuješ!"
<BR>&nbsp;&nbsp;&nbsp;&nbsp;&nbsp;"Polako", umeša se Širin. On uhvati Teremona pod ruku. Tiho mu reče: "Nema svrhe sada izazivati ljude, prijatelju. Hajdemo negde gde nećemo smetati i gde ćemo moći da porazgovaramo."
<BR>&nbsp;&nbsp;&nbsp;&nbsp;&nbsp;"Odlična ideja", složi se Teremon.
<BR>&nbsp;&nbsp;&nbsp;&nbsp;&nbsp;Ali ničim nije pokazao da namerava da iziđe iz prostorije. Za stolom je počela partija stohastičkog šaha i Teremon se zadržao nekoliko trenutaka da je posmatra, očigledno ništa ne shvatajući, dok su se u tišini vukli brzi potezi. Izgleda da ga je zadivila sposobnost igrača da se usredsrede na igru, kada svi verovatno smatraju da ih samo nekoliko časova deli od smaka sveta.
<BR>&nbsp;&nbsp;&nbsp;&nbsp;&nbsp;"Dođite", ponovi Širin.
<BR>&nbsp;&nbsp;&nbsp;&nbsp;&nbsp;"Da. Da", odvrati Teremon.
<BR>&nbsp;&nbsp;&nbsp;&nbsp;&nbsp;On i Širin iziđoše u hodnik, a trenutak kasnije za njima krenu i Binaj.
<BR>&nbsp;&nbsp;&nbsp;&nbsp;&nbsp;Kakav težak čovek, pomisli Sifera.
<BR>&nbsp;&nbsp;&nbsp;&nbsp;&nbsp;Zurila je u sjajni prsten Dovima, koji je divlje goreo na nebu. Je li se to nebo još više smračilo u poslednjih nekoliko minuta? Ne, ne, ubeđivala je ona sebe, to je nemoguće. Dovim je još bio tu. Samo joj se pričinilo. Nebo je izgledalo čudno, samo sa Dovimom. Nikada ga još nije videla takvog, tamnopurpurne boje. Ali napolju još ni izdaleka nije pala tama: mračno je bilo, da, ali još je bilo dovoljno svetlosti i još je lako mogla sve razaznati uprkos srazmerno slabom sjaju jedinog malog sunca.
<BR>&nbsp;&nbsp;&nbsp;&nbsp;&nbsp;Ponovo se setila svojih izgubljenih pločica. Zatim ih je odagnala iz misli.
<BR>&nbsp;&nbsp;&nbsp;&nbsp;&nbsp;Šahisti su bili u pravu, pomisli ona. Sedi i opusti se. Ako možeš.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
