<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Ator ratoborno isturi donju usnu i zagleda se besno u čoveka iz Hronike. Uspevao je da se savlada jedino neverovatnim naporom.
<BR>&nbsp;&nbsp;&nbsp;&nbsp;&nbsp;"Vi ovde? Uprkos svemu što sam kazao? Kakva drskost!"
<BR>&nbsp;&nbsp;&nbsp;&nbsp;&nbsp;Teremon je ispružio šaku, kao da je stvarno očekivao da će je Ator prihvatiti. Ipak ju je posle jednog trenutka spustio i ostao da stoji zagledan u direktora Opservatorije sa zapanjujućim nehajem.
<BR>&nbsp;&nbsp;&nbsp;&nbsp;&nbsp;Glasom koji je podrhtavao od jedva zauzdanih emocija, Ator reče: "Vi ste, gospodine, svojim dolaskom ovamo večeras dokazali da ste neviđeno drski. Zapanjem sam da se usuđujete da dođete među nas."
<BR>&nbsp;&nbsp;&nbsp;&nbsp;&nbsp;Binaj, koji je stajao u uglu prostorije i nervozno se oblizivao, primeti: "Gospodine, konačno..."
<BR>&nbsp;&nbsp;&nbsp;&nbsp;&nbsp;"Jesi li ga ti pozvao ovamo? Iako si znao da sam izričito zabranio..."
<BR>&nbsp;&nbsp;&nbsp;&nbsp;&nbsp;"Gospodine, ja..."
<BR>&nbsp;&nbsp;&nbsp;&nbsp;&nbsp;"Pozvala me dr Sifera", izjavi Teremon. "Navaljivala je da dođem. Ovde sam na njen poziv."
<BR>&nbsp;&nbsp;&nbsp;&nbsp;&nbsp;"Sifera? Sifera? Sumnjam u to. Pre samo nekoliko nedelja kazala mi je da vas smatra neodgovornom budalom. Govorila je o vama na najgrublji mogući način." Ator se osvrnu oko sebe. "Uzgred budi rečeno, gde je ona? Trebalo je da bude ovde, zar ne?" Nije dobio odgovor. Okrenuvši se Binaju, Ator primeti: "Ti si ovamo uveo tog novinara, Binaje. Veoma sam iznenađen tvojim postupkom. Ovo nije trenutak za neposlušnost. Opservatorija je večeras zatvorena za novinare. A za ovog novinara ovde zatvorena je već duže veme. Odmah ga isprati."
<BR>&nbsp;&nbsp;&nbsp;&nbsp;&nbsp;"Direktore Ator", poče Teremon, "kada biste mi samo dozvolili da iznesem svoje razloge zbog..."
<BR>&nbsp;&nbsp;&nbsp;&nbsp;&nbsp;"Mislim, mladiću, da vas ništa od onoga što biste mogli reći ne bi opravdalo za nepodnošljive svakodnevne članke iz proteklih nekoliko meseci. Vodili ste agresivnu novinarsku kampanju protiv napora mojih kolega i mene da organizujemo svet protiv onoga što preti da nas uništi. Dali ste sve od sebe, svojim krajnje ličnim napadima, da osoblje ove Opservatorije izvrgnete ruglu."
<BR>&nbsp;&nbsp;&nbsp;&nbsp;&nbsp;Podigao je primerak Hronike sa stola i zamahao njime besno prema Teremonu. "Čak i osoba bezočna kao što ste vi trebalo je da se zamisli pre no što dođe kod mene sa zahtevom da joj se dozvoli da odavde izveštava o današnjim događajima za svoje novine. Od svih novinara ponajpre... vi!"
<BR>&nbsp;&nbsp;&nbsp;&nbsp;&nbsp;Ator baci novine na pod, uputi se ka prozoru sa prekrštenim rukama na leđima.
<BR>&nbsp;&nbsp;&nbsp;&nbsp;&nbsp;"Smesta odlazite", odreza on preko ramena. "Binaje, vodi ga odavde."
<BR>&nbsp;&nbsp;&nbsp;&nbsp;&nbsp;Atoru je bubnjalo u glavi. Znao je da mora ovladati svojim besom. Nije smeo dozvoliti da mu bilo šta odvuče pažnju od neizmernog i kataklizmičkog događaja koji će se uskoro dogoditi.
<BR>&nbsp;&nbsp;&nbsp;&nbsp;&nbsp;Zlovoljno je zurio u nebo nad Saroom, terajući sebe da se smiri što najbolje može večeras.
<BR>&nbsp;&nbsp;&nbsp;&nbsp;&nbsp;Onos je počeo da zalazi prema obzorju. Uskoro će izbledeti i nestati u dalekim maglama. Ator ga je posmatrao kako se spušta.
<BR>&nbsp;&nbsp;&nbsp;&nbsp;&nbsp;Znao je da ga nikada više neće videti kao čovek zdrave pameti.
<BR>&nbsp;&nbsp;&nbsp;&nbsp;&nbsp;Vidljiv je takođe bio hladni, beli sjaj Site, nisko na nebu, daleko na suprotnom kraju grada, na naspramnom obzorju. Sitin blizanac, Tano, nije se mogao videti... već je bio zašao, i sada je klizio preko neba suprotne polulopte, koja će uskoro uživati u neobičnoj pojavi dana pet sunaca... Sita je već polako nestajala sa vidika. Za tren ili dva će nestati.
<BR>&nbsp;&nbsp;&nbsp;&nbsp;&nbsp;Čuo je iza sebe Binaja i Teremona kako šapuću.
<BR>&nbsp;&nbsp;&nbsp;&nbsp;&nbsp;"Je li taj čovek još tu?" upita Ator pretećim glasom.
<BR>&nbsp;&nbsp;&nbsp;&nbsp;&nbsp;Binaj odvrati: "Gospodine, mislim da bi trebalo da ga saslušate."
<BR>&nbsp;&nbsp;&nbsp;&nbsp;&nbsp;"Stvarno? Misliš da bi trebalo da ga saslušam?" Ator se okrenu, oči su mu besno sevale. "Oh, ne, Binaje. Ne, on će saslušati mene!" On odlučno pozva novinara, koji uopšte nije pokazivao nameru da se udalji. "Dođite ovamo, mladiću! Dobićete svoju priču."
<BR>&nbsp;&nbsp;&nbsp;&nbsp;&nbsp;Teremon lagano krenu prema njemu.
<BR>&nbsp;&nbsp;&nbsp;&nbsp;&nbsp;Ator pokaza kroz prozor. "Sita samo što nije zašla... ne, već je zašla. Nestaće i Onos, za trenutak ili dva. Od svih šest sunaca, na nebu će ostati samo Dovim. Vidite li ga?"
<BR>&nbsp;&nbsp;&nbsp;&nbsp;&nbsp;Uopšte nije morao da postavi to pitanje. Crveni patuljak je večeras izgledao čak manji nego obično, manji nego što je bio decenijama. Ali bio je gotovo u zenitu i njegova crvenkasta svetlost zastrašujuće je preplavljivala predeo neobičnim krvavocrvenim osvetljenjem, dok su sjajni zraci Onosa na zalasku zamirali.
<BR>&nbsp;&nbsp;&nbsp;&nbsp;&nbsp;Atorovo podignuto lice bilo je obasjano crvenom Dovimovom svetlošću. "Za manje od četiri časa", reče on, "civilizacija kakvu poznajemo će se okončati. To će se dogoditi stoga što će, kao što vidite, Dovim biti jedino sunce na nebu." Začkiljio je i zagledao se put obzorja. Nestao je i poslednji žuti treptaj Onosa. "Eto. Dovim je ostao sam! Preostaju nam četiri sata, do kraja. Odštampajte to! Ali neće biti nikoga da to i pročita."
<BR>&nbsp;&nbsp;&nbsp;&nbsp;&nbsp;"Ali ako četiri časa prođu... a posle njih još četiri... i ništa se ne dogodi?" upita Tremon blago.
<BR>&nbsp;&nbsp;&nbsp;&nbsp;&nbsp;"Neka vas to ne brine. Uveravam vas da će se mnogo toga dogoditi."
<BR>&nbsp;&nbsp;&nbsp;&nbsp;&nbsp;"Možda. Ali ako se ipak ništa ne dogodi?"
<BR>&nbsp;&nbsp;&nbsp;&nbsp;&nbsp;Ator se borio protiv besa koji ga je obuzimao. "Gospodine, ako ne odete i ako Binaj odbije da vas isprati, pozvaću univerzitetsko obezbeđenje i... Ne. Poslednje večeri Civilizacije neću ovde dozvoliti nikakve neljubaznosti. Imate pet minuta, mladiću, da kažete ono zbog čega ste došli. Po isteku toga vremena, ili ću vam dozvoliti da ostanete i posmatrate pomračenje, ili ćete svojevoljno otići. Jesmo li se razumeli?"
<BR>&nbsp;&nbsp;&nbsp;&nbsp;&nbsp;Teremon je oklevao samo trenutak. "To je prilično pošteno."
<BR>&nbsp;&nbsp;&nbsp;&nbsp;&nbsp;Ator izvadi džepni sat. "Znači, imate pet minuta."
<BR>&nbsp;&nbsp;&nbsp;&nbsp;&nbsp;"Dobro. Prvo: u čemu je razlika ako mi dozvolite da lično prisustvujem onome što će se dogoditi? Ako se vaša predviđanja obistine, moje prisustvo će biti nevažno... doći će do smaka sveta, sutra neće biti novina i ja neću moći ni na koji način da vas povredim. Drugo: šta ako ne dođe ni do kakvog pomračenja? Svi vi ćete biti izvrgnuti takvom ruglu kakav svet ne pamti. Zar ne mislite da bi bilo mudro prepustiti prijatelju da vam se ruga?"
<BR>&nbsp;&nbsp;&nbsp;&nbsp;&nbsp;Ator frknu: "Mislite na sebe?"
<BR>&nbsp;&nbsp;&nbsp;&nbsp;&nbsp;"Svakako!" Teremon se nehajno smesti u najudobniju fotelju u prostoriji i prekrsti noge. "Moji su članci povremeno možda malo grubi, slažem se, ali dozvolio sam vam, kad god je to bilo moguće, da iskažete svoje stavove. Konačno, Binaj mi je prijatelj. On mi je prvi nagovestio šta se ovde događa i verovatno se sećate da sam u početku bio veoma naklonjen vašim istraživanjima. Međutim, pitam vas, dr Atore, kako ste mogli, vi, jedan od najvećih naučnika u celoj istoriji, da okrenete leđa saznanju da je naš vek, vek trijumfa razuma nad sujeverjem, činjenica nad maštom, znanja nad slepim strahom? Apostoli plamena predstavljaju apsurdni anahronizam. Knjiga Otkrovenja je zakukuljena gomila gluposti. Svako inteligentan, svako moderan, zna to. Stoga su se ljudi uplašili, čak razljutili, što su se naučnici preobratili i govore nam kako ti kultisti propovedaju istinu. Oni..."
<BR>&nbsp;&nbsp;&nbsp;&nbsp;&nbsp;"To nije tačno, mladiću", prekide ga Ator. "Apostoli su nam pružili izvesne podatke; međutim, naši nalazi ne sadrže ni trunku njihovog misticizma. Činjenice su činjenice i ne može se poreći da takozvane 'gluposti' Apostola podupiru izvesne činjenice. To smo otkrili na vlastitu žalost, uveravam vas. Mi smo prezreli njihovo mitologizovanje i učinili sve što smo mogli da razdvojimo njihova krajnje istinita upozorenja o predstojećoj nesreći od njihovog besmislenog i neprihvatljivog programa za preobražaj i 'reformu' društva. Uveravam vas da nas Apostoli sada mrze još više od vas."
<BR>&nbsp;&nbsp;&nbsp;&nbsp;&nbsp;"Ja vas ne mrzim. Samo pokušavam da vam kažem da je javnost loše volje. Ljuta je."
<BR>&nbsp;&nbsp;&nbsp;&nbsp;&nbsp;Ator iskrivi usta u znak prezira. "Samo neka se ljute!"
<BR>&nbsp;&nbsp;&nbsp;&nbsp;&nbsp;"Dobro, ali šta će biti sutra?"
<BR>&nbsp;&nbsp;&nbsp;&nbsp;&nbsp;"Neće biti nikakvog sutra!"
<BR>&nbsp;&nbsp;&nbsp;&nbsp;&nbsp;"Ali ako ga bude? Recimo da ga bude... samo zarad razgovora. Taj bes mogao bi prerasti u nešto ozbiljno. Konačno, i sami znate, ceo poslovni svet doživeo je sunovrat poslednjih nekoliko meseci. Došlo je do kraha berze u tri navrata, ili to možda niste primetili? Razumni ulagači ne veruju da će doći do smaka sveta, ali smatraju da bi drugi ulagači mogli početi tako da misle, te stoga razumni rasprodaju sve pre no što počne panika... na taj način i sami podlegavši panici. Kasnije ponovo sve to pokupuju i ponovo prodaju čim se berza opravi, pa ponovo započnu ceo silazni ciklus. I šta mislite da se dogodilo sa poslovima? Ni običan građanin vam ne veruje, ali nema smisla kupovati novu garnituru za trem, je li tako? Bolje je za svaki slučaj sačuvati novac, ili ga uložiti u konzervirane namirnice i municiju, a nameštaj može da sačeka.
<BR>&nbsp;&nbsp;&nbsp;&nbsp;&nbsp;Shvatate li u čemu je stvar, dr Atore. Čim se sve ovo završi, poslovni interesi će želeti živog da vas oderu. Kazaće da ako ludaci... molim za izvinjenje... ludaci prerušeni u ozbiljne naučnike mogu uznemiriti celu ekonomiju zemlje kad god to žele, izdavši kakvo nadobudno predskazanje, onda je dužnost zemlje da se pobrine kako se takve stvari ne bi dešavale. Leteće perje, doktore."
<BR>&nbsp;&nbsp;&nbsp;&nbsp;&nbsp;Ator je nezainteresovano posmatrao kolumnistu. Pet minuta bilo je na izmaku.
<BR>&nbsp;&nbsp;&nbsp;&nbsp;&nbsp;"I šta vi predlažete da se uradi kako bi se situacija popravila?"
<BR>&nbsp;&nbsp;&nbsp;&nbsp;&nbsp;"Pa", poče Tremon, cereći se, "evo šta sam smislio: počevši od sutra, biću vaš neslužbeni predstavnik za veze sa javnošću. Pod tim podrazumevam da mogu pokušati da stišam bes s kojim ćete morati da suočite... na isti način na koji sam pokušavao da smanjim napetost koju je narod osećao... pomoću humora, ismevanjem, ako bude potrebno. Znam... to će biti teško podneti, priznajem, jer ću sve vas morati da predstavim kao gomilu blebetavih idiota. Ali ako uspem da navedem ljude da vam se smeju, mogli bi zaboraviti na ljutnju. Zauzvrat, tražim da eksluzivno meni dozvolite da pokrivam večerašnje događaje u Opservatoriji."
<BR>&nbsp;&nbsp;&nbsp;&nbsp;&nbsp;Ator je ćutao. Binaj prasnu: "Gospodine, vredi promisliti o tome. Znam da smo ispitali svaku mogućnost, ali uvek postoje izgledi jedan prema milion, milijardu, da se negde potkrala greška ili u našoj teoriji ili u proračunima. A ako postoji..."
<BR>&nbsp;&nbsp;&nbsp;&nbsp;&nbsp;Ostali u prostoriji počeli su da mrmore i Atoru se učinilo da se slažu sa Teremonom. Bogova im, zar se celo odeljenje okreće protiv njega? Ator napravi grimasu kao da su mu usta puna nečeg gorkog što ne može da ispljune.
<BR>&nbsp;&nbsp;&nbsp;&nbsp;&nbsp;"Da vam dozvolim da ostanete sa nama kako biste sutra mogli bolje da nam se rugate? Izgleda da mislite kako sam potpuno pošandrcao, mladiću!"
<BR>&nbsp;&nbsp;&nbsp;&nbsp;&nbsp;Teremon odvrati: "Ali već sam vam objasnio da moje prisustvo ovde ništa neće izmeniti. Ako dođe do pomračenja, ako se spusti Tama, od mene možete očekivati samo odnos pun poštovanja, kao i svu moguću pomoć u bilo kakvoj krizi koja bi mogla nastupiti. A ako se ipak ništa neobično ne dogodi, voljan sam da vam se stavima na raspolaganje u nadi da ću moći da vas zaštitim, dr Atore, od besa ljutitih građana koji..."
<BR>&nbsp;&nbsp;&nbsp;&nbsp;&nbsp;"Molim vas", javi se jedan novi glas. "Dopustite mu da ostane, dr Atore."
<BR>&nbsp;&nbsp;&nbsp;&nbsp;&nbsp;Ator se osvrnu unaokolo. Sifera je ušla neprimećena.
<BR>&nbsp;&nbsp;&nbsp;&nbsp;&nbsp;"Izvinite što kasnim. U odeljenju za arheologiju je u poslednjem trenutku iskrsao problem koji je malo uzburkao stvari i..." Ona izmenja pogled sa Teremonom, a zatim se obrati Atoru: "Molim vas da se ne vređate. Znam da nas je okrutno ismevao. Ali pozvala sam ga večeras ovamo kako bi se u našem prisustvu mogao uveriti da smo odista bili u pravu. On je... moj gost, doktore."
<BR>&nbsp;&nbsp;&nbsp;&nbsp;&nbsp;Ator sklopi oči na trenutak. Siferin gost! To je bilo suviše. Zašto ne pozovu i Folimuna? I Mondiora!
<BR>&nbsp;&nbsp;&nbsp;&nbsp;&nbsp;Ali izgubio je volju da se dalje prepire. Vreme je isticalo. A očigledno ni ostalima nije smetalo da Teremon ostane za vreme pomračenja.
<BR>&nbsp;&nbsp;&nbsp;&nbsp;&nbsp;Uostalom nije bilo važno!
<BR>&nbsp;&nbsp;&nbsp;&nbsp;&nbsp;Ništa više nije bilo važno!
<BR>&nbsp;&nbsp;&nbsp;&nbsp;&nbsp;Ator nevoljno reče: "U redu. Ostanite, ako je to ono što želite. Ali bićete tako ljubazni da nas ni na koji način ne ometate u našim dužnostima. Jeste li razumeli? Sklanjaćete se s puta kad god to budete mogli. Takođe ne smete zaboraviti da sam ja nadležan za sve što se ovde događa i uprkos mišljenjima koja ste iznosili u svojim rubrikama, očekujem od vas potpunu saradnju i poštovanje..."
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
