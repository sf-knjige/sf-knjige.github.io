<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Utvrđenje Hronos štrčalo je sa najistočnijeg ruba velikog Masiva Uzde: mračna, barokna gomila vlažnog kamenja sa tri stotine soba i dvorana, lavirint neosvetljenih hodnika koji su vodili u duboke dvorane, tornjevi, kule, balkoni koji su gledali na severne pustopoljine, vazdušni šahtovi koji su se uzdizali pola kilometra ka svetlosti i spuštali se navodno do samog lavirinta, parapeti izribani hladnim vetrovima odozgo, sa vrhova; stepeništa - unutrašnja i spoljna - isklesana od planinskog kamena tako da ne vode nikuda, prozori od bojenog stakla visoki stotinu metara kako bi uhvatili prve zrake sunčeve ili mesečeve kratkodnevice, prozori bez okana veličine ljudske pesnice, koji nisu gledali ni na šta posebno, beskrajni niz bareljefa, groteskne skulpture u poluskrivenim nišama i više od hiljadu gargojla <EM>Gargoyles - ukrasne kamene skulpture krilatih demona na srednjovekovnim građevinama, zamkovima i utvrđenjima. - Prim. prev.</EM> koji su zurili sa strehe i parapeta, poprečne grede i grobnice, virili kroz drvene krovne grede u velike dvorane, postavljeni tako da gledaju u krvavo obojene prozore severoistočne strane, dok su im se krilate i pogrbljene senke kretale kao na sunčanom satu, stvarane sunčevom svetlošću danju i gasnim bakljama noću. I svugde u Utvrđenju Hronos znaci dugotrajne okupacije Crkve Šrajka - oltari ispaštanja zaodenuti crvenim somotom, obešene i nepoduprte skulpture Avatara sa polihromnim čelikom umesto oštrica i krvavim draguljima umesto očiju, više statua Šrajka isklesanih u kamenu uskih stepeništa i tamnih dvorana, tako da niko nigde, u noći, nije mogao da se oslobodi straha od šaka koje izranjaju iz kamena da ga dodirnu, od oštrog, zakrivljenog sečiva koje se spušta iz kamena, četiri ruke koje ga obavijaju u konačnom zagrljaju. Kao krajnja ornamentacija, filigrani krvi u mnogima od nekad nastanjenih dvorana i soba, crvene arabeske koje su u gotovo prepoznatljivim šarama isprskale zidove i tavanice tunela, posteljina čvrsto skorena od supstance crvene kao rđa, i centralna trpezarija ispunjena zadahom hrane koja truli od obroka napuštenih pre više nedelja, pod i sto, stolice i zid ukrašen krvlju, umrljanom odećom i iskidanim odorama u nemim hrpama. I svugde zvuk muva.
<BR>&nbsp;&nbsp;&nbsp;&nbsp;&nbsp;"Jebote, veselo mesto, zar ne?" reče Martin Silenus, dok mu je glas odjekivao.
<BR>&nbsp;&nbsp;&nbsp;&nbsp;&nbsp;Otac Hojt načini nekoliko koraka dublje u veliku dvoranu. Popodnevno svetlo iz zapadnog svetlarnika četrdeset metara iznad njih padalo je u prašnjavim stubovima. "Neverovatno", šapnu on. "Sveti Petar u Vatikanu ovome nije ni prineti."
<BR>&nbsp;&nbsp;&nbsp;&nbsp;&nbsp;Martin Silenus se nasmeja. Gusta svetlost ocrtavala mu je jagodice i satirske obrve. "Ovo je sagrađeno za živo božanstvo", reče on.
<BR>&nbsp;&nbsp;&nbsp;&nbsp;&nbsp;Fedman Kasad spusti svoju putnu torbu na pod i pročisti grlo. "Ovo mesto je svakako starije od Crkve Šrajka."
<BR>&nbsp;&nbsp;&nbsp;&nbsp;&nbsp;"I jeste", reče Konzul. "Ali ona ovde boravi u poslednja dva veka."
<BR>&nbsp;&nbsp;&nbsp;&nbsp;&nbsp;"Sada ne izgleda naročito nastanjeno", reče Bron Lamija. Držala je očev automatik u levoj ruci.
<BR>&nbsp;&nbsp;&nbsp;&nbsp;&nbsp;Svi su oni vikali tih prvih dvadeset minuta boravka u 'Utvrđenju', ali zamirući odjeci, tišina i zujanje muva u trpezariji naterali su ih da utihnu.
<BR>&nbsp;&nbsp;&nbsp;&nbsp;&nbsp;"Ovu prokletu građevinu podigli su androidi i klonovi Tužnog Kralja Bilija", reče pesnik. "Osam lokalnih godina rada pre nego što su stigli kovit-brodovi. Trebalo je to da bude najveće turističko odmaralište u Mreži, odskočna tačka za Vremenske grobnice i Grad Pesnika. Ali pretpostavljam da su čak i jadni bezvezni androidski radnici znali za lokalnu verziju priče o Šrajku."
<BR>&nbsp;&nbsp;&nbsp;&nbsp;&nbsp;Sol Vejntraub je stajao kraj istočnog prozora i držao kćer tako da joj blaga svetlost pada preko lica i stisnute ručice. "Sve je to sada malo važno", reče on. "Hajde da pronađemo neki ćošak gde nije bilo pokolja i gde možemo da odspavamo i pojedemo svoj večernji obrok."
<BR>&nbsp;&nbsp;&nbsp;&nbsp;&nbsp;"Nastavljamo li dalje večeras?" upita Bron Lamija.
<BR>&nbsp;&nbsp;&nbsp;&nbsp;&nbsp;"Do grobnica?" upita Silenus, pokazavši iskreno iznenađenje prvi put od početka putovanja. "Otišla bi Šrajku po mraku?"
<BR>&nbsp;&nbsp;&nbsp;&nbsp;&nbsp;Lamija slegnu ramenima. "Zar ima neke razlike?"
<BR>&nbsp;&nbsp;&nbsp;&nbsp;&nbsp;Konzul stade kraj vrata od olovnog stakla, koja su vodila do kamenog balkona, i zatvori oči. Telo mu je još posrtalo i održavalo ravnotežu prateći pokrete kabine žičare. Noć i dan putovanja iznad vrhova stopili su se u njegovoj glavi, izgubljeni u umoru od gotovo tri dana bez sna, i u njegovoj sve većoj napetosti. On otvori oči pre nego što je zadremao stojeći. "Umorni smo", reče on. "Ostaćemo večeras ovde i sići ujutro."
<BR>&nbsp;&nbsp;&nbsp;&nbsp;&nbsp;Otac Hojt ode na uski ispust balkona. Nagnu se preko ograde od nazubljenog kamena. "Možemo li odavde da vidimo grobnice?"
<BR>&nbsp;&nbsp;&nbsp;&nbsp;&nbsp;"Ne", reče Silenus. "Nalaze se iza onih brda. Ali vidite one bele stvari severno i malčice zapadno... one stvari koje blistaju kao krhotine polomljenih zuba u pesku?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"To je Grad Pesnika. Mesto koje je Kralj Bili prvobitno odabrao za Kits i za sve sjajne i lepe stvari. Lokalci kažu da ga sada pohode bezglavi duhovi."
<BR>&nbsp;&nbsp;&nbsp;&nbsp;&nbsp;"Jesi li ti jedan od njih?" upita Lamija.
<BR>&nbsp;&nbsp;&nbsp;&nbsp;&nbsp;Martin Silenus se okrenu da kaže nešto, pogleda na tren pištolj u njenoj ruci, odmahnu glavom i okrenu se od nje.
<BR>&nbsp;&nbsp;&nbsp;&nbsp;&nbsp;Odjeknuše koraci sa nevidljivog zakrivljenog stepeništa i pukovnik Kasad ponovo uđe u prostoriju. "Iznad trpezarije postoje dva mala skladišta", reče on. "Ona imaju deo balkona napolju, ali nijedan drugi pristup osim ovog stepeništa. Pogodno za odbranu. Sobe su... čiste."
<BR>&nbsp;&nbsp;&nbsp;&nbsp;&nbsp;Silenus se nasmeja. "Znači li to da ništa ne može da nas ščepa, ili da, kada nas nešto bude ščepalo, nećemo imati nikakvog izlaza?"
<BR>&nbsp;&nbsp;&nbsp;&nbsp;&nbsp;"Kuda bismo otišli?" upita Sol Vejntraub.
<BR>&nbsp;&nbsp;&nbsp;&nbsp;&nbsp;"Kuda, zaista?" reče Konzul. Bio je veoma umoran. On podiže svoju opremu i jednu dršku teške Mebijusove kocke, pa sačeka da otac Hojt podigne drugi kraj. "Učinimo ono što Kasad kaže. Pronađimo mesto gde ćemo provesti noć. Izađimo bar iz ove prostorije. Zaudara na smrt."
<BR>
<BR>&nbsp;&nbsp;&nbsp;&nbsp;&nbsp;Večerali su svoje poslednje sušene porcije, uz nešto vina iz Silenusove poslednje boce i malo bajate torte koju je Sol Vejntraub doneo kako bi proslavili svoje poslednje zajedničko veče. Rejčel je bila premala da bi jela tortu, ali je popila svoje mleko i zaspala na stomaku, na prostirci kraj oca.
<BR>&nbsp;&nbsp;&nbsp;&nbsp;&nbsp;Lenar Hojt izvadi malu balalajku iz ranca i odsvira nekoliko akorda.
<BR>&nbsp;&nbsp;&nbsp;&nbsp;&nbsp;"Nisam znala da svirate", reče Bron Lamija.
<BR>&nbsp;&nbsp;&nbsp;&nbsp;&nbsp;"Pomalo."
<BR>&nbsp;&nbsp;&nbsp;&nbsp;&nbsp;Konzul protrlja oči. "Voleo bih da imamo klavir."
<BR>&nbsp;&nbsp;&nbsp;&nbsp;&nbsp;"Vi ga imate", reče Martin Silenus.
<BR>&nbsp;&nbsp;&nbsp;&nbsp;&nbsp;Konzul pogleda pesnika.
<BR>&nbsp;&nbsp;&nbsp;&nbsp;&nbsp;"Dovedite ga ovamo", reče Silenus. "Prijao bi mi skoč."
<BR>&nbsp;&nbsp;&nbsp;&nbsp;&nbsp;"O čemu vi to pričate?" odbrusi otac Hojt. "Govorite jasno."
<BR>&nbsp;&nbsp;&nbsp;&nbsp;&nbsp;"O njegovom brodu", reče Silenus. "Sećate se kada je naš dragi, blagopočivši Glas Žbuna Mastin rekao našem prijatelju Konzulu da je njegovo tajno oružje taj lepi Hegemonijin privatni brodić koji čuči tamo, u svemirskoj luci Kitsa? Dozovite ga, Vaše Konzulstvo. Dovedite ga ovamo."
<BR>&nbsp;&nbsp;&nbsp;&nbsp;&nbsp;Kasad se pomeri od stepeništa na kom je postavljao zrake za uzbunjivanje. "Datasfera planete je mrtva. Komunikacioni sateliti su oboreni. Brodovi SILE u orbiti koriste uski snop. Kako da ga pozove?"
<BR>&nbsp;&nbsp;&nbsp;&nbsp;&nbsp;Lamija je bila ta koja je progovorila. "Fetlinijskim primopredajnikom."
<BR>&nbsp;&nbsp;&nbsp;&nbsp;&nbsp;Konzul se zagleda u nju.
<BR>&nbsp;&nbsp;&nbsp;&nbsp;&nbsp;"Fetlinijski primopredajnici veliki su kao zgrade", reče Kasad.
<BR>&nbsp;&nbsp;&nbsp;&nbsp;&nbsp;Bron Lamija slegnu ramenima. "Ono što je Mastin rekao ima smisla. Da sam ja Konzul... da sam ja jedan od nekoliko hiljada jedinki, u čitavoj prokletoj Mreži, koje poseduju privatni brod... ja bih se potrudila da budem prokleto sigurna u to da mogu da njime upravljam na daljinu ako se ukaže potreba. Planeta je previše primitivna da se oslonimo na njenu komunikacionu mrežu, jonosfera je preslaba za kratke talase, komunikacioni sateliti su prva stvar koja strada u čarkama... Ja bih ga pozvala fetlinijom."
<BR>&nbsp;&nbsp;&nbsp;&nbsp;&nbsp;"A veličina?" reče Konzul.
<BR>&nbsp;&nbsp;&nbsp;&nbsp;&nbsp;Bron Lamija pogleda diplomatu pravo u oči. "Hegemonija još ne može da napravi prenosive fetlinijske primopredajnike. Postoje glasine da Proterani mogu."
<BR>&nbsp;&nbsp;&nbsp;&nbsp;&nbsp;Konzul se osmehnu. Odnekud se začu škripa i metalni zvuk udarca.
<BR>&nbsp;&nbsp;&nbsp;&nbsp;&nbsp;"Ostanite ovde", reče Kasad. On izvuče štap smrti iz tunike, isključi zrake za uzbunu svojim taktičkim komlogom, siđe i izgubi se iz vidokruga.
<BR>&nbsp;&nbsp;&nbsp;&nbsp;&nbsp;"Izgleda da za nas sada važi ratno pravo", reče Silenus kada je pukovnik otišao. "Mars nenadmašni."
<BR>&nbsp;&nbsp;&nbsp;&nbsp;&nbsp;"Umukni", reče Lamija.
<BR>&nbsp;&nbsp;&nbsp;&nbsp;&nbsp;"Mislite li da je to Šrajk?" upita Hojt.
<BR>&nbsp;&nbsp;&nbsp;&nbsp;&nbsp;Konzul mahnu rukom. "Šrajk ne mora da lupa po prizemlju. Može prosto da se pojavi... ovde."
<BR>&nbsp;&nbsp;&nbsp;&nbsp;&nbsp;Hojt odmahnu glavom. "Mislim na Šrajka koji je izazvao svačije... odsustvo. Znake klanice ovde, u 'Utvrđenju'."
<BR>&nbsp;&nbsp;&nbsp;&nbsp;&nbsp;"Prazna sela mogu biti posledica naredbe za evakuaciju", reče Konzul. "Niko ne želi da ostane i suoči se sa Proteranima. Teritorijalci su podivljali. Najveći deo pokolja možda su počinili baš oni."
<BR>&nbsp;&nbsp;&nbsp;&nbsp;&nbsp;"Bez leševa?" nasmeja se Martin Silenus. "Lepe želje s vaše strane. Naši odsutni domaćini odozdo sada se klate na Šrajkovom čeličnom drvetu. Gde ćemo se, ubrzo, naći i mi."
<BR>&nbsp;&nbsp;&nbsp;&nbsp;&nbsp;"Umukni", reče Bron Lamija umorno.
<BR>&nbsp;&nbsp;&nbsp;&nbsp;&nbsp;"A ako to ne učinim", isceri se pesnik, "hoćeš li me ustreliti, gospo?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Tišina je trajala sve do povratka pukovnika Kasada. On reaktivira zrake za uzbunu i okrenu se ka grupi koja je sedela na sanducima za pakovanje i kockama od pene. "Nije to bilo ništa. Neki lešinari - vesnici, mislim da ih lokalci tako zovu - uleteli su kroz razbijena staklena vrata u trpezariji, da dovrše gozbu."
<BR>&nbsp;&nbsp;&nbsp;&nbsp;&nbsp;Silenus se zakikota. "Vesnici. Potpuno primereno."
<BR>&nbsp;&nbsp;&nbsp;&nbsp;&nbsp;Kasad uzdahnu, sede na ćebe leđima okrenut sanduku i poče da bocka po svojoj hladnoj hrani. Jedan jedini fenjer, koji su poneli sa vetrokola, osvetljavao je prostoriju i senke su počele da se penju po zidovima u uglovima od vrata ka balkonu. "Ovo je naša poslednja noć", reče Kasad. "Ostala je da se ispriča još jedna priča." On pogleda Konzula.
<BR>&nbsp;&nbsp;&nbsp;&nbsp;&nbsp;Konzul je savijao svoju cedulju sa naškrabanim brojem 7. On se obliznu. "Kakva je svrha toga? Svrha hodočašća već je uništena."
<BR>&nbsp;&nbsp;&nbsp;&nbsp;&nbsp;Ostali se uskomešaše.
<BR>&nbsp;&nbsp;&nbsp;&nbsp;&nbsp;"Kako to mislite?" upita otac Hojt.
<BR>&nbsp;&nbsp;&nbsp;&nbsp;&nbsp;Konzul zgužva papir i baci ga u ugao. "Da bi Šrajk ispunio želju, grupa hodočasnika mora se sastojati od prostog broja. Bilo nas je sedmoro. Mastinov... nestanak... sveo nas je na šestoro. Sada idemo u smrt bez ikakve nade da će nam želja biti ispunjena."
<BR>&nbsp;&nbsp;&nbsp;&nbsp;&nbsp;"Sujeverje", reče Lamija.
<BR>&nbsp;&nbsp;&nbsp;&nbsp;&nbsp;Konzul uzdahnu i protrlja čelo. "Da. Ali to je naša poslednja nada."
<BR>&nbsp;&nbsp;&nbsp;&nbsp;&nbsp;Otac Hojt mahnu ka usnuloj bebi. "Zar Rejčel ne može da bude sedma?"
<BR>&nbsp;&nbsp;&nbsp;&nbsp;&nbsp;Sol Vejntraub protrlja bradu. "Ne. Hodočasnik mora doći do grobnica sopstvenom voljom."
<BR>&nbsp;&nbsp;&nbsp;&nbsp;&nbsp;"Ali, ona je to jednom učinila", reče Hojt. "Možda se to računa."
<BR>&nbsp;&nbsp;&nbsp;&nbsp;&nbsp;"Ne", reče Konzul.
<BR>&nbsp;&nbsp;&nbsp;&nbsp;&nbsp;Martin Silenus je nešto beležio u notesu, ali sada je ustao i otišao na drugu stranu prostorije. "Isuse Hriste. Ljudi. Gledajte nas. Nismo mi šest jebenih hodočasnika, mi smo rulja. Hojt koji u kruciformi nosi duh Pola Direa. "Naš 'polusvesni' erg u onoj kutiji. Pukovnik Kasad sa svojim sećanjem na Monetu. M. Bron tamo, koja - ako treba da poverujemo u njenu priču - nosi ne samo nerođeno dete već i mrtvog pesnika romantičara. Naš naučnik sa detetom koje je bilo njegova kćer. Ja i moja muza. Konzul sa kojim god jebenim bagažom koji je poneo na ovaj bezumni put. Bože, ljudi, trebalo bi da za ovo putovanje imamo jebeni grupni popust."
<BR>&nbsp;&nbsp;&nbsp;&nbsp;&nbsp;"Sedi", reče Lamija sasvim ravnim glasom.
<BR>&nbsp;&nbsp;&nbsp;&nbsp;&nbsp;"Ne, on je u pravu", reče Hojt. "Čak i prisustvo oca Direa u kruciformi mora nekako da utiče na sujevericu o prostom broju. Ja kažem da nastavimo ujutro u veri da..."
<BR>&nbsp;&nbsp;&nbsp;&nbsp;&nbsp;"Gledajte!" uzviknu Bron Lamija, pokazavši prema vratima balkona gde je zamirući suton zamenulo pulsiranje snažne svetlosti.
<BR>&nbsp;&nbsp;&nbsp;&nbsp;&nbsp;Grupa izađe na sveži večernji vazduh zaklanjajući oči od zaprepašćujućeg prizora nemih eksplozija koje su ispunile nebo: čisti beli naleti fuzije širili su se kao eksplozivni talasi preko jezerca boje lapisa; manje, blistavije implozije plazme u plavoj, žutoj i najsvetlije crvenoj boji, savijale su se poput cvetova koji se zatvaraju kada padne noć: ples munja džinovskih paklenih bičeva, zraci veličine manjih svetova koji seku svoj otkos preko svetlosnih časova, izvitopereni suprotstavljenim zracima defanzivnih singularnosti: treperenje aurore odbrambenih polja, koja skače i zamire pod napadom strašnih energija samo da bi bila ponovo rođena posle nekoliko nanosekundi. Usred svega toga, plavobeli fuzioni repovi bakljobrodova i većih ratnih brodova urezivali su savršeno celovite linije preko neba nalik na ogrebotine dijamanta na plavom staklu.
<BR>&nbsp;&nbsp;&nbsp;&nbsp;&nbsp;"Proterani", prodahta Bron Lamija.
<BR>&nbsp;&nbsp;&nbsp;&nbsp;&nbsp;"Rat je počeo", reče Kasad. U njegovom glasu nije bilo ushićenja, niti bilo kakvog osećanja.
<BR>&nbsp;&nbsp;&nbsp;&nbsp;&nbsp;Konzul je bio šokiran kada je shvatio da nemo plače. On okrenu lice od grupe.
<BR>&nbsp;&nbsp;&nbsp;&nbsp;&nbsp;"Da li ovde ima opasnosti?" upita Martin Silenus. On se sklonio pod kameni luk vrata i žmirkao u blistavi prizor.
<BR>&nbsp;&nbsp;&nbsp;&nbsp;&nbsp;"Ne na ovoj udaljenosti", reče Kasad. On podiže svoj borbeni dvogled, podesi ga i konsultova taktički komlog. "Najveći deo borbi odvija se na daljini od najmanje tri AU. Proterani testiraju odbranu SILE:svemir." On spusti dvogled. "Tek je počelo."
<BR>&nbsp;&nbsp;&nbsp;&nbsp;&nbsp;"Da li je dalekobacač već aktiviran?" upita Bron Lamija. "Evakuišu li ljude iz Kitsa i iz drugih gradova?"
<BR>&nbsp;&nbsp;&nbsp;&nbsp;&nbsp;Kasad odmahnu glavom. "Ne verujem. Još ne. Flota će se boriti da zadrži napade sve dok ne bude dovršena cislunarna sfera. Onda će se otvoriti evakucioni portali ka Mreži, dok bude pristizalo na stotine jedinica SILE." On ponovo podignu dvogled. "Biće to đavolska predstava."
<BR>&nbsp;&nbsp;&nbsp;&nbsp;&nbsp;"Gledajte!" Ovaj put je otac Hojt bio taj koji je pokazao, ne na prizor vatrometa već preko niskih dina severnih pustopoljina. Nekoliko kilometara ka nevidljivim grobnicama, usamljena figura jedva da se videla kao trunka praćena višestrukim senkama pod napuklim nebom.
<BR>&nbsp;&nbsp;&nbsp;&nbsp;&nbsp;Kasad okrenu dvogled ka figuri.
<BR>&nbsp;&nbsp;&nbsp;&nbsp;&nbsp;"Šrajk?" upita Lamija.
<BR>&nbsp;&nbsp;&nbsp;&nbsp;&nbsp;"Ne, mislim da nije... mislim da je to... neki templar, sudeći po odori."
<BR>&nbsp;&nbsp;&nbsp;&nbsp;&nbsp;"Het Mastin!" uzviknu otac Hojt.
<BR>&nbsp;&nbsp;&nbsp;&nbsp;&nbsp;Kasad slegnu ramenima i pruži dvogled ostalima. Konzul se vrati grupi i nasloni se na balkon. Nije se čuo nikakav zvuk, osim šapata vetra, ali zbog toga je silovitost eksplozija iznad njih bila nekako još zlokobnija.
<BR>&nbsp;&nbsp;&nbsp;&nbsp;&nbsp;Konzul pogleda kroz dvogled kada dođe red na njega. Figura je bila visoka i u odori, leđima okrenuta 'Utvrđenju', i odlučno je hodala preko blistavog peska boje cinobera.
<BR>&nbsp;&nbsp;&nbsp;&nbsp;&nbsp;"Ide li ka nama ili ka grobnicama?" upita Lamija.
<BR>&nbsp;&nbsp;&nbsp;&nbsp;&nbsp;"Ka grobnicama", reče Konzul.
<BR>&nbsp;&nbsp;&nbsp;&nbsp;&nbsp;Otac Hojt osloni laktove o ispust i podiže suvonjavo lice ka nebu u eksplozijama. "Ako je to Mastin, onda nas je ponovo sedmoro, zar ne?"
<BR>&nbsp;&nbsp;&nbsp;&nbsp;&nbsp;"On će stići mnogo sati pre nas", reče Konzul. "Pola dana, ako budemo večeras spavali ovde, kao što smo namerili."
<BR>&nbsp;&nbsp;&nbsp;&nbsp;&nbsp;Hojt slegnu ramenima. "To ne može da ima neki veliki značaj. Nas sedmoro je krenulo na hodočašće. Sedmoro će i stići. Šrajk će biti zadovoljan."
<BR>&nbsp;&nbsp;&nbsp;&nbsp;&nbsp;"Ako to jeste Mastin", reče pukovnik Kasad, "čemu onda šarada na vetrokolima? I kako je stigao ovamo pre nas? Nije bilo drugih kabina žičare, a peške nije mogao da pređe preko prevoja Masiva Uzde."
<BR>&nbsp;&nbsp;&nbsp;&nbsp;&nbsp;"Pitaćemo ga sutra, kada stignemo do grobnica", reče otac Hojt umorno.
<BR>&nbsp;&nbsp;&nbsp;&nbsp;&nbsp;Bron Lamija je pokušavala da dobije nekoga na opštim komunikacionim frekvencijama komloga. Nije se čulo ništa osim šištanja statike i povremenog režanja udaljenih EMP-ja. Ona pogleda pukovnika Kasada. "Kada će početi sa bombardovanjem?"
<BR>&nbsp;&nbsp;&nbsp;&nbsp;&nbsp;"Ne znam. Zavisi od snage odbrane flote SILE."
<BR>&nbsp;&nbsp;&nbsp;&nbsp;&nbsp;"Odbrana nije bila naročito dobra pre neki dan, kada su se izviđači Proteranih probili i uništili Igdrasil", reče Lamija.
<BR>&nbsp;&nbsp;&nbsp;&nbsp;&nbsp;Kasad klimnu glavom.
<BR>&nbsp;&nbsp;&nbsp;&nbsp;&nbsp;"Hej", reče Martin Silenus, "sedimo li mi to na jebenoj meti?"
<BR>&nbsp;&nbsp;&nbsp;&nbsp;&nbsp;"Naravno", reče Konzul. "Ako Proterani napadaju Hiperion da bi sprečili otvaranje Vremenskih grobnica, kao što na to navodi priča M. Lamije, onda će grobnice i čitava ova oblast biti prvenstvena meta."
<BR>&nbsp;&nbsp;&nbsp;&nbsp;&nbsp;"Za nuklearke?" upita Silenus, stegnutim glasom.
<BR>&nbsp;&nbsp;&nbsp;&nbsp;&nbsp;"Gotovo sigurno", odgovori Kasad.
<BR>&nbsp;&nbsp;&nbsp;&nbsp;&nbsp;"Mislio sam da nešto u antientropijskim poljima drži brodove dalje odavde", reče otac Hojt.
<BR>&nbsp;&nbsp;&nbsp;&nbsp;&nbsp;"Brodove sa posadom", reče Konzul ne osvrćući se ka ostalima sa mesta gde se naslonio na ogradu. "Antientropijska polja neće smetati navođenim projektilima, pametnim bombama ili zracima paklenog biča. Kad smo već kod toga, neće smetati ni mehanizovanoj pešadiji. Proterani bi mogli da spuste nekoliko napadačkih letača ili automatizovanih tenkova i da sa daljine posmatraju kako ovi uništavaju dolinu."
<BR>&nbsp;&nbsp;&nbsp;&nbsp;&nbsp;"Ali neće", reče Bron Lamija. "Oni žele da kontrolišu Hiperion, ne da ga unište."
<BR>&nbsp;&nbsp;&nbsp;&nbsp;&nbsp;"Ne bih se opkladio u život na tu pretpostavku", reče Kasad.
<BR>&nbsp;&nbsp;&nbsp;&nbsp;&nbsp;Lamija mu se osmehnu. "Ali upravo to činimo, zar ne, pukovniče?"
<BR>&nbsp;&nbsp;&nbsp;&nbsp;&nbsp;Iznad njih, jedna iskra se odvoji od neprekidnog mozaika eksplozija, naraste u jarkonarandžasti žar i izbrazda nebo. Grupa na terasi mogla je da vidi plamenove, da čuje izmučeni krik prodora u atmosferu. Vatrena kugla nestade za planinama iza 'Utvrđenja'.
<BR>&nbsp;&nbsp;&nbsp;&nbsp;&nbsp;Gotovo minut kasnije, Konzul shvati da je zadržavao dah, ukrutivši ruke na kamenoj ogradi. On ispusti vazduh uz brektaj. Ostali kao da su u istom trenu udahnuli. Nije bilo nikakve eksplozije, nikakvog udarnog talasa koji bi zatutnjao kroz stene.
<BR>&nbsp;&nbsp;&nbsp;&nbsp;&nbsp;"Ćorak?" upita otac Hojt.
<BR>&nbsp;&nbsp;&nbsp;&nbsp;&nbsp;"Verovatno oštećeni lovac SILE u pokušaju da stigne do orbitalnog perimetra ili svemirske luke u Kitsu", reče pukovnik Kasad.
<BR>&nbsp;&nbsp;&nbsp;&nbsp;&nbsp;"Nije uspeo, zar ne?" upita Lamija. Kasad ne odgovori.
<BR>&nbsp;&nbsp;&nbsp;&nbsp;&nbsp;Martin Silenus podiže poljski dvogled i potraži templara na sve tamnijim pustopoljinama. "Nema ga na vidiku", reče Silenus. "Naš dobri kapetan je ili obišao oko onog brda s ove strane doline Vremenskih grobnica, ili je ponovo iščeznuo."
<BR>&nbsp;&nbsp;&nbsp;&nbsp;&nbsp;"Šteta što nikada nećemo čuti njegovu priču", reče otac Hojt. On se okrenu prema Konzulu. "Ali, čućemo vašu, zar ne?"
<BR>&nbsp;&nbsp;&nbsp;&nbsp;&nbsp;Konzul protrlja dlanove o nogavice pantalona. Srce mu je užurbano tuklo. "Da", reče on, shvativši tek dok je to izgovarao da se konačno odlučio. "Ispričaću svoju priču."
<BR>&nbsp;&nbsp;&nbsp;&nbsp;&nbsp;Vetar je urlao istočnim padinama planina i zviždao duž eskarpe Utvrđenja Hronos. Eksplozije iznad njih kao da su malo jenjavale, ali nastupanje tame svaku je činilo još silovitijom od prethodne.
<BR>&nbsp;&nbsp;&nbsp;&nbsp;&nbsp;"Hajdemo unutra", reče Lamija, i reči joj se gotovo izgubiše u zvuku vetra. "Postaje hladno."
<BR>
<BR>&nbsp;&nbsp;&nbsp;&nbsp;&nbsp;Ugasili su onu jedinu svetiljku i unutrašnjost prostorije bila je osvetljena samo pulsiranjem boja munja od vreline, spolja, sa neba. Senke su nicale, nestajale i ponovo se pojavljivale dok je prostorija bila bojena mnoštvom boja. Ponekad bi tama potrajala nekoliko sekundi pre sledećeg baraža.
<BR>&nbsp;&nbsp;&nbsp;&nbsp;&nbsp;Konzul posegnu u svoju putnu torbu i izvuče čudnu spravu, veću od komloga, čudnovato ukrašenu, sa disključem od tečnog kristala spreda, nalik na nešto iz nekog istorijskog holića.
<BR>&nbsp;&nbsp;&nbsp;&nbsp;&nbsp;"Tajni fetlinijski primopredajnik?" upita Bron Lamija suvo.
<BR>&nbsp;&nbsp;&nbsp;&nbsp;&nbsp;Konzul se osmehnu neveselo. "To je drevni komlog. Potiče još od pre Hedžire." On izvadi standardni mikro-disk iz torbice na opasaču i ubaci ga. "Kao otac Hojt, i ja moram da ispričam tuđu priču pre nego što budete u stanju da shvatite moju."
<BR>&nbsp;&nbsp;&nbsp;&nbsp;&nbsp;"Zaboga", frknu Martin Silenus, "zar sam ja jedini koji ume da ispriča poštenu priču u ovom jebenom krdu? Koliko još treba da..."
<BR>&nbsp;&nbsp;&nbsp;&nbsp;&nbsp;Konzulov pokret iznenadio je čak i njega samog. On ustade, okrenu se, zgrabi nižeg muškarca za ogrtač i košulju, tresnu ga o zid, prevali ga preko sanduka za pakovanje sa kolenom u njegovom stomaku i podlakticom uz grlo, pa prošišta: "Još jedna reč, pesniče, pa ću te ja ubiti."
<BR>&nbsp;&nbsp;&nbsp;&nbsp;&nbsp;Silenus poče da se otima, ali stezanje njegovog dušnika i pogled na Konzulove oči natera ga da prestane. Lice mu je bilo veoma belo.
<BR>&nbsp;&nbsp;&nbsp;&nbsp;&nbsp;Pukovnik Kasad nemo, gotovo nežno, razdvoji njih dvojicu. "Neće biti više nikakvih komentara", reče on. On dodirnu štap smrti za pojasom.
<BR>&nbsp;&nbsp;&nbsp;&nbsp;&nbsp;Martin Silenus ode do suprotne strane kruga, i dalje trljajući vrat, pa se sruči uz sanduk bez ijedne reči. Konzul ode do vrata, udahnu duboko nekoliko puta, pa se vrati do grupe. Obrati se svima, osim pesniku. "Žao mi je. Prosto... nisam nikada pomislio da ću ovo sa nekim podeliti."
<BR>&nbsp;&nbsp;&nbsp;&nbsp;&nbsp;Svetlost spolja postade crvena, a onda bela, praćena plavim sjajem koji gotovo sasvim zgasnu u tamu.
<BR>&nbsp;&nbsp;&nbsp;&nbsp;&nbsp;"Znamo", reče Bron Lamija tiho. "Svi smo se tako osećali."
<BR>&nbsp;&nbsp;&nbsp;&nbsp;&nbsp;Konzul dodirnu donju usnu, klimnu glavom, grubo pročisti grlo i priđe da sedne kraj drevnog komloga. "Snimak nije tako star kao instrument", reče on. "Sačinjen je pre oko pedeset standardnih godina. Imaću još ponešto da kažem kada se on završi." On zastade kao da ima još nešto da kaže, odmahnu glavom i pritisnu antikni disključ.
<BR>&nbsp;&nbsp;&nbsp;&nbsp;&nbsp;Snimak nije bio vizuelan. Čuo se glas, pripadao je nekom mladiću. U pozadini, mogao se čuti lahor u travi ili mekom granju i, nešto dalje, kotrljanje talasa.
<BR>&nbsp;&nbsp;&nbsp;&nbsp;&nbsp;Napolju, svetlost je ludački pulsirala dok se tempo udaljene svemirske bitke ubrzavao. Konzul se nape, kao da očekuje prasak i potres. To se ne dogodi. On zatvori oči i sasluša zajedno sa ostalima.
<BR>
<BR>&nbsp;&nbsp;&nbsp;&nbsp;&nbsp;KONZULOVA PRIČA:
<BR>&nbsp;&nbsp;&nbsp;&nbsp;&nbsp;Sećanje na Siri
<BR>
<BR>&nbsp;&nbsp;&nbsp;&nbsp;&nbsp;Penjem se uz strmo brdo do Sirine grobnice na dan kada se ostrva vraćaju plitkim morima Ekvatorijalnog arhipelaga. Dan je savršen i ja ga zbog toga mrzim. Nebo je mirno poput priča o morima Stare Zemlje, plićaci su istačkani ultramarinskim nijansama, a topli lahor duva sa mora da bi namreškao crvenkastosmeđu vrbovu travu na padini blizu mene.
<BR>&nbsp;&nbsp;&nbsp;&nbsp;&nbsp;U ovakvom danu bolji su niski oblaci i sivi sumrak. Bolja je izmaglica ili veo magle od koje se znoje katarke u luci Prvenca, a sirena svetionika budi se iz sna. Bolje jedan od velikih morskih simuna koji duva sa hladnog južnog trbuha i šiba pred sobom pokretna ostrva i njihove delfinske pastire dok ne potraže utočište u zavetrini naših atola i kamenitih vrhova.
<BR>&nbsp;&nbsp;&nbsp;&nbsp;&nbsp;Sve bi bilo bolje od ovog toplog prolećnog dana, kada se sunce kreće po svodu neba tako plavog da to u meni izaziva želju da potrčim, da skačem u dugim, lučnim skokovima i kotrljam se po mekoj travi, kao što smo Siri i ja činili baš na ovom mestu.
<BR>&nbsp;&nbsp;&nbsp;&nbsp;&nbsp;Baš na ovom mestu. Zastajem da pogledam unaokolo. Vrbova trava se povija i mreška kao krzno neke velike zveri dok slani lahor u naglim naletima duva sa juga. Zaklanjam oči i pretražujem horizont, ali tamo se ništa ne kreće. Tamo, iza grebena lave, more počinje da se uzburkava i podiže u nervoznim potezima.
<BR>&nbsp;&nbsp;&nbsp;&nbsp;&nbsp;"Siri", šapućem. Izgovaram njeno ime bez namere da to činim. Stotinu metara niz padinu, gomila zastaje da me posmatra i da dođe do svog kolektivnog daha. Procesija ožalošćenih i slavljenika proteže se više od kilometra do mesta gde počinju bele zgrade grada. Mogu da razaberem sedu i proćelavu glavu svog mlađeg sina u prethodnici. On nosi plavozlatnu odoru Hegemonije. Znam da bi trebalo da ga sačekam, da hodam s njim, ali on i drugi ostareli članovi Veća ne mogu da prate moje mlade, na brodu uvežbane mišiće i ravnomerni korak. Ali, etikecija propisuje da hodam sa njim, sa svojom unukom Lirom i svojim devetogodišnjim unukom.
<BR>&nbsp;&nbsp;&nbsp;&nbsp;&nbsp;Do đavola s tim. I do đavola s njima.
<BR>&nbsp;&nbsp;&nbsp;&nbsp;&nbsp;Okrećem se i trčim uzbrdo. Znoj počinje da mi natapa široku pamučnu košulju pre nego što stigoh do zaobljenog vrha grebena i ugledah grobnicu.
<BR>&nbsp;&nbsp;&nbsp;&nbsp;&nbsp;Sirinu grobnicu.
<BR>&nbsp;&nbsp;&nbsp;&nbsp;&nbsp;Zaustavljam se. Ježim se od vetra iako je sunčeva svetlost dovoljno topla dok blista na besprekornom belom kamenu nemog mauzoleja. Trava je visoka blizu zapečaćenog ulaza u kriptu. Redovi izbledelih festivalskih barjaka na motkama od abonosa pružaju se uz usku pošljunčanu stazu.
<BR>&nbsp;&nbsp;&nbsp;&nbsp;&nbsp;Oklevajući kružim oko grobnice i prilazim strmom rubu litice nekoliko metara iza nje. Vrbova trava je povijena i ugažena tu gde su neuljudni izletnici postavljali ćebad. Tu je i nekoliko prstenova za vatru, sačinjenih od savršeno okruglog, savršeno belog kamenja ukradenog sa ivice šljunkom posute staze.
<BR>&nbsp;&nbsp;&nbsp;&nbsp;&nbsp;Ne mogu da sprečim osmeh. Poznajem pogled odavde: veliku krivinu spoljne luke i njen prirodni morski zid, niske bele zgrade Prvenca i živopisna korita i katarke katamarana koji se ljuljaju na sidrištu. Blizu šljunkovite plaže iza Većnice, mlada žena u beloj suknji prilazi vodi. Na sekund mislim da je to Siri i srce mi snažno bije. Gotovo sam spreman da sunem rukama naviše u odgovoru na njeno mahanje, ali ona mi ne maše. Posmatram u tišini kako se daleka figura okreće i gubi u senkama stare brodske zgrade.
<BR>&nbsp;&nbsp;&nbsp;&nbsp;&nbsp;Iznad mene, daleko od litice, Tomasov jastreb širokih krila kruži nad lagunom i diže se na toploj struji, osmatrajući nestalna polja plave morske trave svojim infracrvenim vidom, u potrazi za fokama ili usnulim morskim bićima. Priroda je glupa, mislim i sedam u meku travu. Priroda potpuno pogrešno postavlja scenu za jedan ovakav dan, a onda je još i toliko neosetljiva da pošalje pticu u potragu za plenom koji je odavno napustio zagađene vode kraj sve većeg grada.
<BR>&nbsp;&nbsp;&nbsp;&nbsp;&nbsp;Sećam se jednog drugog Tomasovog jastreba, u onoj prvoj noći, kada smo Siri i ja došli na vrh ovog brda. Sećam se mesečine na njegovim krilima i čudnog, proganjajućeg kliktanja koje se odbilo od litice i kao da je prostrelilo tamni vazduh iznad gasnih svetiljki sela pod njim.
<BR>&nbsp;&nbsp;&nbsp;&nbsp;&nbsp;Siri je imala šesnaest godina... ne, nepunih šesnaest... a mesečina koja je dodirivala jastrebova krila iznad nas takođe je bojila njenu golu kožu mlečnim svetlom i bacala senke pod mekim krugovima njenih dojki. Podigli smo pogled kao krivci kada je ptičje kliktanje proseklo noć, i Siri je rekla: "'To beše slavuj, a ne lasta, što prostreli plašljivo uho tvoje.'"
<BR>&nbsp;&nbsp;&nbsp;&nbsp;&nbsp;"A?" rekao sam ja. Siri je imala nepunih šesnaest. Ja sam imao devetnaest. Ali, Siri je poznavala spori korak knjiga i kadence pozorišta pod zvezdama. Ja sam poznavao samo zvezde.
<BR>&nbsp;&nbsp;&nbsp;&nbsp;&nbsp;"Opusti se, mladi svemirski putniče", šapnula je ona i povukla me tada dole, kraj sebe. "To je samo stari Tomov jastreb u lovu. Glupa ptica. Dođi, svemirski putniče. Dođi, Merine."
<BR>&nbsp;&nbsp;&nbsp;&nbsp;&nbsp;Los Anđeles je izabrao baš taj trenutak da se digne iznad horizonta i uzlebdi kao žar nošen vetrom ka zapadu, preko čudnovatih sazvežđa Maui-Kovenanta, Sirinog sveta. Legao sam kraj nje i opisao joj kako radi veliki kovit-brod sa Hokingovim pogonom, koji je hvatao visoku svetlost sunca naspram spuštanju noći nad nama, i sve to vreme ruka mi je klizila po njenom glatkom boku, koža joj je bila sva od somota i elektriciteta, a dah joj se ubrzavao kraj mog ramena. Spustio sam lice do prevoja njenog vrata, do znoja i mirisne esencije njene razbarušene kose.
<BR>&nbsp;&nbsp;&nbsp;&nbsp;&nbsp;"Siri", kažem i ovaj put njeno ime ne dolazi nezvano. Ispod mene, ispod vrha brda i senke bele grobnice, gomila stoji i meškolji se. Nestrpljivi su zbog mene. Žele da raspečatim grobnicu, da uđem i da provedem svoj trenutak sam u svežoj nemoj praznini koja je zamenila toplo Sirino prisustvo. Oni žele da se oprostim sa njom pa da mogu da nastave sa svojim obredima i ritualima, da otvore vrata dalekobacača i da se pridruže Mreži Svetova Hegemonije koja ih čeka.
<BR>&nbsp;&nbsp;&nbsp;&nbsp;&nbsp;Do đavola s tim. I do đavola s njima.
<BR>&nbsp;&nbsp;&nbsp;&nbsp;&nbsp;Izvlačim vlat guste vrbove trave, žvaćem slatku stabljiku i tražim na horizontu prvi znak migrirajućih ostrva. Senke su još duge na jutarnjem svetlu. Dan je tek počeo. Sedeću ovde neko vreme i sećati se.
<BR>&nbsp;&nbsp;&nbsp;&nbsp;&nbsp;Sećaću se Siri.
<BR>
<BR>&nbsp;&nbsp;&nbsp;&nbsp;&nbsp;Siri je bila... šta?... ptica, mislim, prvi put kada sam je video. Nosila je nekakvu masku sa jarkim perjem. Kada ju je skinula da se pridruži plesnom kvadrilu, svetlost baklji uhvatila je duboke kestenjaste nijanse njene kose. Bila je rumena, obrazi su joj buktali, i čak sa druge strane prepunog trga mogao sam da joj vidim zapanjujuće zelene oči u kontrastu sa letnjom vrelinom njenog lica i kose. Bila je to Festivalska noć, naravno. Baklje su treperile i bacale iskre na postojanom lahoru koji je duvao od luke, i zvuk flautista koji su na molu svirali ostrvima u prolazu, bio je gotovo prigušen zvucima talasa i puckanjem barjaka na vetru. Siri je imala nepunih šesnaest godina i njena lepota gorela je snažnije od svih baklji postavljenih oko trga po kom se tiskala gomila. Probio sam se kroz gomilu igrača i prišao joj.
<BR>&nbsp;&nbsp;&nbsp;&nbsp;&nbsp;Za mene je to bilo pre pet godina. Za nas, bilo je to pre više od šezdeset pet. A izgleda kao da je bilo juče.
<BR>&nbsp;&nbsp;&nbsp;&nbsp;&nbsp;Ne valja ovako.
<BR>&nbsp;&nbsp;&nbsp;&nbsp;&nbsp;Odakle da počnem?
<BR>
<BR>&nbsp;&nbsp;&nbsp;&nbsp;&nbsp;"Šta kažeš na to da odemo i da nađemo nešto za trpanje, mali?" govorio je Majk Ošo. Nizak, zdepast, bucmastog lica koje je ličilo na zgodnu karikaturu Bude, Majk je za mene tada bio bog. Svi smo bili bogovi; dugovečni, ako već ne i besmrtni, dobro plaćeni, ako već ne i božanski. Hegemonija je odabrala nas za popunu posade jednog od svojih dragocenih kovit-brodova za kvantni skok, pa kako onda možemo da budemo nešto manje od bogova? Majk, briljantni, živahni, neobazrivi Majk bio je samo nešto stariji i na nešto višem mestu u panteonu palube od mladog Merina Aspika.
<BR>&nbsp;&nbsp;&nbsp;&nbsp;&nbsp;"Ha. Verovatnoća za to je nulta", rekoh ja. Ribali smo se posle dvanaestočasovne smene sa posadom za izgradnju dalekobacača. Prevoženje radnika oko njihove odabrane tačke singularnosti na nekih stotinu šezdeset tri hiljade kilometara od Maui-Kovenanta bilo je daleko manje glamurozno za nas od četvoromesečnog skoka iz svemira Hegemonije. Za vreme C-plus dela putovanja bili smo glavni specijalisti; četrdeset devet stručnjaka za zvezdane brodove koji su izigravali čobane za stado od oko dve stotine nervoznih putnika. Sada su putnici navukli svoja čvrsta odela, a mi, u posadi, bili smo svedeni na uzvišene vozače kamiona, dok se ekipa za izgradnju mučila da smesti glomaznu sferu sila singularnosti na mesto.
<BR>&nbsp;&nbsp;&nbsp;&nbsp;&nbsp;"Nulta verovatnoća", ponovih. "Osim ako oni dole nisu dodali i kupleraj onom karantinskom ostrvu koje su nam iznajmili."
<BR>&nbsp;&nbsp;&nbsp;&nbsp;&nbsp;"Jok. Nisu", isceri se Majk. Došlo je vreme za njegova i moja tri dana dopusta, ali znali smo, po brifinzima kapetana Singa za posadu, i po stenjanju drugih mornara, da će jedino vreme na tlu kom smo mogli da ne nadamo - biti provedeno na ostrvu pod upravom Hegemonije, veličine sedam sa četiri kilometra. To čak nije bilo niti jedno od onih pokretnih ostrva za koja smo čuli, već samo još jedan vulkanski vrh blizu ekvatora. Kad jednom stignemo tamo, moći ćemo da računamo na stvarnu gravitaciju pod nogama, nefiltriran vazduh za disanje i priliku da okusimo nesintetizovanu hranu. Ali, moći ćemo takođe da računamo i na činjenicu da će naše jedino opštenje sa žiteljima Maui-Kovenanta biti kupovina lokalnih suvenira u bescarinskoj prodavnici. Čak su i njih prodavali specijalizovani trgovci iz Hegemonije. Mnogi od drugih mornara odabrali su da svoj dopust provedu na Los Anđelesu.
<BR>&nbsp;&nbsp;&nbsp;&nbsp;&nbsp;"I kako misliš da nađemo nešto za trpanje, Majk? Kolonije su za nas zabranjene sve dok dalekobacač ne proradi. A to je otprilike za šezdeset godina, po lokalnom vremenu. Ili pričaš o Meg iz ekipe?"
<BR>&nbsp;&nbsp;&nbsp;&nbsp;&nbsp;"Drži se ti mene, mali", reče Majk. "Gde postoji volja, postoji i način."
<BR>&nbsp;&nbsp;&nbsp;&nbsp;&nbsp;Držao sam se Majka. Bilo nas je samo petorica u padobrodu. Uvek sam osećao zadovoljstvo pri padu iz visoke orbite u atmosferu stvarnog sveta. Naročito sveta koji je izgledao toliko sličan Staroj Zemlji kao Maui-Kovenant. Zurio sam u plavobeli rub planete sve dok mora nisu bila dole, a mi u atmosferi, sve bliži terminadoru sumraka u blagom jedrenju, pri brzini tri puta većoj od brzine našeg sopstvenog zvuka.
<BR>&nbsp;&nbsp;&nbsp;&nbsp;&nbsp;Tada smo bili bogovi. Ali čak i bogovi povremeno moraju sići sa svojih visokih prestola.
<BR>
<BR>&nbsp;&nbsp;&nbsp;&nbsp;&nbsp;Sirino telo nikada nije prestalo da me zapanjuje. Tada, u Arhipelagu. Tri nedelje u onoj ogromnoj, zanjihanoj kući na drvetu, pod nabreklim drvojedrima, uz delfinske pastire koji su održavali korak kao počasna pratnja, tropski sutoni koji su ispunjavali večeri čudesima, baldahin zvezda u noći i naš sopstveni trag označen hiljadama fosforescentnih kovitlaca u kojima su se ogledala sazvežđa odozgo. I opet je Sirino telo ono što pamtim. Iz nekog razloga - stidljivosti, godina razdvojenosti - nosila je dvodelni kupaći kostim prvih nekoliko dana našeg boravka u Arhipelagu, i meka belina njenih dojki i donjeg stomaka nije potamnela, nije odgovarala ostatku osunčanosti njenog tela pre nego što sam morao ponovo da odem.
<BR>&nbsp;&nbsp;&nbsp;&nbsp;&nbsp;Sećam se kakva je bila taj prvi put. Sećam se trouglova u mesečini dok smo ležali u mekoj travi iznad luke Prvenca. Njene svilene gaćice sa otiskom vlati vrbove trave. Tada je bila stidljiva kao dete; bilo je tu malo oklevanja zbog nečega datog prerano. Ali takođe i ponosa. Istog onog ponosa koji joj je kasnije omogućio da se suoči sa gnevnom ruljom Separatista na stepenicama konzulata Hegemonije u Južnom Ternu, i pošalje ih kućama posramljene.
<BR>&nbsp;&nbsp;&nbsp;&nbsp;&nbsp;Sećam se svog petog spuštanja na planetu, našeg četvrtog susreta. Bila je to jedna od retkih prilika kada sam je video da plače. Tada je već bila gotovo kraljevska u svojoj slavi i mudrosti. Četiri puta je bila birana za Svestvar i Veće Hegemonije obraćalo joj se radi saveta i ukazivanja na pravi put. Nosila je svoju nezavisnost kao kraljevski ogrtač i njena žestoka gordost nikada nije bila rasplamsanija. Ali, kada smo ostali sami u kamenoj vili južno od Fevarona, ona je bila ta koja se okrenula. Ja sam bio nervozan, uplašen od te moćne strankinje, ali Siri je bila ta - Siri pravih leđa i gordih očiju - koja je okrenula lice prema zidu i rekla kroz suze: "Odlazi. Odlazi, Merine. Ne želim da me vidiš. Matora sam, sva uvela i oklembešena. Odlazi."
<BR>&nbsp;&nbsp;&nbsp;&nbsp;&nbsp;Priznajem da sam tada bio grub prema njoj. Levom rukom sam joj prikovao zglobove - snagom koja je i mene samog iznenadila - i jednim pokretom strgao s nje svilenu haljinu. Ljubio sam joj ramena, vrat, izbledele senke rublja na napetom trbuhu, i ožiljak na butini, od pada letača pre nekih četrdesetak godina. Ljubio sam njenu prosedu kosu i bore usečene u nekada glatke obraze. Ljubio sam njene suze.
<BR>
<BR>&nbsp;&nbsp;&nbsp;&nbsp;&nbsp;"Isuse, Majk, ovo ne može biti legalno", rekao sam kada je moj prijatelj razmotao hoking-prostriku iz ranca. Bili smo na ostrvu broj 241, kako su trgovci Hegemonije romantično nazvali pustu vulkansku bubuljicu odabranu za naš dopust. Ostrvo broj 241 bilo je manje od pedeset kilometara od najstarijeg kolonijalnog naselja, ali moglo je isto tako da bude udaljeno i pedeset svetlosnih godina. Nikakvi domorodački brodovi nisu smeli da pristaju uz ostrvo dok su tu prisutni ljudi iz posade Los Anđelesa ili graditelji dalekobacača. Kolonisti Maui-Kovenanta imali su nekoliko drevnih letača koji su i dalje bili u voznom stanju, ali, po zajedničkom dogovoru, nije bilo nikakvih preleta. Osim spavaonica, plaže za kupanje i bescarinske prodavnice, na ostrvu je bilo malo toga što je moglo da zanima nas iz posade. Jednog dana kada Los Anđeles unese i poslednje komponente u sistem i kada dalekobacač bude dovršen, zvaničnici Hegemonije pretvoriće ostrvo broj 241 u trgovački i turistički centar. Do tada, biće to primitivno mesto sa rešetkom za padobrodove, tek dovršenim zgradama od domaćeg belog kamena i sa nekoliko ljudi iz održavanja koji su se dosađivali. Majk je nas dvojicu prijavio za tri dana planinarenja u najstrmijem i najnepristupačnijem kraju malog ostrva.
<BR>&nbsp;&nbsp;&nbsp;&nbsp;&nbsp;"Ne želim da planinarim, Hrista mu", rekao sam ja. "Radije bih ostao na L. A. i uključio se u stimsim."
<BR>&nbsp;&nbsp;&nbsp;&nbsp;&nbsp;"Umukni i za mnom", rekao je Majk, a ja sam, kao niži pripadnik panteona koji prati starije i mudrije božanstvo, umuknuo i krenuo za njim. Teško pentranje uz strmine, kroz žbunovito drveće oštrog granja, dovelo nas je posle dva sata do izbočine od lave, nekoliko stotina metara iznad razlamajućih talasa. Bili smo blizu ekvatora na mahom tropskom svetu, ali na tom izloženom ispustu vetar je zavijao a meni su zubi cvokotali. Zalazak sunca bio je crvena mrlja između tamnih kumulusa na zapadu i nisam nimalo želeo da budem na otvorenom kada se potpuno spusti noć.
<BR>&nbsp;&nbsp;&nbsp;&nbsp;&nbsp;"Hajde", rekoh. "Da se sklonimo sa vetra i založimo vatru. Ne znam kako ćemo, kog đavola, postaviti šator na svom ovom stenju."
<BR>&nbsp;&nbsp;&nbsp;&nbsp;&nbsp;Majk sede i pripali štapić kanabisa. "Pogledaj u svoj ranac, mali."
<BR>&nbsp;&nbsp;&nbsp;&nbsp;&nbsp;Oklevao sam. Glas mu je bio neutralan, ali bila je to ravna neutralnost nekog šaljivdžije neposredno pred pad kofe s vodom. Čučnuh i počeh da preturam po najlonskoj vreći. Ranac je bio prazan, ako se izuzmu stare penaste kocke za pakovanje, kojim je bio popunjen. To i harlekinov kostim, čak sa maskom i zvončićima na nožnim prstima.
<BR>&nbsp;&nbsp;&nbsp;&nbsp;&nbsp;"Jesi li ti... da li je ovo... prokletstvo, zar si poludeo?" rekoh usplahireno. Sada se brzo spuštao mrak. Oluja je trebalo da prođe južno od nas, a možda i ne. Talasi su grebali ispod nas kao neka gladna zver. Da sam znao kako da sam pronađem put natrag, do trgovačke stanice u mraku, možda bih razmislio o tome da ostacima Majka Ošoa nahranim ribe duboko pod nama.
<BR>&nbsp;&nbsp;&nbsp;&nbsp;&nbsp;"Pogledaj sad šta ima u mom rancu", reče on. Majk izbaci nešto penastih kocki, pa onda izvadi nakit, ručni rad kakav sam video na Renesansi Vektor, inercioni kompas, lasersko penkalo koje je Brodska bezbednost možda mogla okarakterisati kao skriveno oružje, a možda i ne, još jedan harlekinov kostim - ovaj bolje skrojen po njegovoj zaokrugljenoj figuri - i hoking-prostirku.
<BR>&nbsp;&nbsp;&nbsp;&nbsp;&nbsp;"Isuse, Majk", rekoh dok sam prelazio rukom preko izvanrednih šara starog tepiha, "ovo ne može biti legalno."
<BR>&nbsp;&nbsp;&nbsp;&nbsp;&nbsp;"Nisam tamo pozadi primetio nijednog carinika", isceri se Majk. "A ozbiljno sumnjam da lokalci imaju bilo kakve propise o saobraćajnoj kontroli."
<BR>&nbsp;&nbsp;&nbsp;&nbsp;&nbsp;"Da, ali..." Zaćutah i razmotah ostatak prostirke. Bila je nešto šira od jednog metra i duga oko dva. Bogata tkanina izbledela je od starosti, ali letačke niti još su bile blistave kao novi bakar. "Odakle ti?" upitah. "Da li još radi?"
<BR>&nbsp;&nbsp;&nbsp;&nbsp;&nbsp;"Sa Vrta", reče Majk i strpa moj kostim i svoju drugu opremu u ranac. "Da, radi."
<BR>&nbsp;&nbsp;&nbsp;&nbsp;&nbsp;Prošlo je više od jednog veka otkad je stari Vladimir Šolokov, emigrant sa Stare Zemlje, magistar lepidopteristike i inženjer EM sistema, ručno izradio prvu hoking-prostirku za svoju prelepu mladu nećaku na Novoj Zemlji. Legenda veli da je nećaka primila poklon sa prezirom, ali tokom decenija te igračke postale su gotovo apsurdno popularne - i to više među odraslim bogatašima nego među decom - sve dok nisu stavljene van zakona na većini svetova Hegemonije. Opasne za rukovanje, sa besmislenim zaštićenim monofilamentima, gotovo nemoguće za kontrolu u uređenom vazdušnom prostoru, hoking-prostirke postale su kuriorziteti rezervisani za priče za laku noć, za muzeje i nekoliko kolonijalnih svetova.
<BR>&nbsp;&nbsp;&nbsp;&nbsp;&nbsp;"Mora da je koštala čitavo bogatstvo", rekoh ja.
<BR>&nbsp;&nbsp;&nbsp;&nbsp;&nbsp;"Trideset maraka", reče Majk i smesti se na središte tepiha. "Stari prodavac na pijaci u Karnvelu mislio je da je bezvredna. I bila je... za njega. Vratio sam se sa njom na brod, napunio je, reprogramirao čipove inercije, i voila!" Majk pređe dlanom preko komplikovane šare i prostirka se ukruti i podiže petnaest centimetara iznad kamene izbočine.
<BR>&nbsp;&nbsp;&nbsp;&nbsp;&nbsp;Zurio sam sumnjičavo. "U redu", rekoh, "ali šta ako..."
<BR>&nbsp;&nbsp;&nbsp;&nbsp;&nbsp;"Neće", odreza Majk i nestrpljivo potapša tepih iza sebe. "Puna je. Znam kako da upravljam. Hajde, penji se ili odstupi. Hoću da krenem pre nego što se oluja približi."
<BR>&nbsp;&nbsp;&nbsp;&nbsp;&nbsp;"Ali, mislim da ne..."
<BR>&nbsp;&nbsp;&nbsp;&nbsp;&nbsp;"Hajde, Merine. Odluči se. Žurim se."
<BR>&nbsp;&nbsp;&nbsp;&nbsp;&nbsp;Oklevao sam još sekund ili dva. Ako nas uhvate da napuštamo ostrvo, obojicu će nas izbaciti sa broda. Rad na brodu sada je bio moj život. Doneo sam takvu odluku kada sam prihvatio ugovor za osam misija na Maui-Kovenantu. I više od toga, bio sam dve stotine svetlosnih godina i pet i po godina skoka od civilizacije. Čak i ako nas vrate u svemir Hegemonije, okolno putovanje koštalo bi nas jedanaest godina u odnosu na prijatelje i porodicu. Vremenski dug nije se mogao opozvati.
<BR>&nbsp;&nbsp;&nbsp;&nbsp;&nbsp;Uspuzah se na lebdeću hoking-prostirku iza Majka. On strpa ranac između nas, reče mi da se uhvatim, i potapša letačke šare. Prostirka se podiže pet metara iznad izbočine, skrenu brzo ulevo, i sunu preko tuđinskog okeana. Tri stotine metara ispod nas, beli talasi su se lomili u sve dubljoj pomrčini. Uzdigosmo se još više iznad uzburkane vode i poletesmo ka severu u noć.
<BR>&nbsp;&nbsp;&nbsp;&nbsp;&nbsp;U takvim sekundama odluke, stvaraju se čitave budućnosti.
<BR>
<BR>&nbsp;&nbsp;&nbsp;&nbsp;&nbsp;Sećam se da sam razgovarao sa Siri za vreme našeg drugog susreta, ubrzo pošto smo bili posetili vilu kraj obale, blizu Fevarona. Hodali smo plažom. AlŁnu je bilo dopušteno da ostane u gradu pod Magritinim nadzorom. Bilo je bolje tako. Nisam se osećao naročito prijatno u društvu tog dečaka. Samo su ga neporeciva zelena ozbiljnost u očima i uznemirujuća sličnost koja se ogledala u njegovim kratkim, tamnim uvojcima i prćastom nosu mogle povezati sa mnom... sa nama... u mojoj glavi. To i brzi, gotovo sardonični osmeh koji, kako sam ga hvatao, krije od Siri kada ga je grdila. Bio je to osmeh previše pun cinične razonode i samosvesti da bi pripadao jednom desetogodišnjaku. Dobro sam ga poznavao. Pomislio bih da se te stvari uče, a ne da se nasleđuju.
<BR>&nbsp;&nbsp;&nbsp;&nbsp;&nbsp;"Znaš vrlo malo", reče mi Siri. Gacala je, bosa, po plitkoj lokvi zaostaloj od plime. S vremena na vreme podigla bi nežnu školjku ili ljušturu francuskog roga, potražila nedostatke i bacila je natrag u mutnu vodu.
<BR>&nbsp;&nbsp;&nbsp;&nbsp;&nbsp;"Dobro sam obučen", odgovorih ja.
<BR>&nbsp;&nbsp;&nbsp;&nbsp;&nbsp;"Da, sigurna sam da si dobro obučen", saglasi se Siri. "Znam da si veoma vešt, Merine. Ali, ti znaš vrlo malo."
<BR>&nbsp;&nbsp;&nbsp;&nbsp;&nbsp;Iznerviran, nesiguran u to kako da odgovorim, hodao sam pognute glave. Iskopao sam beli kamen lave iz peska i bacio ga daleko u zaton. Kišni oblaci gomilali su se duž istočnog horizonta. Zatekao sam sebe kako želim da sam ponovo na brodu. Ovaj put sam se vratio s oklevanjem, i sada sam znao da je to bila greška. Bila je to moja treća poseta Maui-Kovenantu, naš drugi susret, kako su to zvali pesnici i njen narod. Nedostajalo mi je još pet meseci da napunim dvadeset jednu standardnu godinu. Siri je upravo proslavila svoj trideset sedmi rođendan, tri nedelje ranije.
<BR>&nbsp;&nbsp;&nbsp;&nbsp;&nbsp;"Posetio sam mnoga mesta koja ti nikada nisi videla", rekoh ja konačno. To je zvučalo mrzovoljno i detinjasto čak i meni.
<BR>&nbsp;&nbsp;&nbsp;&nbsp;&nbsp;"O, da", reče Siri i sklopi ruke. Na sekund, u njenom entuzijazmu prepoznao sam svoju drugu Siri - mladu devojku o kojoj sam sanjao tokom devet dugih meseci zaokreta. Onda slika kliznu natrag u surovu stvarnost i ja postadoh i suviše svestan njene kratke kose, sve opuštenijih vratnih mišića i žila koje su se pojavljivale na nadlanicama tih nekada obožavanih ruku. "Ti si bio na mestima koja ja nikada neću videti", reče Siri žurno. Glas joj je bio isti. Gotovo isti. "Merine, ljubavi moja, ti si već video stvari koje ja ne mogu ni da zamislim. Verovatno znaš više činjenica o vasioni nego što ja uopšte pretpostavljam da postoje. Ali znaš vrlo malo, dragi."
<BR>&nbsp;&nbsp;&nbsp;&nbsp;&nbsp;"O čemu to do đavola pričaš, Siri?" Sedoh na poluuronjenu kladu blizu pruge vlažnog peska i privukoh kolena kao ogradu između nas.
<BR>&nbsp;&nbsp;&nbsp;&nbsp;&nbsp;Siri iskorači iz lokve, dođe do mene i kleknu. Ona mi uze ruke među svoje i, iako su moje bile veće, teže, zatupljenijih prstiju i kostiju, u njenima sam mogao da osetim snagu. Zamišljao sam je kao snagu godina koje nisam podelio s njom. "Moraš živeti kako bi zaista znao stvari, ljubavi. To što imam AlŁna pomoglo mi je da to razumem. Postoji nešto u podizanju deteta što ti izoštri osećaj za stvarnost."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;Siri skrenu pogled sa mene na nekoliko sekundi i odsutno začešlja pramen kose. Njena leva šaka ostala je čvrsto oko obe moje. "Nisam sigurna", reče ona tiho. "Mislim da počneš da osećaš kada stvari nisu važne. Nisam sigurna kako to da kažem. Kada provedeš trideset godina ulazeći u prostorije ispunjene strancima, osećaš manji pritisak nego kada imaš samo upola toliko godina iskustva. Znaš šta prostorija i ljudi u njoj verovatno imaju za tebe, pa to i potražiš. Ako se ne nalazi tamo, osetiš to ranije, i odeš dalje svojim poslom. Prosto znaš više o onome što jeste, što nije, i koliko malo vremena ima da se sazna razlika. Da li razumeš, Merine? Da li me makar malo pratiš?"
<BR>&nbsp;&nbsp;&nbsp;&nbsp;&nbsp;"Ne", rekoh ja.
<BR>&nbsp;&nbsp;&nbsp;&nbsp;&nbsp;Siri klimnu glavom i zagrize donju usnu. Ali neko vreme nije progovarala. Umesto toga, nagnula se i poljubila me. Usne su joj bile suve i pomalo upitne. Bio sam uzdržan na sekund, videvši nebo iza nje, poželevši da imam vremena da razmislim. Ali onda osetih topli prodor njenog jezika i zatvorih oči. Iza nas je nadolazila plima. Osetih kako me dira toplina i kako narastam dok mi je Siri raskopčavala košulju i prelazila oštrim noktima po grudima. Između nas na sekund nastade praznina i ja otvorih oči na vreme da vidim kako otkopčava poslednje dugme svoje bele haljine. Dojke su joj bile krupnije nego što sam ih se sećao, teže, bradavice šire i tamnije. Hladan vazduh grickao nas je oboje sve dok joj nisam svukao tkaninu sa ramena i naša tela se spojila. Kliznuli smo niz kladu na topli pesak. Stisnuo sam je bliže, pitajući se sve vreme kako sam samo mogao da pomislim da je ona snažnija. Koža joj je bila slana.
<BR>&nbsp;&nbsp;&nbsp;&nbsp;&nbsp;Sirine ruke su mi pomagale. Njena kratka kosa bila je stisnuta uz izbeljeno drvo, beli pamuk i pesak. Moj puls bio je brži od talasa.
<BR>&nbsp;&nbsp;&nbsp;&nbsp;&nbsp;"Da li razumeš, Merine?" šapnu mi ona nekoliko sekundi kasnije, kada nas je spojila njena toplota.
<BR>&nbsp;&nbsp;&nbsp;&nbsp;&nbsp;"Da", odgovorih joj šapatom. Ali, nisam razumeo.
<BR>
<BR>&nbsp;&nbsp;&nbsp;&nbsp;&nbsp;Majk je počeo da spušta hoking-prostirku sa istoka, prema Prvencu. Let je trajao preko jedan sat, u mraku, i ja sam najveći deo vremena proveo šćućuren zbog vetra, očekujući da se tepih presavije i da se obojica stropoštamo u more. Leteli smo već oko pola sata kada smo videli prva pokretna ostrva. Hitajući pred olujom, nabreklih drvojedara, ostrva su plovila sa svojih južnih pasišta u na izgled beskrajnoj procesiji. Mnoga su bila blistavo osvetljena, iskićena obojenim fenjerima i nestalnim velovima paučinastog svetla.
<BR>&nbsp;&nbsp;&nbsp;&nbsp;&nbsp;"Siguran si da je ovo pravi put?" viknuh.
<BR>&nbsp;&nbsp;&nbsp;&nbsp;&nbsp;"Da", viknu Majk. Nije okretao glavu. Vetar mi je šibao lice njegovom dugom kosom. S vremena na vreme proverio bi kompas i vršio male ispravke kursa. Možda je bilo lakše pratiti ostrva. Prošli smo kraj jednog - velikog, dugog gotovo pola kilometra - i ja se napeh da bih video detalje, ali ostrvo je bilo tamno, izuzev sjaja njegovog fosforescentnog traga. Tamna obličja sekla su mlečne talase. Kucnuh Majka po ramenu i pokazah.
<BR>&nbsp;&nbsp;&nbsp;&nbsp;&nbsp;"Delfini!" viknu on. "O tome je i reč u ovoj koloniji, sećaš se? Gomila dobrih duša u vreme Hedžire želela je da sačuva sve sisare iz okeana Stare Zemlje. Nije im uspelo."
<BR>&nbsp;&nbsp;&nbsp;&nbsp;&nbsp;Doviknuo bih mu novo pitanje, ali u tom trenutku kopno i luka Prvenac pojaviše se na vidiku.
<BR>&nbsp;&nbsp;&nbsp;&nbsp;&nbsp;Mislio sam da su zvezde sjajne iznad Maui-Kovenanta. Mislio sam da su pokretna ostrva vredna pamćenja zbog svoje živopisnosti. Ali grad Prvenac, zaogrnut lukom i brdima, bio je blistavi svetionik u noći. Njegov sjaj podsetio me je na bakljobrod koji sam jednom posmatrao kako stvara sopstvenu novu od plazme, naspram tamnog ruba mračnog gasnog džina. Grad je bio petoslojno saće belih zgrada, sav osvetljen fenjerima toplog sjaja iznutra i bezbrojnim bakljama spolja. Beli kamen od lave vulkanskog ostrva i sam kao da je blistao od gradskog osvetljenja. Izvan grada nalazili su se šatori, paviljoni, logorske vatre, vatre za pripremanje hrane i ogromne bukteće lomače, previše velike da bi grejale, previše velike za bilo šta osim da posluže kao dobrodošlica ostrvima povratnicima.
<BR>&nbsp;&nbsp;&nbsp;&nbsp;&nbsp;Luka je bila puna brodova: zaljuljani katamarani sa medenicama koje su im zvečale obešene o katarke, brodovi-kuće ravnog dna i prostranog korita, sačinjeni za šunjanje od luke do luke po mirnim ekvatorijalnim plićacima ali jarko osvetljeni nizovima svetiljki za ovu noć, a onda i poneka prekookeanska jahta, glatka i obla poput ajkule. Svetionik postavljen na sam kraj lučkog grebena bacao je svoj svetlosni snop daleko na more i podjednako osvetljavao i talase i ostrva, a onda okretao svetlo natrag, da uhvati živopisno zaljuljane brodove i ljude.
<BR>&nbsp;&nbsp;&nbsp;&nbsp;&nbsp;Čak i sa udaljenosti od dva kilometra, mogli smo da čujemo buku. Zvuci proslave jasno su se čuli. Iznad povika i stalnog šapata talasa uzdizali su se nezamenljivi tonovi Bahove sonate za flautu. Kasnije sam saznao da je melodija dobrodošlice prenošena hidrofonima do Kanala prolaska, gde su delfini skakali i đipali uz muziku.
<BR>&nbsp;&nbsp;&nbsp;&nbsp;&nbsp;"Zaboga, Majk, kako si znao da se sve ovo dešava?"
<BR>&nbsp;&nbsp;&nbsp;&nbsp;&nbsp;"Pitao sam glavni brodski kompjuter", reče Majk. Hoking-prostirka skrenu desno kako bi nas zadržala dalje od brodova i snopa svetionika. Onda zaokružismo natrag, severno od Prvenca, prema tamnom rtu. Mogao sam da čujem tihi šum talasa u plićacima pred nama. "Svake godine imaju ovaj festival", nastavi Majk, "ali sada slave šest vekova postojanja. Žurka traje već tri nedelje i predviđeno je da potraje još dve. Na celom ovom svetu postoji samo oko sto hiljada kolonista, Merine, a kladim se da je polovina njih sada ovde, i da luduje."
<BR>&nbsp;&nbsp;&nbsp;&nbsp;&nbsp;Usporismo, pažljivo priđosmo i spustismo se na kamenitu izbočinu nedaleko od plaže. Oluja nas je promašila, ali povremeno sevanje munja i udaljena svetla ostrva koja su se približavala, još su obeležavali horizont. Iznad nas, zvezde nisu, zbog sjaja Prvenca, izbledele odmah iza uzvisine. Vazduh je ovde bio topliji i ja uhvatih miris voćnjaka u lahoru. Smotasmo hoking-prostirku i požurismo da navučemo svoje kostime harlekina. Majk stavi lasersko penkalo i nakit u komotne džepove.
<BR>&nbsp;&nbsp;&nbsp;&nbsp;&nbsp;"Šta će ti to?" upitah dok smo sklanjali ranac i hoking-prostirku pod veliku gromadu.
<BR>&nbsp;&nbsp;&nbsp;&nbsp;&nbsp;"Ovo?" upita Majk dok mu je ogrlica sa Renesanse visila o prstu. "Ovo je valuta za slučaj da moramo da plaćamo za usluge."
<BR>&nbsp;&nbsp;&nbsp;&nbsp;&nbsp;"Usluge?"
<BR>&nbsp;&nbsp;&nbsp;&nbsp;&nbsp;"Usluge", ponovi Majk. "Za čari darežljive gospe. Utehu za umornog svemirskog putnika. Trpanje za tebe, mali."
<BR>&nbsp;&nbsp;&nbsp;&nbsp;&nbsp;"O", rekoh ja i podesih masku i kapu lude. Zvončići tiho zazvoniše u mraku.
<BR>&nbsp;&nbsp;&nbsp;&nbsp;&nbsp;"Hajde", reče Majk. "Propustićemo žurku." Klimnuh glavom pa krenuh za njim praćen zvonjavom; tražili smo put preko kamenja i žbunja, ka svetlosti koja nas je čekala.
<BR>
<BR>&nbsp;&nbsp;&nbsp;&nbsp;&nbsp;Sedim ovde na suncu i čekam. Nisam potpuno siguran šta to čekam. Mogu da osetim sve snažniju toplotu pozadi, na vratu, dok se jutarnje sunce odbija od belog kamena Sirine grobnice.
<BR>&nbsp;&nbsp;&nbsp;&nbsp;&nbsp;Sirine grobnice?
<BR>&nbsp;&nbsp;&nbsp;&nbsp;&nbsp;Na nebu nema oblaka. Podižem glavu i čkiljim u nebo kao da bih mogao da vidim L. A. i novozavršeni niz dalekobacača kroz sjaj atmosfere. Ne mogu. Deo mene zna da još nisu podignuti. Deo mene zna, u sekund, vreme koje je potrebno da brod i dalekobacač dovrše svoj prolazak ka zenitu. Deo mene ne želi da misli o tome.
<BR>&nbsp;&nbsp;&nbsp;&nbsp;&nbsp;Siri, činim li ono pravo?
<BR>&nbsp;&nbsp;&nbsp;&nbsp;&nbsp;Nema odgovora, osim sve glasnijeg mrmora gomile. Za nekoliko minuta poslaće Donela, mog mlađeg, preživelog sina, ili njegovu kćer Liru i njenog brata uzbrdo, da me požure. Bacam vlat trave koju sam žvakao. Na horizontu opažam naznaku senke. Mogao bi to da bude oblak. Ili bi to moglo da bude prvo od ostrva, ipak naterano, instinktom i prolećnim severnim vetrovima, da migrira natrag, do velike trake ekvatorijalnih plićaka odakle je i poteklo. Nije važno.
<BR>&nbsp;&nbsp;&nbsp;&nbsp;&nbsp;Siri, činim li ono pravo?
<BR>&nbsp;&nbsp;&nbsp;&nbsp;&nbsp;Nema odgovora, a vremena je sve manje.
<BR>
<BR>&nbsp;&nbsp;&nbsp;&nbsp;&nbsp;Ponekad me je muka hvatala od toga kolika je Siri neznalica.
<BR>&nbsp;&nbsp;&nbsp;&nbsp;&nbsp;Nije znala ništa o tome kako sam živeo kada nisam bio s njom. Postavljala je pitanja, ali ponekad sam se pitao da li je odgovori uopšte interesuju. Proveo sam mnoge sate objašnjavajući predivnu fiziku koja stoji iza naših kovit-brodova, ali ona kao da nikada to nije mogla da shvati. Jednom, pošto sam joj veoma pažljivo i u tančine izneo razlike između njihovog drevnog semebroda i Los Anđelesa, Siri me je zapanjila upitavši: "Ali, zašto je mojim precima trebalo osamdeset godina brodskog vremena da dođu do Maui-Kovenanta, kada vi možete da obavite takvo putovanje za sto trideset dana?" Ništa nije razumela.
<BR>&nbsp;&nbsp;&nbsp;&nbsp;&nbsp;Sirin smisao za istoriju bio je, u najbolju ruku, jadan. Gledala je na Hegemoniju i na Mrežu Svetova kao što bi dete gledalo fantastični svet iz nekog prijatnog ali prilično blesavog mita; bila je toliko nezainteresovana da me je povremeno izbezumljivala.
<BR>&nbsp;&nbsp;&nbsp;&nbsp;&nbsp;Siri je znala sve o ranim danima Hedžire - bar u onoj meri u kojoj se to odnosilo na Maui-Kovenant i na koloniste - i povremeno bi iskopala neke divne deliće arhaičnih trivijalnosti ili frazeologije, ali nije znala ništa o stvarnosti perioda posle Hedžire. Imena poput Vrta i Proteranih, Renesanse i Lususa, malo su joj značila. Mogao sam da pominjem Salmuda Brevija ili generala Horasa Glenon-Hajta, a ona ne bi imala nikakvu asocijaciju niti reakciju. Nikakvu.
<BR>&nbsp;&nbsp;&nbsp;&nbsp;&nbsp;Kada sam je poslednji put video, Siri je imala sedamdeset standardnih godina. Imala je sedamdeset godina i još nijednom nije putovala na drugi svet, upotrebila fetliniju, probala ijedno alkoholno piće osim vina, ugradila interfejs kod hirurga za empatiju, kročila kroz vrata dalekobacača, popušila štapić kanabisa, primila prekrajanje gena, uključila se u stimsim, dobila ikakvo formalno obrazovanje, uzela RNA lekove, čula za zen-gnostike ili Crkvu Šrajka, ili letela bilo kojim vozilom osim drevnog 'Viken' letača koji je pripadao njenoj porodici.
<BR>&nbsp;&nbsp;&nbsp;&nbsp;&nbsp;Siri nikada nije vodila ljubav ni sa kim osim sa mnom. Tako je bar rekla. A ja sam joj verovao.
<BR>
<BR>&nbsp;&nbsp;&nbsp;&nbsp;&nbsp;Za vreme našeg prvog susreta, onomad u Arhipelagu, Siri me je povela da razgovaram sa delfinima.
<BR>&nbsp;&nbsp;&nbsp;&nbsp;&nbsp;Ustali smo da posmatramo zoru. Najviši nivoi kuće na drvetu bili su savršeno mesto da se posmatra kako istočno nebo bledi i pretvara se u jutro. Mreškanje visokog cirusa postalo je ružičasto, a onda kao da se i samo more istopilo dok je sunce lebdelo iznad ravnog horizonta.
<BR>&nbsp;&nbsp;&nbsp;&nbsp;&nbsp;"Hajde da plivamo", reče Siri. Bogato, horizontalno svetlo kupalo joj je kožu i bacalo njenu senku četiri metra preko dasaka platforme.
<BR>&nbsp;&nbsp;&nbsp;&nbsp;&nbsp;"Previše sam umoran", rekoh ja. "Kasnije." Ležali smo budni i najveći deo noći pričali, vodili ljubav, pričali i vodili ljubav iznova. U sjaju jutra osećao sam prazninu i neodređenu mučninu. Osećao sam blago kretanje ostrva pod sobom kao dašak vrtoglavice, pijančeve odvojenosti od gravitacije.
<BR>&nbsp;&nbsp;&nbsp;&nbsp;&nbsp;"Ne. Hajdemo sada", reče Siri i ščepa me za ruku da me povuče za sobom. Bio sam povređen time, ali nisam se usprotivio. Siri je imala dvadeset šest godina, i bila je sedam godina starija od mene za vreme tog prvog susreta, ali njeno nepredvidljivo ponašanje često me je podsećalo na tinejdžerku Siri, koju sam odneo sa Festivala pre samo deset mojih meseci. Njen dubok nesamosvesni smeh bio je isti. Njene zelene oči sekle su podjednako oštro kada je bila nestrpljiva. Duga griva kestenjaste kose nije se izmenila. Ali telo joj je sazrelo, ispunilo se obećanjima koja su ranije bila samo naznačena. Dojke su joj još bile visoke i pune, gotovo devojačke, omeđene odozgo pegicama koje su prelazile u belinu tako prozirnu da se mogao videti blagi trag vena. Ali, bile su nekako drugačije. Ona je bila drugačija.
<BR>&nbsp;&nbsp;&nbsp;&nbsp;&nbsp;"Hoćeš li mi se pridružiti ili ćeš samo tako da sediš i zuriš?" upita Siri. Skinula je svoj kaftan kada smo stupili na najnižu palubu. Naš mali brod još je bio privezan za mol. Iznad nas, drvojedra ostrva počinjala su da se otvaraju jutarnjem lahoru. Proteklih nekoliko dana Siri je uporno ostala pri tome da nosi kupaći kostim kada smo išli u vodu. Sada ga nije nosila. Bradavice su joj se uzdizale na svežem vazduhu.
<BR>&nbsp;&nbsp;&nbsp;&nbsp;&nbsp;"Zar nećemo sačekati?" upitah, zažmirivši odozdo u uzlepršana drvojedra. Prethodnog dana čekali smo na zatišje oko ekvatora, sredinom dana, kada je ostrvo bilo nepomično u vodi a more ravno kao staklo. Sada su trouglasta jedra od puzavica počela da se zatežu dok se gusto lišće punilo vetrom.
<BR>&nbsp;&nbsp;&nbsp;&nbsp;&nbsp;"Ne budi blesav", reče Siri. "Uvek možemo da uhvatimo koren-kobilicu i da ga pratimo natrag. To ili pipak za napasanje. Hajde." Ona mi dobaci osmotsku masku i navuče svoju. Zbog prozirnog filma lice joj je izgledalo masno kao ulje. Iz džepa odbačenog kaftana ona uze debeli medaljon i stavi ga sebi oko vrata. Metal je izgledao tamno i zlokobno naspram njene kože.
<BR>&nbsp;&nbsp;&nbsp;&nbsp;&nbsp;"Šta je to?" upitah ja.
<BR>&nbsp;&nbsp;&nbsp;&nbsp;&nbsp;Siri ne podiže osmotsku masku da bi mi odgovorila. Ona postavi komunikacione niti na mesto, uz vrat, i pruži mi čepove za uši. Glas joj je bio limen. "Disk za prevođenje", reče. "Mislila sam da znaš sve o spravicama, Merine. Ko bude poslednji, morski je puž." Ona jednom rukom smesti disk među dojke i iskorači sa ostrva. Mogao sam da joj vidim blede obline guzova dok je pravila piruetu i odbacivala se ka većoj dubini. Stavih masku, zategnuh komunikacione niti i kročih u more.
<BR>&nbsp;&nbsp;&nbsp;&nbsp;&nbsp;Dno ostrva bilo je tamna mrlja na tavanici od kristalne svetlosti, Pazio sam na debele pipke za napasanje iako mi je Siri spretno pokazala da oni nisu zainteresovani za proždiranje bilo čega krupnijeg od majušnih zooplanktona koji su i sad hvatali sunčevu svetlost kao prašina u napuštenoj balskoj dvorani. Korenovi-kobilice spuštali su se poput kvrgavih stalaktita stotinama metara u ljubičaste dubine.
<BR>&nbsp;&nbsp;&nbsp;&nbsp;&nbsp;Ostrvo se kretalo. Mogao sam da vidim slabe žilice pipaka dok su se vukli po dnu. Trag je hvatao svetlost deset metara iznad mene. Jedan sekund sam se gušio, jer me je gel maske davio gotovo podjednako onako kako bi to učinila i voda oko mene, a onda se opustih, i vazduh mi slobodno poteče u pluća.
<BR>&nbsp;&nbsp;&nbsp;&nbsp;&nbsp;"Dublje, Merine", začu se Sirin glas. Trepnuh - bio je to usporeni treptaj, dok mi se maska preuređivala na očima - i ugledah Siri dvadeset metara dublje, kako se drži za koren-kobilicu i bez ikakvog napora vuče iznad hladnijih, dubljih struja, gde svetlost nije dosezala. Pomislih na hiljade metara vode ispod mene, na stvari koje tamo mogu da vrebaju, neznane, stvari koje ljudski kolonisti nisu istražili. Pomislih na tamu i dubine, i mošnice mi se nevoljno stegnuše.
<BR>&nbsp;&nbsp;&nbsp;&nbsp;&nbsp;"Siđi." Sirin glas bio je zujanje insekta u mojim ušima. Obrnuh se i odbacih. Potisak ovde nije bio tako velik kao u morima Stare Zemlje, ali opet je bila potrebna energija da bi se tako duboko zaronilo. Maska je kompenzovala dubinu i azot, ali osećao sam pritisak na koži i u ušima. Konačno prestadoh da se odbacujem, zgrabih koren-kobilicu i nezgrapno se dovukoh do Sirine dubine.
<BR>&nbsp;&nbsp;&nbsp;&nbsp;&nbsp;Lebdeli smo jedno uz drugo u mutnom svetlu. Siri je ovde bila avetinjsko obličje, njena duga kosa uvijala se u nimbusu tamnom kao vino, a bleda put njenog tela svetlucala je na plavozelenom svetlu. Površina je izgledala nemoguće daleka. Sve šira brazda traga i plutanje mnoštva pipaka pokazivali su da se ostrvo sada kreće brže, u beslovesnoj potrazi za drugim pasištima, udaljenim vodama.
<BR>&nbsp;&nbsp;&nbsp;&nbsp;&nbsp;"Gde su..." zaustih ja u pola glasa.
<BR>&nbsp;&nbsp;&nbsp;&nbsp;&nbsp;"Šššš", reče Siri. Ona zapetlja oko medaljona. Tada ih čuh: kričanje, kliktanje, zvižduke, mačje predenje i odjekujući povici. Dubine se najednom ispuniše čudnom muzikom.
<BR>&nbsp;&nbsp;&nbsp;&nbsp;&nbsp;"Isuse", rekoh ja, i pošto je Siri podesila naše komunikacione niti za prevodioca, ta reč bi odaslana kao besmisleni zvižduk i trubljenje.
<BR>&nbsp;&nbsp;&nbsp;&nbsp;&nbsp;"Zdravo!" pozva ona i prevedeni pozdrav odjeknu iz odašiljača: brzi ptičji zov koji je klizio u ultrazvučje. "Zdravo!" povika ona ponovo.
<BR>&nbsp;&nbsp;&nbsp;&nbsp;&nbsp;Prođoše minuti pre nego što su delfini došli da ispitaju stvar. Prevrtali su se pored nas, iznenađujuće krupni, zabrinjavajuće krupni, kože glatke i mišićave, u nestalnom svetlu. Jedan veliki dopliva na metar od nas, okrenuvši se u poslednjem trenutku tako da mu se beli stomak izvi pred nama poput zida. Opazih kako tamno oko rotira da bi me pratilo u prolazu. Jedan udar njegovog širokog repa izazva turbulenciju dovoljno snažnu da me ubedi u snagu životinje.
<BR>&nbsp;&nbsp;&nbsp;&nbsp;&nbsp;"Zdravo", pozva ga Siri, ali brzo obličje nestade u dalekoj izmaglici i nastade iznenadna tišina. Siri isključi prevodioca. "Želiš li da razgovaraš s njima?" upita ona.
<BR>&nbsp;&nbsp;&nbsp;&nbsp;&nbsp;"Naravski." Bio sam sumnjičav. Više od tri veka uloženih napora nije razvilo bogzna kakav dijalog između čoveka i morskog sisara. Majk mi je jednom rekao da su strukture misli dve grupe siročića sa Stare Zemlje bile suviše različite, a da je dodirnih tačaka bilo premalo. Jedan stručnjak iz vremena pre Hedžire napisao je da je razgovor sa delfinom ili pliskavcem plodan otprilike koliko i razgovor sa jednogodišnjim detetom. Obe strane obično su uživale u razmeni, i postojao je simulakrum razgovora, ali nijedna strana nije na kraju imala išta više znanja. Siri ponovo uključi disk za prevođenje. "Zdravo", rekoh ja.
<BR>&nbsp;&nbsp;&nbsp;&nbsp;&nbsp;Nastupi poslednji minut tišine, a onda nam slušalice zazujaše dok je more odjekivalo kreštavim jadikovkama.
<BR>&nbsp;&nbsp;&nbsp;&nbsp;&nbsp;daleko/bez repa/zdravo-ton?/struja puls/krug ja/smešno?
<BR>&nbsp;&nbsp;&nbsp;&nbsp;&nbsp;"Šta je to, do đavola?" upitah Siri i prevodilac treperavo izgovori moje pitanje. Siri se cerila pod svojom osmotskom maskom.
<BR>&nbsp;&nbsp;&nbsp;&nbsp;&nbsp;Pokušah ponovo. "Zdravo! Pozdravi sa... uh... površine. Kako ste?"
<BR>&nbsp;&nbsp;&nbsp;&nbsp;&nbsp;Krupni mužjak... pretpostavio sam da je mužjak... izvi se ka nama poput torpeda. Odbacivao se u lukovima kroz vodu deset puta brže nego što sam ja mogao da plivam čak i da sam se setio tog jutra da stavim peraja. Za trenutak pomislih da će nas udariti, pa podigoh kolena i ščepah koren-kobilicu desnom rukom. No on prođe pokraj nas, uspinjući se da uzme vazduh, a Siri i ja se prevrnusmo od njegovog turbulentnog traga i visokih tonova njegovog povika.
<BR>&nbsp;&nbsp;&nbsp;&nbsp;&nbsp;ne-rep/ne-hrana/ne-pliva/ne-igra/ne-zabavno
<BR>&nbsp;&nbsp;&nbsp;&nbsp;&nbsp;Siri isključi prevodioca i dolebde do mene. Blago me uhvati za ramena dok sam se držao desnom rukom za koren-kobilicu. Noge nam se dodirnuše dok smo plutali u toploj vodi. Jato sitnih grimiznih riba-ratnika zatreperilo je iznad nas dok su tamna obličja delfina kružila nešto dalje.
<BR>&nbsp;&nbsp;&nbsp;&nbsp;&nbsp;"Da li ti je dosta?" upita ona. Ruka joj je bila na mojim grudima.
<BR>&nbsp;&nbsp;&nbsp;&nbsp;&nbsp;"Da još jednom pokušam", rekoh ja. Siri klimnu glavom i uključi disk. Struja nas ponovo gurnu jedno na drugo. Njena ruka kliznu oko mene.
<BR>&nbsp;&nbsp;&nbsp;&nbsp;&nbsp;"Zbog čega terate ostrva?" upitah obličja sa njuškama nalik na bocu, koja su kružila u prošaranoj svetlosti. "Kakve koristi imate od toga što ostajete uz ostrva?"
<BR>&nbsp;&nbsp;&nbsp;&nbsp;&nbsp;sad se čuju/stare pesme/duboka voda/ne-Veliki Glasovi/stare pesme/nove pesme.
<BR>&nbsp;&nbsp;&nbsp;&nbsp;&nbsp;Sirino telo sada je bilo opruženo uz moje. Njena leva ruka me stegnu. "Veliki Glasovi su bili kitovi", šapnu ona. Pramenovi kose širili su joj se u lepezi. Njena desna ruka pomeri se niže i kao da je iznenadi ono na šta je naišla.
<BR>&nbsp;&nbsp;&nbsp;&nbsp;&nbsp;"Da li vam nedostaju Veliki Glasovi?" upitah senke. Nije bilo nikakvog odgovora. Siri kliznu nogama oko mojih kukova. Površina je bila činija svetlosti četrdeset metara iznad nas.
<BR>&nbsp;&nbsp;&nbsp;&nbsp;&nbsp;"Šta vam najviše nedostaje iz okeana Stare Zemlje?" upitah ja. Levom rukom privukoh Siri bliže, kliznuh joj šakom niz izvijena leđa tamo gde su joj se guzovi uzdizali da dočekaju moj dlan, uhvatih je čvrsto. Delfinima koji su kružili mora da smo izgledali kao jedno stvorenje. Siri se podiže uza me i mi postasmo jedno stvorenje.
<BR>&nbsp;&nbsp;&nbsp;&nbsp;&nbsp;Disk za prevođenje izvio se tako da je sada lebdeo iznad Sirinog ramena. Pružih se da ga isključim, ali zastadoh kada mi odgovor na moje pitanje žurno zazuja u ušima.
<BR>&nbsp;&nbsp;&nbsp;&nbsp;&nbsp;nedostaje Ajkula/nedostaje Ajkula/nedostaje Ajkula/nedostaje Ajkula/Ajkula/Ajkula/Ajkula.
<BR>&nbsp;&nbsp;&nbsp;&nbsp;&nbsp;Isključih disk i odmahnuh glavom. Nisam razumeo. Bilo je toliko toga što nisam razumeo. Zatvorih oči dok smo se Siri i ja nežno pomerali u ritmovima struje i nas samih, sa delfinima koji su plivali u blizini, dok je kadenca njihovih uzvika poprimala tužno, sporo treperenje stare tužbalice.
<BR>
<BR>&nbsp;&nbsp;&nbsp;&nbsp;&nbsp;Siri i ja siđosmo sa brda i vratismo se na Festival neposredno pre osvita drugog dana. Čitavu noć i dan lutali smo brdima, jeli sa strancima u paviljonima od narandžaste svile, kupali se zajedno u ledenim vodama Šrija i igrali uz muziku koja je neprestano svirala beskrajnoj koloni ostrva u prolazu. Bili smo gladni. Probudio sam se u suton i video da Siri nema. Vratila se pre nego što se uzdigao mesec Maui-Kovenanta. Rekla mi je da su njeni roditelji otišli sa prijateljima, na nekoliko dana, sporoplovećom kućom-brodom. Ostavili su porodičnog letača u Prvencu. Sada smo se probijali od igranke do igranke, od lomače do lomače, natrag u centar grada. Planirali smo da odletimo na imanje njene porodice, zapadno, blizu Fevarona.
<BR>&nbsp;&nbsp;&nbsp;&nbsp;&nbsp;Bilo je veoma kasno ali na trgu Prvenca još je bilo dosta raspojasanih veseljaka. Bio sam veoma srećan. Imao sam devetnaest godina i bio sam zaljubljen, i gravitacija Maui-Kovenanta od 0,93 meni je izgledala mnogo slabija. Mogao sam da poletim da sam to poželeo. Mogao sam da učinim bilo šta.
<BR>&nbsp;&nbsp;&nbsp;&nbsp;&nbsp;Zastali smo kraj jedne tezge i kupili prženo testo i po vrč crne kafe. Najednom mi nešto pade na pamet. Upitah: "Kako si znala da sam sa broda?"
<BR>&nbsp;&nbsp;&nbsp;&nbsp;&nbsp;"Ćuti, prijatelju Merine. Jedi svoj jadni doručak. Kad stignemo u vilu, pripremiću pravi obrok da prezalogajimo."
<BR>&nbsp;&nbsp;&nbsp;&nbsp;&nbsp;"Ne, ozbiljno", rekoh ja i obrisah mast sa brade rukavom prilično prljavog kostima harlekina. "Jutros si rekla da si prošle noći odmah znala da sam sa broda. Zašto? Zbog mog naglaska? Mog kostima? Majk i ja smo videli i druge momke odevene ovako."
<BR>&nbsp;&nbsp;&nbsp;&nbsp;&nbsp;Siri se nasmeja i začešlja kosu. "Samo budi srećan što sam te ja prepoznala, Merine, ljubavi moja. Da je to učinio moj ujka Grešam ili njegovi prijatelji, došlo bi do nevolje."
<BR>&nbsp;&nbsp;&nbsp;&nbsp;&nbsp;"O? Zbog čega?" Uzeh još jedan prženi prsten i Siri plati za njega. Pođoh za njom kroz proređenu gomilu. Uprkos kretanju i muzici svuda oko nas, osećao sam kako počinje da me savladava umor.
<BR>&nbsp;&nbsp;&nbsp;&nbsp;&nbsp;"Oni su separatisti", reče Siri. "Ujka Grešam se nedavno obratio Veću i zatražio da se borimo umesto da pristanemo da nas proguta tvoja Hegemonija. Rekao je da bi trebalo da uništimo taj vaš dalekobacač pre nego što on uništi nas."
<BR>&nbsp;&nbsp;&nbsp;&nbsp;&nbsp;"O?" rekoh ja. "Da li je rekao i kako to namerava da učini? Koliko sam čuo, tvoj narod nema nikakvih letelica u kojima bi mogao da napusti planetu."
<BR>&nbsp;&nbsp;&nbsp;&nbsp;&nbsp;"Nemamo ih, niti smo ih imali u proteklih pedeset godina", reče Siri. "To pokazuje koliko separatisti umeju da budu iracionalni."
<BR>&nbsp;&nbsp;&nbsp;&nbsp;&nbsp;Klimnuh glavom. Kapetan Sing i savetnik Halmin ukratko su nas upoznali sa takozvanim separatistima Maui-Kovenanta. "Uobičajena koalicija kolonijalnih šovinista i nazadnjaka", rekao je Sing. "To je još jedan razlog što radimo polako na razvoju trgovačkog potencijala ovog sveta, pre nego što dovršimo dalekobacač. Mreži Svetova nije potrebno prerano priključivanje ovih seljobera. A grupe poput separatista još su jedan razlog da držimo vas iz posade i izvođače radova što dalje od površinaca."
<BR>&nbsp;&nbsp;&nbsp;&nbsp;&nbsp;"Gde je tvoj letač?" upitah. Trg se brzo praznio. Većina orkestara spakovala je instrumente i završila za tu noć. Veselo kostimirani ljudi ležali su u hrpama i hrkali na travi ili kaldrmi usred otpadaka i pogašenih fenjera. Preostalo je samo nekoliko grupa veseljaka, grupa koje su sporo plesale uz usamljenu gitaru ili same pijano pevale. Odmah videh Majka Ošoa, zakrpljenu ludu, odavno bez maske, sa dve devojke koje su ga držale pod ruku. Pokušavao je da krug ushićenih ali nesposobnih obožavalaca nauči da igraju 'Hava Nagilu'. Jedan iz grupe bi se obavezno sapleo, pa bi onda svi popadali. Majk bi ih naterao da ustanu, usred opšteg smeha, pa bi onda počeli iznova, nespretno poskakujući uz zavijanje njegovog basa.
<BR>&nbsp;&nbsp;&nbsp;&nbsp;&nbsp;"Eno ga", reče Siri i pokaza na kratki niz letača parkiranih iza Većnice. Klimnuh glavom i mahnuh Majku, ali on je bio suviše zauzet svojim dvema damama da bi me primetio. Siri i ja prešli smo preko trga i bili već u senci stare zgrade kada se začu povik:
<BR>&nbsp;&nbsp;&nbsp;&nbsp;&nbsp;"Ti sa broda! Okreni se, ti, kučkin sine iz Hegemonije."
<BR>&nbsp;&nbsp;&nbsp;&nbsp;&nbsp;Ukočih se i obrnuh oko ose stisnutih pesnica; ali, blizu mene nije bilo nikoga. Šest mladića sišlo je niz stepenice sa velikog podijuma i stajalo je u polukrugu iza Majka. Onaj na čelu bio je visok, vitak i upadljivo lep. Imao je dvadeset pet ili dvadeset šest godina i dugi plavi uvojci padali su mu na grimizno svileno odelo koje mu je naglašavalo građu. U desnoj ruci držao je mač dug jedan metar, koji je izgledao kao da je napravljen od kaljenog čelika.
<BR>&nbsp;&nbsp;&nbsp;&nbsp;&nbsp;Majk se sporo okrenu. Čak i sa te udaljenosti mogao sam da vidim kako mu se oči trezne dok procenjuje situaciju. Žene kraj njega i nekoliko mladića u njegovoj grupi zakikotaše se kao da je rečeno nešto duhovito. Majk zadrža pripiti kez na licu. "Meni se obraćate, ser?"
<BR>&nbsp;&nbsp;&nbsp;&nbsp;&nbsp;"Tebi se obraćam, kurvin sine iz Hegemonije", prošišta vođa grupe. Lepo lice bilo mu je iskrivljeno u podrugljivi osmeh.
<BR>&nbsp;&nbsp;&nbsp;&nbsp;&nbsp;"Bertol", šapnu Siri. "Moj brat od ujaka. Grešamov mlađi sin." Klimnuh glavom i kročih iz senki. Siri me uhvati za mišicu.
<BR>&nbsp;&nbsp;&nbsp;&nbsp;&nbsp;"To je već drugi put kako se neljubazno izražavate o mojoj majci, ser", zaplete Majk jezikom. "Da li smo vas ona ili ja nečim uvredili? Ako je tako, primite hiljadu izvinjenja." Majk se pokloni tako duboko da mu zvončići kape gotovo očešaše tlo. Pripadnici njegove grupe zatapšaše.
<BR>&nbsp;&nbsp;&nbsp;&nbsp;&nbsp;"Tvoje prisustvo me vređa, kopile hegemonijsko. Zasmradio si naš vazduh svojim debelim truplom."
<BR>&nbsp;&nbsp;&nbsp;&nbsp;&nbsp;Majk komično podiže obrve. Mladić kraj njega u ribljem kostimu odmahnu rukom. "Ma, daj, Bertole. On je samo..."
<BR>&nbsp;&nbsp;&nbsp;&nbsp;&nbsp;"Umukni, Ferik. Obraćam se ovom debelom seronji."
<BR>&nbsp;&nbsp;&nbsp;&nbsp;&nbsp;"Seronji?" ponovi Majk, i dalje podignutih obrva. "Prevalio sam dve stotine svetlosnih godina da bi me nazvali debelim seronjom." On se graciozno obrnu, oslobodivši se pri tom od žena. Hteo sam da se tada pridružim Majku, ali Siri mi je čvrsto držala ruku i šaputala usrdne molbe koje nisam čuo. Kada sam se oslobodio, video sam da se Majk još osmehuje, da još izigrava ludu. Ali, leva ruka mu je bila u džepu vrećaste košulje.
<BR>&nbsp;&nbsp;&nbsp;&nbsp;&nbsp;"Daj mu svoje sečivo, Kreg", odbrusi Bertol. Jedan od mlađih muškaraca baci Majku mač okrenut balčakom. Majk je gledao kako mač prolazi u luku kraj njega i glasno zazvečao na kaldrmi.
<BR>&nbsp;&nbsp;&nbsp;&nbsp;&nbsp;"Ne misliš valjda ozbiljno", reče Majk tihim glasom, najednom sasvim trezan. "Ti kretenska kravlja balego. Zar zaista misliš da ću da pristanem na dvoboj sa tobom zato što ti se digao pa hoćeš da izigravaš junaka pred ovim tupanima?"
<BR>&nbsp;&nbsp;&nbsp;&nbsp;&nbsp;"Podigni mač", vrisnu Bartol, "ili ću te, tako mi Boga, poseći tu gde stojiš." On načini brzi korak napred. Lice mu je bilo zgrčeno od besa dok je prilazio.
<BR>&nbsp;&nbsp;&nbsp;&nbsp;&nbsp;"Odjebi", reče Majk. U levoj ruci je držao lasersko penkalo.
<BR>&nbsp;&nbsp;&nbsp;&nbsp;&nbsp;"Ne!" viknuh ja i istrčah na svetlo. Penkalo su koristili građevinski radnici za škrabanje oznaka na nosačima od zališčaste legure.
<BR>&nbsp;&nbsp;&nbsp;&nbsp;&nbsp;Stvari se zatim odigraše veoma brzo. Bertol načini još jedan korak i Majk gotovo nehajno pređe zelenim zrakom preko njega. Kolonista jeknu i odskoči natrag; zadimljena crna linija bila mu je dijagonalno usečena preko košulje. Zastadoh. Majk je penkalo podesio na najslabiji mogući snop. Dva Bertolova prijatelja krenuše napred, ali Majk im zamahnu svetlom preko cevanica. Jedan pade na kolena uz kletve, a drugi se uhvati za nogu i poče da skakuće, zavijajući.
<BR>&nbsp;&nbsp;&nbsp;&nbsp;&nbsp;Okupila se gomila sveta. Oni se nasmejaše kada Majk skinu kapu lude u novom naklonu. "Hvala vam", reče Majk. "Moja majka vam zahvaljuje."
<BR>&nbsp;&nbsp;&nbsp;&nbsp;&nbsp;Sirin brat od ujaka je besneo. Zapenjena pljuvačka curila mu je po usnama i bradi. Progurah se kroz gomilu i stadoh između Majka i visokog koloniste.
<BR>&nbsp;&nbsp;&nbsp;&nbsp;&nbsp;"Hej, u redu je", rekoh. "Odlazimo. Idemo sada."
<BR>&nbsp;&nbsp;&nbsp;&nbsp;&nbsp;"Proklet bio, Merine, sklanjaj se", reče Majk.
<BR>&nbsp;&nbsp;&nbsp;&nbsp;&nbsp;"U redu je", rekoh dok sam se okretao ka njemu. "Ja sam sa devojkom koja se zove Siri i ima..." Bertol kroči napred i zari sečivo kraj mene. Uhvatih ga levom rukom oko ramena i zavitlah natrag. On teško pade na travu.
<BR>&nbsp;&nbsp;&nbsp;&nbsp;&nbsp;"O, sranje", reče Majk dok je uzmicao nekoliko koraka. Izgledao je umorno i pomalo zgađeno dok je sedao na kameni stepenik. "O, prokletstvo", reče tiho. Na jednoj od crnih zakrpa s leve strane njegovog kostima harlekina videla se kratka grimizna linija. Dok sam gledao, uski prorez se proli i krv poteče niz pozamašni stomak Majka Ošoa.
<BR>&nbsp;&nbsp;&nbsp;&nbsp;&nbsp;"O, Isuse, Majk." Iscepah traku tkanine sa košulje i pokušah da zaustavim krvarenje. Nisam mogao da se setim ničega od prve pomoći kojoj su nas učili za vreme obuke za buduće članove posade. Mašio sam se za ručni zglob, ali komloga tamo nije bilo. Ostavili smo ih na Los Anđelesu.
<BR>&nbsp;&nbsp;&nbsp;&nbsp;&nbsp;"Nije tako gadno, Majk", prodahtah. "Samo mala posekotina." Krv mi je tekla niz šaku i ručni zglob.
<BR>&nbsp;&nbsp;&nbsp;&nbsp;&nbsp;"Tako mi i treba", reče Majk. Glas mu je bio napet od bola. "Prokletstvo. Jebeni mač. Da ne poveruješ, Merine. Posekao me je u najboljim godinama jebeni escajg iz jebene opere za jedan groš. O, prokletstvo, ala to žiga."
<BR>&nbsp;&nbsp;&nbsp;&nbsp;&nbsp;"Opere za tri groša", rekoh ja i promenih ruku. Krpa je bila natopljena.
<BR>&nbsp;&nbsp;&nbsp;&nbsp;&nbsp;"Jebote, znaš u čemu je tvoj problem, Merine? Svugde trpaš svoja dva jebena centa. Oooooh." Majkovo lice pobele, pa posive. On spusti bradu na grudi i duboko udahnu. "Do đavola s ovim, mali. Hajdemo kući, a?"
<BR>&nbsp;&nbsp;&nbsp;&nbsp;&nbsp;Osvrnuh se. Bertol se polako udaljavao sa svojim prijateljima. Ostali iz gomile muvali su se okolo, šokirani. "Zovite lekara!" vrisnuh. "Dajte medicinare ovamo!" Dva čoveka otrčaše niz ulicu. Nigde nisam mogao da vidim Siri.
<BR>&nbsp;&nbsp;&nbsp;&nbsp;&nbsp;"Čekaj malo! Čekaj malo!" reče Majk snažnijim glasom, kao da je zaboravio nešto važno. "Samo malo", reče on i umre.
<BR>&nbsp;&nbsp;&nbsp;&nbsp;&nbsp;Umre. Stvarnom smrću. Smrću mozga. Usta mu se razjapiše, oči zakolutaše tako da se vide samo beonjače, i minut kasnije krv prestade da mu lije iz rane.
<BR>&nbsp;&nbsp;&nbsp;&nbsp;&nbsp;Nekoliko poludelih sekundi proklinjao sam nebo. Mogao sam da vidim kako se L. A. kreće preko izbledelog zvezdanog polja i znao sam da bih mogao da povratim Majka kada bih bio u stanju da ga tamo prebacim za nekoliko minuta. Gomila je uzmicala dok sam vrištao i urlao na zvezde.
<BR>&nbsp;&nbsp;&nbsp;&nbsp;&nbsp;Konačno se okrenuh Bertolu. "Ti", rekoh.
<BR>&nbsp;&nbsp;&nbsp;&nbsp;&nbsp;Mladić je stao na suprotnom kraju Trga. Lice mu je bilo pepeljasto. Zurio je bez reči.
<BR>&nbsp;&nbsp;&nbsp;&nbsp;&nbsp;"Ti", rekoh ponovo. Uzeh lasersko penkalo sa mesta na koje se otkotrljalo, uključih snagu na maksimum i krenuh prema Bertolu i njegovim prijateljima koji su stajali i čekali.
<BR>&nbsp;&nbsp;&nbsp;&nbsp;&nbsp;Kasnije, kroz izmaglicu vriskova i sprženog mesa, bio sam nejasno svestan toga da se Sirin letač spušta na prepuni trg, da prašina leti svuda unaokolo i da mi njen glas zapoveda da joj se pridružim. Uzdigosmo se iznad svetlosti i ludila. Sveži vetar nosio mi je sa vrata kosu vlažnu od znoja.
<BR>&nbsp;&nbsp;&nbsp;&nbsp;&nbsp;"Idemo u Fevaron", reče Siri. "Bertol je bio pijan. Separatisti su mala nasilnička grupa. Neće biti nikakvih odmazdi. Ostaćeš sa mnom dok Veće ne završi istragu."
<BR>&nbsp;&nbsp;&nbsp;&nbsp;&nbsp;"Ne", rekoh ja. "Tamo. Spusti se tamo." Pokazah na rt nedaleko od grada.
<BR>&nbsp;&nbsp;&nbsp;&nbsp;&nbsp;Siri se spusti iako joj se to nije dopalo. Pogledah gromadu kako bih se uverio da je ranac još tamo, a onda siđoh sa letača. Siri kliznu preko sedišta i privuče mi glavu do svoje. "Merine, ljubavi moja." Usne su joj bile tople i otvorene, ali ja nisam osećao ništa. Telo kao da mi je bilo pod anestezijom. Kročih unazad i mahnuh joj da pođe. Ona začešlja kosu i zagleda se u mene zelenim očima punim suza. Onda se letač podiže, okrenu i pohita ka jugu u svetlu ranog jutra.
<BR>&nbsp;&nbsp;&nbsp;&nbsp;&nbsp;Samo malo, hteo sam da viknem. Sedoh na kamen i zgrabih kolena kada mi se ote nekoliko isprekidanih jecaja. Onda ustadoh i bacih lasersko penkalo dole, u talase. Cimnuh ranac i istresoh sadržinu na tlo.
<BR>&nbsp;&nbsp;&nbsp;&nbsp;&nbsp;Hoking-prostirka je nestala.
<BR>&nbsp;&nbsp;&nbsp;&nbsp;&nbsp;Sedoh natrag, previše iscrpljen da se smejem, plačem ili udaljim odatle. Dok sam tako sedeo, pojavilo se sunce. Ni naredna tri sata nisam se pomerio, pa ni kada se veliki crni letač Brodske bezbednosti nemo spustio kraj mene.
<BR>
<BR>&nbsp;&nbsp;&nbsp;&nbsp;&nbsp;"Oče? Oče, kasnimo."
<BR>&nbsp;&nbsp;&nbsp;&nbsp;&nbsp;Okrećem se i vidim da iza mene stoji moj sin Donel. On nosi plavozlatnu odoru Veća Hegemonije. Ćelavo teme mu je zajapureno i orošeno znojem. Donel ima samo četrdeset tri godine, ali meni izgleda mnogo stariji.
<BR>&nbsp;&nbsp;&nbsp;&nbsp;&nbsp;"Molim te, oče", kaže on. Klimam glavom i ustajem, pa otresam travu i zemlju. Hodamo zajedno do prednje strane grobnice. Gomila se sada približila. Šljunak im škripi pod nogama dok se nemirno vrpolje. "Da li da uđem s tobom, oče?" pita Donel.
<BR>&nbsp;&nbsp;&nbsp;&nbsp;&nbsp;Zastajem da pogledam tog ostarelog stranca, svoje dete. U njemu ima malo toga Sirinog ili mog. Lice mu je prijazno, rumeno i napeto od uzbuđenja tog dana. Mogu u njemu da naslutim otvorenu iskrenost koja kod nekih ljudi zamenjuje inteligenciju. Ne mogu a da ne uporedim ovo ćelavo psetance od čoveka sa AlŁnom - sa AlŁnom tamnih uvojaka, utihnulog, sa sardoničnim osmehom. Ali, AlŁn je mrtav već trideset godina, ubijen u glupoj borbi koja sa njim nije imala nikakve veze.
<BR>&nbsp;&nbsp;&nbsp;&nbsp;&nbsp;"Ne", kažem. "Ući ću sam. Hvala ti, Donele."
<BR>&nbsp;&nbsp;&nbsp;&nbsp;&nbsp;On klima glavom i odstupa. Barjaci puckaju nad glavama uzdržane gomile. Obraćam pažnju na grobnicu.
<BR>&nbsp;&nbsp;&nbsp;&nbsp;&nbsp;Ulaz je zapečaćen bravom koja se otvara dodirom dlana. Treba samo da je dodirnem.
<BR>&nbsp;&nbsp;&nbsp;&nbsp;&nbsp;U proteklih nekoliko minuta u meni je sazrelo uverenje koje će me spasti kako od sve veće tuge unutra, tako i od spoljnog niza događaja koje sam izazvao. Siri nije mrtva. U poslednjoj fazi bolesti pozvala je lekare i ono malo tehničara što je preostalo u koloniji, i oni su za nju ponovo sagradili jednu od drevnih komora za hibernaciju, korišćenih u njihovom semebrodu dva veka ranije. Siri samo spava. Štaviše, dugogodišnji san nekako je povratio njenu mladost. Kada je probudim, biće to Siri koje se sećam iz ranih dana. Izaći ćemo zajedno na sunce i, kada se otvore vrata dalekobacača, prvi ćemo proći kroz njih.
<BR>&nbsp;&nbsp;&nbsp;&nbsp;&nbsp;"Oče?"
<BR>&nbsp;&nbsp;&nbsp;&nbsp;&nbsp;"Da." Pristupam i polažem ruku na vrata kripte. Čuje se šapat elektromotora i bela kamena ploča klizi. Saginjem se i ulazim u Sirinu grobnicu.
<BR>&nbsp;&nbsp;&nbsp;&nbsp;&nbsp;"Aman, Merine, priveži to uže pre nego što te obori sa palube. Požuri!" Požurih. Vlažno uže teško se savijalo, još teže odvezivalo. Siri odmahnu glavom s gađenjem i nagnu se da veže čvor pramčanog užeta jednom rukom.
<BR>&nbsp;&nbsp;&nbsp;&nbsp;&nbsp;Bio je to naš šesti susret. Zakasnio sam tri meseca za njen rođendan, ali više od pet hiljada drugih ljudi uspelo je da stigne na proslavu. CEO Svestvari poželeo joj je sve najbolje u četrdesetominutnom govoru. Neki pesnik je pročitao svoje najnovije stihove iz soneta Ljubavnog ciklusa. Ambasador Hegemonije uručio joj je svitak i novi brod, malu podmornicu pokretanu prvim fuzionim baterijama koje su dozvoljene na Maui-Kovenantu.
<BR>&nbsp;&nbsp;&nbsp;&nbsp;&nbsp;Siri je imala još osamnaest brodova. Dvanaest je pripadalo njenoj floti brzih katamarana koji su trgovali između lutajućeg Arhipelaga i zavičajnih ostrva. Dva su bila predivne trkačke jahte upotrebljavane samo dvaput godišnje, kako bi pobedile u Regati osnivača i Kriterijumu Kovenanta. Ostala četiri plovila bile su drvene ribarske barke, domaćinske i nezgrapne, dobro održavane, ali jedva nešto više od lakih čamaca pljosnatog dna.
<BR>&nbsp;&nbsp;&nbsp;&nbsp;&nbsp;Siri je imala devetnaest brodova, ali mi smo bili na ribarskoj barci - Duh Pol. Proteklih osam dana ribarili smo kraj spruda Ekvatorijalnih plićaka; nas dvoje kao posada, gacali smo do kolena kroz smrdljivu ribu i krckave trilobite, valjajući se u svakom talasu, bacali i izvlačili mreže, držali stražu i spavali kao iscrpljena deca tokom kratkih perioda odmora. Još nisam napunio dvadeset tri godine. Mislio sam da sam se na L. A. navikao na težak rad i imao sam običaj da vežbam po jedan sat u mahuni pod 1,3 g svake druge smene, ali sada su me ruke i leđa boleli od napora, a šake su mi bile prekrivene plikovima i žuljevima. Siri samo što je napunila sedamdesetu.
<BR>&nbsp;&nbsp;&nbsp;&nbsp;&nbsp;"Merine, idi napred i savij prednje jedro. Uradi isto i na trouglastom pa siđi da pripremiš sendviče. Stavi dosta senfa."
<BR>&nbsp;&nbsp;&nbsp;&nbsp;&nbsp;Klimnuh glavom i krenuh napred. Dan i po igrali smo se žmurke sa olujom: jedrili smo pred njom kad smo mogli, okretali se i primali njenu kaznu kada smo morali. Isprva je to bio uzbudljivi, dobrodošli predah posle beskrajnog zabacivanja, izvlačenja i krpljenja mreže. Ali posle prvih nekoliko sati adrenalinski nalet je minuo da bi ga zamenila stalna mučnina, zamor i strašna iscrpljenost. Mora nisu popuštala. Talasi su narastali do šest metara i više. Duh Pol valjao se kao kakva matrona širokih bedara, što je i bio. Sve je bilo mokro. Koža mi je bila natopljena ispod tri sloja opreme za kišu. Za Siri bio je to dugo očekivani odmor.
<BR>&nbsp;&nbsp;&nbsp;&nbsp;&nbsp;"Nije ovo ništa", rekla je u najcrnjem noćnom satu, dok su se talasi prelivali preko palube i razbijali o izbrazdanu plastiku kabine. "Treba da vidiš kako je u sezoni simuna."
<BR>&nbsp;&nbsp;&nbsp;&nbsp;&nbsp;Oblaci su još visili nisko i stapali se sa sivim talasima u daljini, ali more se smirilo do blagih talasića visine pet stopa. Razmazao sam senf preko sendviča sa rostbifom i nasuo vrelu kafu u debele bele vrčeve. Bilo bi lakše prenositi kafu pod nultom gravitacijom bez prosipanja, nego izneti je hodnikom koji se neprestano ljuljao. Sedeli smo neko vreme u tišini, zadovoljni hranom i toplotom koja je prljila jezik. Preuzeo sam kormilo kada je Siri sišla da nam ponovo napuni vrčeve. Sivi dan smrkavao se gotovo neprimetno u noć.
<BR>&nbsp;&nbsp;&nbsp;&nbsp;&nbsp;"Merine", reče ona pošto mi je pružila vrč i sela na dugu klupu s jastucima koja je okruživala kabinu, "šta će se dogoditi posle otvaranja dalekobacača?"
<BR>&nbsp;&nbsp;&nbsp;&nbsp;&nbsp;Iznenadilo me je to pitanje. Gotovo nikada nismo razgovarali o vremenu kada će se Maui-Kovenant priključiti Hegemoniji. Bacih pogled na Siri i zgranuh se kada videh kako stara izgleda. Lice joj je bilo mozaik šavova i senki. Njene prelepe zelene oči utonule su u tamne bunare, a jagodice su joj bile oštrice noža pod trošnim pergamentom. Seda kosa sada joj je bila kratko podšišana i štrčala je u vlažnim šiljatim pramenovima. Vrat i ručni zglobovi bili su spletovi žila koje su izvirivale iz bezobličnog džempera.
<BR>&nbsp;&nbsp;&nbsp;&nbsp;&nbsp;"Kako to misliš?" upitah.
<BR>&nbsp;&nbsp;&nbsp;&nbsp;&nbsp;"Šta će se dogoditi posle otvaranja dalekobacača?"
<BR>&nbsp;&nbsp;&nbsp;&nbsp;&nbsp;"Znaš šta Veće veli, Siri." Govorio sam glasno, zato što je na jedno uho slabo čula. "To će otvoriti novo doba trgovine i tehnologije za Maui-Kovenant. A vi više nećete biti ograničeni samo na jedan mali svet. Kada postanete građani, svako će imati pravo da koristi vrata dalekobacača."
<BR>&nbsp;&nbsp;&nbsp;&nbsp;&nbsp;"Da", reče Siri. Glas joj je bio umoran. "Sve sam to čula, Merine. Ali, šta će se dogoditi? Ko će nam prvi doći?"
<BR>&nbsp;&nbsp;&nbsp;&nbsp;&nbsp;Slegnuh ramenima. "Još diplomata, pretpostavljam. Specijalisti za kulturne veze. Antropolozi. Etnolozi. Pomorski biolozi."
<BR>&nbsp;&nbsp;&nbsp;&nbsp;&nbsp;"A onda?"
<BR>&nbsp;&nbsp;&nbsp;&nbsp;&nbsp;Načinih stanku. Napolju se smrklo. More je bilo gotovo blago. Naša signalna svetla sjala su, crvena i zelena, u noći. Osetio sam istu onu teskobu koju sam upoznao dva dana ranije, kada se zid oluje pojavio na horizontu. Rekoh: "A onda će doći neki misionari. Petrolejski geolozi. Morski farmeri. Graditelji."
<BR>&nbsp;&nbsp;&nbsp;&nbsp;&nbsp;Siri srknu kafu. "Mislila sam da je tvoja Hegemonija daleko iznad petrolejske ekonomije."
<BR>&nbsp;&nbsp;&nbsp;&nbsp;&nbsp;Nasmejah se i pričvrstih kormilo. "Niko nije iznad petrolejske ekonomije. Ne sve dok petrolej postoji. Mi ga ne sagorevamo, ako na to misliš. Ali on je još od suštinske važnosti za proizvodnju plastike, sintetike, baze za ishranu i keroida. Dve stotine milijardi ljudi koristi mnogo plastike."
<BR>&nbsp;&nbsp;&nbsp;&nbsp;&nbsp;"A na Maui-Kovenantu ima nafte?"
<BR>&nbsp;&nbsp;&nbsp;&nbsp;&nbsp;"O, da", rekoh ja. Više mi nije bilo do smeha. "Postoje milijarde barela smeštene tik ispod Ekvatorijalnih plićaka."
<BR>&nbsp;&nbsp;&nbsp;&nbsp;&nbsp;"Kako će doći do njih, Merine? Pomoću platformi?"
<BR>&nbsp;&nbsp;&nbsp;&nbsp;&nbsp;"Jah. Pomoću platformi. Podvodnih baza. U podvodnim kolonijama sa prilagođenim radnicima dovedenim sa Mare Infinitusa."
<BR>&nbsp;&nbsp;&nbsp;&nbsp;&nbsp;"A pokretna ostrva?" upita Siri. "Ona se svake godine moraju vraćati do plićaka kako bi se tamo hranila plavom morskom travom i razmnožavala. Šta će biti sa ostrvima?"
<BR>&nbsp;&nbsp;&nbsp;&nbsp;&nbsp;Ponovo slegnuh ramenima. Popio sam previše kafe i u ustima mi je ostao gorak ukus. "Ne znam", rekoh. "Posadi nisu ispričali mnogo. Ali onomad, na našem prvom putovanju, Majk je čuo da planiraju da grade na koliko god je ostrva moguće, tako da će neka od njih biti zaštićena."
<BR>&nbsp;&nbsp;&nbsp;&nbsp;&nbsp;"Da grade?" Sirin glas prvi put pokaza iznenađenje. "Kako mogu da grade na ostrvima? Čak i mi iz prvih porodica moramo da zatražimo dozvolu Morskog Naroda da podignemo naše kuće na drveću."
<BR>&nbsp;&nbsp;&nbsp;&nbsp;&nbsp;Osmehnuh se na Sirinu upotrebu lokalnog termina za delfine. Kolonisti Maui-Kovenanta bili su prava deca kad bi se povela reč o njihovim prokletim delfinima. "Planovi su sačinjeni", rekoh ja. "Postoje 128.573 pokretna ostrva dovoljno velika da se na njima izgradi stambena jedinica. Ona su odavno data u zakup. Pretpostavljam da će manja ostrva biti rasturena. Zavičajna ostrva će se izgraditi radi rekreacije."
<BR>&nbsp;&nbsp;&nbsp;&nbsp;&nbsp;"Radi rekreacije", ponovi Siri. "Koliko će ljudi koristiti dalekobacač da dođe ovamo... radi rekreacije?"
<BR>&nbsp;&nbsp;&nbsp;&nbsp;&nbsp;"Na početku, misliš?" upitah ja. "Prve godine samo nekoliko hiljada. Dok god budu postojala samo jedna vrata na ostrvu broj 241... u tržnom centru... biće to ograničeno. Možda pedeset hiljada druge godine, kada Prvenac dobije svoja vrata. Biće to prava luksuzna tura. Uvek je tako neposredno pošto se zasejana kolonija otvori ka Mreži."
<BR>&nbsp;&nbsp;&nbsp;&nbsp;&nbsp;"A kasnije?"
<BR>&nbsp;&nbsp;&nbsp;&nbsp;&nbsp;"Posle petogodišnjeg probnog perioda? Biće tu na hiljade vrata, naravno. Pretpostavljam da će u prvoj godini punog članstva doći dvadeset ili trideset miliona novih stanovnika."
<BR>&nbsp;&nbsp;&nbsp;&nbsp;&nbsp;"Dvadeset ili trideset miliona", reče Siri. Svetlost sa postolja kompasa odozdo joj je obasjavala izborano lice. Na njemu je još bilo tragova lepote. Ali ne i gneva ili šoka. Očekivao sam oboje.
<BR>&nbsp;&nbsp;&nbsp;&nbsp;&nbsp;"Ali, i sami ćete biti građani", rekoh ja. "Slobodno ćete moći da kročite bilo gde u Mreži Svetova. Moći ćete da birate između šesnaest novih svetova. Do tada verovatno još više."
<BR>&nbsp;&nbsp;&nbsp;&nbsp;&nbsp;"Da", reče Siri i spusti svoj prazan vrč. Fina kiša išarala je staklo oko nas. Grubi ekran radara ugrađen u rukom izrezbareni ram pokazivao je da je more prazno, da je oluja prošla. "Je li istina, Merine, da ljudi u Hegemoniji imaju kuće na desetak svetova? Jednu kuću, mislim, sa prozorima koji gledaju na desetak nebesa?"
<BR>&nbsp;&nbsp;&nbsp;&nbsp;&nbsp;"Naravski", rekoh ja. "Ali ne mnogo njih. Samo bogati mogu da priušte takve mnogosvetske rezidencije."
<BR>&nbsp;&nbsp;&nbsp;&nbsp;&nbsp;Siri se osmehnu i položi mi ruku na krilo. Nadlanica joj je bila pegava i puna plavih vena. "Ali ti si veoma bogat, zar ne, svemirski putniče?"
<BR>&nbsp;&nbsp;&nbsp;&nbsp;&nbsp;Skrenuh pogled. "Ne. Još nisam."
<BR>&nbsp;&nbsp;&nbsp;&nbsp;&nbsp;"Ah, ali ubrzo, Merine, ubrzo. Koliko još, ljubavi moja? Manje od dve nedelje ovde, a onda putovanje natrag u tvoju Hegemoniju. Još pet meseci tvog vremena da doneseš poslednje komponente, nekoliko nedelja da se to dovrši, a onda ćeš zakoračiti kući kao bogataš. Zakoračiti kući udaljenoj dvesta praznih svetlosnih godina. Kako čudna misao... ali, gde sam ono bila? Koliko je to? Manje od jedne standardne godine."
<BR>&nbsp;&nbsp;&nbsp;&nbsp;&nbsp;"Deset meseci", rekoh ja. "Tri stotine i šest standardnih dana. Tri stotine i četrnaest vaših. Devet stotina i osamnaest smena."
<BR>&nbsp;&nbsp;&nbsp;&nbsp;&nbsp;"A onda će tvoj izgon biti okončan."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I imaćeš dvadeset četiri godine, i biti veoma bogat."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Umorna sam, Merine. Želim sada da spavam."
<BR>&nbsp;&nbsp;&nbsp;&nbsp;&nbsp;Programirali smo kormilo, postavili uzbunu za slučaj sudara i sišli pod palubu. Vetar se nešto pojačao i stara lađa se valjala od vrha talasa do podnožja, sa svakim naletom. Svukli smo se pri mutnom svetlu zaljuljane lampe. Prvi sam se zavukao u ležaj, pod prekrivač. Bilo je to prvi put da Siri i ja zajedno spavamo. Setivši se našeg poslednjeg susreta i njene stidljivosti u vili, očekivao sam da ugasi svetlo. Umesto toga, stajala je čitav minut, naga na hladnom vazduhu, mršavih ruku opuštenih niz bokove.
<BR>&nbsp;&nbsp;&nbsp;&nbsp;&nbsp;Vreme je ostavilo trag na Siri, ali nije je opustošilo. Gravitacija je obavila svoj neumitni posao na njenim dojkama i guzovima, a bila je i mnogo mršavija. Zurio sam u naznaku rebara i grudnjače na suvonjavom telu i sećao se šesnaestogodišnje devojke dečje zaobljene, sa kožom poput toplog somota. U hladnom svetlu zaljuljane lampe zurio sam u opuštenu Sirinu put i sećao se mesečine na propupelim dojkama. A opet, nekako čudnovato, neobjašnjivo, ista ta Siri stajala je sada preda mnom.
<BR>&nbsp;&nbsp;&nbsp;&nbsp;&nbsp;"Pomeri se, Merine." Ona kliznu u ležaj kraj mene. Čaršav nam je bio hladan na koži, grubo ćebe dobrodošlo. Isključih svetlo. Mali brod njihao se u pravilnom ritmu disanja mora. Čuo sam prateću škripu katarki i snasta. Ujutro ćemo zabacivati, izvlačiti i krpiti mreže, ali sada je bilo vreme za spavanje. Zadremah uz zvuk udaranja talasa o drvo.
<BR>&nbsp;&nbsp;&nbsp;&nbsp;&nbsp;"Merine?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Šta bi se desilo kada bi separatisti napali turiste iz Hegemonije, ili nove stanovnike."
<BR>&nbsp;&nbsp;&nbsp;&nbsp;&nbsp;"Mislio sam da su svi separatisti prognani na ostrva."
<BR>&nbsp;&nbsp;&nbsp;&nbsp;&nbsp;"I jesu. Ali šta ako bi se opirali?"
<BR>&nbsp;&nbsp;&nbsp;&nbsp;&nbsp;"Hegemonija bi poslala trupe SILE i one bi razbucale separatiste."
<BR>&nbsp;&nbsp;&nbsp;&nbsp;&nbsp;"A šta kada bi i sam dalekobacač bio napadnut... uništen pre nego što proradi?"
<BR>&nbsp;&nbsp;&nbsp;&nbsp;&nbsp;"Nemoguće."
<BR>&nbsp;&nbsp;&nbsp;&nbsp;&nbsp;"Da, znam. Ali šta bi onda bilo?"
<BR>&nbsp;&nbsp;&nbsp;&nbsp;&nbsp;"Onda bi se Los Anđeles vratio devet meseci kasnije, sa trupama Hegemonije, da nastave razbucavanje separatista... i svih ostalih na Maui-Kovenantu koji bi im se našli na putu."
<BR>&nbsp;&nbsp;&nbsp;&nbsp;&nbsp;"Devet meseci brodskog vremena", reče Siri. "Jedanaest godina našeg vremena."
<BR>&nbsp;&nbsp;&nbsp;&nbsp;&nbsp;"Ali svejedno neizbežno", rekoh ja. "Hajde da pričamo o nečem drugom."
<BR>&nbsp;&nbsp;&nbsp;&nbsp;&nbsp;"U redu", reče Siri, ali nismo pričali. Ja sam slušao krckanje i uzdisanje broda. Siri se ugnezdila uz moje pazuho. Glava joj je bila na mom ramenu i disala je tako duboko i pravilno da sam mislio da je zaspala. Kad mi se učinilo da i sam već tonem u san, njena topla šaka kliznu uz moju butinu i blago me obuhvati. Bio sam zaprepašćen dok sam počinjao da se meškoljim i krutim. Siri šapnu odgovor na moje neizgovoreno pitanje. "Ne, Merine, nikada nisi previše star. Bar nisi previše star da želiš toplinu i bliskost. Ti odluči, ljubavi moja. Ja ću i ovako i onako biti zadovoljna."
<BR>&nbsp;&nbsp;&nbsp;&nbsp;&nbsp;Odlučio sam. Pred zoru smo zaspali.
<BR>
<BR>&nbsp;&nbsp;&nbsp;&nbsp;&nbsp;Grobnica je prazna.
<BR>&nbsp;&nbsp;&nbsp;&nbsp;&nbsp;"Donele, dođi ovamo!"
<BR>&nbsp;&nbsp;&nbsp;&nbsp;&nbsp;On upada unutra, odora šušti u šupljoj praznini. Grobnica jeste prazna. Nema komore za hibernaciju - nisam je zaista ni očekivao - ali nema ni sarkofaga niti kovčega. Jarka sijalica osvetljava belu unutrašnjost. "Do đavola, Donele, šta je ovo? Mislio sam da je ovo Sirina grobnica."
<BR>&nbsp;&nbsp;&nbsp;&nbsp;&nbsp;"I jeste, oče."
<BR>&nbsp;&nbsp;&nbsp;&nbsp;&nbsp;"Gde je pokopana? Ispod poda, tako ti Hrista?"
<BR>&nbsp;&nbsp;&nbsp;&nbsp;&nbsp;Donel briše čelo. Prisećam se da govorim o njegovoj majci. Takođe se prisećam da je on imao gotovo dve godine da se navikne na pomisao o njenoj smrti.
<BR>&nbsp;&nbsp;&nbsp;&nbsp;&nbsp;"Niko ti nije rekao?" pita on.
<BR>&nbsp;&nbsp;&nbsp;&nbsp;&nbsp;"Rekao šta?" Gnev i zbunjenost već jenjavaju. "Na brzinu su me dovezli ovamo sa padobrodske stanice i rekli mi da treba da posetim Sirinu grobnicu pre otvaranja dalekobacača. Šta to?"
<BR>&nbsp;&nbsp;&nbsp;&nbsp;&nbsp;"Majka je kremirana po sopstvenim uputstvima. Njen pepeo rasut je po Velikom južnom moru s najviše platforme njenog porodičnog ostrva."
<BR>&nbsp;&nbsp;&nbsp;&nbsp;&nbsp;"Čemu onda ova... kripta?" Pazim na ono što govorim. Donel je osetljiv.
<BR>&nbsp;&nbsp;&nbsp;&nbsp;&nbsp;On ponovo briše čelo i baca pogled ka vratima. Zaklonjeni smo od pogleda gomile, ali već jako mnogo kasnimo. Drugi članovi Veća već su morali da požure nizbrdo kako bi se pridružili zvanicama na podijumu. Moj današnji spori jad bio je gori od loše procene vremena - pretvorio se u loše pozorište.
<BR>&nbsp;&nbsp;&nbsp;&nbsp;&nbsp;"Majka je sve odredila. Sve je urađeno." On dodiruje ploču na unutrašnjem zidu, a ova klizi uvis kako bi otkrila malu nišu sa metalnom kutijom. Na njoj je moje ime.
<BR>&nbsp;&nbsp;&nbsp;&nbsp;&nbsp;"U redu", kažem. "Hvala ti. Izaći ću za trenutak."
<BR>&nbsp;&nbsp;&nbsp;&nbsp;&nbsp;Donel baca pogled na hronometar. "Ceremonija počinje za osam minuta. Za dvadeset minuta će aktivirati dalekobacač.
<BR>&nbsp;&nbsp;&nbsp;&nbsp;&nbsp;"Znam", kažem. I zaista znam. Deo mene zna tačno koliko je vremena ostalo. "Izaći ću za trenutak."
<BR>&nbsp;&nbsp;&nbsp;&nbsp;&nbsp;Donel okleva, a onda odlazi. Zatvaram vrata iza njega dodirom dlana. Metalna kutija je iznenađujuće teška. Spuštam je na kameni pod i čučim kraj nje. Manja brava za dlan omogućuje mi da je otvorim. Poklopac škljoca i ja zurim u posudu.
<BR>&nbsp;&nbsp;&nbsp;&nbsp;&nbsp;"E, neka sam proklet", kažem tiho. Ne znam šta sam očekivao - artefakte, možda nostalgične uspomene na stotinu i tri dana koje smo proveli zajedno, možda presovani cvet iz nekog zaboravljenog buketa ili školjku francuskog roga koju smo izronili nedaleko od Fevarona. Ali nema uspomena - ne takvih.
<BR>&nbsp;&nbsp;&nbsp;&nbsp;&nbsp;U kutiji se nalazi mali 'Štajner-Džin' ručni laser, jedno od najmoćnijih projekcionih oružja ikada sačinjeno. Akumulator je priključen energetskim vodom za malu fuzionu bateriju koju Siri mora da je skinula sa svoje nove podmornice. Za fuzionu bateriju je takođe priključen i drevni komlog, antikvitet sa čvrstom unutrašnjošću i disključem od tečnog kristala. Indikator naboja svetli zeleno.
<BR>&nbsp;&nbsp;&nbsp;&nbsp;&nbsp;U kutiji se nalaze još dva predmeta. Jedan je medaljon za prevođenje, koji smo tako davno koristili. Poslednji predmet tera me da bukvalno zinem od iznenađenja.
<BR>&nbsp;&nbsp;&nbsp;&nbsp;&nbsp;"E stvarno, ti, kučkice jedna", kažem. Stvari dolaze na svoje mesto. Ne mogu da zaustavim osmeh. "Ti draga, varljiva kučkice."
<BR>&nbsp;&nbsp;&nbsp;&nbsp;&nbsp;Tamo je, pažljivo umotana, sa pravilno prikačenim energetskim vodom, ležala hoking-prostirka koju je Majk Ošo kupio na kornvelskoj pijaci za trideset maraka. Ostavljam hoking-prostirku, skidam komlog i vadim ga. Sedam ukrštenih nogu na hladan kamen i uključujem disključ. Svetlost u kripti nestaje i Siri je najednom preda mnom.
<BR>
<BR>&nbsp;&nbsp;&nbsp;&nbsp;&nbsp;Nisu me izbacili sa broda kada je Majk umro. Mogli su, ali nisu. Nisu me ostavili na milost i nemilost provincijskoj pravdi na Maui-Kovenantu. Mogli su, ali odlučili su da to ne učine. Dva dana su me držali u Bezbednosti i ispitivali, a jednom je to učinio i sam kapetan Sing. Onda su me pustili da se vratim na dužnost. Poslednja četiri meseca za vreme dugog skoka natrag mučio sam sebe sećanjem na Majkovo ubistvo. Znao sam da sam na svoj nespretni način doprineo tome da bude ubijen. Odrađivao sam svoje smene, sanjao svoje noćne more kupajući se u znoju i pitao se da li će me otpustiti kada stignemo u Mrežu. Mogli su da mi kažu, ali odlučili su da to ne učine.
<BR>&nbsp;&nbsp;&nbsp;&nbsp;&nbsp;Nisu me otpustili. Dobio sam uobičajeno odsustvo u Mreži ali nisam smeo da napuštam brod tokom boravka u sistemu Maui-Kovenant. Uz to, dobio sam pismeni ukor a i privremeno sam bio ražalovan. Toliko je bio vredan Majkov život: ukor i ražalovanje.
<BR>&nbsp;&nbsp;&nbsp;&nbsp;&nbsp;Otišao sam na redovno tronedeljno odsustvo sa ostatkom posade ali, za razliku od drugih, nisam nameravao da se vratim. Prešao sam dalekobacačem na Esperancu i načinio klasičnu grešku svemirskog putnika - pokušao da posetim porodicu. Dva dana u prepunoj stambenoj kugli bilo je dovoljno, pa sam kročio na Lusus i zadovoljio se sa tri dana kurvanja u Rue des Chats. <EM>Rue des Chats - Ulica mačkica. - Prim. prev.</EM> Kada mi je raspoloženje postalo još mračnije, 'bacio sam se na Fudži i izgubio najveći deo zarađenih maraka, kladeći se na tamošnje krvave samurajske borbe.
<BR>&nbsp;&nbsp;&nbsp;&nbsp;&nbsp;Konačno sam zatekao sebe kako dalekobacačem prelazim u Stanicu matičnog sistema i šatlom polazim na dvodnevno hodočašće u Basen Helas. Nikada ranije nisam bio u Matičnom sistemu niti na Marsu, ali deset dana koje sam tamo proveo, sam, u lutanju prašnjavim, ukletim hodnicima manastira, poslužilo je da me vrati natrag na brod. Natrag do Siri.
<BR>&nbsp;&nbsp;&nbsp;&nbsp;&nbsp;Povremeno sam napuštao lavirint megalita od crvenog kamena i, odeven samo u masku i zaštitno odelo koje mi je prianjalo uz kožu, stajao na jednom od nebrojenih kamenih balkona i zurio u nebo, u bledosivu zvezdu koja je nekada bila Stara Zemlja. Tada sam ponekad pomišljao na hrabre i glupe idealiste koji su kretali u veliki mrak svojim sporim i potisnim brodovima, noseći embrione i ideologije sa podjednakom verom i pažnjom. Ali najčešće nisam razmišljao. Najčešće sam prosto stajao u purpurnoj noći i puštao da mi Siri dođe. Tamo, na Gospodarevoj steni, gde je savršeni satori izbegao mnogo dostojnijim hodočasnicima, postigao sam to kroz sećanje na telo žene-deteta od nepunih šesnaest godina, koje je ležalo kraj mog dok se mesečina prosipala sa krila Tomasovog jastreba.
<BR>&nbsp;&nbsp;&nbsp;&nbsp;&nbsp;Kada je Los Anđeles ponovo kovitom prešao u kvantno stanje, bio sam na njemu. Četiri meseca kasnije zadovoljio bih se time da zamenim svoju smenu sa posadom graditelja, da se uključim u svoje uobičajene stimulatore i da prespavam odsustvo. Onda je Sing došao kod mene. "Silaziš", reče on. Nisam razumeo. "Za proteklih jedanaest godina površinci su pretvorili tvoju brljotinu sa Ošoom u prokletu legendu", reče Sing. "Sagrađen je čitav kulturni mit od tvog malog valjanja po senu sa tom kolonijalnom devojkom."
<BR>&nbsp;&nbsp;&nbsp;&nbsp;&nbsp;"Siri", rekoh ja.
<BR>&nbsp;&nbsp;&nbsp;&nbsp;&nbsp;"Pakuj se", reče Sing. "Provešćeš svoje tri nedelje na površini. Ambasadorovi stručnjaci kažu da ćeš više koristiti Hegemoniji tamo dole nego ovde. Videćemo."
<BR>&nbsp;&nbsp;&nbsp;&nbsp;&nbsp;Svet je čekao. Gomila je klicala. Siri je mahala. Krenuli smo iz luke žutim katamaranom i odjedrili ka jugu-jugoistoku, prema Arhipelagu i ostrvu njene porodice.
<BR>
<BR>&nbsp;&nbsp;&nbsp;&nbsp;&nbsp;"Zdravo, Merine." Siri lebdi u tami svoje grobnice. Holo nije savršen; rubovi su nejasni. Ali, to je Siri - Siri kakvu sam poslednji put video, sa sedom kosom pre ostriženom nego podšišanom, uzdignute glave, lica oštrog od senki. "Zdravo, Merine, ljubavi moja."
<BR>&nbsp;&nbsp;&nbsp;&nbsp;&nbsp;"Zdravo, Siri", kažem ja. Vrata grobnice su zatvorena.
<BR>&nbsp;&nbsp;&nbsp;&nbsp;&nbsp;"Žao mi je što ne mogu da podelim s tobom naš sedmi susret, Merine. Radovala sam mu se." Siri pravi stanku i spušta pogled na svoje ruke. Slika blago treperi dok čestice prašine lebde kroz njeno obličje. "Pažljivo sam planirala šta ovde da kažem", nastavlja ona. "Kako to da kažem. Argumente koje treba da iznesem. Uputstva koja treba da dam. Ali znam koliko bi to bilo beskorisno. Ili sam to već rekla, a ti čuo, ili nema više šta da se kaže i tišina će najbolje odgovarati ovom trenutku."
<BR>&nbsp;&nbsp;&nbsp;&nbsp;&nbsp;Sirin glas postao je još lepši u starosti. U njemu je ispunjenost i smirenost koja može da potekne samo od spoznaje bola. Siri pomera ruke i one nestaju izvan granica projekcije. "Merine, ljubavi moja, kako su čudni bili naši dani razdvojenosti i zajedništva. Kako je predivno apsurdan mit koji nas vezuje. Moji dani za tebe su bili samo otkucaji srca. Mrzela sam te zbog toga. Bio si ogledalo koje nije moglo da slaže. Da si mogao da vidiš svoje lice na početku svakog susreta! Mogao si bar da sakriješ svoj šok... to si, makar, mogao da učiniš za mene.
<BR>&nbsp;&nbsp;&nbsp;&nbsp;&nbsp;Ali u svoj svojoj nezgrapnoj naivnosti uvek si bio... šta?... nešto, Merine. Ima nečega ispod te nezrelosti i nepromišljenog egoizma koji tako dobro nosiš. Briga, možda. Poštovanje za brigu, ako ništa drugo.
<BR>&nbsp;&nbsp;&nbsp;&nbsp;&nbsp;Merine, ovaj dnevnik ima na stotine zapisa... hiljade, bojim se... vodim ga od svoje trinaeste godine. U vreme kada ovo budeš video, sve će to biti izbrisano, osim onoga što sledi. Adieu, ljubavi moja. Adieu."
<BR>
<BR>&nbsp;&nbsp;&nbsp;&nbsp;&nbsp;Isključujem komlog i sedim jedan minut u tišini. Zvuci gomile jedva se čuju kroz debele zidove grobnice. Udišem duboko i uključujem disključ.
<BR>&nbsp;&nbsp;&nbsp;&nbsp;&nbsp;Pojavljuje se Siri. U kasnim je četrdesetim. Smesta znam i dan i mesto kada je snimila tu sliku. Sećam se ogrtača koji nosi, jeguljastog priveska oko vrata i pramena kose koji joj je pobegao iz beretke i još joj pada preko obraza. Sećam se svega vezanog za taj dan. Bio je to poslednji dan trećeg susreta i bili smo sa prijateljima na visovima iznad Južnog Terna. Donel je imao deset godina i pokušavali smo da ga ubedimo da se sanka po snežnom polju sa nama. Plakao je. Siri se okrenula od nas pre nego što se letač uopšte spustio. Kada je Magrita kročila napolje, znali smo po Sirinom licu da se nešto dogodilo.
<BR>&nbsp;&nbsp;&nbsp;&nbsp;&nbsp;Isto lice sada zuri u mene. Ona odsutno uklanja neukrotivi pramen. Oči su joj crvene, ali glas joj je pod kontrolom. "Merine, danas su nam ubili sina. AlŁn je imao dvadeset jednu godinu, a oni su ga ubili. Danas si bio tako zbunjen, Merine. 'Kako je uopšte moglo da dođe do takve greške?' ponavljao si stalno. Nisi zaista poznavao našeg sina, ali mogla sam da ti vidim patnju na licu kada smo čuli. Merine, to nije bilo slučajno. Ako ništa drugo ne preživi, nijedan drugi zapis, ako nikada ne shvatiš zbog čega sam dozvolila da jedan sentimentalni mit zavlada mojim životom, neka se zna ovo - AlŁn nije ubijen slučajno. Bio je sa separatistima kada je stigla policija Veća. Čak je i tada mogao da pobegne. Zajedno smo pripremili alibi. Policija bi poverovala njegovoj priči. Izabrao je da ostane.
<BR>&nbsp;&nbsp;&nbsp;&nbsp;&nbsp;Danas, Merine, bio si impresioniran onim što sam rekla gomili... rulji... kod ambasade. Znaj ovo, svemirski putniče - kada sam rekla: 'Sada nije vreme da pokažete svoj gnev i svoju mržnju', upravo to sam i mislila. Ni više ni manje. Danas nije vreme. Ali dan će doći. Doći će svakako. Sporazum nije olako shvatan u tim konačnim danima, Merine. Ne shvata se olako ni sada. Oni koji su na to zaboravili, iznenadiće se kada dan nastupi, ali nastupiće svakako."
<BR>
<BR>&nbsp;&nbsp;&nbsp;&nbsp;&nbsp;Slika se pretapa u drugu i u deliću sekunde, koliko traje preklapanje, lice dvadesetšestogodišnje Siri pojavljuje se preko crta lica starije žene. "Merine, trudna sam. Tako mi je drago. Sada te nema već pet nedelja i nedostaješ mi. Deset godina te neće biti. I više od toga. Merine, zašto se nisi setio da me pozoveš da pođem s tobom? Ne bih mogla da pođem, ali volela bih da si me makar pozvao. Ali, trudna sam, Merine. Lekari kažu da će biti dečak. Pričaću mu o tebi, ljubavi moja. Možda ćete jednog dana ti i on jedriti Arhipelagom i slušati pesme Morskog Naroda kao što smo to činili ti i ja u proteklih nekoliko nedelja. Možda ćeš ih do tada razumeti. Merine, nedostaješ mi. Molim te, pohitaj natrag."
<BR>&nbsp;&nbsp;&nbsp;&nbsp;&nbsp;Holografska slika treperi i pomera se. Lice šesnaestogodišnje devojke je crveno. Duga kosa spušta joj se u kaskadama preko golih ramena i bele spavaćice. Govori brzo, utrkujući se sa suzama. "Svemirski putniče, Merine Aspiče, žao mi je zbog tvog druga - zaista mi je žao - ali otišao si a da nisi rekao ni zbogom. Imala sam takve planove o tome da nam pomogneš... o tome da ti i ja... nisi rekao čak ni zbogom. Baš me briga šta će se desiti s tobom. Nadam se da ćeš se vratiti u svoje smrdljive, pretrpane košnice Hegemonije i istruliti, eto koliko me se to tiče. U stvari, Merine Aspiče, ne bih poželela da te ponovo vidim čak ni kad bi mi za to platili. Zbogom."
<BR>&nbsp;&nbsp;&nbsp;&nbsp;&nbsp;Ona okreće leđa pre nego što projekcija izbledi. Sada je u grobnici mračno, ali audio nastavlja još sekund. Čuje se tihi kikot i Sirin glas - ne mogu da mu odredim starost - čuje se poslednji put. "Adieu, Merine. Adieu."
<BR>&nbsp;&nbsp;&nbsp;&nbsp;&nbsp;"Adieu", kažem ja i isključujem disključ.
<BR>&nbsp;&nbsp;&nbsp;&nbsp;&nbsp;Gomila se razdvaja dok izlazim iz grobnice i žmirkam. Moja loša procena vremena pokvarila je dramatičnost događaja, a sada osmeh na mom licu izaziva ljutit šapat. Zvučnici prenose retoriku zvanične ceremonije čak do vrha našeg brda. "...početak novog doba saradnje", odjekuje bogati glas ambasadora.
<BR>&nbsp;&nbsp;&nbsp;&nbsp;&nbsp;Spuštam kutiju na travu i vadim hoking-prostirku. Gomila prilazi da vidi dok razmotavam tepih. Šare su izbledele, ali letačke niti blistaju kao novi bakar. Sedam na središte prostirke i stavljam tešku kutiju iza sebe.
<BR>&nbsp;&nbsp;&nbsp;&nbsp;&nbsp;"...i biće ih još, sve dok prostor i vreme više ne budu predstavljali prepreke."
<BR>&nbsp;&nbsp;&nbsp;&nbsp;&nbsp;Gomila uzmiče dok lupkam po šarama za let i hoking-prostirka se uzdiže četiri metra u vazduh. Sada mogu da vidim i ono što se nalazi iza krova grobnice. Ostrva se vraćaju kako bi formirala Ekvatorijalni arhipelag. Mogu da ih vidim, na stotine, dovedene sa gladnog juga blagim vetrovima.
<BR>&nbsp;&nbsp;&nbsp;&nbsp;&nbsp;"Tako da sa zadovoljstvom zatvaram ovo strujno kolo i želim dobrodošlicu vama, koloniji Maui-Kovenanta, u društvo Hegemonije Čoveka."
<BR>&nbsp;&nbsp;&nbsp;&nbsp;&nbsp;Tanka nit ceremonijalnog kom-lasera pulsira ka zenitu. Čuje se tu i tamo aplauz i orkestri počinju da sviraju. Čkiljim ka nebu taman na vreme da vidim rađanje nove zvezde. Deo mene zna u mikrosekund šta se upravo dogodilo.
<BR>&nbsp;&nbsp;&nbsp;&nbsp;&nbsp;Nekoliko mikrosekundi dalekobacač je radio. Na nekoliko mikrosekundi vreme i prostor jesu prestali da budu prepreka. A onda je masivno plimno privlačenje veštačke singularnosti aktiviralo termitski naboj koji sam postavio na spoljnoj zaštitnoj sferi. Ta sićušna eksplozija nije bila vidljiva, ali sekund kasnije sve širi Švarčildov radijus jede ljušturu, guta trideset šest hiljada tona krhkog dodekahedrona i brzo narasta kako bi proždrao nekoliko hiljada kilometara svemira oko sebe. A to jeste vidljivo - veličanstveno vidljivo - dok minijaturna nova bukti belinom na vedrom plavom nebu.
<BR>&nbsp;&nbsp;&nbsp;&nbsp;&nbsp;Orkestar prestaje da svira. Ljudi vrište i beže u zaklon. Za to nemaju razloga. Nalet X zraka izbačen je dok je dalekobacač nastavio da se urušava sam u sebe, ali to nije dovoljno da izazove oštećenja kroz darežljivu atmosferu Maui-Kovenanta. Druga pruga plazme postaje vidljiva dok Los Anđeles povećava udaljenost između sebe i male crne rupe koja se brzo sužava. Vetrovi rastu i more je uzburkanije. Večeras će plima biti čudna.
<BR>&nbsp;&nbsp;&nbsp;&nbsp;&nbsp;Želim da kažem nešto duboko, ali ne mogu ničeg da se setim. Osim toga, gomila ionako nije raspoložena da sluša. Saopštavam sebi da mogu da čujem i nešto klicanja pomešanog sa vrištanjem i povicima.
<BR>&nbsp;&nbsp;&nbsp;&nbsp;&nbsp;Lupkam po šarama za let i hoking-prostirka ubrzava preko litice i iznad luke. Jedan Tomasov jastreb, koji se lenjo održavao na podnevnim toplim strujama, maše panično krilima dok mu se približavam.
<BR>&nbsp;&nbsp;&nbsp;&nbsp;&nbsp;"Neka dođu!" vičem jastrebu koji beži. "Neka dođu! Imaću trideset pet godina, neću biti sam i samo neka dođu ako smeju!" Spuštam pesnicu i smejem se. Vetar mi nosi kosu i hladi znoj na prsima i rukama.
<BR>&nbsp;&nbsp;&nbsp;&nbsp;&nbsp;Sada, smireniji, osmatram i skrećem prema najudaljenijem ostrvu. Radujem se susretu s ostalima. Još više, radujem se razgovoru sa Morskim Narodom, i tome što ću im reći da je konačno došlo vreme da Ajkula dođe u mora Maui-Kovenanta.
<BR>&nbsp;&nbsp;&nbsp;&nbsp;&nbsp;Kasnije, kada bitke budu dobijene i svet pripadne njima, pričaću im o njoj. Pevaću im o Siri.
<BR>&nbsp;&nbsp;&nbsp;&nbsp;&nbsp;Kaskada svetlosti udaljene svemirske bitke nastavila se. Nije bilo nikakvog zvuka osim klizanja vetra preko eskarpi. Ljudi u grupi sedeli su jedno blizu drugog, nagnuti napred i zagledani u drevni komlog kao da očekuju još.
<BR>&nbsp;&nbsp;&nbsp;&nbsp;&nbsp;Nije bilo ničeg više. Konzul izvadi mikrodisk i stavi ga u džep.
<BR>&nbsp;&nbsp;&nbsp;&nbsp;&nbsp;Sol Vejntraub protrlja leđa svoje usnule bebe i obrati se Konzulu. "Niste valjda vi Merin Aspik."
<BR>&nbsp;&nbsp;&nbsp;&nbsp;&nbsp;"Ne", reče Konzul. "Merin Aspik je poginuo za vreme Sirine pobune."
<BR>&nbsp;&nbsp;&nbsp;&nbsp;&nbsp;"Kako ste došli u posed tog snimka?" upita otac Hojt. I pored sveštenikove maske bola, videlo se da je bio dirnut. "Ovog neverovatnog snimka..."
<BR>&nbsp;&nbsp;&nbsp;&nbsp;&nbsp;"On mi ga je dao", reče Konzul. "Nekoliko nedelja pre nego što je poginuo u Boju za Arhipelag." Konzul pogleda lica koja su ga gledala ne shvatajući. "Ja sam njihov unuk", reče. "Sirin i Merinov. Moj otac... taj Donel kog Aspik pominje... postao je prvi većnik Zakonodavnog veća kada je Maui-Kovenant primljen u Protektorat. Kasnije je izabran za senatora i služio je sve do smrti. Tog dana, na brdu blizu Sirine grobnice, ja sam imao devet godina. Imao sam dvadeset - dovoljno da se pridružim pobunjenicima i da se borim - kada je Aspik jedne noći došao na naše ostrvo, poveo me u stranu i zabranio mi da se pridružim njihovoj grupi."
<BR>&nbsp;&nbsp;&nbsp;&nbsp;&nbsp;"Da li biste se borili?" upita Bron Lamija.
<BR>&nbsp;&nbsp;&nbsp;&nbsp;&nbsp;"O, da. I poginuo. Kao trećina naših muškaraca i petina naših žena. Kao svi delfini i mnoga od samih ostrva, iako je Hegemonija pokušala da ih sačuva, koliko god je bilo moguće, netaknutim."
<BR>&nbsp;&nbsp;&nbsp;&nbsp;&nbsp;"To je dirljiv dokument", reče Sol Vejntraub. "Ali, zbog čega ste ovde? Zbog čega ste na hodočašću Šrajku?"
<BR>&nbsp;&nbsp;&nbsp;&nbsp;&nbsp;"Nisam još završio", reče Konzul. "Slušajte."
<BR>
<BR>&nbsp;&nbsp;&nbsp;&nbsp;&nbsp;Moj otac bio je slab koliko je moja baka bila jaka. Hegemonija nije čekala jedanaest lokalnih godina da se vrati - bakljobrodovi SILE bili su u orbiti pre nego što je prošlo pet godina. Otac je posmatrao kako žurno sagrađeni brodovi pobunjenika bivaju rasterivani kao muve. Nastavio je da brani Hegemoniju dok je ona postavljala opsadu našeg sveta. Sećam se kako sam, kada sam imao petnaest godina, sa porodicom, posmatrao sa gornje palube našeg ostrva predaka kako desetina drugih ostrva gori u daljini, kako letači Hegemonije pale more svojim dubinskim bombama. Ujutro, talasi su bili sivi od tela mrtvih delfina.
<BR>&nbsp;&nbsp;&nbsp;&nbsp;&nbsp;Moja starija sestra, Lira, otišla je da se bori uz pobunjenike u tim beznadežnim danima posle Boja za Arhipelag. Očevici su je videli kako umire. Telo joj nikada nije pronađeno. Moj otac više nikada nije izgovorio njeno ime.
<BR>&nbsp;&nbsp;&nbsp;&nbsp;&nbsp;Za tri godine posle obustave vatre i prijema u Protektorat, mi, prvobitni kolonisti, postali smo manjina na sopstvenom svetu. Ostrva su pripitomljena i prodata turistima, baš kao što je Merin predvideo i rekao Siri. Prvenac je sada grad od jedanaest miliona stanovnika, a stambene zgrade, tornjevi i EM gradovi pružaju se po čitavom ostrvu, duž obale. Luka Prvenac ostala je privlačni bazar gde potomci prvih porodica prodaju rukotvorine i preskupe umetnine.
<BR>&nbsp;&nbsp;&nbsp;&nbsp;&nbsp;Neko vreme živeli smo na Tau Ceti Centru, kada je otac prvi put bio izabran za Senatora, i tamo sam završio školu. Bio sam brižni sin, veličao sam vrline života u Mreži, izučavao slavnu istoriju Hegemonije Čoveka i pripremao se za sopstvenu karijeru u diplomatskom koru.
<BR>&nbsp;&nbsp;&nbsp;&nbsp;&nbsp;I sve vreme sam čekao.
<BR>&nbsp;&nbsp;&nbsp;&nbsp;&nbsp;Vratio sam se posle diplomiranja, nakratko, na Maui-Kovenant i radio u kancelariji Ostrva centralne uprave. Posao mi se sastojao od toga da obilazim na stotine platformi za bušenje, koje su podizane u plićacima, da izveštavam o podvodnim kompleksima koji su se ubrzano umnožavali i da služim kao veza sa građevinskim korporacijama koje su stizale sa TC2 i Sol Drakoni Septema. Nisam uživao u tom poslu. Ali bio sam efikasan. Osmehivao se. I čekao.
<BR>&nbsp;&nbsp;&nbsp;&nbsp;&nbsp;Udvarao sam se devojci iz jedne od prvih porodica, po liniji Sirinog brata od ujaka Bertola, venčao se s njom, a onda, pošto sam dobio retku ocenu 'Prvi' na ispitu za diplomatski kor, zatražio sam postavljenje izvan Mreže.
<BR>&nbsp;&nbsp;&nbsp;&nbsp;&nbsp;Tako je započela naša lična dijaspora, Grešina i moja. Bio sam efikasan. Bio sam rođeni diplomata. Za pet standardnih godina postao sam Prvi sekretar. Za osam, samostalni Konzul. Dok god sam ostajao u zabačenosti, bilo je to najviše što sam mogao da postignem.
<BR>&nbsp;&nbsp;&nbsp;&nbsp;&nbsp;Tako sam odabrao. Radio sam za Hegemoniju. I čekao.
<BR>&nbsp;&nbsp;&nbsp;&nbsp;&nbsp;Isprva je moja uloga bila u tome da obezbeđivanjem ingenioznosti Mreže kolonistima pomognem da učine ono u čemu su bili najbolji - da unište sav pravi domorodački svet. Nije slučajno što za šest vekova međuzvezdane ekspanzije Hegemonija nije naišla na vrste koje bi se smatrale inteligentnim po Drejk-Turing-Čenovom indeksu. Na Staroj Zemlji davno je bilo prihvaćeno to da ako neka vrsta stavi čovečanstvo na svoj jelovnik u lancu ishrane, ubrzo joj sleduje istrebljenje. Kako se Mreža širila, sve vrste koje su pokušale da budu ozbiljni takmaci sa intelektom čovečanstva, bivale su istrebljene pre otvaranja prvog dalekobacača unutar sistema.
<BR>&nbsp;&nbsp;&nbsp;&nbsp;&nbsp;Na Kovitlacu smo lovili teško uhvatljive zeplene kroz njihove tornjeve od oblaka. Moguće je da nisu bili razumni po standardima ljudi ili Srži. Ali, bili su divni. Dok su umirali, mreškajući se u duginim bojama, dok njihove raznobojne poruke nisu ni videli ni čuli njihovi parnjaci iz krda u bekstvu, lepota njihove agonije nije se mogla rečima opisati. Prodavali smo njihovu fotoreceptivnu kožu korporacijama Mreže, njihovo meso svetovima poput Rajske Kapije, a mrvili smo im kosti u prah kako bismo to ponudili kao afrodizijak impotentnima i sujevernima na mnoštvu drugih kolonijalnih svetova.
<BR>&nbsp;&nbsp;&nbsp;&nbsp;&nbsp;Na Vrtu sam bio savetnik inženjerima arkologije koji su isušili Veliku Močvaru i okončali kratku vladavinu močvarnih kentaura koji su tamo živeli - i pretili napretku Hegemonije. Na kraju su pokušali da migriraju, ali Severna Prostranstva bila su suviše suva; kada sam posetio taj region nekoliko decenija kasnije, kada je Vrt ušao u Mrežu, sasušeni ostaci kentaura još su bili razbacani po udaljenim Prostranstvima kao ljuske egzotičnih biljaka iz nekog živopisnijeg doba.
<BR>&nbsp;&nbsp;&nbsp;&nbsp;&nbsp;Na Hebron sam stigao baš kada su jevrejski naseljenici okončavali svoju dugu zavadu sa senešaj aluitima, stvorenjima krhkim poput bezvodne ekologije tog sveta. Aluiti su bili empatični i ono što ih je ubilo bio je naš strah i pohlepa - to, i naše neprobojno tuđinstvo. Ali, srce mi se na Hebronu nije okamenilo zbog smrti aluita, već zbog moje uloge u propasti samih kolonista.
<BR>&nbsp;&nbsp;&nbsp;&nbsp;&nbsp;Na Staroj Zemlji imali su reč za ono što sam bio - kvisling. Jer, iako Hebron nije bio moj svet, naseljenici koji su tamo pobegli učinili su to iz razloga jasnih koliko su bili i razlozi mojih predaka koji su potpisali Sporazum života na ostrvu Maui, na Staroj Zemlji. <EM>Sporazum, na engl. covenant; otud i ime sveta u originalu: Maui-Covenant. - prim. prev.</EM> Ali, ja sam čekao. I dok sam čekao, delao... u svakom smislu te reči.
<BR>&nbsp;&nbsp;&nbsp;&nbsp;&nbsp;Verovali su mi. Poverovali su mojim iskrenim otkrovenjima o tome koliko je divno ponovo se pridružiti zajednici čovečanstva... ući u Mrežu. Insistirali su na tome da samo jedan grad sme biti otvoren za strance. Osmehivao sam se i slagao s tim. A sada u Novom Jerusalimu živi šezdeset miliona ljudi, dok se na kontinentu nalazi deset miliona jevrejskih domorodaca, zavisnih od grada Mreže u većini svojih potreba. Još jedna decenija. Možda i manje.
<BR>&nbsp;&nbsp;&nbsp;&nbsp;&nbsp;Malo sam se slomio pošto se Hebron otvorio za Mrežu. Otkrio sam alkohol, blagoslovenu antitezu flešbeka i žica u glavi. Greša je ostala sa mnom u bolnici dok se nisam povratio. Začudo, na jednom jevrejskom svetu, klinika je bila katolička. Sećam se šuštanja odora noću po hodnicima.
<BR>&nbsp;&nbsp;&nbsp;&nbsp;&nbsp;Moj nervni slom bio je vrlo tih i vrlo dalek. Karijera mi nije bila ugrožena. Kao punopravni Konzul, odveo sam ženu i sina na Bresiju.
<BR>&nbsp;&nbsp;&nbsp;&nbsp;&nbsp;Kako nam je samo delikatna bila uloga tamo! Kako vizantijski fino uže po kom smo hodali. Decenijama, pukovniče Kasad, snage Tehnosrži maltretirale su rojeve Proteranih gde god da su ovi bežali. Sada su preovlađujuće snage u Senatu i Savetodavno veće AI odlučili da mora da se izvrši testiranje moći Proteranih u samoj Zabačenosti. Odabrana je Bresija. Priznajem, Bresijanci su bili naši surogati decenijama pre mog dolaska. Njihovo društvo bilo je arhaično i ushićujuće prusko, militarističko do krajnosti, arogantno u svojim ekonomskim pretenzijama, ksenofobno toliko da se radosno javilo da zbriše 'Napast Proteranih'. Isprva, nekoliko pozajmljenih bakljobrodova kako bi mogli da stignu do rojeva. Plazma-oružje. Udarne sonde sa veštački stvorenim virusima.
<BR>&nbsp;&nbsp;&nbsp;&nbsp;&nbsp;Mala greška u proračunu dovela je do toga da još budem na Bresiji kada su stigle horde Proteranih. Razlika od nekoliko meseci. Tamo je umesto mene trebalo da se nalazi ekipa za vojnopolitičku analizu.
<BR>&nbsp;&nbsp;&nbsp;&nbsp;&nbsp;Nije bilo važno. Cilj Hegemonije je bio ispunjen. Odlučnost i sposobnost SILE za brzo zauzimanje borbenih položaja propisno su isprobani a da interesima Hegemonije nije načinjena nikakva šteta. Greša je poginula, naravno. U prvom bombardovanju. I AlŁn, moj desetogodišnji sin. On je bio sa mnom... preživeo je sam rat... samo da bi poginuo kada je neki idiot iz SILE aktivirao skrivenu bombu ili naboj za razaranje preblizu baraka za izbeglice u Bakminsteru, prestonici.
<BR>&nbsp;&nbsp;&nbsp;&nbsp;&nbsp;Nisam bio uz njega kada je poginuo.
<BR>&nbsp;&nbsp;&nbsp;&nbsp;&nbsp;Posle Bresije bio sam unapređen. Dali su mi najizazovniji i najosetljiviji zadatak ikada poveren nekome ranga običnog konzula: postao sam diplomata zadužen za direktne pregovore sa samim Proteranima.
<BR>&nbsp;&nbsp;&nbsp;&nbsp;&nbsp;Najpre su me 'bacili na Tau Ceti Centar kako bih prisustvovao dugim konferencijama sa komisijom senatorke Gledston i sa nekim od AI savetnika. Sreo sam se sa Gledstonovom lično. Plan je bio veoma komplikovan. Suštinski, trebalo je isprovocirati Proterane da napadnu, a ključ za tu provokaciju bio je svet Hiperion.
<BR>&nbsp;&nbsp;&nbsp;&nbsp;&nbsp;Proterani su posmatrali Hiperion i pre Boja za Bresiju. Naši obaveštajci naznačavali su da su oni opsednuti Vremenskim grobnicama i Šrajkom. Njihov napad na bolnički brod Hegemonije, koji je, među ostalima, nosio i pukovnika Kasada, bio je pogrešno proračunat; kapetan njihovog broda uspaničio se kada je bolnički brod pogrešno identifikovan kao vojni kovit-brod. Još gora je, sa stanovišta Proteranih, bila činjenica da je, spustivši padobrodove blizu samih grobnica, isti zapovednik otkrio njihovu sposobnost da prkose vremenskim plimama. Pošto je Šrajk desetkovao njihove ekipe komandosa, kapetan bakljobroda vratio se u Roj da bi bio smaknut.
<BR>&nbsp;&nbsp;&nbsp;&nbsp;&nbsp;Ali naši obaveštajci obaveštavali su da pogrešni proračun Proteranih nije značio njihovu potpunu propast. Dobijene su vredne informacije o Šrajku. A opsednutost Hiperionom se produbila.
<BR>&nbsp;&nbsp;&nbsp;&nbsp;&nbsp;Gledstonova mi je objasnila kako Hegemonija namerava da iskoristi tu opsesiju.
<BR>&nbsp;&nbsp;&nbsp;&nbsp;&nbsp;Suština plana bila je u tome da Proterani moraju biti isprovocirani da napadnu Hegemoniju. Žiža njihovog napada trebalo je da bude sam Hiperion. Naterali su me da shvatim kako bitka koja će proizaći iz toga ima viŠe veze sa unutrašnjom politikom Mreže nego sa Proteranima. Neki elementi Tehnosrži protivili su se vekovima ulasku Hiperiona u Hegemoniju. Gledstonova je objasnila da to više nije u interesu čovečanstva i da će nasilna aneksija Hiperiona - pod maskom odbrane same Mreže - omogućiti da na vlast u Srži dođu progresivnije koalicije AI. Od te promene ravnoteže snage u Srži Senat i Mreža imaće koristi na način koji mi nije u potpunosti objašnjen. Proterani će biti zbrisani kao moguća pretnja jednom zasvagda. Započeće novo doba slave Hegemonije.
<BR>&nbsp;&nbsp;&nbsp;&nbsp;&nbsp;Gledstonova je objasnila da ne moram da se prijavim kao dobrovoljac, da je misija puna opasnosti - kako po moju karijeru tako i po moj život. Svejedno sam prihvatio.
<BR>&nbsp;&nbsp;&nbsp;&nbsp;&nbsp;Hegemonija mi je obezbedila privatnu svemirsku letelicu. Zatražio sam samo jednu modifikaciju: dodavanje antiknog klavira 'Stejnvej'.
<BR>&nbsp;&nbsp;&nbsp;&nbsp;&nbsp;Mesecima sam putovao sam pod Hokingovim pogonom. Još meseci proveo sam u lutanju regionima gde su Rojevi Proteranih redovno migrirali. Konačno je moj brod primećen i zarobljen. Prihvatili su da sam kurir, a znali su da sam špijun. Razmatrali su da li da me ubiju, i nisu to učinili. Razmatrali su da li sa mnom da pregovaraju, pa su na kraju odlučili da to učine.
<BR>&nbsp;&nbsp;&nbsp;&nbsp;&nbsp;Neću pokušavati da vam opišem lepotu života u jednom Roju - njihove kugle-gradove sa nultom gravitacijom, farme kometa i potisne grozdove, njihove mikroorbitalne šume, migrirajuće reke i deset hiljada boja i tekstura života u Nedelji Sastanka. Dovoljno će biti da kažem kako verujem da su Proterani u proteklom milenijumu učinili ono što čovečanstvo Mreže nije: evoluirali su. Dok mi živimo u svojim derivativnim kulturama, bledim odrazima života sa Stare Zemlje, Proterani su istražili nove dimenzije estetike, etike, bionauka, umetnosti i svega što mora da se menja i da raste kako bi održavalo ljudsku dušu.
<BR>&nbsp;&nbsp;&nbsp;&nbsp;&nbsp;Varvari, tako ih zovemo, a istovremeno se bojažljivo držimo svoje Mreže kao Vizigoti koji čuče u ruševinama izbledele slave Rima i sebe proglašavaju civilizovanima.
<BR>&nbsp;&nbsp;&nbsp;&nbsp;&nbsp;U deset standardnih meseci, ispričao sam im svoju najveću tajnu, a oni su mi ispričali svoje. Objasnio sam im do detalja kakve su planove za njihovo istrebljenje sačinili ljudi Gledstonove. Rekao sam im koliko malo naučnici Mreže shvataju anomaliju Vremenskih grobnica i otkrio im neobjašnjivi strah Tehnosrži od Hiperiona. Opisao sam im zamku u koju će se Hiperion pretvoriti za njih, ako se usude da pokušaju da ga zauzmu, i to kako će svaki element SILE biti doveden u sistem Hiperiona kako bi ih uništio. Otkrio sam sve što sam znao i ponovo počeo da čekam da umrem.
<BR>&nbsp;&nbsp;&nbsp;&nbsp;&nbsp;Umesto da me ubiju, ispričali su mi nešto. Pokazali su mi presretnute fetlinijske poruke, snimke uskog snopa i sopstvene snimke od dana kada su umakli iz sistema Stare Zemlje, četiri i po veka ranije. Njihove činjenice bile su strašne i jednostavne.
<BR>&nbsp;&nbsp;&nbsp;&nbsp;&nbsp;Velika greška iz '38. nije bila nikakva greška. Smrt Stare Zemlje bila je namerna, planirali su je elementi Tehnosrži i njihovi ljudski parnjaci u tek nastaloj vladi Hegemonije. Hedžira je detaljno isplanirana decenijama pre nego što je odbegla crna rupa 'slučajno' bila uronjena u srce Stare Zemlje.
<BR>&nbsp;&nbsp;&nbsp;&nbsp;&nbsp;Mreža Svetova, Svestvar, Hegemonija Čoveka - sve je to sazdano na najgorem mogućem vidu oceubistva. A sada se održavalo tihom i smišljenom politikom bratoubistva - ubistva svake vrste koja je imala i najmanji potencijal da postane takmac. A Proterani, jedino drugo pleme čovečanstva koje je slobodno lutalo među zvezdama, i jedina grupa kojom nije dominirala Tehnosrž, bili su sledeći na našem spisku za istrebljenje.
<BR>&nbsp;&nbsp;&nbsp;&nbsp;&nbsp;Vratio sam se u Mrežu. Prošlo je više od trideset godina vremena Mreže. Meina Gledston je postala CEO. Sirina pobuna bila je romantična legenda, minorna fusnota u istoriji Hegemonije.
<BR>&nbsp;&nbsp;&nbsp;&nbsp;&nbsp;Sastao sam se sa Gledstonovom. Ispričao sam joj mnogo toga što su mi Proterani otkrili - ali ne sve. Rekao sam joj da znaju da će svaka bitka za Hiperion biti zamka, ali da svejedno dolaze. Rekao sam da Proterani žele da ja postanem Konzul na Hiperionu kako bih, kada izbije rat, mogao da budem dvostruki agent.
<BR>&nbsp;&nbsp;&nbsp;&nbsp;&nbsp;Nisam joj rekao da su obećali da će mi dati uređaj koji će otvoriti Vremenske grobnice i omogućiti Šrajku slobodnu vladavinu.
<BR>&nbsp;&nbsp;&nbsp;&nbsp;&nbsp;CEO Gledston je dugo razgovarala sa mnom. Agenti SILE:Obaveštajno razgovarali su sa mnom još duže, a neki od tih razgovora trajali su mesecima. Koristili su razne tehnologije i droge kako bi potvrdili da im govorim istinu i ništa ne tajim. Proterani su bili jako vešti sa tehnologijama i drogama. Govorio sam istinu. Ali sam ponešto i zatajio.
<BR>&nbsp;&nbsp;&nbsp;&nbsp;&nbsp;Na kraju, poslali su me na Hiperion. Gledstonova je ponudila da podigne status sveta na protektorat a mene da postavi za ambasadora. Odbio sam obe ponude, mada sam zatražio da zadržim svoju privatnu svemirsku letelicu. Stigao sam redovnim kovit-brodom, a moj brod stigao je nekoliko nedelja kasnije, u trbuhu bakljobroda koji je došao u posetu. Ostavljen je parkiran u orbiti uz dogovor da mogu da ga pozovem i odem kad god to poželim.
<BR>&nbsp;&nbsp;&nbsp;&nbsp;&nbsp;Sam na Hiperionu, čekao sam. Prolazile su godine. Dopustio sam svom pomoćniku da vlada zabačenim svetom dok sam ja pio kod 'Cicerona' i čekao.
<BR>&nbsp;&nbsp;&nbsp;&nbsp;&nbsp;Proterani su kontaktirali sa mnom preko privatne fetlinije i ja sam uzeo tronedeljni odmor u Konzulatu, spustio brod na jedno usamljeno mesto nedaleko od Mora trave, sastao se sa njihovim izviđačkim brodom blizu Oertovog Oblaka, pokupio njihovog agenta - ženu po imenu Andil - i troje tehničara, a onda sleteo severno od Masiva Uzde, nekoliko kilometara od samih grobnica.
<BR>&nbsp;&nbsp;&nbsp;&nbsp;&nbsp;Proterani nisu imali dalekobacače. Svoj život provodili su u dugim marševima između zvezda, posmatrajući kako se život u Mreži ubrzava kao neki film ili holić pušten mahnitom brzinom. Bili su opsednuti vremenom. Tehnosrž je Hegemoniji podarila dalekobacač i uporno ga održavala. Nijedan ljudski naučnik ili ekipa ljudskih naučnika nisu došli ni blizu toga da ga shvate. Proterani su pokušali. Nije im uspelo. Ali čak i kroz te neuspehe, počeli su da shvataju manipulaciju prostorom/vremenom.
<BR>&nbsp;&nbsp;&nbsp;&nbsp;&nbsp;Shvatili su vremenske plime, antientropijska polja oko grobnica. Nisu mogli da generišu takva polja, ali mogli su da se zaštite od njih i - teorijski - da ih sruše. Vremenske grobnice i sva njihova sadržina prestali bi da stare unazad. Grobnice bi se 'otvorile'. Šrajk bi se razulario, pošto više ne bi imao kontakt sa blizinom grobnica. Šta god se još nalazilo unutra, sada bi bilo oslobođeno.
<BR>&nbsp;&nbsp;&nbsp;&nbsp;&nbsp;Proterani su verovali da su Vremenske grobnice artefakti iz njihove budućnosti a Šrajk oružje spasenja koje čeka da ga zgrabi prava ruka. Kult Šrajka gledao je na monstruma kao na osvetničkog anđela; Proterani su ga videli kao oruđe koje su izumeli ljudi, poslato natrag kroz vreme da izbavi čovečanstvo od Tehnosrži. Andil i tehničari došli su tamo da mere i eksperimentišu.
<BR>&nbsp;&nbsp;&nbsp;&nbsp;&nbsp;"Nećete to sada upotrebiti?" upitao sam ja. Stajali smo u senci građevine zvane Sfinga.
<BR>&nbsp;&nbsp;&nbsp;&nbsp;&nbsp;"Ne sad", reče Andil. "Kada invazija bude neminovna."
<BR>&nbsp;&nbsp;&nbsp;&nbsp;&nbsp;"Ali, rekli ste da su potrebni meseci da uređaj proradi", rekoh ja. "Da se grobnice otvore."
<BR>&nbsp;&nbsp;&nbsp;&nbsp;&nbsp;Andil klimnu glavom. Oči su joj bile tamnozelene. Bila je veoma visoka, i mogao sam da nazrem suptilne pruge energetskog egzoskeletona na njenom kombinezonu. "Možda godina ili više", reče ona. "Uređaj izaziva sporo opadanje antientropijskog polja. Ali jednom započet, proces je neopoziv. No, mi ga nećemo aktivirati sve dok deset veća ne donese odluku da je invazija na Mrežu neophodna."
<BR>&nbsp;&nbsp;&nbsp;&nbsp;&nbsp;"Postoje sumnje u to?" rekoh ja.
<BR>&nbsp;&nbsp;&nbsp;&nbsp;&nbsp;"Etičke debate", reče Andil. Na nekoliko metara od nas, tri tehničara prekrivali su uređaj kameleonskom tkaninom i kodiranim zaštitnim poljem. "A međuzvezdani rat izazvaće smrt miliona, možda i milijardi. Puštanje Šrajka u Mrežu imaće nesagledive posledice. Koliko god nam je potrebno da udarimo na Srž, još se rasprevlja o tome koji je način najbolji."
<BR>&nbsp;&nbsp;&nbsp;&nbsp;&nbsp;Klimnuh glavom i pogledah uređaj i dolinu grobnica. "Ali, kada se jednom aktivira", rekoh, "povratka nema. Šrajk će biti oslobođen a vi ćete morati da dobijete rat kako biste ga kontrolisali?"
<BR>&nbsp;&nbsp;&nbsp;&nbsp;&nbsp;Andil se malo osmehnu. "Tako je."
<BR>&nbsp;&nbsp;&nbsp;&nbsp;&nbsp;Tada sam je ubio, nju, a onda i njena tri tehničara. Onda sam bacio 'Štajner-Džin' laser bake Siri daleko u nanos dina, seo na prazan sanduk od pene i jecao nekoliko minuta. Zatim sam otišao tamo, pomoću komloga jednog od tehničara ušao u zaštitno polje, zbacio zaštitnu tkaninu i uključio uređaj.
<BR>&nbsp;&nbsp;&nbsp;&nbsp;&nbsp;Nije bilo nikakve trenutne promene. U vazduhu je bila neka bogata svetlost kasne zime. Grobnica od žada blago je svetlucala dok je Sfinga i dalje zurila odozgo ni u šta. Jedini zvuk bilo je struganje peska preko sanduka i tela. Samo je svetleći indikator na uređaju Proteranih pokazivao da on radi... da je već radio.
<BR>&nbsp;&nbsp;&nbsp;&nbsp;&nbsp;Polako sam se vratio u brod, gotovo iščekujući da se pojavi Šrajk, i nadajući se da će on to učiniti. Sedeo sam na balkonu broda duže od jednog sata i posmatrao kako senke pune dolinu a pesak prekriva udaljene leševe. Nije bilo nikakvog Šrajka. Nikakvog drveta sa trnjem. Posle nekog vremena, odsvirao sam jedan Bahov Prelid na 'Stejnveju', zatvorio brod i vinuo se u svemir.
<BR>&nbsp;&nbsp;&nbsp;&nbsp;&nbsp;Javio sam se brodu Proteranih i rekao da je došlo do nesreće, da je Šrajk uzeo ostale a uređaj prerano aktiviran. Proterani su mi tada, u svojoj zbunjenosti i panici, čak ponudili utočište. Odbio sam ponudu i okrenuo brod prema Mreži. Proterani me nisu gonili.
<BR>&nbsp;&nbsp;&nbsp;&nbsp;&nbsp;Svojim fetlinijskim primopredajnikom pozvao sam Gledstonovu i rekao joj da su agenti Proteranih eliminisani. Rekao sam joj da je invazija veoma izvesna, da će zamka funkcionisati kako je bilo planirano. Nisam joj rekao za uređaj. Gledstonova mi je čestitala i pozvala me kući. Odbio sam. Rekao sam joj da su mi potrebni tišina i samoća. Okrenuo sam brod prema zabačenom svetu najbližem sistemu Hiperiona, znajući da će samo putovanje pojesti vreme do početka sledećeg čina.
<BR>&nbsp;&nbsp;&nbsp;&nbsp;&nbsp;Kasnije, kada je fetlinijski poziv na hodočašĆe stigao od Gledstonove lično, znao sam koju su ulogu Proterani planirali za mene u ovim poslednjim danima: Proterani, ili Srž, ili Gledstonova i njene mahinacije. Više nije važno ko sebe smatra gospodarem događaja. Događaji više ne slušaju svoje gospodare.
<BR>&nbsp;&nbsp;&nbsp;&nbsp;&nbsp;Svet kakav poznajemo došao je do svog kraja, prijatelji, bez obzira na to šta će biti s nama. Što se mene tiče, ja za Šrajka nemam nikakav zahtev. Ne donosim nikakve poslednje reči za njega niti za vasionu. Vratio sam s zbog toga što sam morao, zbog toga što je to moja sudbina. Znao sam šta moram da učinim još kada sam bio dete: vraćao se sam Sirinoj grobnici i zaklinjao da ću se osvetiti Hegemoniji. Znao sam po koju cenu, kako u životu tako i u istoriji.
<BR>&nbsp;&nbsp;&nbsp;&nbsp;&nbsp;Ali kada nastupi vreme da se sudi, da se shvati izdaja koja će se kao plamen proširiti Mrežom, koja će okončati postojanje svetova, molim vas da ne mislite na mene - moje ime nije bilo ispisano čak ni na vodi, kako je ono rekla vaša izgubljena pesnička duša - već mislite na Staru Zemlju koja umire bez razloga, mislite na delfine, na njihovo sivo meso koje se suši i truli na suncu, osmotrite - onako kako sam ja video - pokretna ostrva koja nemaju kuda da lutaju, kojima su pasišta uništena, Ekvatorijalni plićaci krastavi od platformi za bušenje, a sama ta ostrva opterećena bučnim i nesnosnim turistima koji smrde na UV losion i kanabis.
<BR>&nbsp;&nbsp;&nbsp;&nbsp;&nbsp;Ili, još bolje, nemojte misliti ni na šta od toga. Ustanite kao što sam ja učinio pošto sam prebacio prekidač - ubica, izdajica, ali i dalje gord - nogu čvrsto usađenih u Hiperionov nestalni pesak, glave podignute visoko, pesnice podignute ka nebu, sa uzvikom: "Kuga na obe vaše kuće!"
<BR>&nbsp;&nbsp;&nbsp;&nbsp;&nbsp;Jer, vidite, sećam se sna svoje bake. Sećam se toga kako je sve moglo da bude.
<BR>&nbsp;&nbsp;&nbsp;&nbsp;&nbsp;Sećam se Siri.
<BR>
<BR>&nbsp;&nbsp;&nbsp;&nbsp;&nbsp;"Jeste li vi špijun?" upita otac Hojt. "Špijun Proteranih?"
<BR>&nbsp;&nbsp;&nbsp;&nbsp;&nbsp;Konzul protrlja obraze i ne reče ništa. Izgledao je umorno, istrošeno.
<BR>&nbsp;&nbsp;&nbsp;&nbsp;&nbsp;"Jah", reče Martin Silenus. "CEO Gledston upozorila me je kada sam odabran za hodočašće. Rekla je da postoji špijun."
<BR>&nbsp;&nbsp;&nbsp;&nbsp;&nbsp;"Rekla je to svima nama", odbrusi Bron Lamija. Zurila je u Konzula. Pogled joj je bio tužan.
<BR>&nbsp;&nbsp;&nbsp;&nbsp;&nbsp;"Naš prijatelj je špijun", reče Sol Vejntraub, ali ne samo špijun Proteranih." Beba se probudila. Vejntraub je pridiže da bi je primirio. "On je ono što u trilerima zovu dvostrukim agentom, u njegovom slučaju trostrukim agentom, agentom do beskonačnog. Uistinu, on je agent odmazde."
<BR>&nbsp;&nbsp;&nbsp;&nbsp;&nbsp;Konzul pogleda starog naučnika.
<BR>&nbsp;&nbsp;&nbsp;&nbsp;&nbsp;"Svejedno je špijun", reče Silenus. "Špijuni se streljaju, zar ne?"
<BR>&nbsp;&nbsp;&nbsp;&nbsp;&nbsp;Pukovnik Kasad je držao štap smrti u ruci. Nije bio uperen ni u koga. "Jeste li u kontaktu sa svojim brodom?" upita on Konzula.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Preko Sirinog komloga. Bio je... modifikovan."
<BR>&nbsp;&nbsp;&nbsp;&nbsp;&nbsp;Kasad blago klimnu glavom. "A vi ste bili u vezi sa Proteranima preko brodskog fetlinijskog primopredajnika?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Izveštavali o hodočašću onako kako su to i očekivali?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Jesu li odgovorili?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Kako možemo njemu da verujemo?" uzviknu pesnik. "On je jedan jebeni špijun."
<BR>&nbsp;&nbsp;&nbsp;&nbsp;&nbsp;"Umukni", reče pukovnik Kasad ravno, konačno. Nije skidao pogled sa Konzula. "Jeste li vi napali Heta Mastina?"
<BR>&nbsp;&nbsp;&nbsp;&nbsp;&nbsp;"Ne", reče Konzul. "Ali kada je izgoreo Igdrasil, znao sam da nešto nije u redu."
<BR>&nbsp;&nbsp;&nbsp;&nbsp;&nbsp;"Kako to mislite?" reče Kasad.
<BR>&nbsp;&nbsp;&nbsp;&nbsp;&nbsp;Konzul pročisti grlo. "Proveo sam neko vreme sa templarskim Glasovima Drveta. Oni su u gotovo telepatskoj vezi sa svojim drvobrodovima. Mastinova reakcija bila je previše štura. Ili on nije bio ono što je rekao da jeste, ili je znao da će brod biti uništen pa je prekinuo kontakt s njim. Kada sam čuvao stražu, sišao sam da ga to priupitam. Nije ga bilo. Kabina je bila onakva kakvu smo je i zatekli, s tom razlikom što je Mebijusova kocka bila u neutralnom stanju. Erg je mogao da pobegne. Osigurao sam je i vratio se gore."
<BR>&nbsp;&nbsp;&nbsp;&nbsp;&nbsp;"Niste naudili Hetu Mastinu?" upita Kasad ponovo.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ponavljam, jebote, zašto bi trebalo da tebi verujemo?" reče Silenus. Pesnik je pio skoč iz poslednje boce koju je poneo.
<BR>&nbsp;&nbsp;&nbsp;&nbsp;&nbsp;Konzul pogleda bocu dok je odgovarao. "Nemate nikakav razlog da mi verujete. Nije ni važno."
<BR>&nbsp;&nbsp;&nbsp;&nbsp;&nbsp;Prsti pukovnika Kasada dokono zakuckaše po tamnoj oblozi štapa smrti. "Šta ćete sada učiniti sa svojom fetlinijskom komunikacionom vezom?"
<BR>&nbsp;&nbsp;&nbsp;&nbsp;&nbsp;Konzul umornu uzdahnu. "Javiću kada dođe do otvaranja Vremenskih grobnica. Ako tada još budem živ."
<BR>&nbsp;&nbsp;&nbsp;&nbsp;&nbsp;Bron Lamija pokaza na antikni komlog. "Mogli bismo da ga uništimo."
<BR>&nbsp;&nbsp;&nbsp;&nbsp;&nbsp;Konzul slegnu ramenima.
<BR>&nbsp;&nbsp;&nbsp;&nbsp;&nbsp;"Mogao bi biti od koristi", reče pukovnik. "Možemo da prisluškujemo vojne i civilne poruke. Ako budemo morali, možemo pozvati Konzulov brod."
<BR>&nbsp;&nbsp;&nbsp;&nbsp;&nbsp;"Ne!" uzviknu Konzul. Bilo je to prvi put posle više minuta da je pokazao ikakvu emociju. "Sada ne smemo natrag."
<BR>&nbsp;&nbsp;&nbsp;&nbsp;&nbsp;"Mislim da nemamo nameru da se vraćamo natrag", reče pukovnik Kasad. On okruži pogledom po bledim licima. Za trenutak niko nije progovarao.
<BR>&nbsp;&nbsp;&nbsp;&nbsp;&nbsp;"Treba doneti odluku", reče Sol Vejntraub. On zaljulja bebu i klimnu glavom prema Konzulu.
<BR>&nbsp;&nbsp;&nbsp;&nbsp;&nbsp;Martin Silenus je oslonio čelo o grlić prazne boca skoča. On podiže pogled. "Kazna za izdaju je smrt." On se zakikota. "Ionako ćemo svi umreti za nekoliko sati. Zašto da kao svoj poslednji čin ne priredimo jedno smaknuće?"
<BR>&nbsp;&nbsp;&nbsp;&nbsp;&nbsp;Otac Hojt iskrivi lice kada ga ščepa grč bola. On dodirnu ispucale usne drhtavim prstom. "Mi nismo sud."
<BR>&nbsp;&nbsp;&nbsp;&nbsp;&nbsp;"Da", reče pukovnik Kasad, "jesmo."
<BR>&nbsp;&nbsp;&nbsp;&nbsp;&nbsp;Konzul privuče noge, položi čelo na kolena i ispreplete prste. "Onda odlučite." U glasu mu nije bilo nikakvog osećanja.
<BR>&nbsp;&nbsp;&nbsp;&nbsp;&nbsp;Bron Lamija je izvukla očev automatski pištolj. Sada ga je spustila na pod blizu mesta gde je sedela. Oči su joj naizmenično letele od Konzula do Kasada. "Ovde pričamo o izdaji?" reče ona. "O izdaji čega? Niko od nas, osim možda pukovnik, nije baš neki uzorni građanin. Sve nas unaokolo ritaju sile van naše kontrole."
<BR>&nbsp;&nbsp;&nbsp;&nbsp;&nbsp;Sol Vejntraub se obrati direktno Konzulu. "Ono što ste prenebregli, prijatelju, jeste da, ako su vas Meina Gledston i elementi Srži odabrali za kontakt sa Proteranima, znali su jako dobro šta ćete uraditi. Možda nisu mogli da pretpostave da Proterani imaju sredstvo za otvaranje grobnica - iako sa AI i Srži čovek nikad nije načisto - ali su svakako znali da ćete se okrenuti protiv oba društva, oba tabora koji su naudili vašoj porodici. Sve je to deo nekog bizarnog plana. Vi niste ništa više služili svojoj sopstvenoj volji nego" - on podiže bebu - "ovo dete."
<BR>&nbsp;&nbsp;&nbsp;&nbsp;&nbsp;Konzul je izgledao zbunjen. On zausti nešto, pa umesto toga odmahnu glavom.
<BR>&nbsp;&nbsp;&nbsp;&nbsp;&nbsp;"To možda jeste tačno", reče pukovnik Fedman Kasad, "ali bez obzira na to kako pokušavaju sve da nas koriste kao pione, moramo pokušati da sami odaberemo svoje postupke." On baci pogled na zid; pulsiranje udaljenje svemirske bitke obojilo je gips u krvavocrveno. "Zbog ovog rata izginuće hiljade ljudi. Možda milioni. Ako Proterani ili Šrajk steknu pristup dalekobacačkom sistemu Mreže, biće rizikovane milijarde života na stotinama svetova."
<BR>&nbsp;&nbsp;&nbsp;&nbsp;&nbsp;Konzul je gledao kako Kasad podiže štap smrti.
<BR>&nbsp;&nbsp;&nbsp;&nbsp;&nbsp;"Ovo bi bilo jednostavnije za sve nas", reče Kasad. "Šrajk ne zna za milost."
<BR>&nbsp;&nbsp;&nbsp;&nbsp;&nbsp;Niko nije progovarao. Konzul kao da je zurio u nešto na velikoj udaljenosti.
<BR>&nbsp;&nbsp;&nbsp;&nbsp;&nbsp;Kasad zakoči oružje i vrati štap za pojas. "Došli smo ovako daleko", reče. "Ostatak puta preći ćemo zajedno."
<BR>&nbsp;&nbsp;&nbsp;&nbsp;&nbsp;Bron Lamija odloži očev pištolj, ustade, pređe preko malog prostora, kleknu kraj Konzula i zagrli ga. ZaprepašĆen, Konzul podiže ruku. Svetlost je poigravala na zidu iza njih.
<BR>&nbsp;&nbsp;&nbsp;&nbsp;&nbsp;Trenutak kasnije, Sol Vejntraub priđe i zagrli ih oboje, rukom oko ramena. Beba se zadovoljno promeškoljila zbog iznenadne toplote tela. Konzul oseti miris pudera i novorođenčeta.
<BR>&nbsp;&nbsp;&nbsp;&nbsp;&nbsp;"Pogrešio sam", reče Konzul. "Zahtevaću nešto od Šrajka. Zahtevaću to za nju." On nežno dodirnu Rejčelinu glavu tamo gde je mala lobanja bila zaobljena uz vrat.
<BR>&nbsp;&nbsp;&nbsp;&nbsp;&nbsp;Martin Silenus oglasi se zvukom koji je započeo kao smeh a okončao se kao jecaj. "Naše poslednje želje", reče on. "Da li muze ispunjavaju želje? Ja nemam nikakvu želju. Hoću samo da poema bude završena."
<BR>&nbsp;&nbsp;&nbsp;&nbsp;&nbsp;Otac Hojt se okrenu ka pesniku. "Zar je to toliko važno?"
<BR>&nbsp;&nbsp;&nbsp;&nbsp;&nbsp;"O, da, da, da, da", prodahta Silenus. On ispusti praznu bocu skoča, posegnu u torbu i podiže pregršt pelira visoko, kao da ih nudi grupi. "Hoćete da je čitate? Hoćete da vam je ja čitam? Ponovo teče. Pročitajte stare delove. Pročitajte Spev koji sam napisao pre toliko vekova i nisam ga objavio. Sve je tu. Mi smo tu. Moje ime, vaša imena, ovo putovanje. Zar ne shvatate... ja ne stvaram poemu, stvaram budućnost!" On pusti pelire da padnu, uze praznu bocu, namršti se i podiže je kao pehar. "Stvaram budućnost", ponovi on ne dižući pogled, "ali prošlost je ono što se mora izmeniti. Jedan tren. Jedna odluka."
<BR>&nbsp;&nbsp;&nbsp;&nbsp;&nbsp;Martin Silenus podiže lice. Oči su mu bile crvene. "Ta stvar koja će nas sutra pobiti - moja muza, naš tvorac, naš ne-tvorac - putovala je natrag kroz vreme. Pa, neka je. Ovaj put, neka uzme mene, a Bilija neka ostavi na miru. Neka uzme mene i neka se poema okonča tamo, nedovršena za sva vremena." On podiže bocu još više, zatvori oči i baci je na suprotan zid. U staklenim krhotinama ogledalo se narandžasto svetlo nemih eksplozija.
<BR>&nbsp;&nbsp;&nbsp;&nbsp;&nbsp;I pukovnik Kasad priđe i spusti duge prste na pesnikovo rame.
<BR>&nbsp;&nbsp;&nbsp;&nbsp;&nbsp;Nekoliko sekundi sobu kao da je grejala prosta činjenica ljudskog dodira. Otac Lenar Hojt odmaknu se od zida na koji se naslanjao, podiže desnu šaku na kojoj su se palac i malić dodirivali, sa uzdignuta tri prsta, u gestu koji je nekako obuhvatao i njega, kao i one pred njim, pa izgovori tiho: "Ego te absolvo."
<BR>&nbsp;&nbsp;&nbsp;&nbsp;&nbsp;Vetar je grebao po spoljnim zidovima i pištao oko gargojla i balkona. Svetlost bitke udaljene stotinu miliona kilometara bojila je grupu crvenim nijansama.
<BR>&nbsp;&nbsp;&nbsp;&nbsp;&nbsp;Pukovnik Kasad ode do vrata. Grupa se razdvoji.
<BR>&nbsp;&nbsp;&nbsp;&nbsp;&nbsp;"Da probamo malo da odspavamo", reče Bron Lamija.
<BR>&nbsp;&nbsp;&nbsp;&nbsp;&nbsp;Kasnije, sam u svojoj vreći za spavanje, osluškujući kričanje i zavijanje vetra, Konzul spusti obraz na ranac i privuče grubo ćebe. Već godinama on gotovo nije u stanju da zaspi.
<BR>&nbsp;&nbsp;&nbsp;&nbsp;&nbsp;Konzul sada položi stisnutu pesnicu uz obraz, zatvori oči i zaspa.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
