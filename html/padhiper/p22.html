<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Dire samo što se nije srušio dok su ručali iz poslednje dve porcije. Sol i Konzul poneli su ga uz široko stepenište Sfinge u hlad. Svešteniku je lice bilo belo koliko i kosa.
<BR>&nbsp;&nbsp;&nbsp;&nbsp;&nbsp;On pokuša da se osmehne dok mu je Sol podizao bocu do usana. "Svi vi prilično lako prihvatate činjenicu mog vaskrsenja", reče, obrisavši uglove usta prstom.
<BR>&nbsp;&nbsp;&nbsp;&nbsp;&nbsp;Konzul se ponovo nasloni na kamen Sfinge. "Video sam kruciforme na Hojtu. Iste koje vi sada nosite."
<BR>&nbsp;&nbsp;&nbsp;&nbsp;&nbsp;"A ja sam poverovao njegovoj priči... vašoj priči", reče Sol. On pruži vodu Konzulu.
<BR>&nbsp;&nbsp;&nbsp;&nbsp;&nbsp;Dire dodirnu sebi čelo. "Slušao sam diskove komloga. Priče su, uključujući i moju... neverovatne."
<BR>&nbsp;&nbsp;&nbsp;&nbsp;&nbsp;"Sumnjate li u ijednu od njih?" upita Konzul.
<BR>&nbsp;&nbsp;&nbsp;&nbsp;&nbsp;"Ne. Ono što je u njima pravi smisao jeste utvrđivanje njihovog smisla. Pronalaženje zajedničkog elementa... niti koja ih povezuje."
<BR>&nbsp;&nbsp;&nbsp;&nbsp;&nbsp;Sol podiže Rejčel na grudi, ljuljajući je blago, sa rukom na njenom potiljku. "Mora li postojati veza? Druga veza osim Šrajka?"
<BR>&nbsp;&nbsp;&nbsp;&nbsp;&nbsp;"Oh, da", reče Dire. Nešto boje vraćalo mu se u obraze. "Ovo hodočašće nije slučajno. Niti vaš odabir."
<BR>&nbsp;&nbsp;&nbsp;&nbsp;&nbsp;"Različiti elementi odlučivali su o tome ko će poći na ovo hodočašće", reče Konzul. Savetodavna grupa AI, Senat Hegemonije, čak i Crkva Šrajka."
<BR>&nbsp;&nbsp;&nbsp;&nbsp;&nbsp;Dire odmahnu glavom. "Da, ali postoji samo jedna inteligencija koja je vodila tim odabirom, prijatelji moji."
<BR>&nbsp;&nbsp;&nbsp;&nbsp;&nbsp;Sol se nagnu bliže. "Bog?"
<BR>&nbsp;&nbsp;&nbsp;&nbsp;&nbsp;"Možda", reče Dire, sa osmehom, "ali ja sam mislio na Srž... na veštačke inteligencije koje su se tako tajanstveno ponašale kroz čitavu ovu sekvencu događaja."
<BR>&nbsp;&nbsp;&nbsp;&nbsp;&nbsp;Beba je tiho gukala. Sol joj pronađe cuclu i podesi komlog na ručnom zglobu tako da odašilje otkucaje srca. Dete jednom stisnu pesnice i opusti se na naučnikovom ramenu. "Bronina priča nagoveštava da elementi Srži pokušavaju da destabilizuju status quo... da dozvole čovečanstvu priliku za preživljavanje dok oni i dalje izvode svoj projekt Ultimativne Inteligencije."
<BR>&nbsp;&nbsp;&nbsp;&nbsp;&nbsp;Konzul mahnu ka nebu bez oblaka. "Sve što se dogodilo... naše hodočašće, čak i ovaj rat... proizvedeno je zbog unutrašnje politike Srži."
<BR>&nbsp;&nbsp;&nbsp;&nbsp;&nbsp;"A šta mi znamo o Srži?" upita Dire tiho.
<BR>&nbsp;&nbsp;&nbsp;&nbsp;&nbsp;"Ništa", reče Konzul i baci kamičak ka izrezbarenom kamenu levo od Sfinginog stepeništa. "Kad se podvuče crta, ne znamo ništa."
<BR>&nbsp;&nbsp;&nbsp;&nbsp;&nbsp;Dire je sada sedeo uspravno i trljao lice malo navlaženom krpom. "A opet, njihov cilj čudnovato je sličan našem."
<BR>&nbsp;&nbsp;&nbsp;&nbsp;&nbsp;"A šta je to?" upita Sol, i dalje ljuljajući bebu.
<BR>&nbsp;&nbsp;&nbsp;&nbsp;&nbsp;"Da dokuče Boga", reče sveštenik. "Ili ako tu zakažu, da Ga stvore." On začkilji naniže, u dugačku dolinu. Senke su se sada kretale dalje od jugozapadnih zidova i počele su da dodiruju i obavijaju Grobnice. "Pomagao sam pri promociji takvih zamisli u okviru Crkve..."
<BR>&nbsp;&nbsp;&nbsp;&nbsp;&nbsp;"Čitao sam vaše rasprave o svetom Tejaru", reče Sol. "Blistavo ste odbranili neophodnost evolucije ka Tački Omega - ka Božjem - bez uvaljivanja u Socinijansku Jeres."
<BR>&nbsp;&nbsp;&nbsp;&nbsp;&nbsp;"U šta?" upita Konzul.
<BR>&nbsp;&nbsp;&nbsp;&nbsp;&nbsp;Otac Dire se malo osmehnu. "Socinus je bio italijanski jeretik u šesnaestom veku nove ere. Njegovo verovanje... zbog kog je bio ekskomuniciran... bilo je da je Bog ograničeno biće, kadro da uči i raste kako svet... vasiona... postaju sve složeniji. A ja se jesam uvalio u Socinijansku Jeres, Sole. Bio je to prvi od mojih grehova."
<BR>&nbsp;&nbsp;&nbsp;&nbsp;&nbsp;Solov pogled bio je otvoren. "A poslednji od vaših grehova?"
<BR>&nbsp;&nbsp;&nbsp;&nbsp;&nbsp;"Osim gordosti?" reče Dire. "Najveći moj greh bilo je krivotvorenje podataka sa sedmogodišnje iskopine na Armagastu. Pokušaj da obezbedim vezu između tamošnjih nestalih Graditelja Luka i forme protohrišćanstva. Ona nije postojala. Prepravio sam podatke. I tako je ironija upravo u tome što je najveći od mojih grehova, bar u očima Crkve, bila povreda naučnog metoda. U svojim poslednjim danima, Crkva može da prihvati teološku jeres, ali ne može da podnese petljanje sa protokolima nauke."
<BR>&nbsp;&nbsp;&nbsp;&nbsp;&nbsp;"Da li je Armagast bio ovakav?" upita Sol, načinivši pokret rukom koji je obuhvatio dolinu, Grobnice i grabljivu pustinju.
<BR>&nbsp;&nbsp;&nbsp;&nbsp;&nbsp;Dire pogleda okolo, očima za tren sjajnim. "Prašina, kamen i osećaj smrti, da. Ali ovo mesto beskrajno je opasnije. Ovde nešto još nije podleglo smrti iako je trebalo."
<BR>&nbsp;&nbsp;&nbsp;&nbsp;&nbsp;Konzul se nasmeja. "Nadajmo se da mi spadamo u tu kategoriju. Idem ja da odnesem komlog gore do sedla i da pokušam da uspostavim relejnu vezu sa brodom."
<BR>&nbsp;&nbsp;&nbsp;&nbsp;&nbsp;"Idem i ja", reče Sol.
<BR>&nbsp;&nbsp;&nbsp;&nbsp;&nbsp;"Ja takođe", reče Otac Dire dok je ustajao, zaneo se samo na sekund i odbijao ponuđenu Vejntraubovu ruku.
<BR>
<BR>&nbsp;&nbsp;&nbsp;&nbsp;&nbsp;Brod nije odgovarao na upite. Bez broda, nije moglo biti ni fetlinijskog releja ka Proteranima, ka Mreži ili bilo gde dalje od Hiperiona. Normalne komunikacione frekvencije nisu dejstvovale.
<BR>&nbsp;&nbsp;&nbsp;&nbsp;&nbsp;"Da li je moguće da je brod uništen?" upita Sol Konzula.
<BR>&nbsp;&nbsp;&nbsp;&nbsp;&nbsp;"Ne. Poruka je primljena, samo na nju nije odgovoreno. Gledstonova još drži brod u karantinu."
<BR>&nbsp;&nbsp;&nbsp;&nbsp;&nbsp;Sol začkilji preko pustara u mesto gde su planine treperele u izmaglici vreline. Nekoliko klika bliže, ruševine Grada Pesnika uzdizale su se nazubljene naspram linije neba. "Baš dobro", reče on. "Iovako imamo jednog deus ex machina previše."
<BR>&nbsp;&nbsp;&nbsp;&nbsp;&nbsp;Tada Pol Dire poče da se smeje, dubokim, iskrenim zvukom, pa prekinu tek kada se zakašljao i kada je morao da otpije vode.
<BR>&nbsp;&nbsp;&nbsp;&nbsp;&nbsp;"Šta je bilo?" upita Konzul.
<BR>&nbsp;&nbsp;&nbsp;&nbsp;&nbsp;"Deus ex machina. Ono o čemu smo već govorili. Pretpostavljam da je upravo to razlog što se nalazimo ovde. Jadni Lenar sa svojim deus ex machina u kruciformi. Bron sa svojim vaskrslim pesnikom uzapćenim u Šrenovoj petlji, u potrazi za mašinom koja će osloboditi njenog ličnog deusa. Vi, Sol, koji čekate da mračni deus razreši strašan problem vaše kćeri. Srž, nastala od mašine, koja želi da izgradi sopstvenog deusa."
<BR>&nbsp;&nbsp;&nbsp;&nbsp;&nbsp;Konzul podesi naočari za sunce. "A vi, Oče?"
<BR>&nbsp;&nbsp;&nbsp;&nbsp;&nbsp;Dire zavrte glavom. "Čekam da najveća mašina od svih proizvede svog deusa - vasiona. Koliko je od mog uzdizanja svetog Tejara poteklo do jednostavne činjenice da danas nisam pronašao nikakav trag živog Tvorca u svetu? Poput inteligencija TehnoSrži, i ja želim da sagradim ono što drugde ne mogu da pronađem."
<BR>&nbsp;&nbsp;&nbsp;&nbsp;&nbsp;Sol je osmatrao nebo. "Za kakvim deusom tragaju Proterani?"
<BR>&nbsp;&nbsp;&nbsp;&nbsp;&nbsp;Konzul odgovori. "Njihova opsednutost Hiperionom je stvarna. Oni smatraju da će ovo biti mesto na kom će se roditi nova nada za čovečanstvo."
<BR>&nbsp;&nbsp;&nbsp;&nbsp;&nbsp;"Bolje da se vratimo dole", reče Sol, zaklonivši Rejčel od sunca. "Bron i Martin treba da se vrate pre večere."
<BR>
<BR>&nbsp;&nbsp;&nbsp;&nbsp;&nbsp;Ali nisu se vratili pre večere. Niti im je bilo ikakvog traga u suton. Svakog sata, Konzul je išao do ulaza u dolinu, peo se na gromadu i tragao za kretanjem daleko među dinama i na polju gromada. Nije bilo ničega. Konzul požele da je Kasad ostavio svoj energetski dvogled.
<BR>&nbsp;&nbsp;&nbsp;&nbsp;&nbsp;Još pre nego što je nebo izbledelo u sumrak, naleti svetlosti preko zenita najavili su nastavak bitke u svemiru. Tri muškarca sedela su na najvišem stepeniku Sfinginog stepeništa i posmatrali svetlosnu predstavu, spore eksplozije čiste beline, mutne crvene pupoljke i iznenadne zelene i narandžaste pruge koje su ostavljale tragove na rožnjači.
<BR>&nbsp;&nbsp;&nbsp;&nbsp;&nbsp;"Šta mislite, ko pobeđuje?" reče Sol.
<BR>&nbsp;&nbsp;&nbsp;&nbsp;&nbsp;Konzul ne diže pogled. "Nije važno. Mislite li da bi trebalo večeras da spavamo na nekom drugom mestu, a ne u Sfingi?"
<BR>&nbsp;&nbsp;&nbsp;&nbsp;&nbsp;"Ja Sfingu ne mogu da napustim", reče Sol. "Vi slobodno idite."
<BR>&nbsp;&nbsp;&nbsp;&nbsp;&nbsp;Dire dodirnu bebin obraz. Ona je žvakala cuclu i obraz joj se pomerao pod njegovim prstom. "Koliko sada ima, Sol?"
<BR>&nbsp;&nbsp;&nbsp;&nbsp;&nbsp;"Dva dana. Skoro tačno. Bila bi rođena oko petnaest minuta posle zalaska sunca na ovoj širini, po Hiperionovom vremenu."
<BR>&nbsp;&nbsp;&nbsp;&nbsp;&nbsp;"Idem ja gore još jedan, poslednji put", reče Konzul. "Onda ćemo morati da napravimo lomaču ili tako nešto kako bismo im pomogli da pronađu put natrag."
<BR>&nbsp;&nbsp;&nbsp;&nbsp;&nbsp;Konzul se spusti nekoliko stepenica ka stazi kada Sol ustade i pokaza. Ne ka mestu gde je otvor doline sijao na prigušenoj svetlosti zalaska sunca, već na drugu stranu, u senke same doline.
<BR>&nbsp;&nbsp;&nbsp;&nbsp;&nbsp;Konzul stade i druga dva muškarca mu se pridružiše. Konzul posegnu u džep i izvadi mali nervni ošamućivač koji mu je Kasad dao nekoliko dana ranije. Bez Lamije i Kasada, to je bilo jedino oružje koje su imali.
<BR>&nbsp;&nbsp;&nbsp;&nbsp;&nbsp;"Možete li da vidite?" šapnu Sol.
<BR>&nbsp;&nbsp;&nbsp;&nbsp;&nbsp;Prilika se kretala u tami izvan slabog sjaja Grobnice od žada. Nije izgledala dovoljno velika niti se kretala dovoljno brzo da bi bila Šrajk; napredovala je čudnovato... sporo, zastajkujući s vremena na vreme, zanoseći se.
<BR>&nbsp;&nbsp;&nbsp;&nbsp;&nbsp;Otac Dire se osvrnu ka ulazu u dolinu, a onda ponovo natrag. "Postoji li ikakva mogućnost da je Martin Silenus ušao u dolinu iz tog smera?"
<BR>&nbsp;&nbsp;&nbsp;&nbsp;&nbsp;"Samo ako je skočio niz zidove litice", šapnu Konzul. "Ili se vratio osam klika okolo, ka severoistoku. Osim toga, ta prilika je suviše visoka da bi bila Silenus."
<BR>&nbsp;&nbsp;&nbsp;&nbsp;&nbsp;Prilika ponovo zastade, zanese se, a onda pade. Sa udaljenosti veće od stotinu metara, izgledala je samo kao još jedna niska stena na tlu doline.
<BR>&nbsp;&nbsp;&nbsp;&nbsp;&nbsp;"Hajdemo", reče Konzul.
<BR>&nbsp;&nbsp;&nbsp;&nbsp;&nbsp;Nisu trčali. Konzul je išao prvi niz stepenište, sa ispruženim ošamućivačem, podešenim na dvadeset metara, iako je znao da će na toj udaljenosti nervni učinak biti minimalan. Otac Dire hodao je odmah iza njega i držao Solovo dete, dok je naučnik tražio neki manji kamen koji bi poneo.
<BR>&nbsp;&nbsp;&nbsp;&nbsp;&nbsp;"David i Golijat?" upita Dire kada se Sol pojavio sa kamenom veličine dlana i smestio ga u praćku od fiberplastike koju je tog popodneva isekao iz omota paketa.
<BR>&nbsp;&nbsp;&nbsp;&nbsp;&nbsp;Naučnikovo suncem opaljeno lice iznad brade poprimi još tamniju boju. "Tako nešto. Evo, ja ću uzeti Rejčel natrag."
<BR>&nbsp;&nbsp;&nbsp;&nbsp;&nbsp;"Uživam u tome da je nosim. A ako uopšte treba da dođe do nekakve borbe, bolje da vas dvojica imate slobodne ruke."
<BR>&nbsp;&nbsp;&nbsp;&nbsp;&nbsp;Sol klimnu glavom i prevali razmak kako bi hodao rame uz rame sa Konzulom, dok su sveštenik i dete stupali nekoliko koraka iza njih.
<BR>&nbsp;&nbsp;&nbsp;&nbsp;&nbsp;Sa daljine od petnaest metara postade očito da je pala prilika bio čovek - veoma visoki čovek - koji je nosio grubu odeždu i ležao ničice u pesku.
<BR>&nbsp;&nbsp;&nbsp;&nbsp;&nbsp;"Ostanite tu", reče Konzul i potrča. Ostali su gledali dok je on okretao telo, vraćao ošamućivač u džep i izvlačio bocu sa vodom iz opasača.
<BR>&nbsp;&nbsp;&nbsp;&nbsp;&nbsp;Sol polako dokaska; osećao je iscrpljenost kao nekakvu prijatnu vrtoglavicu. Dire ih je pratio sporije.
<BR>&nbsp;&nbsp;&nbsp;&nbsp;&nbsp;Kada je sveštenik stupio u svetlost Konzulove ručne svetiljke, on vide da je kapuljača palog muškarca svučena sa neodređeno azijatskog, čudnovato izobličenog, dugačkog lica osvetljenog sjajem Grobnice od žada, koliko i ručnom svetiljkom.
<BR>&nbsp;&nbsp;&nbsp;&nbsp;&nbsp;"To je Templar", reče Dire, zapanjen što je ovde zatekao jednog sledbenika Mjuira.
<BR>&nbsp;&nbsp;&nbsp;&nbsp;&nbsp;"To je Istinski Glas Drveta", reče Konzul. "To je prvi od naših nestalih hodočasnika... Het Mastin."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
