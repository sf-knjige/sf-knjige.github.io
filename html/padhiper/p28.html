<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;Kada je Bron Lamija bila dete, njen otac senator, a njihov dom premešten, iako nakratko, sa Lususa u pošumljena čudesa Rezidencijalnog Upravnog Kompleksa Tau Ceti Centra, gledala je ravnofilmsku animaciju Volta Diznija, Petar Pan. Pošto je odgledala animaciju, pročitala je knjigu - i obe stvari zarobile su joj srce.
<BR>&nbsp;&nbsp;&nbsp;&nbsp;&nbsp;Mesecima potom, pet standardnih godina stara devojčica čekala je da Petar Pan stigne jedne noći i odvede je. Ostavljala je poruke koje su pokazivale put ka njenoj spavaćoj sobi ispod prekrivenog prozora u kosom krovu. Izlazila je iz kuće dok su joj roditelji spavali i ležala na mekoj travi travnjaka Parka jelenova, zagledana u mlečnosivo noćno nebo TC2, sanjareći o dečaku iz zemlje Nedođije koji će doći jedne noći da je odvede sa sobom u letu ka drugoj zvezdi zdesna, pravo sve do jutra. Ona bi mu bila saputnica, majka izgubljenim dečacima, drugi smrtni neprijatelj zlom Kuki i, najviše od svega, Petrova nova Vendi... novo dete-prijatelj detetu koje nije želelo da odraste.
<BR>&nbsp;&nbsp;&nbsp;&nbsp;&nbsp;I sada, dvadeset godina kasnije, Petar je konačno došao po nju.
<BR>
<BR>&nbsp;&nbsp;&nbsp;&nbsp;&nbsp;Lamija nije osetila nikakav bol, samo iznenadni, ledeni nalet izmeštanja kada je Šrajkova čelična kandža prodrla u nervnu utičnicu iza njenog uha. A onda se otisnula i poletela.
<BR>&nbsp;&nbsp;&nbsp;&nbsp;&nbsp;I ranije se kretala kroz datumravan i ulazila u datasferu. Pre samo nekoliko nedelja, po njenom vremenu, Lamija je ujahala u matriks TehnoSrži sa svojim omiljenim kiberbljakom, BiBi Surbringerom, kako bi pomogla Džoniju da ponovo ukrade svoju kibridnu obnovljenu ličnost. Prodrli su u periferiju i ukrali njegovu ličnost, ali aktiviran je alarm, a BiBi je poginuo. Lamija nije želela nikada više da uđe u datasferu.
<BR>&nbsp;&nbsp;&nbsp;&nbsp;&nbsp;Ali sada je bila tamo.
<BR>&nbsp;&nbsp;&nbsp;&nbsp;&nbsp;Iskustvo nije ličilo ni na šta što je ikada ranije iskusila sa svojim komlog vodovima ili stecištima. Ovo je bilo kao puni stimsim - kao da se nalazi u holodrami sa punim kolorom i sveobuhvatnim stereom - ovo je bilo kao da se nalazi tamo.
<BR>&nbsp;&nbsp;&nbsp;&nbsp;&nbsp;Petar je konačno došao da je odvede.
<BR>&nbsp;&nbsp;&nbsp;&nbsp;&nbsp;Lamija se uzdigla iznad zakrivljenja Hiperionovog planetnog ruba i ugledala rudimentarne kanale mikorotalasnih tokova podataka i uskosnopskih komunikacionih veza koje su ovde predstavljale embrionsku datasferu. Nije zastala da se uključi u nju, jer je pratila narandžastu pupčanu vrpcu ka nebu, prema pravim avenijama i autostradama datumravni.
<BR>&nbsp;&nbsp;&nbsp;&nbsp;&nbsp;U Hiperionovom svemiru SILA i Roj Proteranih izvršili su invaziju i doneli složene prevoje i mreže datasfere sa sobom. Novim očima, Lamija je mogla da vidi hiljadu nivoa tokova podataka SILE, uzburkani zeleni okean informacija prošaran crvenim žilama obezbeđenih kanala i čigrastim ljubičastim sferama sa crnim fag-jahačima koji su bili AI SILE. Ovaj pseudopod velike megadatasfere Mreže isticao je iz normalnog svemira kroz crne levkove brodskih dalekobacača, duž sve širih talasnih frontova preklapajućeg, trenutnog mreškanja koje je Lamija prepoznala kao neprekidne nalete iz mnoštva fetlinijskih predajnika.
<BR>&nbsp;&nbsp;&nbsp;&nbsp;&nbsp;Ona zastade, najednom nesigurna kuda da krene, kojom avenijom da pođe. Bilo je to kao da je letela i kao da je njena nesigurnost ugrozila čaroliju - zapretivši da je ispusti na tle toliko mnogo milja ispod nje.
<BR>&nbsp;&nbsp;&nbsp;&nbsp;&nbsp;Tada je Petar uze za ruku i podiže.
<BR>&nbsp;&nbsp;&nbsp;&nbsp;&nbsp;- Džoni!
<BR>&nbsp;&nbsp;&nbsp;&nbsp;&nbsp;- Zdravo, Bron.
<BR>&nbsp;&nbsp;&nbsp;&nbsp;&nbsp;Slika njenog tela škljocnu u postojanje istog sekunda kada je videla i osetila njegovo. Bio je to Džoni kao što ga je poslednji put videla - njen klijent i ljubavnik - Džoni oštrih jagodica, očiju boje lešnika, kompaktnog nosa i čvrste vilice. Džonijevi riđkastosmeđi uvojci još su mu padali na okovratnik, a lice mu je ostalo studija svrhovite energije. I dalje se topila od njegovog pogleda.
<BR>&nbsp;&nbsp;&nbsp;&nbsp;&nbsp;- Džoni! Ona ga tada zagrli i oseti taj zagrljaj, oseti njegove snažne ruke na leđima dok su lebdeli visoko iznad svega, oseti kako su joj se dojke spljoštile uz njegova prsa dok joj je uzvraćao zagrljajem iznenađujuće snažnim za njegovu malu priliku.
<BR>&nbsp;&nbsp;&nbsp;&nbsp;&nbsp;Lamija odlebde na daljinu ruku, držeći se za njegova ramena. Oboma su im lica bila su osvetljena zelenim i ljubičastim sjajem velikog okeana datasfere iznad njih.
<BR>&nbsp;&nbsp;&nbsp;&nbsp;&nbsp;- Je li ovo stvarno? Čula je svoj glas i dijalekt u tom pitanju iako je znala da ga je samo pomislila.
<BR>&nbsp;&nbsp;&nbsp;&nbsp;&nbsp;- Da. Stvarno onoliko koliko ijedan deo matriksa datumravni može da bude. Nalazimo se na rubu megasfere u Hiperionovom svemiru. U glasu je još imao onaj neuhvatljivi naglasak koji je za nju bio tako zavodljiv i izluđujući.
<BR>&nbsp;&nbsp;&nbsp;&nbsp;&nbsp;- Šta se desilo? Uz te reči, prenela mu je slike Šrajkovog pojavljivanja i iznenadne, strašne invazije prsta-sečiva.
<BR>&nbsp;&nbsp;&nbsp;&nbsp;&nbsp;- Da, pomisli Džoni i zagrli je čvršĆe. To me je nekako oslobodilo iz Šrenove petlje i uključilo nas direktno u datasferu.
<BR>&nbsp;&nbsp;&nbsp;&nbsp;&nbsp;- Jesam li ja mrtva, Džoni?
<BR>&nbsp;&nbsp;&nbsp;&nbsp;&nbsp;Lice Džonija Kitsa osmehnu joj se odozgo. On je blago prodrma, nežno je poljubi i obrnu tako da oboje mogu da vide spektakl iznad i ispod njih. Ne, nisi mrtva, Bron, iako si možda priključena na neki bizarni sistem za održavanje života dok tvoj analog datumravni luta ovuda sa mnom.
<BR>&nbsp;&nbsp;&nbsp;&nbsp;&nbsp;- Jesi li ti mrtav?
<BR>&nbsp;&nbsp;&nbsp;&nbsp;&nbsp;On joj se ponovo isceri. Više ne, mada život u Šrenovoj petlji nije ono što bi navodno trebalo da bude. Bilo je to kao da sanjam tuđe snove.
<BR>&nbsp;&nbsp;&nbsp;&nbsp;&nbsp;- Ja sam sanjala tebe.
<BR>&nbsp;&nbsp;&nbsp;&nbsp;&nbsp;Džoni klimnu glavom. Mislim da to nisam bio ja. I ja sam sanjao iste snove... razgovore sa Meinom Gledston, kratke prizore sastanaka vlade Hegemonije...
<BR>&nbsp;&nbsp;&nbsp;&nbsp;&nbsp;- Da!
<BR>&nbsp;&nbsp;&nbsp;&nbsp;&nbsp;Njen ljubavnik slegnu ramenima. Nosio je nabranu košulju i svileni sako do struka u stilu koji nikada ranije nije videla. Protok podataka kroz avenije iznad njih bojio ih je oboje pulsevima neonskog svetla dok su tamo lebdeli. Pretpostavljao sam da postoji više rezervi nego što smo BiBi i ja mogli da pronađemo prilikom tako plitkog prodora u periferiju Srži. Nije važno, Bron. Ako postoji druga kopija, onda sam to ja, i ne mogu da verujem da bi to mogao da nam bude neprijatelj. Hajde, da istražujemo.
<BR>&nbsp;&nbsp;&nbsp;&nbsp;&nbsp;Lamija je oklevala na sekund dok ju je on vukao naviše. Šta da istražujemo?
<BR>&nbsp;&nbsp;&nbsp;&nbsp;&nbsp;- Ovo je naša prilika da vidimo šta se dešava, Bron. Prilika da otkrijemo mnoge tajne.
<BR>&nbsp;&nbsp;&nbsp;&nbsp;&nbsp;Ona začu neosobenu stidljivost u svom glasu/misli. Nisam sigurna da želim to, Džoni.
<BR>&nbsp;&nbsp;&nbsp;&nbsp;&nbsp;On se obrnu da je pogleda. -Zar je to ona detektivka koju sam poznavao? Šta je bilo sa ženom koja nije podnosila tajne?
<BR>&nbsp;&nbsp;&nbsp;&nbsp;&nbsp;- Ona je prošla kroz neke gadne stvari, Džoni. Bila sam u stanju da se osvrnem i vidim da je detektivsko zanimanje bilo, velikim delom, reakcija na samoubistvo mog oca. Još pokušavam da razrešim pojedinosti njegove smrti. U međuvremenu, dosta ljudi povređeno je u stvarnom životu. Uključujući i tebe, dragi.
<BR>&nbsp;&nbsp;&nbsp;&nbsp;&nbsp;- I, jesi li rešila?
<BR>&nbsp;&nbsp;&nbsp;&nbsp;&nbsp;- Šta to?
<BR>&nbsp;&nbsp;&nbsp;&nbsp;&nbsp;- Očevu smrt?
<BR>&nbsp;&nbsp;&nbsp;&nbsp;&nbsp;Lamija se namršti na njega. -Ne znam. Mislim da nisam.
<BR>&nbsp;&nbsp;&nbsp;&nbsp;&nbsp;Džoni pokaza ka fluidnoj masi opadanja i nadolaženja datasfere iznad njih. -Tamo nas čeka dosta odgovora, Bron. Ukoliko budemo imali dovoljno hrabrosti da ih potražimo.
<BR>&nbsp;&nbsp;&nbsp;&nbsp;&nbsp;Ona ga ponovo uze za ruku. -Mogli bismo tamo i da umremo.
<BR>&nbsp;&nbsp;&nbsp;&nbsp;&nbsp;- Da.
<BR>&nbsp;&nbsp;&nbsp;&nbsp;&nbsp;Lamija zastade, spusti pogled ka Hiperionu. Svet je bio tamno zakrivljenje sa nekoliko izolovanih džepova protoka podataka koji su svetlucali kao logorske vatre u noći. Veliki okean iznad njih ključao je i pulsirao svetlom i bukom protoka podataka - i Bron je znala da je to samo najmanje proširenje megasfere koja se nalazila iza. Znala je... osećala je... da njihovi ponovo rođeni analozi datumravni sada mogu da odu na mesta o kojima nijedan kiberbljak-kauboj nikada nije ni sanjao.
<BR>&nbsp;&nbsp;&nbsp;&nbsp;&nbsp;Sa Džonijem kao vodičem, Bron je znala da se u megasferu i TehnoSrž može prodreti do dubina koje nijedan čovek nije ispitao. I plašila se.
<BR>&nbsp;&nbsp;&nbsp;&nbsp;&nbsp;Ali bila je sa Petrom Panom, konačno. A Nedođija ju je prizivala.
<BR>&nbsp;&nbsp;&nbsp;&nbsp;&nbsp;- U redu, Džoni. Šta još čekamo?
<BR>&nbsp;&nbsp;&nbsp;&nbsp;&nbsp;Oni se uzdigoše, zajedno, ka megasferi.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
