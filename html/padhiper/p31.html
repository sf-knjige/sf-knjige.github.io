<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29.
<P>&nbsp;&nbsp;&nbsp;&nbsp;&nbsp;Sol Vejntraub bio je pun nade one noći kada je Konzul krenuo. Konačno su radili nešto. Ili pokušavali da urade. Sol nije verovao da su kriogenski trezori Konzulovog broda odgovor za Rejčelin spas - medicinski stručnjaci na Renesansi Vektor istakli su krajnju opasnost tog postupka - ali bilo je dobro imati alternativu, bilo kakvu alternativu. A Sol je smatrao da su dovoljno dugo bili pasivni i čekali po Šrajkovom nahođenju, kao osuđeni kriminalci koji čekaju na giljotinu.
<BR>&nbsp;&nbsp;&nbsp;&nbsp;&nbsp;Unutrašnjost Sfinge izgledala je suviše varljiva te noći i Sol je izneo njihove stvari na široku granitnu verandu grobnice, gde su on i Dire pokušali da načine udobne ležajeve za Mastina i Bron, od ćebadi i plaštova, sa rancima umesto jastuka. Bronini medicinski monitori i dalje su pokazivali da nema nikakve moždane aktivnosti, dok joj je telo udobno počivalo. Mastin se okretao i bacakao u groznici.
<BR>&nbsp;&nbsp;&nbsp;&nbsp;&nbsp;"Šta mislite da je problem sa Templarom?" upita Dire. "Bolest?"
<BR>&nbsp;&nbsp;&nbsp;&nbsp;&nbsp;"Možda je to posledica obične izloženosti", reče Sol. "Pošto je bio otet sa vetrokola, shvatio je da luta po pustari i ovde, po Dolini Grobnica. Jeo je sneg da bi nadoknadio tečnost i nije imao nikakve hrane."
<BR>&nbsp;&nbsp;&nbsp;&nbsp;&nbsp;Dire klimnu glavom i proveri medicinski oblog SILE koji su pričvrstili sa unutrašnje strane Mastinove mišice. Indikatori su pokazivali stalno kapanje intravenoznog rastvora. "Ali izgleda da je reč o nečem drugom", reče Jezuit. "Gotovo o ludilu."
<BR>&nbsp;&nbsp;&nbsp;&nbsp;&nbsp;"Templari su gotovo telepatski u vezi sa svojim drvobrodovima", reče Sol. "Mora da je Glas Drveta Mastin malčice poludeo dok je posmatrao uništenje Igdrasila. Pogotovo ako je znao da je to zbog nečega neophodno."
<BR>&nbsp;&nbsp;&nbsp;&nbsp;&nbsp;Dire klimnu glavom i nastavi da kvasi sunđerom Templarevo voštano čelo. Prošla je ponoć i vetar je narastao, podižući prašinu boje cinobera u lenjim spiralama i stenjući oko krila i grubih ivica Sfinge. Grobnice su jarko svetlele, a onda gubile sjaj, sad jedna grobnica, potom druga, bez nekog uočljivog reda ili niza. Povremeno bi nalet vremenskih plima obuzeo oba čoveka, naterao ih da dahću i drže se za kamen, ali talas daja vu i vrtoglavice prošao bi trenutak kasnije. Nisu mogli da odu odatle, jer je Bron Lamija bila vezana za Sfing kablom zavarenim za njenu lobanju.
<BR>&nbsp;&nbsp;&nbsp;&nbsp;&nbsp;Negde pred zoru, oblaci su se razdvojili i nebo je postalo vidljivo, gusti grozdovi zvezda gotovo bolno jasni. Neko vreme, jedini znaci zaraćenih velikih flota bili su povremeni tragovi fuzije, uske dijamantne ogrebotine na oknu noći, ali tada cvetovi dalekih eksplozija počeše ponovo da se otvaraju i sat kasnije sjaj Grobnica potisnulo je nasilje odozgo.
<BR>&nbsp;&nbsp;&nbsp;&nbsp;&nbsp;"Šta mislite, ko će pobediti?" upita Otac Dire. Dva muškarca sedela su leđima oslonjena o kameni zid Sfinge, lica uzdignutih ka kupoli neba otkrivenoj među krilima grobnice povijenim napred.
<BR>&nbsp;&nbsp;&nbsp;&nbsp;&nbsp;Sol je trljao Rejčel leđa, dok je ona spavala na stomaku, guze uzdignute pod tankim prekrivačima. "Po onome što drugi kažu, izgleda da je predodređeno da Mreža pretrpi strašan rat."
<BR>&nbsp;&nbsp;&nbsp;&nbsp;&nbsp;"Dakle, vi verujete predviđanjima Savetodavnog Veća AI?"
<BR>&nbsp;&nbsp;&nbsp;&nbsp;&nbsp;Sol slegnu ramenima u tami. "Zaista ne znam ništa o politici... ili o preciznosti kojom Srž predviđa stvari. Ja sam samo nevažni naučnik iz malog koledža na jednom zabačenom svetu. Ali osećam da nas čeka nešto strašno... da se neka gruba zver prikrada Vitlejemu kako bi se rodila."
<BR>&nbsp;&nbsp;&nbsp;&nbsp;&nbsp;Dire se osmehnu. "Jejts", reče. Osmeh se izgubi. "Pretpostavljam da je ovo mesto novi Vitlejem." On spusti pogled niz dolinu ka svetlucavim Grobnicama. "Proveo sam čitav život podučavajući o teorijama svetog Tejara o evoluciji ka Tački Omega. Umesto toga, imamo ovo. Ljudska ludost na nebesima i strašni Antihrist koji čeka da nasledi ostalo."
<BR>&nbsp;&nbsp;&nbsp;&nbsp;&nbsp;"Mislite da je Šrajk Antihrist?"
<BR>&nbsp;&nbsp;&nbsp;&nbsp;&nbsp;Otac Dire osloni laktove na kolena i prekrsti ruke. "Ako nije, onda smo svi u nevolji." On se gorko nasmeja. "Ne tako davno, bio bih oduševljen da otkrijem Antihrista... čak i prisustvo neke protivbožanske sile poslužilo bi da podupre moju sve slabiju veru u bilo kakav oblik božanskog."
<BR>&nbsp;&nbsp;&nbsp;&nbsp;&nbsp;"A sad?" upita Sol tiho.
<BR>&nbsp;&nbsp;&nbsp;&nbsp;&nbsp;Dire raširi prste. "I ja sam bio razapet."
<BR>&nbsp;&nbsp;&nbsp;&nbsp;&nbsp;Sol pomisli na slike iz priče Lenara Hojta o Direu; na postarijeg Jezuitu koji sebe prikiva za tesla drvo i trpi godine bola i ponovnog rađanja radije nego da se preda DNK parazitu kruciformi koji mu je i sada zarivena ispod mesa na grudima.
<BR>&nbsp;&nbsp;&nbsp;&nbsp;&nbsp;Dire spusti pogled s neba. "Nije bilo nikakve dobrodošlice nebeskog Oca", reče on tiho. "Nikakvog ohrabrenja da bol i žrtvovanje bilo šta vrede. Samo bol. Bol, tama, a onda ponovo bol."
<BR>&nbsp;&nbsp;&nbsp;&nbsp;&nbsp;Solova ruka prestade da se pomera na bebinim leđima. "I to vas je nateralo da izgubite veru?"
<BR>&nbsp;&nbsp;&nbsp;&nbsp;&nbsp;Dire pogleda Sola. "Naprotiv, to me je nateralo da osetim da je vera tim važnija. Bol i tama sleduju nam još od Pada Čoveka. Ali mora da postoji neka nada da možemo da se uzdignemo na viši nivo... da svest može da evoluira do ravni blagonaklonije od njenog kontrapunkta vasione napete do ravnodušnosti."
<BR>&nbsp;&nbsp;&nbsp;&nbsp;&nbsp;Sol lagano klimnu glavom. "Sanjao sam jedan san za vreme Rejčeline duge bitke protiv Merlinove bolesti... moja žena Sarai sanjala je isti san... da sam pozvan da žrtvujem svoju jedinicu kćer."
<BR>&nbsp;&nbsp;&nbsp;&nbsp;&nbsp;"Da", reče Dire. "Preslušao sam Konzulov sažeti prikaz na disku."
<BR>&nbsp;&nbsp;&nbsp;&nbsp;&nbsp;"Onda znate kakav je bio moj odgovor", reče Sol. "Kao prvo, da se Abrahamova staza poslušnosti više ne može pratiti, čak i ako postoji Bog koji zahteva takvu poslušnost. Kao drugo, da smo nudili žrtve tom Bogu u isuviše pokolenja... da isplata u bolu mora da prestane."
<BR>&nbsp;&nbsp;&nbsp;&nbsp;&nbsp;"A opet, tu ste", reče Dire, mahnuvši ka dolini, ka Grobnicama, ka noći.
<BR>&nbsp;&nbsp;&nbsp;&nbsp;&nbsp;"Tu sam", saglasi se Sol. "Ali ne da bih pao ničice. Pre da bih video kakav odgovor ove sile imaju na moju odluku." On ponovo dodirnu kćerkina leđa. "Rejčel je sada dan i po stara i sa svakim sekundom sve je mlađa. Ako je Šrajk tvorac takve surovosti, želim da se suočim sa njim, čak i ako on jeste taj vaš Antihrist. Ako postoji Bog i ako je on učinio to, prema njemu ću iskazati istovetni prezir."
<BR>&nbsp;&nbsp;&nbsp;&nbsp;&nbsp;"Možda smo već pokazali isuviše prezira", promrmlja Dire.
<BR>&nbsp;&nbsp;&nbsp;&nbsp;&nbsp;Sol podiže pogled ka desetak čioda žestoke svetlosti koje su se širile u naborima i udarnim talasima eksplozija plazme daleko u svemiru. "Voleo bih da posedujemo tehnologiju kojom bismo se ravnopravno borili protiv Boga", reče on tiho, uzdržano. "Zaskočili ga u njegovoj jazbini. Izborili se protiv svih nepravdi nagomilanih u čovečanstvu. Dopustili mu da izmeni svoju prepredenu nadmenost ili ga razneli do sto đavola."
<BR>&nbsp;&nbsp;&nbsp;&nbsp;&nbsp;Otac Dire podiže obrvu, pa se blago osmehnu. "Znam kakav gnev osećate." Sveštenik nežno dodirnu Rejčelinu glavu. "Da probamo malo da odspavamo pre osvita, hoćemo li?"
<BR>&nbsp;&nbsp;&nbsp;&nbsp;&nbsp;Sol klimnu glavom, leže do deteta i navuče prekrivač do obraza. Čuo je kako Dire šapuće nešto što je moglo da bude tiho 'laku noć', ili možda molitva.
<BR>&nbsp;&nbsp;&nbsp;&nbsp;&nbsp;Sol dodirnu kćer, zatvori oči i zaspa.
<BR>
<BR>&nbsp;&nbsp;&nbsp;&nbsp;&nbsp;Šrajk nije došao tokom noći. Niti je došao sledećeg jutra dok je sunce bojilo jugozapadne litice i dodirivalo vrh Kristalnog Monolita. Sol se probudio dok se sunčeva svetlost prikradala dolinom; zatekao je Direa kako spava kraj njega, Mastina i Bron još bez svesti. Rejčel se promeškoljila i zastenjala. Zaplakala je kao gladno novorođenče. Sol je nahrani iz jednog od poslednjih pakovanja za hranjenje, povukavši najpre uzicu za podgrevanje i sačekavši trenutak da mleko poprimi temperaturu tela. Preko noći, na dolinu se spustila hladnoća i mraz je blistao na stepenicama Sfinge.
<BR>&nbsp;&nbsp;&nbsp;&nbsp;&nbsp;Rejčel je jela pohlepno i ispuštala tihe zvuke gukanja i sisanja koje je Sol pamtio iz vremena od više od pedeset godina ranije, kada ju je Sarai dojila. Kada je završila, Sol ju je pridržao da podrigne i ostavio je na ramenu dok se blago ljuljao napred-nazad.
<BR>&nbsp;&nbsp;&nbsp;&nbsp;&nbsp;Ostao joj je još dan i po.
<BR>&nbsp;&nbsp;&nbsp;&nbsp;&nbsp;Sol je bio veoma umoran. Stario je uprkos jednom jedinom Polsenovom tretmanu izvršenom pre jedne decenije. U vreme kada bi on i Sarai normalno bili oslobođeni roditeljskih obaveza - kada im je jedinče diplomirala i otišla na arheološku iskopinu u Zabačenosti - Rejčel je postala žrtva Merlinove bolesti i roditeljstvo im je ubrzo ponovo zapalo. Krivulja tih obaveza rasla je kako su Sol i Sarai starili - potom samo Sol, posle vazdušnog sudara na Barnardovom Svetu - i on je sada bio veoma, veoma umoran. Ali uprkos tome, uprkos svemu, Sol je sa zanimanjem primetio da nije zažalio ni za jednim jedinim danom koji je proveo brinući se za svoju kćer.
<BR>&nbsp;&nbsp;&nbsp;&nbsp;&nbsp;Ostao joj je još dan i po.
<BR>&nbsp;&nbsp;&nbsp;&nbsp;&nbsp;Otac Dire probudio se nešto kasnije i dva muškarca pripremiše doručak od razne konzervisane hrane koju je Bron donela sa sobom. Het Mastin nije se probudio, ali Dire mu je stavio pretposlednji medpak i Templar je počeo da prima fluide i IV hranljivi rastvor.
<BR>&nbsp;&nbsp;&nbsp;&nbsp;&nbsp;"Mislite da bi trebalo poslednji medpak da stavimo M. Lamiji?" upita Dire.
<BR>&nbsp;&nbsp;&nbsp;&nbsp;&nbsp;Sol uzdahnu i ponovo proveri monitore njenog komloga. "Mislim da ne bi, Pole. Prema ovome, nivo šećera u krvi je visok... nivo hranljivih materija takav je kao da je upravo pojela pristojan obrok."
<BR>&nbsp;&nbsp;&nbsp;&nbsp;&nbsp;"Ali kako?"
<BR>&nbsp;&nbsp;&nbsp;&nbsp;&nbsp;Sol zavrte glavom. "Možda je ta prokleta stvar neka vrsta pupčane vrpce." On mahnu ka kablu pričvršćenom za mesto gde se na njenoj lobanji nalazila nervna utičnica.
<BR>&nbsp;&nbsp;&nbsp;&nbsp;&nbsp;"I, šta ćemo danas?"
<BR>&nbsp;&nbsp;&nbsp;&nbsp;&nbsp;Sol pogleda u nebo koje je već bledelo u zelenu i lapisnu kupolu na koju su navikli na Hiperionu. "Čekaćemo", reče on.
<BR>
<BR>&nbsp;&nbsp;&nbsp;&nbsp;&nbsp;Het Mastin se probudio u vrelini dana, neposredno pre nego što je sunce doseglo zenit. Templar se uspravi u sedeći položaj i reče: "Drvo!"
<BR>&nbsp;&nbsp;&nbsp;&nbsp;&nbsp;Dire požuri uz stepenice sa mesta gde je hodao ispod. Sol podiže Rejčel sa mesta gde je ležala u senci blizu zida i premesti se do Mastina. Templareve oči bile su usredsređene na nešto iznad litica. Sol pogleda tamo, ali mogao je da vidi samo sve bleđe nebo.
<BR>&nbsp;&nbsp;&nbsp;&nbsp;&nbsp;"Drvo!" uzviknu Templar ponovo, pa podiže jednu ogrubelu ruku.
<BR>&nbsp;&nbsp;&nbsp;&nbsp;&nbsp;Dire uhvati čoveka. "Halucinira. Misli da vidi Igdrasil, svoj drvobrod."
<BR>&nbsp;&nbsp;&nbsp;&nbsp;&nbsp;Het Mastin im se otimao iz ruku. "Ne, ne Igdrasil", prodahta on kroz sasušene usne, "Drvo. Konačno Drvo. Drvo Bola!"
<BR>&nbsp;&nbsp;&nbsp;&nbsp;&nbsp;Oba muškarca tada podigoše pogled, ali nebo je bilo prazno, izuzev pramenova oblaka koje je vetar donosio sa jugozapada. U tom trenu, osetiše nalet vremenskih plima; Sol i sveštenik pognuše glave od iznenadne vrtoglavice. To prođe.
<BR>&nbsp;&nbsp;&nbsp;&nbsp;&nbsp;Het Mastin je pokušavao da ustane. Templareve oči još su bile usredsređene na nešto u daljini. Koža mu je bila tako vrela da su Sola pekle ruke.
<BR>&nbsp;&nbsp;&nbsp;&nbsp;&nbsp;"Uzmite poslednji medpak", reče oštro Sol. "Programirajte ultramorf i lek za groznicu." Dire požuri da ga posluša.
<BR>&nbsp;&nbsp;&nbsp;&nbsp;&nbsp;"Drvo Bola!" izusti Het Mastin. "Trebalo je ja da budem njegov Glas! Erg treba da ga goni kroz prostor i vreme! Biskup i Glas Velikog Drveta izabrali su mene! Ne smem ih izneveriti!" Na sekund se napinjao u Solovim rukama, a onda se srušio na kamenu verandu. "Ja sam Istinski Izabranik", šapnu on, dok ga je energija napuštala kao što vazduh napušta probušeni balon. "Ja moram da vodim Drvo Bola za vreme Ispaštanja." On zatvori oči.
<BR>&nbsp;&nbsp;&nbsp;&nbsp;&nbsp;Dire mu pričvrsti poslednji medpak, proveri da li je monitor podešen za osobenosti Templarevog metabolizma i telesne hemije, pa odape adrenalin i sedative. Sol se poguri iznad obličja u odori.
<BR>&nbsp;&nbsp;&nbsp;&nbsp;&nbsp;"To nije templarska terminologija ili teologija", reče Dire. "On koristi jezik Kulta Šrajka." Sveštenik uhvati Solov pogled. "To objašnjava deo tajne... naročito iz Bronine priče. Iz nekog razloga, Templari su bili u dosluhu sa Crkvom Konačnog Ispaštanja... sa Kultom Šrajka."
<BR>&nbsp;&nbsp;&nbsp;&nbsp;&nbsp;Sol klimnu glavom, navuče sopstveni komlog Mastinu na ručni zglob i podesi monitor.
<BR>&nbsp;&nbsp;&nbsp;&nbsp;&nbsp;"Drvo Bola sigurno je čuveno Šrajkovo drvo trnja", promrmlja Dire, pogledavajući ka praznom nebu tamo gde je Mastin zurio. "Ali šta znači to da su on i erg odabrani da ga vode kroz prostor i vreme? Zar on zaista misli da može da upravlja Šrajkovim drvetom onako kako Templari upravljaju drvobrodovima? Zašto?"
<BR>&nbsp;&nbsp;&nbsp;&nbsp;&nbsp;"Moraćete da ga pitate u sledećem životu", reče Sol umorno. "Mrtav je."
<BR>&nbsp;&nbsp;&nbsp;&nbsp;&nbsp;Dire proveri monitore i dodade čitavoj skalameriji komlog Lenara Hojta. Pokušali su sa stimulansima za oživljavanje iz medpaka, masažom srca i disanjem usta na usta. Indikatori monitora nisu zatreptali. Het Mastin, Templarski Istinski Glas Drveta i Hodočasnik Šrajka, zaista je bio mrtav.
<BR>
<BR>&nbsp;&nbsp;&nbsp;&nbsp;&nbsp;Sačekali su jedan sat, sumnjičavi prema svemu u ovoj perverznoj Šrajkovoj dolini, ali kada su monitori počeli da pokazuju brzo raspadanje leša, zakopali su Mastina u plitki grob pedeset metara uz stazu prema ulazu u dolinu. Kasad je ostavio za sobom sklopivi ašov - označen kao 'oruđe za ukopavanje' u žargonu SILE - i muškarci su se smenjivali u kopanju i čuvanju Rejčel i Bron Lamije.
<BR>&nbsp;&nbsp;&nbsp;&nbsp;&nbsp;Dva muškarca, jedan od njih sa detetom u naručju, stajala su u senci gromade dok je Dire držao kratak govor pre nego što je zemlja nabačena na priručni pokrov od plastike.
<BR>&nbsp;&nbsp;&nbsp;&nbsp;&nbsp;"Nisam zaista poznavao M. Mastina", reče sveštenik. "Nismo bili iste vere. Ali bili smo istog zanimanja; Glas Drveta Mastin proveo je najveći deo života obavljajući ono što je smatrao Božjim poslom, u potrazi za Božjom voljom u zapisima Mjuira i lepotama prirode. Njegova vera bila je prava - iskušavana teškoćama, kaljena poslušnošću i, na kraju, zapečaćena žrtvovanjem."
<BR>&nbsp;&nbsp;&nbsp;&nbsp;&nbsp;Dire zastade i začkilji u nebo koje je poprimilo sivkasti metalni sjaj. "Molim te da primiš svog slugu, o Gospode. Dočekaj ga u naručje onako kako ćeš jednog dana dočekati nas, druge tvoje istraživače koji su se izgubili na putu. U ime Oca, Sina i Svetog Duha, amen."
<BR>&nbsp;&nbsp;&nbsp;&nbsp;&nbsp;Rejčel zaplaka. Sol krenu da šeta sa njom dok je Dire ašovom nabacivao zemlju na zavežljaj fiberplastike u ljudskom obliku.
<BR>&nbsp;&nbsp;&nbsp;&nbsp;&nbsp;Vratili su se do verande Sfinge i nežno premestili Bron u ono malo hladovine što je preostalo. Nije bilo nikakvog načina da je zaklone od sunca kasnog popodneva, osim da je unesu u samu grobnicu, a nijedan od njih nije želeo to da učini.
<BR>&nbsp;&nbsp;&nbsp;&nbsp;&nbsp;"Konzul mora da je do sada prevalio najmanje pola puta do broda", reče sveštenik pošto je otpio dugi gutljaj vode. Čelo mu je bilo opaljeno suncem i obliveno znojem.
<BR>&nbsp;&nbsp;&nbsp;&nbsp;&nbsp;"Da", reče Sol.
<BR>&nbsp;&nbsp;&nbsp;&nbsp;&nbsp;"Sutra u ovo doba, trebalo bi da se vrati. Oslobodićemo Bron laserskim sekačima, a onda je smestiti u brodsku salu za hirurgiju. Možda se Rejčelino starenje unazad može zaustaviti u kriogenskom skladištu, uprkos onome što su rekli lekari."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Dire spusti bocu s vodom i pogleda Sola. "Verujete li da će se to dogoditi?"
<BR>&nbsp;&nbsp;&nbsp;&nbsp;&nbsp;Sol mu uzvrati pogledom. "Ne."
<BR>
<BR>&nbsp;&nbsp;&nbsp;&nbsp;&nbsp;Senke su se istezale sa jugozapadnih zidova litica. Vrelina dana zgusnula se u čvrstu stvar, a onda malo razišla. Oblaci su dolazili s juga.
<BR>&nbsp;&nbsp;&nbsp;&nbsp;&nbsp;Rejčel je spavala u senkama blizu vrata. Sol dođe do mesta gde je Pol Dire stajao i zurio niz dolinu, pa spusti svešteniku ruku na rame. "O čemu razmišljate, prijatelju?"
<BR>&nbsp;&nbsp;&nbsp;&nbsp;&nbsp;Dire se ne okrenu. "Razmišljam o tome da bih, samo da ne verujem kako je samoubistvo smrtni greh, okončao sve da omogućim mladome Hojtu da živi." On pogleda Sola i pokaza začetak osmeha. "Ali zar je to samoubistvo, ako će me parazit na mojim grudima... potom na njegovim grudima... jednog dana izvući dok se otimam i vrištim u sopstveno vaskrsnuće?"
<BR>&nbsp;&nbsp;&nbsp;&nbsp;&nbsp;"Zar bi to bio dar Hojtu", upita Sol tiho, "vratiti ga ovamo?"
<BR>&nbsp;&nbsp;&nbsp;&nbsp;&nbsp;Dire na trenutak ne reče ništa. Onda uhvati Sola za nadlakticu. "Mislim da ću prošetati."
<BR>&nbsp;&nbsp;&nbsp;&nbsp;&nbsp;"Kuda?" Sol zažmiri u gustu vrelinu pustinjskog popodneva. Čak i sa niskim prekrivačem oblaka, dolina je bila pećnica.
<BR>&nbsp;&nbsp;&nbsp;&nbsp;&nbsp;Sveštenik načini neodređeni pokret rukom. "Niz dolinu. Vratiću se ubrzo."
<BR>&nbsp;&nbsp;&nbsp;&nbsp;&nbsp;"Pazite se", reče Sol. "I setite se: ako je Konzul naleteo na nekog patrolnog letača duž Hulija, mogao bi da se vrati već ovog popodneva."
<BR>&nbsp;&nbsp;&nbsp;&nbsp;&nbsp;Dire klimnu glavom, ode da uzme bocu s vodom i da nežno dodirne Rejčel, a onda siđe dugačkim stepeništem Sfinge, gazeći polako i pažljivo kao stari, stari čovek.
<BR>&nbsp;&nbsp;&nbsp;&nbsp;&nbsp;Sol ga je posmatrao kako odlazi, postaje sve manja i manja prilika, izobličena toplotnim talasima i daljinom. Onda Sol uzdahnu i vrati se da sedne kraj svoje kćeri.
<BR>
<BR>&nbsp;&nbsp;&nbsp;&nbsp;&nbsp;Pol Dire je pokušao da se drži senki, ali čak i tamo toplota je bila opresivna i njena težina ležala mu je kao veliki jaram na ramenima. Prošao je pored Grobnice od žada i krenuo stazom ka severnim liticama i Obelisku. Tanka senka te grobnice obojila je tamom ružičasti kamen i prašinu na dnu doline. Silazeći ponovo, birajući put kroz krš oko Kristalnog Monolita, Dire je pogledavao naviše dok je spori vetar pomerao razbijena okna i zviždao kroz pukotine visoko u licu grobnice. Video je svoj odraz u nižim površinama i setio se da je čuo pesmu orgulja dok se večernji vetar uzdizao iz Pukotine kada je pronašao Bikure visoko na Visoravni Pinion. Kao da je čitav život prošao od tada. I jeste čitav život prošao od tada.
<BR>&nbsp;&nbsp;&nbsp;&nbsp;&nbsp;Dire je osećao oštećenja koja je rekonstrukcija kruciforme nanela njegovom umu i pamćenju. Bilo je to mučno - ravno moždanom udaru bez nade u oporavak. Razmišljanje koje je nekada za njega predstavljalo dečju igru sada je zahtevalo izuzetnu usredsređenost ili je jednostavno prevazilazilo njegove sposobnosti. Reči su mu izmicale. Osećanja su ga vukla sa istom iznenadnom silovitošću kao i vremenske plime. Nekoliko puta morao je da ostavi ostale hodočasnike i jeca u samoći iz razloga koji nije mogao da shvati.
<BR>&nbsp;&nbsp;&nbsp;&nbsp;&nbsp;Ostale hodočasnike. Sada su preostali samo Sol i dete. Otac Dire bi rado dao sopstveni život kada bi njih dvoje zbog toga bili pošteđeni. Zar je greh, pitao se, planirati sporazum sa Antihristom?
<BR>&nbsp;&nbsp;&nbsp;&nbsp;&nbsp;Sada se nalazio duboko u dolini, gotovo na mestu gde je ona skretala ka istoku u široki ćorsokak, gde je Šrajkova Palata bacala sopstveni lavirint senki preko kamenja. Staza je krivudala blizu severozapadnog zida dok je prolazila kraj Pećinskih Grobnica. Dire oseti svež vazduh iz prve grobnice i iskušenje da uđe samo da bi se oporavio od vreline, zatvorio oči i odremao.
<BR>&nbsp;&nbsp;&nbsp;&nbsp;&nbsp;On nastavi da hoda.
<BR>&nbsp;&nbsp;&nbsp;&nbsp;&nbsp;Ulaz u drugu grobnicu imao je baroknije rezbarije u kamenu i Direa to podseti na drevnu baziliku koju je otkrio u Pukotini - ogromni krst i oltar gde su se retardirane Bikure 'klanjale'. One su se klanjale opscenoj besmrtnosti kruciforme, a ne prilici za istinsko Vaskrsnuće koje obećava Krst. Ali u čemu je razlika? Dire odmahnu glavom, pokušavajući da raščisti maglu i cinizam koji je pomračivao svaku misao. Staza je ovde vijugala naviše, kraj treće Pećinske Grobnice, najkraće i najmanje upečatljive od sve tri.
<BR>&nbsp;&nbsp;&nbsp;&nbsp;&nbsp;U trećoj Pećinskoj Grobnici bilo je svetla.
<BR>&nbsp;&nbsp;&nbsp;&nbsp;&nbsp;Dire stade, udahnu i baci pogled natrag niz dolinu. Sfinga je bila sasvim vidljiva gotovo kilometar dalje, ali on nije mogao jasno da razabere Sola u senkama. Za trenutak, Dire se zapita jesu li se oni to prethodnog dana sklonili u trećoj grobnici... i da li je neko od njih tamo ostavio fenjer.
<BR>&nbsp;&nbsp;&nbsp;&nbsp;&nbsp;Nije to bila treća grobnica. Ako se izuzme potraga za Kasadom, niko nije ušao u ovu grobnicu tri dana.
<BR>&nbsp;&nbsp;&nbsp;&nbsp;&nbsp;Otac Dire je znao da treba da prenebregne svetlost, da se vrati Solu, da bdi sa čovekom i njegovom kćerkom.
<BR>&nbsp;&nbsp;&nbsp;&nbsp;&nbsp;Ali Šrajk je svakom od ostalih došao zasebno. Zašto bih ja odbijao njegovo prizivanje?
<BR>&nbsp;&nbsp;&nbsp;&nbsp;&nbsp;Dire oseti vlagu na obrazu i shvati da plače, bezglasno, bezumno. On grubo obrisa suze nadlanicom i stade tamo stežući pesnice.
<BR>&nbsp;&nbsp;&nbsp;&nbsp;&nbsp;Moj intelekt bio je moja najveća taština. Ja sam bio intelektualni Jezuit, siguran u tradiciju Tejara i Prasara. Čak je i teologija koju sam naturao Crkvi, polaznicima semeništa i onoj nekolicini vernih koji su još slušali, naglašavala um, tu predivnu Tačku Omega za svest. Boga kao mudar algoritam.
<BR>&nbsp;&nbsp;&nbsp;&nbsp;&nbsp;Pa, neke stvar su iznad intelekta, Pole.
<BR>&nbsp;&nbsp;&nbsp;&nbsp;&nbsp;Dire uđe u treću Pećinsku Grobnicu.
<BR>
<BR>&nbsp;&nbsp;&nbsp;&nbsp;&nbsp;Sol se trgnu i probudi, siguran da mu se neko prikrada.
<BR>&nbsp;&nbsp;&nbsp;&nbsp;&nbsp;On skoči na noge i pogleda oko sebe. Rejčel se oglašavala tihim zvucima, budeći se iz dremeža istovremeno kad i njen otac. Bron Lamija ležala je nepokretno tamo gde ju je ostavio i medicinski indikatori još su svetleli zeleno, sa ravnim, crvenim očitavanjem moždane aktivnosti.
<BR>&nbsp;&nbsp;&nbsp;&nbsp;&nbsp;Spavao je najmanje jedan sat; senke su dopuzale preko dna doline i samo je vrh Sfinge još bio obasjan suncem koje se oslobodilo oblaka. Pruge svetlosti padale su koso kroz ulaz u dolinu i osvetljavale suprotne zidove litice. Vetar je jačao.
<BR>&nbsp;&nbsp;&nbsp;&nbsp;&nbsp;Ali ništa se nije pomeralo u dolini.
<BR>&nbsp;&nbsp;&nbsp;&nbsp;&nbsp;Sol podiže Rejčel, zaljulja je dok je plakala, pa strča niz stepenice, pogleda iza Sfinge i ka drugim Grobnicama.
<BR>&nbsp;&nbsp;&nbsp;&nbsp;&nbsp;"Pole!" Glas mu odjeknu od stenja. Vetar je dizao prašinu iza Grobnice od žada, ali ništa drugo nije se pomeralo. Sol je još osećao da mu se nešto prikrada, da ga neko posmatra.
<BR>&nbsp;&nbsp;&nbsp;&nbsp;&nbsp;Rejčel vrisnu i uskoprca mu se u rukama, sa visokim, tankim piskom novorođenčeta. Sol baci pogled na komlog. Za jedan sat biće jedan dan stara. On potraži Konzulov brod na nebu, tiho opsova sam sebe i vrati se do ulaza u Sfingu kako bi bebi promenio pelenu, pogledao kako je Bron, izvukao pakovanje za hranjenje iz torbe i zgrabio ogrtač. Toplina se brzo gubila posle nestanka sunca.
<BR>&nbsp;&nbsp;&nbsp;&nbsp;&nbsp;U preostalih pola sata sutona, Sol se brzo kretao dolinom, izvikivao Direovo ime i virio u Grobnice, ne ulazeći u njih. Pored Grobnice od žada, u kojoj je Hojt bio ubijen i čiji su bokovi već počeli da svetlucaju mlečnozeleno. Pored tamnog Obeliska, čija je senka bila bačena visoko na jugoistočni zid litice. Pored Kristalnog Monolita, čiji su gornji delovi sijali na poslednjim ostacima dnevnog svetla, a onda gasnuli dok je sunce zalazilo negde iza Grada Pesnika. U iznenadnoj hladnoći i tišini večeri, kod Pećinskih Grobnica, Sol je vikao u svaku od njih i osećao plesnivi vazduh na licu kao hladan dah iz otvorenih usta.
<BR>&nbsp;&nbsp;&nbsp;&nbsp;&nbsp;Bez odgovora.
<BR>&nbsp;&nbsp;&nbsp;&nbsp;&nbsp;Na poslednjem svetlu sutona, oko krivine u dolini, ponovo je vikao, ka haosu sečiva i potpornih stubova Šrajkove Palate, mračne i zlokobne u sve većoj povrčini. Zastao je na ulazu, pokušavajući da razabere senke crne kao mastilo, tornjeve, grede-nosače i pilone, pa viknu i u mračnu unutrašnjost; odgovori mu samo odjek. Rejčel ponovo zaplaka.
<BR>&nbsp;&nbsp;&nbsp;&nbsp;&nbsp;Osećajući jezu na potiljku, stao je da se drhtavo osvrće kako bi iznenadio nevidljivog posmatrača, ali video je samo sve dublje senke i prve noćne zvezde gore, između oblaka; potom je pohitao natrag dolinom ka Sfingi, isprva brzim korakom, a onda gotovo trkom pored Grobnice od žada, uz večernji vetar koji je narastao sa zvukom dečjeg vriska.
<BR>&nbsp;&nbsp;&nbsp;&nbsp;&nbsp;"Prokletstvo!" prodahta Sol kada je stigao do najvišeg stepenika Sfinge.
<BR>&nbsp;&nbsp;&nbsp;&nbsp;&nbsp;Bron Lamija je nestala. Nije bilo nikakvog traga ni njenom telu ni metalnoj pupčanoj vrpci.
<BR>&nbsp;&nbsp;&nbsp;&nbsp;&nbsp;Držeći Rejčel čvrsto, Sol zapetlja po rancu u potrazi za ručnom svetiljkom.
<BR>&nbsp;&nbsp;&nbsp;&nbsp;&nbsp;Deset metara niz središnji hodnik, Sol pronađe ćebe u koje je Bron bila umotana. Iza toga, ništa. Hodnici su se granali i skretali, sad širi, sad uži, dok se tavanica spuštala sve dok Sol nije bio primoran da puzi i drži bebu u desnoj ruci tako da joj obraz bude uz njegov. Mrzeo je što se nalazi u ovoj grobnici. Srce mu je tuklo tako žestoko da je napola očekivao da ga na licu mesta zadesi infarkt.
<BR>&nbsp;&nbsp;&nbsp;&nbsp;&nbsp;Poslednji hodnik suzio se ni u šta. Tamo gde je metalni kabl vijugao u kamen, sada se nalazio samo kamen.
<BR>&nbsp;&nbsp;&nbsp;&nbsp;&nbsp;Sol stavi ručnu svetiljku među zube i pljesnu po steni, pogura gromade veličine kuće kao da će se tu otvoriti neki tajni prolaz i otkriti tunele.
<BR>&nbsp;&nbsp;&nbsp;&nbsp;&nbsp;Ništa.
<BR>&nbsp;&nbsp;&nbsp;&nbsp;&nbsp;Sol zagrli Rejčel snažnije, krenu natrag, skrenu nekoliko puta pogrešno i srce mu zalupa još neobuzdanije na pomisao da se izgubio. Tada se nađoše u hodniku koji je prepoznao, zatim u glavnom hodniku, a onda napolje.
<BR>&nbsp;&nbsp;&nbsp;&nbsp;&nbsp;Odneo je dete do podnožja stepenica i dalje od Sfinge. Stao je na ulazu u dolinu, seo na niski kamen i zabrektao, boreći se za dah. Rejčelin obraz još je ležao uz njegov vrat i beba se nije oglašavala nikakvim zvukom, niti pravila ikakve pokrete osim blagog svijanja prstiju uz njegovu bradu.
<BR>&nbsp;&nbsp;&nbsp;&nbsp;&nbsp;Vetar je duvao iz pustara iza njega. Oblaci su se otvarali nad njim, zatim zatvarali i skrivali zvezde, tako da je jedina svetlost poticala od bolesnog sjaja Vremenskih Grobnica. Sol se plašio da će divlji udarci njegovog srca uplašiti bebu, ali Rejčel se i dalje mirno svijala uz njega i njena toplota bila je opipljivo ohrabrenje.
<BR>&nbsp;&nbsp;&nbsp;&nbsp;&nbsp;"Prokletstvo", šapnu Sol. Mario je za Bron Lamiju. Mario je za sve hodočasnike, a njih sada više nije bilo. Solove akademske decenije uslovile su ga tako da lovi obrasce u događajima, moralnu pouku u prihvaćenoj steni iskustva, ali u događajima na Hiperionu nije bilo nikakvog obrasca - samo zbrka i smrt.
<BR>&nbsp;&nbsp;&nbsp;&nbsp;&nbsp;Sol je ljuljao dete i gledao u pustare, razmišljao o tome da smesta napusti ovo mesto... da ode do mrtvog grada ili Utvrđenja Hronos... da ode severoistočno do Litorala ili jugoistočno do mesta gde se Masiv Uzde spajao sa morem. Sol podiže drhtavu ruku do lica i protrlja obraz; u divljini neće biti nikakvog spasenja. Martin Silenus nije našao spas u odlasku iz doline. Javljali su o tome da je Šrajk viđen južno, daleko od Masiva Uzde - čak kod Endimiona i drugih južnih gradova - a čak da ih čudovište i poštedi, izgladnjivanje i žeđ neće. Sol bi mogao da preživi na bilju, mesu glodara i otopinama sa visija - ali Rejčelina zaliha mleka bila je ograničena, čak i sa zalihama koje je Bron donela iz Utvrđenja. Tada shvati da zalihe mleka nisu važne...
<BR>&nbsp;&nbsp;&nbsp;&nbsp;&nbsp;Biću sam za manje od jednog dana. Sol priguši jecaj kada ga pogodi ta misao. Odlučnost da spase dete dovela ga je kroz dve i po decenije i stotinu puta toliko svetlosnih godina. Njegova rešenost da Rejčel vrati život i zdravlje bila je gotovo opipljiva sila, žestoka energija koju su on i Sarai delili i koju je on održavao u životu onako kako sveštenik u hramu održava sveti plamen. Ne, tako mu Boga, postojao je obrazac u stvarima, moralna podloga ovog niza naizgled nasumičnih događaja, i Sol Vejntraub bio je spreman da se opkladi u svoj život i život svoje kćeri da je tako.
<BR>&nbsp;&nbsp;&nbsp;&nbsp;&nbsp;Sol ustade, siđe polako stazom do Sfinge, pope se uz stepenice, pronađe termalni plašt i ćebad, pa napravi gnezdo za njih dvoje na najvišem stepeniku dok su vetrovi Hiperiona zavijali, a Vremenske Grobnice jače sijale.
<BR>&nbsp;&nbsp;&nbsp;&nbsp;&nbsp;Rejčel mu je ležala na grudima i stomaku, sa obrazom na njegovom ramenu, i majušne šake skupljale su joj se i opuštale dok je napuštala svet i prelazila u zemlju dečjih snova. Sol začu nežno disanje dok je dublje tonula u san, začu meki zvuk mehurića pljuvačke koje je pravio njen dah. Nešto kasnije, on popusti sopstvenu vezu sa svetom i pridruži joj se u snu.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
