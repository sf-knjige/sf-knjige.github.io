<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Svemirske bitke u filmovima i holićima uvek su mi bile dosadne, ali u posmatranju prave stvari bilo je nečeg opčinjavajućeg: kao kada gledate reportažu sa lica mesta neke saobraćajne nesreće. U stvari, produkcioni standardi za stvarnost - kao što je nesumnjivo bilo vekovima - bili su mnogo niži nego za neku skromnobudžetsku holodramu. Čak i sa tolikim energijama, preovlađujuća reakcija na pravu bitku u svemiru bila je uviđanje da je svemir tako velik, dok su flote, brodovi, drednoti i druge koještarije čovečanstva tako male.
<BR>&nbsp;&nbsp;&nbsp;&nbsp;&nbsp;Ili sam tako mislio dok sam sedeo u Taktičkom Informativnom Centru, takozvanoj Ratnoj Sobi sa Gledstonovom i njenim vojnim glupanima i posmatrao kako zidovi postaju dvadesetometarske rupe koje vode u beskraj, dok nas četiri masivna holorama okružuju dubinskim prizorima, a zvučnici ispunjavaju sobu fetlinijskim transmisijama: međusobno radio-brbljanje lovaca, taktički komandni kanali koji zveče, poruke jednog broda drugom preko široke frekvencije, laserski kanali i obezbeđena fetlinija, sva ona dreka, vrištanje, povici i opscenosti bitke koje prethode u svim medijima izuzev u vazduhu kroz koji se prenosi ljudski glas.
<BR>&nbsp;&nbsp;&nbsp;&nbsp;&nbsp;Bila je to dramatizacija potpunog haosa, delotvorna definicija zbrke, nekoreografisani ples tužnog nasilja. Bio je to rat.
<BR>
<BR>&nbsp;&nbsp;&nbsp;&nbsp;&nbsp;Gledstonova je sedela sa šačicom svojih ljudi usred sve te buke i svetlosti, dok je Ratna Soba lebdela kao pravougaonik postavljen sivim tepihom usred zvezda i eksplozija, sa planetnim rubom Hiperiona koji je blistavom bojom lapis-lazulija ispunjavao polovinu severnog holozida, kao i sa kricima umirućih muškaraca i žena na svakom kanalu i u svakom uhu. Ja sam bio jedan od te šačice ljudi Gledstonove, sa povlasticom i kletvom da tome prisustvuju.
<BR>&nbsp;&nbsp;&nbsp;&nbsp;&nbsp;CEO se okrenu u svojoj fotelji sa visokim naslonom, kucnu po donjoj usni spojenim prstima i okrenu se vojnoj grupi. "Šta mislite?"
<BR>&nbsp;&nbsp;&nbsp;&nbsp;&nbsp;Sedam muškaraca sa ordenjem načas se zgledaše, a onda njih šestorica pogledaše generala Morpurga. On je žvakao nepripaljenu cigaru. "Ne valja", reče on. "Držimo ih dalje od mesta dalekobacača... naša odbrana se tamo dobro drži... ali gurnuli su nas isuviše duboko u sistem."
<BR>&nbsp;&nbsp;&nbsp;&nbsp;&nbsp;"Admirale?" upita Gledstonova, nakrivivši malčice glavu ka visokom, mršavom muškarcu u crnoj uniformi SILE:svemir.
<BR>&nbsp;&nbsp;&nbsp;&nbsp;&nbsp;Admiral Sing dodirnu dobro potkresanu bradu. "General Morpurgo je u pravu. Pohod se ne odvija kao što je planirano." On klimnu glavom ka četvrtom zidu, gde su dijagrami - mahom elipsoidi, ovali i lukovi - bili superponirani na statički snimak Hiperionovog sistema. Neki lukovi rasli su dok smo ih posmatrali. Svetloplave linije predstavljale su trajektorije Hegemonije. Crveni tragovi bili su Proterani. Bilo je daleko više crvenih linija nego plavih.
<BR>&nbsp;&nbsp;&nbsp;&nbsp;&nbsp;"Oba napadačka nosača dodeljena udarnoj jedinici 42 izbačena su iz akcije", reče admiral Sing. "Olimpova senka je uništena zajedno sa čitavom posadom, dok je Stanica Neptun ozbiljno oštećena, ali se vraća u cislunarnu oblast za pristajanje sa pet bakljobrodova u pratnji."
<BR>&nbsp;&nbsp;&nbsp;&nbsp;&nbsp;CEO Gledston polako klimnu glavom, spustivši usnu tako da joj dodirne vrhove spojenih prstiju. "Koliko je ljudi bilo na palubi Olimpove senke, admirale?"
<BR>&nbsp;&nbsp;&nbsp;&nbsp;&nbsp;Singove smeđe oči bile su krupne kao i CEO-ine, ali nisu nagoveštavale podjednako duboku tugu. Izdržao je njen pogled nekoliko sekundi. "Četiri hiljade dve stotine", reče on. "Ne računajući marince, kojih je bilo šest stotina. Neki od njih bili su iskrcani na Dalekobacačku stanicu Hiperion, tako da nemamo tačan podatak o tome koliko ih je ostalo na brodu."
<BR>&nbsp;&nbsp;&nbsp;&nbsp;&nbsp;Gledstonova klimnu glavom. Ona ponovo pogleda generala Morpurga. "Otkud te iznenadne poteškoće, generale?"
<BR>&nbsp;&nbsp;&nbsp;&nbsp;&nbsp;Morpurgovo lice bilo je mirno, ali on samo što nije progrizao cigaru stisnutu među zubima. "Više borbenih jedinica nego što smo očekivali, CEO", reče on. "Plus njihovi kopljanici... letelice za pet osoba - u stvari, minijaturni bakljobrodovi, brži i teže naoružani od naših lovaca velikog dometa... oni su smrtonosni mali obadi. Možete da ih uništavate na stotine, ali dovoljno je da samo jedan uspe da prođe da bi izazvao procep u odbrani flote i napravio pustoš." Morpurgo slegnu ramenima. "Prošlo ih je više od jednog."
<BR>&nbsp;&nbsp;&nbsp;&nbsp;&nbsp;Senator Kolčev sedeo je s druge strane stola sa osam kolega. Kolčev se okrenu tako da može da vidi taktičku mapu. "Izgleda da samo što nisu došli do Hiperiona", reče on. Njegov čuveni glas bio je promukao.
<BR>&nbsp;&nbsp;&nbsp;&nbsp;&nbsp;Sing progovori. "Setite se razmere, senatore. Istina je da još držimo najveći deo sistema. Sve na deset AJ od Hiperionove zvezde pripada nama. Bitka se vodila izvan Ortovog oblaka, a mi smo se u međuvremenu pregrupisali."
<BR>&nbsp;&nbsp;&nbsp;&nbsp;&nbsp;"A ti crveni... mehurovi... iznad ravni ekliptike?" upita senatorka Rišo. I sama je nosila crveno; bio je to jedan od njenih zaštitnih znakova u Senatu.
<BR>&nbsp;&nbsp;&nbsp;&nbsp;&nbsp;Sing klimnu glavom. "Zanimljiva ratna varka", reče on. "Roj je lansirao napad od približno tri hiljade kopljanika kako bi dovršio opkoljavanje perimetra udarne jedinice 87,2. To je neutralisano, ali čovek ne može da se ne zadivi zbog pameti..."
<BR>&nbsp;&nbsp;&nbsp;&nbsp;&nbsp;"Tri hiljade kopljanika? upade Gledstonova tiho.
<BR>&nbsp;&nbsp;&nbsp;&nbsp;&nbsp;"Da, gospo."
<BR>&nbsp;&nbsp;&nbsp;&nbsp;&nbsp;Gledstonova se osmehnu. Prekinuh sa skiciranjem i pomislih da mi je drago što taj osmeh nije upućen meni.
<BR>&nbsp;&nbsp;&nbsp;&nbsp;&nbsp;"Zar nam nije juče rečeno, na brifingu, da će Proterani u bitku poslati šest... možda najviše sedam stotina borbenih jedinica?" Reči su bile upućene Morpurgu. CEO Gledston se obrnu kako bi pogledala generala u lice. Njena desna obrva se izvi.
<BR>&nbsp;&nbsp;&nbsp;&nbsp;&nbsp;General Morpurgo izvadi cigaru, namršti se na nju i iskopa još parčence između zuba donje vilice. "Tako su rekli naši obaveštajci. Pogrešili su."
<BR>&nbsp;&nbsp;&nbsp;&nbsp;&nbsp;Gledstonova klimnu glavom. "Da li je Savetodavno Veće AI imalo veze sa tim obaveštajnim podatkom?"
<BR>&nbsp;&nbsp;&nbsp;&nbsp;&nbsp;Sve oči okrenuše se ka Savetniku Albedu. Bila je to savršena projekcija; on je sedeo na svojoj stolici među ostalima, a šake su mu bile opušteno sklopljene na rukonaslonima; nije bilo nikakve zamućenosti ili providnosti uobičajene za pokretne projekcije. Lice mu je bilo izduženo, sa visokim jagodicama i pokretnim ustima koja su nagoveštavala sardonični osmeh čak i u najozbiljnijim trenucima. Ovaj trenutak bio je ozbiljan.
<BR>&nbsp;&nbsp;&nbsp;&nbsp;&nbsp;"Ne, CEO", reče Savetnik Albedo, "od Savetodavne Grupe nije zatraženo da proceni snagu Proteranih."
<BR>&nbsp;&nbsp;&nbsp;&nbsp;&nbsp;Gledstonova klimnu glavom. "Pretpostavljala sam", reče, i dalje se obraćajući Morpurgu, "da izveštaji obaveštajaca SILE po pristizanju obuhvataju i projekcije Veća."
<BR>&nbsp;&nbsp;&nbsp;&nbsp;&nbsp;General SILE:tle zurio je u Albeda. "Ne, gospo", reče on. "Pošto Srž ne priznaje nikakav kontakt sa Proteranima, mislili smo da njihove projekcije neće biti ništa bolje od naših. Koristili smo MIT:ŠKO agregatnu AI mrežu kako bismo izvršili sopstvene procene." On gurnu skraćenu cigaru natrag u usta. Brada mu se isturi. Kada je progovorio, učinio je to oko cigare. "Zar bi Veće imalo više uspeha?"
<BR>&nbsp;&nbsp;&nbsp;&nbsp;&nbsp;Gledstonova pogleda Albeda.
<BR>&nbsp;&nbsp;&nbsp;&nbsp;&nbsp;Savetnik mrdnu dugačkim prstima desne šake. "Naše procene... za ovaj Roj... nagoveštavale su od četiri do šest hiljada borbenih jedinica."
<BR>&nbsp;&nbsp;&nbsp;&nbsp;&nbsp;"Vi..." započe Morpurgo, crven u licu.
<BR>&nbsp;&nbsp;&nbsp;&nbsp;&nbsp;"Niste to pomenuli za vreme brifinga", reče CEO Gledston. "Ni za vreme naših ranijih donošenja odluka."
<BR>&nbsp;&nbsp;&nbsp;&nbsp;&nbsp;Savetnik Albedo slegnu ramenima. "General je u pravu", reče on. "Mi nemamo nikakav kontakt s Proteranima. Naše procene nisu nimalo pouzdanije od procena SILE, samo su... zasnovane na različitim premisama. Mreža istorije taktike škole komande Olimp izvrsno obavlja svoj posao. Da su AI koji se tamo nalaze za samo jedan red umne oštrine viši na Turnig-Demlerovoj skali, uveli bismo ih u Srž." On ponovo graciozno pomeri ruku. "Ovako, premise Veća mogu biti od koristi za buduće planiranje. Mi ćemo, naravno, sve projekcije predati ovoj grupi u svako doba."
<BR>&nbsp;&nbsp;&nbsp;&nbsp;&nbsp;Gledstonova klimnu glavom. "Učinite to smesta."
<BR>&nbsp;&nbsp;&nbsp;&nbsp;&nbsp;Ona se ponovo okrenu ka ekranu, a i ostali učiniše isto. Osetivši tišinu, sobni monitori ponovo pojačaše zvuk i još jednom se začuše povici pobede, vrištanje upomoć i mirno recitovanje pozicija, pravaca za kontrolu vatre i komandi.
<BR>&nbsp;&nbsp;&nbsp;&nbsp;&nbsp;Najbliži zid bio je napajan u stvarnom vremenu sa bakljobroda HS N'Džamena koji je tragao za preživelima u uzvitlanim ostacima Borbene Grupe B.5. Oštećeni bakljobrod kome se približavao, uveličan hiljadu puta, izgledao je kao rasprsnuti nar, sa semenom i crvenom ljuskom koji su usporeno isticali, premećući se u oblaku čestica, gasova, zamrznutih isparenja, nebrojenih mikroelektronika iskidanih iz ležišta, skladišta hrane, zapetljane opreme i - prepoznatljivog tu i tamo po marionetskom premetanju ruku i nogu - mnoštva, nepreglednog mnoštva tela. Reflektor N'Džamene, deset metara širok posle koherentnog skoka od dvadeset hiljada milja, obasjavao je zamrznutu olupinu u svetlosti zvezda i dovodio u žižu pojedine predmete, površine i lica. Na neki strašni način, bilo je to predivno. U odbijenoj svetlosti, lice Gledstonove izgledalo je mnogo starije.
<BR>&nbsp;&nbsp;&nbsp;&nbsp;&nbsp;"Admirale", reče ona, "da li je bitno to što je Roj sačekao da se udarna jedinica 87,2 prevede u sistem?"
<BR>&nbsp;&nbsp;&nbsp;&nbsp;&nbsp;Sing dodirnu bradu. "Pitate li vi to, CEO, da li je ovo bila zamka?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Admiral baci pogled na kolege, a onda ponovo na Gledstonovu. "Mislim da nije. Mi verujemo... ja verujem... da su Proterani, kada su videli silovitost naše reakcije, odgovorili na sličan način. To, međutim, znači da su potpuno rešeni da zauzmu Hiperionov sistem."
<BR>&nbsp;&nbsp;&nbsp;&nbsp;&nbsp;"Mogu li to da izvedu?" upita Gledstonova, ne skidajući oči sa olupine koja se premetala iznad nje. Telo nekog mladića, napola u svemirskom odelu, napola izvan njega, obrtalo se dok se približavalo kameri. Lako su se mogle razabrati rasprsnute oči i pluća.
<BR>&nbsp;&nbsp;&nbsp;&nbsp;&nbsp;"Ne", reče admiral Sing. "Mogu da nas raskrvare. Mogu da nas potisnu natrag do krajnje defanzivnog perimetra oko samog Hiperiona. Ali ne mogu da nas poraze, niti da nas isteraju."
<BR>&nbsp;&nbsp;&nbsp;&nbsp;&nbsp;"Niti da unište dalekobacač?" Glas senatorke Rišo bio je napet.
<BR>&nbsp;&nbsp;&nbsp;&nbsp;&nbsp;"Niti da unište dalekobacač", reče Sing.
<BR>&nbsp;&nbsp;&nbsp;&nbsp;&nbsp;"U pravu je", reče general Morpurgo. "Kladio bih se u svoju profesionalnu karijeru da je tako."
<BR>&nbsp;&nbsp;&nbsp;&nbsp;&nbsp;Gledstonova se osmehnu i ustade. Ostali, uključujući i mene, pohitaše da takođe ustanu. "Već jeste", reče Gledstonova tiho Morpurgu. "Već jeste." Ona pogleda oko sebe. "Sastaćemo se kada događaji to budu zahtevali. M. Hant će biti moja veza sa vama. U međuvremenu, gospodo i dame, vlada će nastaviti sa svojim poslom. Do viđenja."
<BR>&nbsp;&nbsp;&nbsp;&nbsp;&nbsp;Dok su ostali odlazili, ja se vratih na svoje mesto i ostadoh poslednji u sobi. Zvučnici ponovo grunuše svom snagom. Na jednoj frekvenciji, neki muškarac je plakao. Manijakalni smeh prodirao je kroz statiku. Iznad mene, iza mene, sa obe strane, zvezdana polja sporo su se pomerala na tamnoj podlozi, a svetlost zvezda hladno je blistala na ostacima i olupinama.
<BR>
<BR>&nbsp;&nbsp;&nbsp;&nbsp;&nbsp;Dom Vlade bio je izgrađen u obliku Davidove zvezde, a u središtu zvezde, zaklonjen niskim zidovima i strateški posađenim drvećem, nalazio se vrt: manji od formalnih jutara cveća u Parku jelenova, ali ne manje lep. Hodao sam tuda dok se spuštalo veče i blistava, plavobela boja Tau Cetija bledela u zlatne nijanse, kada mi je prišla Meina Gledston.
<BR>&nbsp;&nbsp;&nbsp;&nbsp;&nbsp;Neko vreme hodali smo zajedno u tišini. Primetio sam da je odelo zamenila dugačkom haljinom kakve su nosile velike gospe na Patopi; haljina je bila široka i lepršala je, sa zamršenim tamnoplavim i zlatnim šarama koje gotovo da su se slagale sa sve mračnijim nebom. Ruke Gledstonove nisu se videle u skrivenim džepovima; široki rukavi mreškali su se na lahoru; rub se vukao po mlečnobelom kamenju staze.
<BR>&nbsp;&nbsp;&nbsp;&nbsp;&nbsp;"Dopustili ste da me ispitaju", rekoh. "Zanima me zašto."
<BR>&nbsp;&nbsp;&nbsp;&nbsp;&nbsp;Glas Gledstonove bio je umoran. "Nisu emitovali. Nije postojala nikakva opasnost da informacije budu prenete dalje."
<BR>&nbsp;&nbsp;&nbsp;&nbsp;&nbsp;Osmehnuh se. "Svejedno, dopustili ste im da mi sve to urade."
<BR>&nbsp;&nbsp;&nbsp;&nbsp;&nbsp;"Bezbednost je želela da zna o njima sve što su bili spremni da otkriju."
<BR>&nbsp;&nbsp;&nbsp;&nbsp;&nbsp;"Po cenu svake... neugodnosti... po mene", rekoh ja.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I zna li Bezbednost za koga rade?"
<BR>&nbsp;&nbsp;&nbsp;&nbsp;&nbsp;"Muškarac je pomenuo ime Harbrit", reče CEO. "Bezbednost je prilično sigurna da su mislili na Emlem Harbrit."
<BR>&nbsp;&nbsp;&nbsp;&nbsp;&nbsp;"Na brokera za berzansku robu sa Askvita?"
<BR>&nbsp;&nbsp;&nbsp;&nbsp;&nbsp;"Da. Ona i Dajana Filomel imaju veze sa starim rojalističkim klikama Glenon-Hajt."
<BR>&nbsp;&nbsp;&nbsp;&nbsp;&nbsp;"Oni su bili amateri", rekoh, pomislivši na to da je Hermund pomenuo ime Harbritove, na zbrkani redosled Dajaninog ispitivanja.
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Da li su rojalisti povezani sa bilo kojom ozbiljnom grupom?"
<BR>&nbsp;&nbsp;&nbsp;&nbsp;&nbsp;"Samo sa crkvom Šrajka", reče Gledstonova. Ona zastade tamo gde je staza preskakala potočić kamenim mostom. CEO skupi haljinu oko sebe i sede na klupu od kovanog gvožđa. "Znate, još nijedan biskup nije izišao iz skrovišta."
<BR>&nbsp;&nbsp;&nbsp;&nbsp;&nbsp;"Sa svim ovim pobunama i jakom reakcijom, ne krivim ih", rekoh ja. Ostao sam da stojim. Na vidiku nije bilo nikakvih telohranitelja ili pratilaca, ali znao sam da bih se, načinim li samo jedan preteći pokret prema Gledstonovoj, probudio u pritvoru Izvršne Bezbednosti. Iznad nas, oblaci su izgubili poslednji preliv zlata i zasvetlucali odbijenim srebrnim svetlom bezbrojnih gradova-tornjeva na TC2. "Šta je Bezbednost učinila sa Dajanom i njenim mužem?"
<BR>&nbsp;&nbsp;&nbsp;&nbsp;&nbsp;"Iscrpno su ispitani. Nalaze se u... pritvoru."
<BR>&nbsp;&nbsp;&nbsp;&nbsp;&nbsp;Klimnuh glavom. Iscrpno ispitivanje značilo je da im mozgovi već plutaju u rezervoarima sa punim rasponom priključaka. Tela će im držati u kriogenskom skladištu sve dok tajno suđenje ne donese presudu o tome da li su njihovi postupci bili izdajnički. Posle suđenja, tela će biti uništena, a Dajana i Hermund ostaće u 'pritvoru' sa isključenim svim senzornim i komunikacionim kanalima. Hegemonija nije koristila smrtnu kaznu već vekovima, ali alternative nisu bile baš prijatne. Sedoh na dugačku klupu, šest stopa od Gledstonove.
<BR>&nbsp;&nbsp;&nbsp;&nbsp;&nbsp;"Da li još pišete poeziju?"
<BR>&nbsp;&nbsp;&nbsp;&nbsp;&nbsp;Njeno pitanje me je iznenadilo. Pogledao sam niz stazu vrta gde su se upravo palili japanski fenjeri i svetleće kugle. "Ne, zaista", rekoh. "Ponekad sanjam u stihu. Ili sam sanjao..."
<BR>&nbsp;&nbsp;&nbsp;&nbsp;&nbsp;Meina Gledston sklopi ruke u krilu i zagleda se u njih. "Ako biste pisali o događajima koji se sada odigravaju", reče ona, "kakvu biste pesmu sačinili?"
<BR>&nbsp;&nbsp;&nbsp;&nbsp;&nbsp;Nasmejah se. "Već sam to pokušao i dvaput odustao... ili bolje, on je to učinio. Pesma je govorila o smrti bogova i njihovim poteškoćama da prihvate svoju zamenu. Govorila je o preobražaju i trpljenju nepravde. I govorila je o pesniku... za koga je on mislio da trpi najveću nepravdu."
<BR>&nbsp;&nbsp;&nbsp;&nbsp;&nbsp;Gledstonova me pogleda. Lice joj je bilo masa bora i senki u sve slabijem svetlu. "A koji to bogovi bivaju zamenjeni ovaj put, M. Severn? Čovečanstvo ili lažni bogovi koje smo stvorili da nas svrgnu?"
<BR>&nbsp;&nbsp;&nbsp;&nbsp;&nbsp;"Do đavola, kako bih ja to mogao znati?" odbrusih i okrenuh se da posmatram potok.
<BR>&nbsp;&nbsp;&nbsp;&nbsp;&nbsp;"Vi ste deo oba sveta, zar ne? I čovečanstva i TehnoSrži?"
<BR>&nbsp;&nbsp;&nbsp;&nbsp;&nbsp;Ponovo se nasmejah. "Nisam ja deo nijednog sveta. Ovde kibridno čudovište, tamo istraživački projekt."
<BR>&nbsp;&nbsp;&nbsp;&nbsp;&nbsp;"Da, ali za čije istraživanje? I u kom cilju?"
<BR>&nbsp;&nbsp;&nbsp;&nbsp;&nbsp;Slegnuh ramenima.
<BR>&nbsp;&nbsp;&nbsp;&nbsp;&nbsp;Gledstonova ustade i ja krenuh za njom. Prešli smo preko potoka osluškujući kako voda teče po kamenju. Staza je vijugala između visokih stena prekrivenih nežnim lišajem koji je svetlucao na svetlosti fenjera.
<BR>&nbsp;&nbsp;&nbsp;&nbsp;&nbsp;Gledstonova zastade na vrhu kratkog kamenog stepeništa. "Da li smatrate da će Ultimativni u Srži uspeti da sačine svoju Ultimativnu Inteligenciju, M. Severn?"
<BR>&nbsp;&nbsp;&nbsp;&nbsp;&nbsp;"Da li će napraviti Boga?" rekoh ja. "Postoje oni AI koji ne žele da prave Boga. Iz ljudskog iskustva naučili su da je stvaranje sledećeg koraka u svesti poziv na ropstvo, ako ne i na potpuno istrebljenje."
<BR>&nbsp;&nbsp;&nbsp;&nbsp;&nbsp;"Ali da li bi pravi Bog istrebio svoja stvorenja?"
<BR>&nbsp;&nbsp;&nbsp;&nbsp;&nbsp;"U slučaju Srži i hipotetičke UI", rekoh ja, "Bog je stvor, a ne tvorac. Možda Bog mora da stvori niža bića u kontaktu sa njim kako bi za njih mogao da oseća bilo kakvu odgovornost."
<BR>&nbsp;&nbsp;&nbsp;&nbsp;&nbsp;"A opet, čini se da je Srž preuzela na sebe odgovornost za ljudska bića u vekovima posle Secesije AI", reče Gledstonova. Napeto je zurila u mene, kao da meri nešto prema izrazu mog lica.
<BR>&nbsp;&nbsp;&nbsp;&nbsp;&nbsp;Pogledah u vrt. Staza je belo, gotovo jezivo svetlucala u mraku. "Srž deluje kako bi ostvarila sopstvene ciljeve", rekoh, znajući u istom trenu da ne postoji ljudsko biće koje zna tu činjenicu bolje od CEO Meine Gledston.
<BR>&nbsp;&nbsp;&nbsp;&nbsp;&nbsp;"A vi smarate da čovečanstvo više nije sredstvo za postizanje tih ciljeva?"
<BR>&nbsp;&nbsp;&nbsp;&nbsp;&nbsp;Odmahnuh nestrpljivo rukom. "Ja sam stvorenje koje ne pripada nijednoj kulturi", rekoh ponovo. "Niti sam blažen prostodušnošću slučajnih tvoraca, niti proklet strašnom svešću njihovih stvorova."
<BR>&nbsp;&nbsp;&nbsp;&nbsp;&nbsp;"Genetski, vi ste u potpunosti ljudsko biće", reče Gledstonova.
<BR>&nbsp;&nbsp;&nbsp;&nbsp;&nbsp;To nije bilo pitanje. Nisam odgovorio.
<BR>&nbsp;&nbsp;&nbsp;&nbsp;&nbsp;"I za Isusa Hrista se govorilo da je u potpunosti ljudsko biće", reče ona. "A isto tako i potpuno božansko. Presek ljudskog i božanskog."
<BR>&nbsp;&nbsp;&nbsp;&nbsp;&nbsp;Bio sam zapanjen njenom referencom na tu staru religiju. Hrišćanstvo je našlo zamenu najpre u Zen Hrišćanstvu, zatim u Zen Gnosticizmu, a potom i stotinu vitalnijih teologija i filozofija. Rodni svet Gledstonove nije bio grobnica odbačenih verovanja, pa sam pretpostavljao - i nadao se - da to nije bila ni CEO. "Ako je on bio u potpunosti čovek i u potpunosti Bog", rekoh ja, "onda sam ja njegova slika u antimateriji."
<BR>&nbsp;&nbsp;&nbsp;&nbsp;&nbsp;"Ne", reče Gledstonova. "Mislim da je to upravo Šrajk, sa kojim se suočavaju vaši prijatelji hodočasnici."
<BR>&nbsp;&nbsp;&nbsp;&nbsp;&nbsp;Zurio sam. Bilo je to prvi put da mi je pomenula Šrajka, uprkos činjenici da sam znao - i da je ona znala da znam - da je njen plan naveo Konzula da otvori Vremenske Grobnice i oslobodi tu stvar.
<BR>&nbsp;&nbsp;&nbsp;&nbsp;&nbsp;"Možda je trebalo i vi da budete na tom hodočašću, M. Severn", reče CEO.
<BR>&nbsp;&nbsp;&nbsp;&nbsp;&nbsp;"Na neki način", rekoh ja, "i jesam."
<BR>&nbsp;&nbsp;&nbsp;&nbsp;&nbsp;Gledstonova mahnu i pojaviše se vrata njenih privatnih odaja. "Da, na neki način jeste", reče ona. "Ali ako žena koja nosi vašeg parnjaka bude raspeta na legendarnom Šrajkovom drvetu trnja, da li ćete vi čitavu večnost propatiti u snovima?"
<BR>&nbsp;&nbsp;&nbsp;&nbsp;&nbsp;Nisam imao odgovor, pa sam stajao tamo bez reči.
<BR>&nbsp;&nbsp;&nbsp;&nbsp;&nbsp;"Razgovaraćemo ujutro posle konferencije", reče Meina Gledston. "Laku noć, M. Severn. Želim vam prijatne snove."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
