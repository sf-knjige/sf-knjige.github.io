<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28.
<P>&nbsp;&nbsp;&nbsp;&nbsp;&nbsp;"Ne bi trebalo da idem", reče Konzul.
<BR>&nbsp;&nbsp;&nbsp;&nbsp;&nbsp;On i Sol preneli su još onesvešćenog Heta Mastina iz Pećinske Grobnice u Sfingu, dok je Otac Dire pazio na Bron Lamiju. Bila je skoro ponoć i dolina je svetlucala odraženim sjajem Grobnica. Krila Sfinge isecale su lukove neba vidljivog između zidova litice. Bron je ležala nepomično, sa opscenim kablom koji je vijugao u tamu grobnice.
<BR>&nbsp;&nbsp;&nbsp;&nbsp;&nbsp;Sol dodirnu Konzulu rame. "Raspravljali smo već o tome. Treba da odete."
<BR>&nbsp;&nbsp;&nbsp;&nbsp;&nbsp;Konzul odmahnu glavom i dokono pogladi drevnu Hoking-prostirku. "Možda bi mogla da ponese dvoje. Vi i Dire mogli biste da stignete do mesta gde je pristao Benares."
<BR>&nbsp;&nbsp;&nbsp;&nbsp;&nbsp;Sol je držao malu glavu svoje kćeri u ruci dok ju je nežno ljuljao. "Rejčel ima dva dana. Osim toga, ovo je mesto gde moramo da se nalazimo."
<BR>&nbsp;&nbsp;&nbsp;&nbsp;&nbsp;Konzul pogleda okolo. U očima mu se video bol. "Ovo je mesto gde ja moram da se nalazim. Šrajk..."
<BR>&nbsp;&nbsp;&nbsp;&nbsp;&nbsp;Dire se nagnu napred. Sjaj grobnice iza njih obojio mu je visoko čelo i oštre obraze svetlošću. "Sine moj, ako ostaneš ovde, to će biti samo samoubistva radi. Ako pokušaš da dovedeš brod po M. Lamiju i Templara, pomoći ćeš drugima."
<BR>&nbsp;&nbsp;&nbsp;&nbsp;&nbsp;Konzul protrlja obraz. Bio je veoma umoran. "Na prostirci ima mesta i za vas, Oče."
<BR>&nbsp;&nbsp;&nbsp;&nbsp;&nbsp;Dire se osmehnu. "Kakva god da je moja sudbina, osećam da mi je predodređeno da se sa njom sretnem ovde. Sačekaću na tvoj povratak."
<BR>&nbsp;&nbsp;&nbsp;&nbsp;&nbsp;Konzul ponovo odmahnu glavom, ali pređe na prostirku i sede prekrštenih nogu, privukavši tešku platnenu torbu. On prebroja porcije i boce s vodom koje mu je Sol spakovao. "Ovoga ima premnogo. Vama će trebati više."
<BR>&nbsp;&nbsp;&nbsp;&nbsp;&nbsp;Dire se zakikota. "Imamo dovoljno hrane i vode za četiri dana, zahvaljujući M. Lamiji. Posle toga, ako budemo morali da postimo, meni to neće biti prvi put."
<BR>&nbsp;&nbsp;&nbsp;&nbsp;&nbsp;"Ali šta ako se vrate Silenus i Kasad?"
<BR>&nbsp;&nbsp;&nbsp;&nbsp;&nbsp;"Moći će sa nama da podele vodu", reče Sol. "Moći ćemo još jednom da odemo do Utvrđenja po hranu ako se ostali budu vratili."
<BR>&nbsp;&nbsp;&nbsp;&nbsp;&nbsp;Konzul uzdahnu. "U redu." On dodirnu odgovarajuće šare letačkih niti i tepih dugačak dva metra ukruti se i uzdiže deset centimetara iznad kamena. Ukoliko je i bilo poremećaja u nesigurnim magnetnim poljima, nisu se mogli uočiti.
<BR>&nbsp;&nbsp;&nbsp;&nbsp;&nbsp;"Biće vam potreban kiseonik za prelazak preko planina", reče Sol.
<BR>&nbsp;&nbsp;&nbsp;&nbsp;&nbsp;Konzul podiže osmotsku masku iz torbe.
<BR>&nbsp;&nbsp;&nbsp;&nbsp;&nbsp;Sol mu pruži Lamijin automatski pištolj.
<BR>&nbsp;&nbsp;&nbsp;&nbsp;&nbsp;"Ne mogu..."
<BR>&nbsp;&nbsp;&nbsp;&nbsp;&nbsp;"Nama neće pomoći protiv Šrajka", reče Sol. "A mogao bi da odluči da li ćete vi stići do Kitsa ili ne."
<BR>&nbsp;&nbsp;&nbsp;&nbsp;&nbsp;Konzul klimnu glavom i spusti oružje u torbu. On se rukova sa sveštenikom, zatim sa starim naučnikom. Rejčelini majušni prsti očešaše mu podlakticu.
<BR>&nbsp;&nbsp;&nbsp;&nbsp;&nbsp;"Srećno", reče Dire. "Neka je Bog sa vama."
<BR>&nbsp;&nbsp;&nbsp;&nbsp;&nbsp;Konzul klimnu glavom, zatapka po letačkim šarama i nagnu se napred kada se Hoking-prostirka podiže pet metara, zadrhta jedva primetno, a onda kliznu napred i uvis kao da se uspinje kroz vazduh nevidljivim šinama.
<BR>&nbsp;&nbsp;&nbsp;&nbsp;&nbsp;Konzul skrenu desno ka ulazu u dolinu, prođe tamo deset metara iznad dina, pa skrenu levo ka pustarama. Osvrnuo se samo jednom. Četiri prilike na najvišem stepeniku Sfinge, dva muškarca na nogama, dva obličja polegla, izgledale su veoma male. Nije mogao da vidi bebu u Solovim rukama.
<BR>
<BR>&nbsp;&nbsp;&nbsp;&nbsp;&nbsp;Kao što su se dogovorili, Konzul je upravio Hoking-prostirku ka zapadu kako bi nadleteo Grad Pesnika u nadi da će pronaći Martina Silenusa. Intuicija mu je govorila da je naprasiti pesnik možda skrenuo tamo. Na nebu gotovo da više i nije bilo svetlosti bitke i Konzul je morao da pretražuje senke neremećene svetlošću zvezda dok je prolazio dvadeset metara iznad izlomljenih tornjeva i kupola grada. Pesniku nije bilo ni traga. Ako su Bron i Silenus prošli ovuda, čak su i njihove stope u pesku bile izbrisane noćnim vetrovima koji su sada nosili Konzulovu proređenu kosu i mreškali mu odeću.
<BR>&nbsp;&nbsp;&nbsp;&nbsp;&nbsp;Bilo je hladno na prostirci na ovoj visini. Konzul je mogao da oseti drhtanje i vibracije dok je Hoking-prostirka ispipavala put duž nestalnih linija sile. Zbog varljivog Hiperionovog magnetnog polja i starosti EM letačkih niti, znao je da postoje stvarni izgledi da se prostirka sunovrati sa neba mnogo pre nego što stigne do prestonice, Kitsa.
<BR>&nbsp;&nbsp;&nbsp;&nbsp;&nbsp;Konzul je nekoliko puta viknuo ime Martina Silenusa, ali nije bilo nikakvog odgovora osim eksplozije golubova iz gnezda u razorenoj kupoli jedne od galerija. On zavrte glavom i skrenu južno, prema Masivu Uzde.
<BR>&nbsp;&nbsp;&nbsp;&nbsp;&nbsp;Preko svog dede Merina, Konzul je upoznao istoriju ove Hoking-prostirke. Bila je to jedna od prvih takvih igrački koje je ručno izradio Vladimir Šolokov, lepidopterist i inžinjer EM sistema slavan širom Mreže, a mogla je to biti upravo ona koju je poklonio svojoj sestričini, tinejdžerki. Šolokovljeva ljubav prema devojčici postala je legendarna, kao i činjenica da je ona s prezirom odbila poklonjen leteći tepih.
<BR>&nbsp;&nbsp;&nbsp;&nbsp;&nbsp;Ali drugima se ta zamisao dopala i dok su Hoking-prostirke ubrzo stavljene van zakona na svetovima sa osetljivom kontrolom saobraćaja, nastavile su da se pojavljuju na kolonijalnim planetama. Ova je omogućila Konzulovom dedi da upozna njegovu baku Siri na Maui-Kovenantu.
<BR>&nbsp;&nbsp;&nbsp;&nbsp;&nbsp;Konzul podiže pogled dok mu se približavao planinski masiv. Za deset minuta leta prevalio je dvosatno pešačenje preko pustara. Ostali su ga molili da se ne zaustavlja u Utvrđenju Hronos kako bi potražio Silenusa; sudbina koja je zapala pesniku mogla bi da zatraži i Konzula, pre nego što njegovo putovanje uopšte i počne. Zadovoljio se time što je lebdeo neposredno izvan prozora dve stotine metara uz zid litice, na dohvat ruke od terase sa kojih su gledali u dolinu tri dana ranije, i zvao pesnika.
<BR>&nbsp;&nbsp;&nbsp;&nbsp;&nbsp;Odgovorili su mu samo odjeci iz mračnih dvorana za bankete i hodnika Utvrđenja. Konzul se čvrsto držao za ivice Hoking-prostirke, osećajući visinu i izloženost ovako blizu okomitim kamenim zidovima. Osetio je olakšanje kada je okrenuo prostirku od Utvrđenja, postigao veću visinu i uspeo se ka planinskim prevojima gde je sneg blistao na svetlosti zvezda.
<BR>&nbsp;&nbsp;&nbsp;&nbsp;&nbsp;Pratio je kablove žičare dok su se ovi uspinjali preko prevoja i spajali vrh visok devet hiljada metara sa sledećim preko čitave širine planinskog masiva. Na ovoj visini bilo je veoma hladno i Konzulu je bilo drago što je poneo dodatni Kasadov termalni plašt, dok je sedeo zguren pod njim i pazio da ne izloži meso ruku ili obraza. Gel osmotske maske rastezao mu se preko lica kao neki gladni simbiot, gutajući kiseonik tamo gde ga se malo moglo naći.
<BR>&nbsp;&nbsp;&nbsp;&nbsp;&nbsp;Bilo je to dovoljno. Konzul je disao sporo i duboko dok je leteo deset metara iznad ledom okovanih kablova. Nijedna kabina pod pritiskom nije prolazila žičarom i izolacija iznad glečera, oštrih vrhova i sa dolinama zaogrnutim senkama bila je takva da je od nje srce zastajalo. Konzulu je bilo drago što pokušava da obavi ovo putovanje, ako ništa drugo ono da bi poslednji put video Hiperionovu lepotu, neiskvarenu strašnom pretnjom Šrajka ili invazijom Proteranih.
<BR>&nbsp;&nbsp;&nbsp;&nbsp;&nbsp;Kabini žičare bilo je potrebno dvanaest sati da ih prebaci sa juga na sever. Uprkos maloj vazdušnoj brzini Hoking-prostirke od dvadeset klika na sat, Konzul je obavio prelaz za šest sati. Osvit ga je uhvatio još iznad visokih vrhova. Naglo se probudio, shvativši u šoku da je sanjao dok je Hoking-prostirka letela ka vrhu koji se uzdizao još pet metara iznad njegove visine. Konzul je mogao da vidi gromade i snežna polja pedeset metara ispred sebe. Crna ptica sa rasponom krila od tri metra - jedna od onih koje su lokalci zvali vesnicima - uzletela je sa svog ledenog gnezda i zalebdela u retkom vazduhu, uzvraćajući Konzulu pogled crnim, sitnim očima kada je on skrenuo strmo ulevo, osetio da je nešto popustilo u letačkoj opremi Hoking-prostirke i obrušio se trideset metara pre nego što su letačke niti pronašle uporište i ispravile tepih.
<BR>&nbsp;&nbsp;&nbsp;&nbsp;&nbsp;Konzul zgrabi rubove prostirke pobelelim prstima. Privezao je remen platnene torbe za pojas, inače bi torba pala na glečer duboko ispod.
<BR>&nbsp;&nbsp;&nbsp;&nbsp;&nbsp;Nije bilo nikakvog traga žičari. Konzul je, izgleda, predugo spavao, tako da je Hoking-prostirka odlebdela sa kursa. Na sekund se uspaničio, trgao prostirku ovamo, pa onamo, očajnički tražeći stazu između vrhova koji su ga okruživali kao zubi. Tada vide zlato sunca na padinama ispred i sa desne strane, senke koje su skakale preko glečera i visoke tundre iza i s leva, i znao je da je i dalje na pravom putu. Iza ove konačne kičme visokih vrhova ležali su južni obronci. A iza toga...
<BR>&nbsp;&nbsp;&nbsp;&nbsp;&nbsp;Hoking-prostirka kao da je oklevala dok je Konzul lupkao po letačkim šarama i terao je naviše, ali uzdigla se u nevoljnim koracima sve dok nije nadletela poslednji vrh od devet hiljada metara i omogućila mu da vidi niže planine iza toga, koje su se spuštale u obronke na samo tri hiljade metara nadmorske visine. Konzul se spusti sa zahvalnošću.
<BR>&nbsp;&nbsp;&nbsp;&nbsp;&nbsp;Pronašao je žičaru koja je blistala na suncu, osam klika južno od mesta gde je ostavio Masiv Uzde. Kabine su nemo visile oko zapadnog terminala. Ispod, retke zgrade sela Hodočasnikov Počinak izgledale su napušteno kao i nekoliko dana ranije. Nije bilo nikakvog traga vetrokolima tamo gde su ih ostavili kraj niskog doka opruženog preko plićaka Mora Trave.
<BR>&nbsp;&nbsp;&nbsp;&nbsp;&nbsp;Konzul se spusti kraj doka, deaktivira Hoking-prostirku, protegnu noge uz malo bola pre nego što je smotao prostirku kako bi je smestio unutra, pa pronađe toalet u jednoj od napuštenih zgrada blizu obale. Kada je izišao, jutarnje sunce puzalo je niz obronke i brisalo tamu i poslednje senke. Koliko god je mogao da vidi ka jugu i zapadu, prostiralo se More Trave, čija je besprekorna glatkoća bila naružena povremenim lahorom koji je slao nabore preko zelene površine, načas otkrivajući žućkastomrke i ultramarinske vlati ispod nje u pokretu tako sličnom talasu da je čovek očekivao da vidi penu na vrhu i ribu u skoku.
<BR>&nbsp;&nbsp;&nbsp;&nbsp;&nbsp;U Moru Trave nije bilo riba, ali bilo je travnatih zmija dugačkih dvadeset metara, i kada bi Konzula tamo izdala Hoking-prostirka, čak ni bezbedno sletanje ne bi značilo da bi zadugo ostao u životu.
<BR>&nbsp;&nbsp;&nbsp;&nbsp;&nbsp;Konzul razmota prostirku, postavi torbu iza sebe i stavi u dejstvo tepih. Ostao je srazmerno nisko, dvadeset pet metara iznad površine, ali ne tako nisko da bi travnata zmija pomislila od njega da je zgodan niskoleteći zalogaj. Vetrokolima je trebalo manje od jednog punog Hiperionovog dana da bi ih prebacila preko Mora, ali sa vetrom koji je često duvao sa severoistoka, to je pretpostavljalo poprilično vrludanja tamo-amo. Konzul je mogao da se opkladi da je u stanju da preleti ovaj najuži deo Mora za manje od petnaest sati. On zatapka po prednjim šarama kontrola i Hoking-prostirka ubrza.
<BR>&nbsp;&nbsp;&nbsp;&nbsp;&nbsp;Posle dvadeset minuta, planine su ostale za njim i obronci su se izgubili u izmaglici daljine. Sat kasnije, vrhovi su počeli da čile dok im je zakrivljenje sveta skrivalo osnovu. Posle dva sata leta, Konzul je mogao da vidi samo najviše vrhove kao nerazaznatljivu, reckastu senku koja se uzdizala iz izmaglice.
<BR>&nbsp;&nbsp;&nbsp;&nbsp;&nbsp;Onda se More Trave raširilo na sva obzorja, nepromenljivo izuzev blagog mreškanja i nabiranja izazvanog povremenim lahorom. Ovde je bilo mnogo toplije nego na visoravni severno od Masiva Uzde. Konzul skinu termalni plašt, zatim kaput, pa džemper. Sunce je tuklo sa iznenađujućom snagom za tako visoke geografske širine. Konzul zapetlja po torbi, pronađe zgužvani i ulubljeni trorogi šešir koji je samo dva dana ranije nosio sa toliko samopouzdanja, pa ga nataknu na glavu kako bi se malo zaklonio od sunca. Čelo i proćelava lobanja već su mu bili opečeni.
<BR>&nbsp;&nbsp;&nbsp;&nbsp;&nbsp;Posle otprilike četiri sata leta, pojeo je svoj prvi obrok od početka putovanja, žvaćući bezukusne trake proteina iz porcije kao da su komadi file minjona. Voda je bila najukusniji deo obroka i Konzul je morao da se bori protiv poriva da isprazni sve boce u jednoj jedinoj orgiji ispijanja.
<BR>&nbsp;&nbsp;&nbsp;&nbsp;&nbsp;More trave prostiralo se ispod, iza i ispred. Konzul je dremao i budio se s trzajem svaki put kada bi osetio da pada, grabeći rubove krute Hoking-prostirke prstima. On shvati da je trebalo da se veže užetom koje je poneo u torbi, ali nije želeo da sleti - trava je bila oštra i visoka preko glave. Iako nije video nijedan izdajnički V-trag travnatih zmija, nije mogao da bude siguran da se one ne odmaraju i ne čekaju ispod.
<BR>&nbsp;&nbsp;&nbsp;&nbsp;&nbsp;Dokono se zapitao gde su otišla vetrokola. Vozilo je bilo potpuno automatsko i navodno ga je programirala Crkva Šrajka, jer oni su bili sponzori hodočašća. Kakve je druge obaveze ta stvar mogla da ima? Konzul zavrte glavom, sede uspravno i uštinu se za obraze. Uranjao je u snove i izranjao iz njih još dok je razmišljao o vetrokolima. Petnaest sati činilo se kao sasvim kratko vreme dok je stajao i pričao o tome u Dolini Vremenskih Grobnica. On baci pogled na komlog; prošlo je pet sati.
<BR>&nbsp;&nbsp;&nbsp;&nbsp;&nbsp;Konzul podiže prostirku na dve stotine metara, potraži pažljivo trag zmije, a onda spusti prostirku tako da lebdi pet metara iznad trave. Zatim oprezno izvuče uže, napravi petlju, pređe na prednji deo tepiha, pa obmota nekoliko dužina oko njega, ostavivši ga dovoljno labavog da uvuče telo pre nego što zategne čvor.
<BR>&nbsp;&nbsp;&nbsp;&nbsp;&nbsp;U slučaju da prostirka padne, povez bi bio više nego beskoristan, ali obmotaji užeta oko njegovih leđa davali su mu osećaj sigurnosti dok se naginjao napred da ponovo zatapka po letačkim šarama, ispravljao tepih na četrdeset metara i oslanjao obraz o toplu tkaninu. Sunce mu je prolazilo kroz prste i on shvati da će mu gole podlaktice biti strašno opečene.
<BR>&nbsp;&nbsp;&nbsp;&nbsp;&nbsp;Bio je previše umoran da sedne i spusti rukave.
<BR>&nbsp;&nbsp;&nbsp;&nbsp;&nbsp;Dunu vetar. Konzul je mogao da čuje šuštanje i klizanje pod sobom dok se trava njihala ili je, možda, nešto krupno gmizalo u blizini.
<BR>&nbsp;&nbsp;&nbsp;&nbsp;&nbsp;Bio je previše umoran da za to mari. Konzul zatvori oči i zaspa za manje od trideset sekundi.
<BR>
<BR>&nbsp;&nbsp;&nbsp;&nbsp;&nbsp;Sanjao je svoj dom - svoj pravi dom - na Maui-Kovenantu i taj san bio je pun boja: plavo nebo bez dna, široko prostranstvo Južnog Mora, ultramarin koji je bledeo u zeleno tamo gde su počinjali Polutarni Plićaci, zaprepašćujuće zelenilo i crvenilo orhideja na pokretnim ostrvima koje ka severu gone delfini... izumrli posle invazije Hegemonije u vreme Konzulovog detinjstva, ali sasvim živi u njegovom snu, dok seku vodu u velikim skokovima koji šalju na hiljade prizmi svetla u ples u čistom vazduhu.
<BR>&nbsp;&nbsp;&nbsp;&nbsp;&nbsp;U svom snu, Konzul je ponovo bio dete i stajao je na najvišem nivou drvokuće na njihovom Ostrvu Prve Porodice. Baka Siri nalazila se kraj njega - ne ona kraljevska velika gospa koju je poznavao, već predivna mlada žena koju je upoznao njegov deda i u koju se zaljubio. Drvojedra su lepršala na sve jačem južnom vetru, koji je krdo pokretnih ostrva terao u odmerenoj formaciji kroz plave kanale ka Plićacima. Na samom severnom obzorju mogao je da vidi prva ostrva Polutarnog Arhipelaga kako se uzdižu zelena i stalna naspram večernjeg neba.
<BR>&nbsp;&nbsp;&nbsp;&nbsp;&nbsp;Siri mu dodirnu rame i pokaza na zapad.
<BR>&nbsp;&nbsp;&nbsp;&nbsp;&nbsp;Ostrva su gorela, tonula, i njihovo korenje-kobilice koprcalo se u nesvrsishodnom bolu. Delfinski goniči su nestali. Sa neba je padala vatra kao kiša. Konzul je prepoznao zrake od milijardu volti dok su ovi pržili vazduh i ostavljali plavosive zaostale slike na njegovim mrežnjačama. Podvodne eksplozije obasjavale su okeane i slale hiljade riba i krhkih morskih stvorenja da poskakuju na površini u samrtnim grčevima.
<BR>&nbsp;&nbsp;&nbsp;&nbsp;&nbsp;"Zašto?" upita Baka Siri, ali njen glas bio je meki šapat tinejdžerke.
<BR>&nbsp;&nbsp;&nbsp;&nbsp;&nbsp;Konzul pokuša da odgovori, ali bez uspeha. Suze ga zaslepeše. On posegnu za njenom rukom, ali nje više tamo nije bilo, a osećaj da je ona nestala, da on nikada neće moći da iskupi svoje grehe, povredio ga je tako snažno da mu je bilo nemoguće da diše. Grlo mu je bilo zagušeno od emocija. Tada shvati da mu to dim prži oči i puni pluća; Porodično Ostrvo bilo je u požaru.
<BR>&nbsp;&nbsp;&nbsp;&nbsp;&nbsp;Dete koje je bilo Konzul zatetura se napred u plavocrnu tamu, tražeći slepo nekoga ko bi ga uhvatio za ruku i ohrabrio.
<BR>&nbsp;&nbsp;&nbsp;&nbsp;&nbsp;Neka ruka spusti se na njegovu. Nije bila Sirina. Ta ruka bila je nemoguće čvrsta dok ga je stezala. Prsti su bili sečiva.
<BR>
<BR>&nbsp;&nbsp;&nbsp;&nbsp;&nbsp;Konzul se probudi gutajući vazduh.
<BR>&nbsp;&nbsp;&nbsp;&nbsp;&nbsp;Bio je mrak. Spavao je najmanje sedam sati. Boreći se sa užetom, on se uspravi u sedeći položaj i zagleda u sjaj displeja komloga.
<BR>&nbsp;&nbsp;&nbsp;&nbsp;&nbsp;Dvanaest sati. Spavao je dvanaest sati.
<BR>&nbsp;&nbsp;&nbsp;&nbsp;&nbsp;Svaki mišić u telu boleo ga je dok se naginjao da pogleda ispod. Hoking-prostirka držala je stalnu visinu od četrdeset metara, ali on nije imao pojma gde se nalazi. Pod njim su se uzdizala i spuštala niska brda. Prostirka mora da je prešla samo dva ili tri metra iznad nekih od njih; narandžasta trava i kržljavi lišaj rasli su u sunđerastim pramenovima.
<BR>&nbsp;&nbsp;&nbsp;&nbsp;&nbsp;Negde, u nekom trenutku za proteklih nekoliko sati, prešao je preko južne obale Mora Trave, promašio malu luku Rub i dokove Reke Huli, gde je bila privezana njihova levitaciona barža, Benares.
<BR>&nbsp;&nbsp;&nbsp;&nbsp;&nbsp;Konzul nije imao kompas - kompasi su na Hiperionu bili beskorisni - a njegov komlog nije bio programiran kao inercioni pokazivač pravca. Planirao je da pronađe put natrag do Kitsa prateći Huli ka jugu i zapadu, vraćajući se napornom stazom njihovog hodočašća uzvodno, bez zavoja i krivina reke.
<BR>&nbsp;&nbsp;&nbsp;&nbsp;&nbsp;Sada je bio izgubljen.
<BR>&nbsp;&nbsp;&nbsp;&nbsp;&nbsp;Konzul spusti Hoking-prostirku na vrh niskog brda, siđe na čvrsto tle, zastenjavši od bola, i isključi tepih. Znao je da je do sada utrošena najmanje trećina naboja u letačkim nitima... možda i više. Nije imao pojma koliko prostirka gubi na delotvornosti sa starošću.
<BR>&nbsp;&nbsp;&nbsp;&nbsp;&nbsp;Brda su ličila na grube predele jugozapadno od Mora Trave, ali reci nije bilo ni traga. Komlog mu je saopštio da je mrak pao pre samo sat ili dva, ali Konzul nije na zapadu mogao da vidi nikakvu naznaku zalaska sunca. Nebo je bilo oblačno i zaklanjalo je i svetlost zvezda i svemirsku bitku.
<BR>&nbsp;&nbsp;&nbsp;&nbsp;&nbsp;"Prokletstvo", šapnu Konzul. Hodao je okolo sve dok mu se krvotok nije povratio, pomokrio se na rubu male padine i vratio se do prostirke da otpije iz boce s vodom. Razmisli.
<BR>&nbsp;&nbsp;&nbsp;&nbsp;&nbsp;Postavio je prostirku na kurs jugozapadno, tako da pređe More Trave kraj lučkog grada Ruba. Ako je prosto preleteo Rub i reku dok je spavao, reka bi trebalo da mu se nalazi s leve strane. Ali ako je loše nanišanio pošto je napustio Hodočasnikov Počinak, ako je samo nekoliko stepeni skrenuo levo, onda je reka vijugala negde severoistočno, s njegove desne strane. Ako i bude pošao pogrešnim putem, na kraju će naići na neku oznaku na tlu - ako ništa drugo, ono na obalu Severne Grive - ali kašnjenje bi ga koštalo čitav jedan dan.
<BR>&nbsp;&nbsp;&nbsp;&nbsp;&nbsp;Konzul šutnu kamen i skrsti ruke. Vazduh je bio veoma svež posle vreline dana. Drhtanje ga natera da shvati da je polubolestan od sunčanice. On dodirnu skalp i povuče prste uz psovku. Kojim putem?
<BR>&nbsp;&nbsp;&nbsp;&nbsp;&nbsp;Vetar je zviždao kroz nisku žalfiju i sunđerasti lišaj. Konzul oseti da je veoma udaljen od Vremenskih Grobnica i Šrajkove pretnje, ali prisustvo Sola, Direa, Heta Mastina, Bron i nestali Silenus i Kasad bili su mu preki pritisak u ramenima. Konzul se pridružio hodočašću u konačnom činu nihilizma, zbog besmislenog samoubistva koje će okončati njegov bol, bol zbog gubitka čak i sećanja na ženu i dete, ubijene za vreme Hegemonijinih mahinacija na Bresiji, i bol zbog znanja o sopstvenoj strašnoj izdaji - izdaji vlade kojoj je služio gotovo četiri decenije, izdaji Proteranih koji su mu verovali.
<BR>&nbsp;&nbsp;&nbsp;&nbsp;&nbsp;Konzul sede na kamen i oseti kako njegova nesvrsishodna mržnja prema samom sebi jenjava dok je mislio na Sola i njegovu bebu koji čekaju u Dolini Grobnica. On pomisli na Bron, tu hrabru ženu, ovaploćenje energije, koja leži bespomoćna sa tim strašnim pijavičastim izdankom Šrajkovog zla koji joj raste iz lobanje.
<BR>&nbsp;&nbsp;&nbsp;&nbsp;&nbsp;On sede, uključi prostirku i uzdiže se na osam stotina metara, tako blizu tavanici oblaka da je mogao da podigne ruku i da ih dodirne.
<BR>&nbsp;&nbsp;&nbsp;&nbsp;&nbsp;Trenutni procep u oblačnom prekrivaču daleko s njegove leve strane pokaza mu odblesak mreškanja. Huli je ležao oko pet klika južno.
<BR>&nbsp;&nbsp;&nbsp;&nbsp;&nbsp;Konzul strmo okrenu Hoking-prostirku ulevo, osetivši kako umorno zaštitno polje pokušava da ga potisne na tepih, ali sa većim osećanjem sigurnosti zbog još privezanog užeta. Deset minuta kasnije, bio je visoko iznad vode i obrušio se kako bi se uverio da je to široki Huli, a ne neka od pritoka.
<BR>&nbsp;&nbsp;&nbsp;&nbsp;&nbsp;Bio je to Huli. Svetleći paučinari sijali su u niskim, močvarnim oblastima duž obala. Visoke, zupčaste kule mrava-graditelja bacale su utvarne siluete naspram neba jedva tamnijeg od tla.
<BR>&nbsp;&nbsp;&nbsp;&nbsp;&nbsp;Konzul se uzdiže na dvadeset metara, otpi vodu iz boce i krenu nizvodno punom brzinom.
<BR>
<BR>&nbsp;&nbsp;&nbsp;&nbsp;&nbsp;Osvit ga je zatekao ispod sela Dukoborova Šikara, gotovo kraj same prevodnice Karla, gde je Kraljevski Transportni Kanal sekao zapadno ka severnim urbanim naseobinama i Grivi. Konzul je znao da odatle do prestonice ima manje od stotinu pedeset klika - ali to je i dalje značilo izluđujućih sedam sati zbog sporog kretanja Hoking-prostirke. Ovo je bila ona tačka putovanja na kojoj se nadao da će naići na vojnog letača u patroli, na jedan od putničkih dirižabala iz Najadove Šikare, ili čak na brzi motorni čamac koji bi mogao da preuzme. Ali duž obala Hulija nije bilo nikakvog znaka života, osim poneke zgrade u plamenu ili lojanica u dalekim prozorima. Na dokovima nije bilo niti jednog čamca. Obori za rečne mante iznad prevodnice bili su prazni, velika kapija otvorena ka struji, a nijedna transportna barža nije čekala tamo gde je reka postajala dvostruko šira nego što je bila uzvodno.
<BR>&nbsp;&nbsp;&nbsp;&nbsp;&nbsp;Koznul opsova i nastavi da leti.
<BR>&nbsp;&nbsp;&nbsp;&nbsp;&nbsp;Jutro je bilo divno i osvit je obasjavao niske oblake i isticao svaki grm i drvo niskim, vodoravnim svetlom. Konzulu se činilo da su meseci prošli otkad je poslednji put video pravo rastinje. Stabla vrše i poluhrasta uzdizala su se do veličanstvenih visina na dalekim liticama, dok je u naplavljenoj ravnici bogata svetlost hvatala milione zelenih izdanaka periskopskog pasulja koji su izbijali iz domorodačkih polja. Obale su bile obrasle korenom ženskog šumarka i plamenom paprati, i svaka grana i korenčić ocrtavali su se na oštroj svetlosti osvita.
<BR>&nbsp;&nbsp;&nbsp;&nbsp;&nbsp;Oblaci progutaše sunce. Poče kiša. Konzul namaknu ulubljeni trorogi šešir, zguri se pod Kasadovim dodatnim plaštom i nastavi da leti ka jugu na visini od stotinu metara.
<BR>
<BR>&nbsp;&nbsp;&nbsp;&nbsp;&nbsp;Konzul pokuša da se seti. Koliko još ima mala Rejčel?
<BR>&nbsp;&nbsp;&nbsp;&nbsp;&nbsp;Uprkos jučerašnjem dugom spavanju, Konzulov um bio je težak od toksina zamora. Rejčel je imala četiri dana kada su stigli u dolinu. A to je bilo... pre četiri dana.
<BR>&nbsp;&nbsp;&nbsp;&nbsp;&nbsp;Konzul protrlja obraz, posegnu za bocom s vodom i vide da su sve prazne. Mogao je lako da se spusti i napuni boce na reci, ali nije želeo da gubi vreme. Opekline od sunca bolele su ga i terale ga da drhti dok mu je kiša kapala sa šešira.
<BR>&nbsp;&nbsp;&nbsp;&nbsp;&nbsp;Sol je rekao da će biti u redu ukoliko stignem da se vratim pre mraka. Rejčel je rođena posle dvadeset sati, prevedeno na Hiperionovo vreme. Ako je to tačno, ako nema greške, ima vremena večeras do osam. Konzul obrisa vodu sa obraza i obrva. Recimo da do Kitsa ima još sedam sati. Sat ili dva da se brod oslobodi. Teo će pomoći... on je sada Guverner-General. Mogu da ga ubedim u to da je u interesu Hegemonije da se suprotstavi naređenjima Gledstonove da se brod drži u karantinu. Ako bude neophodno, reći ću mu da mi je naredila da skujem zaveru sa Proteranima kako bih izdao Mrežu.
<BR>&nbsp;&nbsp;&nbsp;&nbsp;&nbsp;Recimo, deset sati plus petnaestominutni let brodom. Trebalo bi da ostane još najmanje sat do sutona. Rejčel će imati samo nekoliko minuta, ali... šta? Šta možemo da pokušamo osim spremišta za kriogensku fugu? Ništa. Mora biti tako. To je oduvek bila Solova poslednja prilika, uprkos upozorenjima lekara da to može da ubije dete. Ali onda, šta ćemo sa Bron?
<BR>&nbsp;&nbsp;&nbsp;&nbsp;&nbsp;Konzul je bio žedan. On smaknu plašt unazad, ali kiša je oslabila i nastavila da rominja, sitna, taman toliko da mu ovlaži usne i jezik i uzazove još veću žeđ. On tiho opsova i poče polako da se spušta. Možda će moći da lebdi iznad reke taman dovoljno dugo da napuni bocu.
<BR>&nbsp;&nbsp;&nbsp;&nbsp;&nbsp;Hoking-prostirka prestade da leti trideset metara iznad reke. Jedan sekund postepeno se spuštala, glatko kao tepih na blagoj travnatoj padini, a već sledećeg trena obrtala se i ponirala van kontrole, prostirka od dva metra i prestravljeni čovek izbačen sa njom kroz prozor desetospratnice.
<BR>&nbsp;&nbsp;&nbsp;&nbsp;&nbsp;Konzul vrisnu i pokuša da skoči, ali uže koje ga je vezivalo za tepih i remen platnene torbe vezan za njegov pojas zapetljaše ga u lepršavu masu Hoking-prostirke i on pade sa njom, prevrćući se i izvijajući poslednjih dvadeset metara, na tvrdu površinu Reke Huli koja ih je čekala.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
