<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Svako doba praćeno razmiricama i opasnošću kao da iznedri vođu namenjenog samo tom vremenu, političkog diva čije odsustvo, u retrospektivi, izgleda nezamislivo kada se piše istorija tog doba. Meina Gledston bila je upravo takav vođa za naše Konačno Doba, mada tada niko nije mogao ni da sluti da baš niko osim mene neće preostati da napiše njenu istinitu istoriju i povest njenog vremena.
<BR>&nbsp;&nbsp;&nbsp;&nbsp;&nbsp;Gledstonovu su poredili sa klasičnom figurom Abrahama Linkolna u toj meri da sam, kada su me konačno uveli kod nje te noći zabave sa armadom, bio delom iznenađen što je ne vidim u crnom fraku i sa cilindrom na glavi. CEO Senata i vođa vlade koja je služila stotinu i trideset milijardi ljudi nosila je sivo odelo od meke vune, pantalone i tuniku ukrašenu samo najdiskretnijim crvenim obrubom na šavovima i manžetnama. Nisam pomislio da izgleda kao Abraham Linkoln... niti kao Alvarez-Temp, drugi najpoznatiji junak iz drevnih vremena navođen u štampi kao njen dvojnik. Pomislio sam da izgleda kao stara dama.
<BR>&nbsp;&nbsp;&nbsp;&nbsp;&nbsp;Meina Gledston bila je visoka i mršava, ali njen izgled imao je više orlovskog nego linkolnovskog, sa tupim kljunom nosa; a i njena seda kosa uzdizala se u grubo podšišanom talasu koji je zaista podsećao na perje. Ali, za mene, ono najvrednije pamćenja u pojavi Meine Gledston bile su njene oči: krupne, smeđe i beskrajno tužne.
<BR>&nbsp;&nbsp;&nbsp;&nbsp;&nbsp;Nismo bili sami. Uveli su me u dugačku, blago osvetljenu prostoriju, oivičenu drvenim policama na kojima se nalazilo mnogo stotina štampanih knjiga. Dugački holoram simulirao je prozor sa pogledom na vrtove. Upravo je okončan neki sastanak i desetak muškaraca i žena stajalo je ili sedelo u nepravilnom polukrugu u čijem je središtu bio radni sto Gledstonove. CEO se nehajno oslanjala na prednji deo stola, prekrštenih ruku. Podigla je pogled kada sam ušao.
<BR>&nbsp;&nbsp;&nbsp;&nbsp;&nbsp;"M. Severn?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Hvala vam što ste došli." Njen glas bio mi je poznat iz hiljada debata u SveStvari, sa bojom ogrubelom od starosti i tonom glatkim poput skupog likera. Naglasak joj je bio čuven - u njemu je bila stopljena precizna sintaksa sa gotovo zaboravljenim pevušenjem predhedžirskog engleskog, koji se sada očigledno mogao čuti još samo u oblastima rečne delte na njenom rodnom svetu, Patopi. "Dame i gospodo, dozvolite da vam predstavim M. Džozefa Severna", reče ona.
<BR>&nbsp;&nbsp;&nbsp;&nbsp;&nbsp;Nekolicina ljudi u grupi klimnu glavama, očito nemajući pojma zbog čega sam tu. Gledstonova nije više nikoga predstavljala, ali ja dodirnuh datasferu kako bih svakoga identifikovao: tri pripadnika kabineta, uključujući i ministra odbrane; dva načelnika štaba SILE; dva pomoćnika Gledstonove; četiri senatora, uključujući i uticajnog senatora Kolčeva; i projekciju savetnika iz TehnoSrži, poznatog kao Albedo.
<BR>&nbsp;&nbsp;&nbsp;&nbsp;&nbsp;"M. Severn je ovde pozvan kako bi onome što se dešava dao viđenje jednog umetnika", reče CEO Gledston.
<BR>&nbsp;&nbsp;&nbsp;&nbsp;&nbsp;General SILE:tle Morpurgo zafrkta od smeha. "Viđenje jednog umetnika? Sa dužnim poštovanjem, CEO, šta, kog đavola, to znači?"
<BR>&nbsp;&nbsp;&nbsp;&nbsp;&nbsp;Gledstonova se osmehnu. Umesto da odgovori generalu, ona se ponovo okrenu ka meni. "Šta vi mislite o prolasku armade, M. Severn?"
<BR>&nbsp;&nbsp;&nbsp;&nbsp;&nbsp;"Lepo je", rekoh ja.
<BR>&nbsp;&nbsp;&nbsp;&nbsp;&nbsp;General Morpurgo se ponovo oglasi. "Lepo? Posmatra najveću koncentraciju vatrene moći svemirske sile u istoriji Galaksije i kaže da je to lepo?" On se okrenu ka drugom vojnom licu i zavrte glavom.
<BR>&nbsp;&nbsp;&nbsp;&nbsp;&nbsp;Osmeh Gledstonove i dalje je bio tu. "A o ratu?" upita me ona. "Imate li svoje mišljenje o našem pokušaju da izbavimo Hiperion od varvara Proteranih?"
<BR>&nbsp;&nbsp;&nbsp;&nbsp;&nbsp;"Da je glup", rekoh ja.
<BR>&nbsp;&nbsp;&nbsp;&nbsp;&nbsp;Prostorija postade veoma tiha. Trenutno rangiranje SveStvari u stvarnom vremenu pokazivalo je 98 procenata podrške odluci CEO Gledston da se bori umesto da Proteranima prepusti svet Hiperion. Politička budućnost Gledstonove zavisila je od pozitivnog ishoda sukoba. Muškarci i žene u prostoriji bili su od ključnog značaja za formulisanje politike, donošenje odluke o invaziji i izvršenje logistike. Tišina se rastegnu.
<BR>&nbsp;&nbsp;&nbsp;&nbsp;&nbsp;"Zbog čega je taj pokušaj glup?" upita Gledstonova tiho.
<BR>&nbsp;&nbsp;&nbsp;&nbsp;&nbsp;Načinih pokret desnom rukom. "Hegemonija nije ratovala od svog osnivanja, pre sedam vekova", rekoh. "Blesavo je oprobavati njenu osnovnu stabilnost na ovaj način."
<BR>&nbsp;&nbsp;&nbsp;&nbsp;&nbsp;"Nije ratovala!" dreknu general Morpurgo. On zgrabi kolena masivnim šakama. "Kako onda, kog đavola, zovete Glenon-Hajtovu pobunu?"
<BR>&nbsp;&nbsp;&nbsp;&nbsp;&nbsp;"Pobunom", rekoh ja. "Oružanom pobunom. Policijskom akcijom."
<BR>&nbsp;&nbsp;&nbsp;&nbsp;&nbsp;Senator Kolčev pokaza zube u osmehu lišenom veselosti. On je bio sa Lususa i više je ličio na mišićnu masu nego na čoveka. "Akcije flote", reče on, "pola miliona mrtvih, dve divizije SILE uključene u borbu duže od jedne godine. To ti je poprilična policijska akcija, sinko."
<BR>&nbsp;&nbsp;&nbsp;&nbsp;&nbsp;Ne rekoh ništa.
<BR>&nbsp;&nbsp;&nbsp;&nbsp;&nbsp;Li Hant, stariji muškarac sušičavog izgleda, za koga se pričalo da je najbliži saradnik Gledstonove, pročisti grlo. "Ali to što M. Severn kaže jeste zanimljivo. Gde vi vidite razliku između ovog... ah... sukoba i ratova sa Glenon-Hajtom, ser?"
<BR>&nbsp;&nbsp;&nbsp;&nbsp;&nbsp;"Glenon-Hajt je bio bivši oficir SILE", rekoh ja, svestan da tvrdim nešto očigledno. "Proterani su već vekovima nepoznanica. Snage pobunjenika bile su poznate i njihov potencijal lako se mogao proceniti; Rojevi Proteranih nalaze se izvan Mreže još od Hedžire. Glenon-Hajt je ostao u okviru Protektorata i pljačkao je svetove koji od Mreže nisu bili udaljeniji više od dva meseca vremenskog duga; Hiperion se nalazi tri godine daleko od Parvatija, najbližeg područja koncentracije Mreže."
<BR>&nbsp;&nbsp;&nbsp;&nbsp;&nbsp;"Mislite da nismo o tome razmišljali?" upita general Morpurgo. "A Boj za Bresiju? Tamo smo se već borili protiv Proteranih. To nije bila... pobuna."
<BR>&nbsp;&nbsp;&nbsp;&nbsp;&nbsp;"Tišina, molim vas", reče Li Hant. "Nastavite, M. Severn."
<BR>&nbsp;&nbsp;&nbsp;&nbsp;&nbsp;Ponovo slegnuh ramenima. "Osnovna razlika je u tome što ovde imamo posla sa Hiperionom."
<BR>&nbsp;&nbsp;&nbsp;&nbsp;&nbsp;Senatorka Rišo, jedna od prisutnih žena, klimnu glavom, kao da sam u potpunosti objasnio svoje stanovište. "Plašite se Šrajka", reče ona. "Da li pripadate Crkvi Konačnog Ispaštanja?"
<BR>&nbsp;&nbsp;&nbsp;&nbsp;&nbsp;"Ne", rekoh ja. "Nisam pripadnik Kulta Šrajka."
<BR>&nbsp;&nbsp;&nbsp;&nbsp;&nbsp;"A šta jeste?" upita General Morpurgo.
<BR>&nbsp;&nbsp;&nbsp;&nbsp;&nbsp;"Umetnik", slagah ja.
<BR>&nbsp;&nbsp;&nbsp;&nbsp;&nbsp;Li Hant se osmehnu i okrenu se Gledstonovoj. "Slažem se da nam je potrebno i ovakvo gledište da nas otrezni, CEO", reče on, mahnuvši ka prozoru i holo slikama gomile koja je još pljeskala, "ali iako je naš prijatelj umetnik izneo neophodna pitanja, ona su sva već razmotrena i u potpunosti procenjena."
<BR>&nbsp;&nbsp;&nbsp;&nbsp;&nbsp;Senator Kolčev pročisti grlo. "Ne volim da pominjem ono što je očigledno kada mi se čini da svi imamo nameru da to prenebregnemo, ali ima li ovaj... džentlmen... odgovarajući stepen bezbednosne provere kako bi prisustvovao jednoj ovakvoj raspravi?"
<BR>&nbsp;&nbsp;&nbsp;&nbsp;&nbsp;Gledstonova klimnu glavom i osmehnu se onim svojim osmehom koji su toliki karikaturisti pokušavali da uhvate. "M. Severn mi je dodeljen od strane Ministarstva Umetnosti kako bi u sledećih nekoliko dana ili nedelja uradio seriju mojih crteža. Teorija je, kako verujem, da će oni imati izvestan istorijski značaj i da će možda dovesti čak i do formalnog portreta. U svakom slučaju, M. Severn je dobio T-zlatni nivo bezbednosne provere i mi možemo slobodno pred njim da govorimo. Takođe, cenim njegovu iskrenost. Možda će njegov dolazak poslužiti da nagovesti kako je naš sastanak zaključen. Pridužiću vam se u Ratnoj Sobi sutra ujutro, u 08.00, neposredno pre nego što flota pređe u Sistem Hiperiona."
<BR>&nbsp;&nbsp;&nbsp;&nbsp;&nbsp;Grupa se smesta raziđe. General Morpurgo mrko me je pogledao dok je odlazio. Senator Kolčev zurio je u prolazu sa izvesnom ljubopitljivošću. Savetnik Albedo izbledeo je u ništavilo. Li Hant je bio jedini koji je ostao, osim Gledstonove i mene. On se raskomoti i prebaci jednu nogu preko rukonaslona neprocenjive predhedžirske fotelje u kojoj je bio zavaljen. "Sedite", reče Hant.
<BR>&nbsp;&nbsp;&nbsp;&nbsp;&nbsp;Bacih pogled na CEO. Ona je zauzela svoje mesto iza masivnog radnog stola i sada mi je klimnula glavom. Sedoh u stolicu sa pravim naslonom, koju je ranije zauzimao General Morpurgo. CEO Gledston reče: "Da li zaista mislite da je odbrana Hiperiona glupa?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Gledstonova skupi prste i kucnu po donjoj usni. Iza nje, kroz prozor se videlo kako se zabava sa armadom nastavlja u bešumnom uzbuđenju. "Ukoliko imate ikakve nade da se ponovo spojite sa svojim... ovaj... parnjakom", reče ona, "činilo bi se da je baš vama u interesu da izvedemo pohod na Hiperion."
<BR>&nbsp;&nbsp;&nbsp;&nbsp;&nbsp;Ne rekoh ništa. Pogled kroz prozor premesti se tako da prikaže noćno nebo i dalje u plamenu fuzionih tragova.
<BR>&nbsp;&nbsp;&nbsp;&nbsp;&nbsp;"Jeste li doneli pribor za crtanje?" upita Gledstonova.
<BR>&nbsp;&nbsp;&nbsp;&nbsp;&nbsp;Izvukoh olovku i mali notes za skice, za koje sam Dajani Filomel rekao da ih nemam.
<BR>&nbsp;&nbsp;&nbsp;&nbsp;&nbsp;"Crtajte dok razgovaramo", reče Meina Gledston.
<BR>&nbsp;&nbsp;&nbsp;&nbsp;&nbsp;Počeh da skiciram, ovlaš, najpre opuštenu, gotovo klonulu figuru, a onda poradih na detaljima lica. Oči su me kopkale. Bio sam neodređeno svestan toga da Li Hant napeto zuri u mene. "Džozef Severn", reče on. "Zanimljiv izbor imena."
<BR>&nbsp;&nbsp;&nbsp;&nbsp;&nbsp;Brzim, debelim linijama naglasio sam visoko čelo i snažan nos Gledstonove.
<BR>&nbsp;&nbsp;&nbsp;&nbsp;&nbsp;"Znate li zbog čega su ljudi nepoverljivi prema kibridima?" upita Hant.
<BR>&nbsp;&nbsp;&nbsp;&nbsp;&nbsp;"Da", rekoh ja. "Sindrom Frankenštajnovog čudovišta. Strah od svega u ljudskom obličju što nije sasvim ljudsko. To je, prema meni, pravi razlog zbog koga su androidi stavljeni van zakona."
<BR>&nbsp;&nbsp;&nbsp;&nbsp;&nbsp;"Aha", saglasi se Hant. "Ali kibridi jesu sasvim ljudski, zar ne?"
<BR>&nbsp;&nbsp;&nbsp;&nbsp;&nbsp;"Genetski jesu", rekoh ja. Zatekoh sebe kako mislim na majku, kako se sećam vremena kada sam joj čitao dok je bila bolesna. Pomislih na svog brata, Toma. "Ali oni su ujedno i delovi Srži", rekoh, "pa tako odgovaraju opisu 'ne sasvim ljudski.'"
<BR>&nbsp;&nbsp;&nbsp;&nbsp;&nbsp;"Jeste li vi deo Srži?" upita Meina Gledston, okrenuvši lice u potpunosti ka meni. Započeh novu skicu.
<BR>&nbsp;&nbsp;&nbsp;&nbsp;&nbsp;"Ne baš", rekoh. "Mogu slobodno da putujem oblastima u koje mi dopuste pristup, ali to je pre kao kod nekoga ko pristupa datasferi nego kao sposobnost prave ličnosti iz Srži." Puno lice bilo joj je zanimljivije iz poluprofila, ali oči su joj delovale moćnije kada su gledale pravo. Radio sam na rešetkastim linijama koje su se pružale u zracima od uglova tih očiju. Meina Gledston očito se nikada nije upuštala u Polsenove tretmane.
<BR>&nbsp;&nbsp;&nbsp;&nbsp;&nbsp;"Kada bi bilo moguće sakriti nešto od Srži", reče Gledstonova, "bila bi ludost dozvoliti vam slobodan pristup većanju vlade. Ali kada je već ovako kako jeste..." Ona spusti ruke i uspravi se u stolici. Okrenuh novu stranu.
<BR>&nbsp;&nbsp;&nbsp;&nbsp;&nbsp;"Ovako kako već jeste", reče Gledstonova, "vi posedujete informacije koje su mi potrebne. Je li istina da možete da čitate um svog parnjaka, prve obnovljene ličnosti?"
<BR>&nbsp;&nbsp;&nbsp;&nbsp;&nbsp;"Ne", rekoh ja. Bilo je teško uhvatiti zapetljanu igru bora i mišića na uglovima njenih usta. Skicirao sam u pokušaju da to izvedem, prešao na snažnu bradu i zasenčio deo ispod donje usne.
<BR>&nbsp;&nbsp;&nbsp;&nbsp;&nbsp;Hant se namršti i baci pogled na CEO. M. Gledston ponovo spoji vrške prstiju. "Objasnite", reče ona.
<BR>&nbsp;&nbsp;&nbsp;&nbsp;&nbsp;Podigoh pogled sa crteža. "Sanjam", rekoh. "Sadržaji sna kao da odgovaraju događajima oko osobe koja nosi implant prethodne Kitsove ličnosti."
<BR>&nbsp;&nbsp;&nbsp;&nbsp;&nbsp;"To je žena po imenu Bron Lamija", reče Li Hant.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Gledstonova klimnu glavom. "Znači, prvobitna Kitsova ličnost, ona za koju se misli da je ubijena na Lususu, još je u životu?"
<BR>&nbsp;&nbsp;&nbsp;&nbsp;&nbsp;Zastadoh. "Ona... on... još je svestan", rekoh. "Znate da je supstrat primarne ličnosti ekstrahovan iz Srži i da je to verovatno učinio sam kibrid, da bi ga implantirao u bio-priključak sa Šrenovom petljom koji nosi M. Lamija."
<BR>&nbsp;&nbsp;&nbsp;&nbsp;&nbsp;"Da, da", reče Li Hant. "Ali činjenica je da ste vi u kontaktu sa Kitsovom ličnošću, a kroz nju i sa hodočasnicima Šrajka."
<BR>&nbsp;&nbsp;&nbsp;&nbsp;&nbsp;Brzi, senoviti potezi obezbedili su tamnu pozadinu kako bi skica Gledstonove imala veću dubinu. "Nisam zaista u kontaktu", rekoh ja. "Sanjam snove o Hiperionu koje je vaše fetlinijsko emitovanje potvrdilo kao odgovarajuće događajima u stvarnom vremenu. Ne mogu da komuniciram sa pasivnom Kitsovom ličnošću, niti sa njegovom domaćicom ili drugim hodočasnicima."
<BR>&nbsp;&nbsp;&nbsp;&nbsp;&nbsp;CEO Gledston trepnu. "Otkud znate za fetlinijsko emitovanje?"
<BR>&nbsp;&nbsp;&nbsp;&nbsp;&nbsp;"Konzul je ispričao ostalim hodočasnicima za mogućnost da pomoću komloga emituje kroz fetlinijski primopredajnik na svom brodu. Rekao im je to neposredno pre nego što su sišli u dolinu."
<BR>&nbsp;&nbsp;&nbsp;&nbsp;&nbsp;Ton Gledstonove ukazivao je na godine koje je provela kao advokat pre nego što je ušla u politiku. "A kako su drugi reagovali na Konzulova priznanja?"
<BR>&nbsp;&nbsp;&nbsp;&nbsp;&nbsp;Vratih olovku u džep. "Znali su da je među njima uhoda", rekoh. "Kazali ste to svakome od njih."
<BR>&nbsp;&nbsp;&nbsp;&nbsp;&nbsp;Gledstonova baci pogled na svog pomoćnika. Hantov izraz bio je neutralan. "Ako ste u dodiru sa njima", reče ona, "onda svakako znate da nismo primili nikakvu poruku otkad su krenuli iz Utvrđenja Hronos kako bi se spustili do Vremenskih Grobnica."
<BR>&nbsp;&nbsp;&nbsp;&nbsp;&nbsp;Odmahnuh glavom. "Sinoćni san završio mi se baš dok su se približavali dolini."
<BR>&nbsp;&nbsp;&nbsp;&nbsp;&nbsp;Meina Gledston ustade, ode do prozora, podiže ruku i slika postade crna. "Dakle, ne znate da li je iko od njih još u životu?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Kakav je bio njihov status poslednji put kada ste... sanjali?"
<BR>&nbsp;&nbsp;&nbsp;&nbsp;&nbsp;Hant me je posmatrao krajnje napeto. Meina Gledston zurila je u tamni ekran, leđima okrenuta obojici. "Svi hodočasnici bili su u životu", rekoh ja, "sa mogućim izuzetkom Heta Mastina, Istinskog Glasa Drveta."
<BR>&nbsp;&nbsp;&nbsp;&nbsp;&nbsp;"Je li on bio mrtav?" upita Hant.
<BR>&nbsp;&nbsp;&nbsp;&nbsp;&nbsp;"Nestao je iz vetrokola na Moru Trave dve noći ranije, samo nekoliko sati pošto su izviđači Proteranih uništili drvobrod Igdrasil. Ali neposredno pre nego što su se hodočasnici spustili iz Utvrđenja Hronos, ugledali su neku priliku u ogrtaču kako hoda po pesku ka Grobnicama."
<BR>&nbsp;&nbsp;&nbsp;&nbsp;&nbsp;"Het Mastin?" upita Gledstonova.
<BR>&nbsp;&nbsp;&nbsp;&nbsp;&nbsp;Podigoh ruku. "Pretpostavili su da je on. Nisu bili sigurni."
<BR>&nbsp;&nbsp;&nbsp;&nbsp;&nbsp;"Ispričajte mi za ostale", reče CEO.
<BR>&nbsp;&nbsp;&nbsp;&nbsp;&nbsp;Udahnuh duboko. Znao sam iz snova da Gledstonova poznaje najmanje dvoje ljudi iz poslednjeg Hodočašća Šrajku; otac Bron Lamije bio je njen kolega senator, a Konzul Hegemonije bio je lični predstavnik Gledstonove u tajnim pregovorima sa Proteranima. "Otac Hojt trpi veliki bol", rekoh ja. "Ispričao je priču o kruciformi. Konzul je saznao da Hojt takođe nosi jednu... u stvari, dve, onu Oca Direa i sopstvenu." Gledstonova klimnu glavom. "Dakle, on i dalje nosi vaskrsavajućeg parazita?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Da li mu sve više smeta kako se približava Šrajkovoj jazbini?"
<BR>&nbsp;&nbsp;&nbsp;&nbsp;&nbsp;"Mislim da je tako", rekoh ja.
<BR>&nbsp;&nbsp;&nbsp;&nbsp;&nbsp;"Nastavite."
<BR>&nbsp;&nbsp;&nbsp;&nbsp;&nbsp;"Pesnik, Silenus, najveći deo vremena proveo je pijan. Ubeđen je da njegova nedovršena poema predviđa i određuje sled događaja."
<BR>&nbsp;&nbsp;&nbsp;&nbsp;&nbsp;"Na Hiperionu?" upita Gledstonova, i dalje okrenuta leđima.
<BR>&nbsp;&nbsp;&nbsp;&nbsp;&nbsp;"Svuda", rekoh ja.
<BR>&nbsp;&nbsp;&nbsp;&nbsp;&nbsp;Hant pogleda ženu u kojoj je bila oličena vrhovna izvršna vlast, a onda ponovo osmotri mene. "Je li Silenus poludeo?"
<BR>&nbsp;&nbsp;&nbsp;&nbsp;&nbsp;Uzvratih mu pogled, ali ne rekoh ništa. Uistinu, nisam to ni znao.
<BR>&nbsp;&nbsp;&nbsp;&nbsp;&nbsp;"Nastavite", reče Gledstonova ponovo.
<BR>&nbsp;&nbsp;&nbsp;&nbsp;&nbsp;"Pukovnik Kasad i dalje ima istovetnu opsesiju da pronađe ženu po imenu Moneta i da ubije Šrajka. Svestan je toga da to dvoje mogu biti jedno isto stvorenje."
<BR>&nbsp;&nbsp;&nbsp;&nbsp;&nbsp;"Da li je naoružan?" Glas Gledstonove bio je veoma tih.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Nastavite."
<BR>&nbsp;&nbsp;&nbsp;&nbsp;&nbsp;"Sol Vejntraub, naučnik sa Barnardovog Sveta, nada se da će ući u grobnicu zvanu Sfinga čim..."
<BR>&nbsp;&nbsp;&nbsp;&nbsp;&nbsp;"Izvinite", reče Gledstonova, "ali da li je njegova kćer još sa njim?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"I koliko je Rejčel sada stara?"
<BR>&nbsp;&nbsp;&nbsp;&nbsp;&nbsp;"Mislim, pet dana." Zatvorih oči kako bih se setio sna od prethodne noći sa više pojedinosti. "Da", rekoh, "pet dana."
<BR>&nbsp;&nbsp;&nbsp;&nbsp;&nbsp;"I dalje stari unazad kroz vreme?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Nastavite, M. Severn. Molim vas, ispričajte mi za Bron Lamiju i za Konzula."
<BR>&nbsp;&nbsp;&nbsp;&nbsp;&nbsp;"M. Lamija ispunjava želju svoje bivše mušterije... i ljubavnika", rekoh ja. "Kitsova ličnost smatrala je da je neophodno da se suoči sa Šrajkom. M. Lamija čini to umesto njega."
<BR>&nbsp;&nbsp;&nbsp;&nbsp;&nbsp;"M. Severn", započe Li Hant, "govorite o 'Kitsovoj ličnosti' kao da ona nema nikakve veze sa vašom sopstvenom..."
<BR>&nbsp;&nbsp;&nbsp;&nbsp;&nbsp;"Kasnije, Li, molim te", reče Meina Gledston. Ona se okrenu da me pogleda. "Zanima me Konzul. Da li je, kada je došao red na njega, ispričao zbog čega se pridružio hodočašću?"
<BR>&nbsp;&nbsp;&nbsp;&nbsp;&nbsp;"Da", rekoh.
<BR>&nbsp;&nbsp;&nbsp;&nbsp;&nbsp;Gledstonova i Hant sačekaše.
<BR>&nbsp;&nbsp;&nbsp;&nbsp;&nbsp;"Konzul im je ispričao o svojoj baki", rekoh ja. "O ženi po imenu Siri, koja je započela pobunu na Maui-Kovenantu pre više od pola veka. Ispričao im je o smrti sopstvene porodice za vreme Boja za Bresiju i otkrio je sve o svojim tajnim sastancima sa Proteranima."
<BR>&nbsp;&nbsp;&nbsp;&nbsp;&nbsp;"Je li to sve?" upita Gledstonova. Smeđe oči bile su joj veoma napete.
<BR>&nbsp;&nbsp;&nbsp;&nbsp;&nbsp;"Ne", rekoh ja. "Konzul im je rekao da je on bio taj koji je aktivirao napravu Proteranih što je ubrzala otvaranje Vremenskih Grobnica."
<BR>&nbsp;&nbsp;&nbsp;&nbsp;&nbsp;Hant se uspravi u fotelji i noga mu spade sa rukonaslona. Gledstonova uočljivo duboko udahnu. "Je li to sve?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Kako su ostali reagovali na to otkriće... izdaje?" upita ona.
<BR>&nbsp;&nbsp;&nbsp;&nbsp;&nbsp;Zastadoh, u pokušaju da rekonstruišem slike iz sna linearnije nego što mi je to pamćenje omogućavalo. "Neki su se razbesneli", rekoh. "Ali u ovom času niko od njih ne oseća neku neodoljivu odanost prema Hegemoniji. Rešili su da nastave dalje. Verujem da svaki od hodočasnika smatra da će kaznu izvršiti Šrajk, a ne ljudski posrednik."
<BR>&nbsp;&nbsp;&nbsp;&nbsp;&nbsp;Hant tresnu pesnicom po rukonaslonu fotelje. "Da je Konzul ovde", odbrusi on, "vrlo brzo bi saznao da nije tako."
<BR>&nbsp;&nbsp;&nbsp;&nbsp;&nbsp;"Tišina, Li." Gledstonova ode natrag do stola i dodirnu tamo neke papire. Sva komunikaciona svetla nestrpljivo su gorela. Ustanovio sam da sam zapanjen činjenicom da je mogla toliko vremena da provede u razgovoru sa mnom, u jednom takvom trenutku. "Hvala vam, M. Severn", reče ona. "Želim da budete sa nama sledećih nekoliko dana. Neko će vam pokazati vaš apartman u gostinskom krilu Doma Vlade."
<BR>&nbsp;&nbsp;&nbsp;&nbsp;&nbsp;Ustadoh. "Vratiću se do ulaza po svoje stvari", rekoh.
<BR>&nbsp;&nbsp;&nbsp;&nbsp;&nbsp;"Nema potrebe", reče Gledstonova. "Doneli su ih ovamo pre nego što ste i kročili sa platforme terminala. Li će vas otpratiti."
<BR>&nbsp;&nbsp;&nbsp;&nbsp;&nbsp;Klimnuh glavom i krenuh za višim muškarcem ka vratima.
<BR>&nbsp;&nbsp;&nbsp;&nbsp;&nbsp;"O, M. Severn..." pozva me Meina Gledston.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;CEO se osmehnu. "Dopala mi se vaša pređašnja iskrenost", reče ona. "Ali od ovog trenutka pretpostavimo da ste dvorski umetnik i samo dvorski umetnik, bez mišljenja, bez vidljivosti, bez usta. Razumeli ste?"
<BR>&nbsp;&nbsp;&nbsp;&nbsp;&nbsp;"Razumeo, M. Vrhovna", rekoh ja.
<BR>&nbsp;&nbsp;&nbsp;&nbsp;&nbsp;Gledstonova klimnu glavom, obrativši odmah pažnju na žmirkanje svetala na telefonu. "Vrlo dobro. Molim vas da ponesete svoj blok za skiciranje u ratnu Sobu u 08.00 sati."
<BR>&nbsp;&nbsp;&nbsp;&nbsp;&nbsp;Stražar iz bezbednosti sačeka nas u predvorju i krenu da me vodi ka lavirintu hodnika i stražarskih mesta. Hant mu doviknu da stane; prešao je preko širokog hodnika, dok su mu koraci odzvanjali na pločama. Dodirnuo mi je mišicu. "Nemojte se zavaravati", reče on. "Mi znamo... ona zna... ko ste, šta ste i koga predstavljate."
<BR>&nbsp;&nbsp;&nbsp;&nbsp;&nbsp;Suočih se sa njegovim pogledom i mirno izvukoh ruku. "Baš dobro", rekoh, "zato što sam u ovom trenutku sasvim siguran da ja to ne znam."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
