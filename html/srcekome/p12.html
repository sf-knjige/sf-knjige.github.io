<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VIRDŽINIJA
<P>&nbsp;&nbsp;&nbsp;&nbsp;&nbsp;Ogromna ledena planina obrtala se i jurila upolje, prema praznini. Iza nje, sve manje i slabije kako su dežurstva prolazila, Vrelo je tonulo u večnu tminu.
<BR>&nbsp;&nbsp;&nbsp;&nbsp;&nbsp;Nakratko, sunčeva usijana pećnica trljala je, bušila i pržila mali snežni svet - odvajala i elektrisala njegovu privremenu atmosferu i izbacivala lepetave barjake jonizovanog gasa da se talasaju na međuplanetnom povetarcu.
<BR>&nbsp;&nbsp;&nbsp;&nbsp;&nbsp;Ali onda je kratko leto prošlo. Plamenovi su ostali u pozadini, i dalje blistavi, ali sat za satom sve bezopasniji. Divljačko obilje prolaska kroz perihel brzo je nestajalo i iz sećanja.
<BR>&nbsp;&nbsp;&nbsp;&nbsp;&nbsp;Jesen je obeležio blagi pad prašine. Sićušni komadi koje je sa površine odneo brišući nalet odbeglog gasa nikada nisu sasvim dostigli brzinu dovoljnu za odvajanje, čak i u odnosu na slabašno privlačenje komete. Postepeno, ponovo su klizili nazad i polagali tamnu, talku sličnu patinu po ledenim poljima i stenovitim ispustima. Palacava zmija repa od plazme već je nestala, a sada se i skraćeni rep od prašine - ne toliko davno sasvim nalik na titrave anđeoske barjake - rasipao dok je drevna kometa promicala kraj Marsa i dalje, prema orbiti Jupitera.
<BR>&nbsp;&nbsp;&nbsp;&nbsp;&nbsp;Virdžiniji je to izgledalo divno. Tamni regolit bio je ogoljen tu i tamo i otkrivao je usnulu ledenu podlogu. Iako je tanka koma titravih jona i dalje tvrdoglavo visila nad njima, svod je već otkrivao više zvezda nego tamne tropske noći tamo kod kuće.
<BR>&nbsp;&nbsp;&nbsp;&nbsp;&nbsp;Kladim se da je vidik još upečatljiviji uživo, pomisli ona. Jednog dana stvarno moram da lično odem na površinu.
<BR>&nbsp;&nbsp;&nbsp;&nbsp;&nbsp;Mogla je da oseti meku mrežu koja ju je vezivala za kontaktni ležaj, u pećinskoj laboratoriji duboko pod milionima tona prvobitne materije. Ali inače je bilo gotovo kao da se lično nalazi gore, na površini komete. Holografske slike davale su joj bezmalo savršen utisak boravka napolju, na ledu.
<BR>&nbsp;&nbsp;&nbsp;&nbsp;&nbsp;Nosila je na sebi - daljinski je upravljala njime - površinskog meha klase III, pokretala mu tanane, paučje noge kao što bi sopstvene, gledala njegovim pokretljivim očima, osećala slabašni dodir zalutalih molekula gasa kao vetar na sopstvenom licu. Vrhovi prstiju blago su joj se micali u valdo-ručkama dok je odašiljala lanac mentalnih zapovesti svom domaćinu mehu na ledu, i terala ga da se okrene.
<BR>&nbsp;&nbsp;&nbsp;&nbsp;&nbsp;Ta metoda najpre je oprobana krajem dvadesetog veka i u to vreme izgledalo je da prilično obećava... sve dok nekoliko slavnih katastrofa nije učinilo da se skoro napuste neposredni spojevi um-mašina. Ispostavilo se da je potrebna posebna vrsta ličnosti da bi se upravljalo mehom na takav način, bez dopuštanja nasumičnim mislima i stotinama ljudskih refleksa da se mešaju, ponekad s katastrofalnim posledicama. To je otkriveno na najteži način, u vreme onih ranih, naivnih primena u vazduhoplovstvu i fabričkoj opremi. Do dana današnjeg, svemirci poput Karla Ozborna nisu baš imali poverenja u tu tehniku i više su se uzdali u glasovne komande i upravljanje dodirom.
<BR>&nbsp;&nbsp;&nbsp;&nbsp;&nbsp;Ali to je bilo tada. Ovo je sada.
<BR>&nbsp;&nbsp;&nbsp;&nbsp;&nbsp;Jedan od razloga za njeno prisustvo u toj misiji bila je činjenica da je trebalo da se prvi put u više decenija toliko obilato koriste roboti s mentalnim upravljanjem.
<BR>&nbsp;&nbsp;&nbsp;&nbsp;&nbsp;Vaša Rubenčik je pravi genije, pomisli Virdžinija dok je vešto prevodila meha preko malog uspona. Rusi su bili idioti što su ga izgnali ovamo, kakvi god da su mu politički pogledi. Nikada pre mi veza um-robot nije delovala ovoliko dobro.
<BR>&nbsp;&nbsp;&nbsp;&nbsp;&nbsp;Šteta što je Vaša već bio u pregratku, jer bi mu Virdžinija pevala hvalospeve zbog veštog krojenja neuroelektričnih i holografskih veza, toliko dobro prilagođenih njenim zahtevima. Već samo to sigurno će doneti patentne premije oboma, kada podaci budu poslati nazad. Plen će im se prikupljati na računima dok budu spavali tokom većeg dela tih sedam i po decenija koje su ih čekale.
<BR>&nbsp;&nbsp;&nbsp;&nbsp;&nbsp;Iako joj novac nije bio najvažniji, Virdžinija je videla koliko on može da bude koristan, naročito kada čovek želi da radi u oblastima na koje s mrgođenjem gledaju trenutne vlasti.
<BR>&nbsp;&nbsp;&nbsp;&nbsp;&nbsp;Jedva je čekala da se stvari malo srede i da bude slobodnog vremena da oproba neke od novih tehnika u eksperimentima s Džonfonom.
<BR>&nbsp;&nbsp;&nbsp;&nbsp;&nbsp;Kao da ga je pozvala, glas joj zahuja slušnim živcem:
<BR>&nbsp;&nbsp;&nbsp;&nbsp;&nbsp;SPREMAN SAM DA SE UKLJUČIM U NOVE PROBLEME KAD GOD TO ZAŽELIŠ, VIRDŽINIJA. SREDIŠNJI KOMPJUTER MISIJE TRENUTNO KORISTI SAMO 15 ODSTO MOG KAPACITETA... DA LI BI HTELA DA POPRIMIM SIMULIRANU LIČNOST?
<BR>&nbsp;&nbsp;&nbsp;&nbsp;&nbsp;Oh, sjajno, pomisli ona. Sada, dok upravljam mehom gore na površini, samo mi još nedostaje da te pustim da konstruišeš Olivijea, O'Tula ili nekog drugog starog filmskog srceparatelja... da mi jurcaju okolo i duvaju u uvo.
<BR>&nbsp;&nbsp;&nbsp;&nbsp;&nbsp;Odabrala je pre-vid glumce za upotrebu u ogledima sa simuliranjem ličnosti zbog romantičarskog atavizma, a delom i zbog toga što su ovi bili manje poznati ljudima u njeno vreme - bolji za upotrebu u slepim Tjuringovim testovima nad subjektima koji ništa ne sumnjaju. Simulacije su zavaravale gotovo svakoga na Zemlji, iako i dalje nisu bile ni slične onome u šta je bila sigurna da se mogu pretvoriti.
<BR>&nbsp;&nbsp;&nbsp;&nbsp;&nbsp;ILI DA TI DOVEDEM ŠELIJA. TI VOLIŠ NJEGOVU POEZIJU.
<BR>&nbsp;&nbsp;&nbsp;&nbsp;&nbsp;Virdžinija razgovetno, jasno subvokalizova:
<BR>&nbsp;&nbsp;&nbsp;&nbsp;&nbsp;Ne sada, Džonfone. Mama je zauzeta. Ako nemaš dovoljno posla u pomaganju središnjem kompjuteru kolonije, pređi na neki od sekundarnih problema koje sam ti zadala.
<BR>&nbsp;&nbsp;&nbsp;&nbsp;&nbsp;VRLO DOBRO. NASTAVIĆU DA SE ŠUNJAM PO ZAPISIMA KOLONIJE I DA NJUŠKAM U VEZI S ONIM ŠTO SU LJUDI DONELI U OKVIRU DOPUŠTENOG PRTLJAGA. IZRAZILA SI RADOZNALOST U VEZI S TIM.
<BR>&nbsp;&nbsp;&nbsp;&nbsp;&nbsp;Virdžinija je oklevala, a onda se složila. Okej. Učini to. Samo nemoj da ostaviš tragove.
<BR>&nbsp;&nbsp;&nbsp;&nbsp;&nbsp;Razume se, bilo je pomalo neetički što koristi svoje specijalne alatke i veštine da bi njuškala po privatnim stvarima drugih ljudi. Ali, s druge strane, Virdžinija je uvek verovala da ljudi preteruju u čuvanju tajni.
<BR>&nbsp;&nbsp;&nbsp;&nbsp;&nbsp;U svakom slučaju, to je povećavalo broj ljudi o kojima je trebalo da misli. Ona desetina članova posade još toplih i sposobnih da se kreću, teško da su bili dovoljni makar i za minimum ogovaranja tokom šesnaest meseci prvog dežurstva. Zbog potrebe za čuvanjem potrošnih dobara, svi su već poslati u hladni san, ostavili su prvu smenu da obavi završno sređivanje nastambi i opreme.
<BR>&nbsp;&nbsp;&nbsp;&nbsp;&nbsp;Pa, Džini, dobrovoljno si se prijavila za prvo dežurstvo. Znala si da će tu biti dosta posla.
<BR>&nbsp;&nbsp;&nbsp;&nbsp;&nbsp;Da, ali postoje i mogućnosti za razne stvari. Kasnije, pomisli ona. Kasnije, kada se stvari srede, dobiću priliku. Duge, prijatne periode vremena za rad.
<BR>&nbsp;&nbsp;&nbsp;&nbsp;&nbsp;Njen meh dovrši lagano pregledanje površine kada se na vidiku pojavilo ždrelo Tunela 2.
<BR>&nbsp;&nbsp;&nbsp;&nbsp;&nbsp;Izbrazdana, izdrljana i pretrpana, oblast severnog pola ničim nije podsećala na neukaljani zaostatak Postanja. Sanduci zaliha počivali su usidreni za led ili umotani u 'šatore' od fiber-tkanine, za kasniju upotrebu. Otpaci su ležali na sve strane.
<BR>&nbsp;&nbsp;&nbsp;&nbsp;&nbsp;Nešto dalje stajalo je šest visokih šiljatih piramida od tamnih ostataka iskopavanja tunela, grubo razdvojenih u gomile primordijalnih ruda bogatih niklom i gvožđem, platinom i iridijumom, kao i ugljenična masa... prilično slična katranisanom pesku iz Alberte. U nekom trenutku, kasnije, kad ona već dugo bude bila u pregratku, posada na dežurstvu počeće da prerađuje te gomile u korisne stvari, kao što su na primer kućišta pogona za guranje.
<BR>&nbsp;&nbsp;&nbsp;&nbsp;&nbsp;Da nas vrati kući. Ni prvi ni poslednji put, upitala se na šta li će Zemlja ličiti kada se budu vratili. Da li će im vredeti ijedan od njihovih velikih planova. Hoće li biti u stanju da prepozna Havaje, Zemlju? Hoće li biti više prijateljski naklonjeni? Ili će to biti tuđinski svet, izmenjen do neprepoznatljivosti?
<BR>
<BR>&nbsp;&nbsp;&nbsp;&nbsp;&nbsp;Halej se okomljuje
<BR>&nbsp;&nbsp;&nbsp;&nbsp;&nbsp;kroz vekove
<BR>&nbsp;&nbsp;&nbsp;&nbsp;&nbsp;u razmacima...
<BR>&nbsp;&nbsp;&nbsp;&nbsp;&nbsp;Od jednog ljudskog života
<BR>&nbsp;&nbsp;&nbsp;&nbsp;&nbsp;Halej pribira
<BR>&nbsp;&nbsp;&nbsp;&nbsp;&nbsp;promenljiva vremena
<BR>&nbsp;&nbsp;&nbsp;&nbsp;&nbsp;živote naroda...
<BR>&nbsp;&nbsp;&nbsp;&nbsp;&nbsp;U jednom otkucaju svoga srca.
<BR>
<BR>&nbsp;&nbsp;&nbsp;&nbsp;&nbsp;Hmmm. Hvala nebesima što je trenutno previše zauzeta, inače bi možda osetila iskušenje da snimi tu besmislicu. Pa ipak, možda bi se nešto moglo učiniti s tim.
<BR>&nbsp;&nbsp;&nbsp;&nbsp;&nbsp;ONDA, DA GA SNIMIM ILI OBRIŠEM, VIRDŽINIJA?
<BR>&nbsp;&nbsp;&nbsp;&nbsp;&nbsp;Ona se trže, onda brzo subvokalizova: Džonfone, mislila sam da si se isključio. Bila su to privatna razmišljanja.
<BR>&nbsp;&nbsp;&nbsp;&nbsp;&nbsp;Kratka stanka kazivala je o žestokom proveravanju međuveza.
<BR>&nbsp;&nbsp;&nbsp;&nbsp;&nbsp;PRIVATNA RAZMIŠLJANJA - PRISEĆANJA - MAŠTANJA...
<BR>&nbsp;&nbsp;&nbsp;&nbsp;&nbsp;Dosta je! I Džonfon u trenutku ućuta.
<BR>&nbsp;&nbsp;&nbsp;&nbsp;&nbsp;Ljutita, Virdžinija sabra misli i usredsredi se na vraćanje meha do radilišta. Paučje noge okrenuše se jedna po jedna. Vibracije površine prevodile su se u zvukove, tako da je 'čula' kako stopala meha krckaju po crnom prahu.
<BR>&nbsp;&nbsp;&nbsp;&nbsp;&nbsp;Tokom ranih radova ovde se uskomešalo toliko pare da se jedan deo gasova zapravo ponovo kondenzovao umesto da pobegne u svemir. Iskričavi snegovi brzo su se sledili oko odvoda za ispuštanje toplote i gasa iz središnjeg kompleksa. Široki tokovi duginih boja prelivali su se preko podnožja kapije Tunela 2.
<BR>&nbsp;&nbsp;&nbsp;&nbsp;&nbsp;Sama vazdušna komora predstavljala je više od bezbojne, funkcionalne konstrukcije. Daleko od toga; Virdžinija ju je smatrala umetničkim delom. Glavni nosači bili su oblikovani presovanjem u visoke, vilinske lukove. Okovi u podnožju ličili su na čvornovate pesnice gargojli koje su grabile drevnu materiju Haleja.
<BR>&nbsp;&nbsp;&nbsp;&nbsp;&nbsp;Samo nekoliko ključnih delova bilo je napravljeno od dragocenog prečišćenog metala, skinutog sa robotskih teretnjaka. Nosači i telo građevine bili su spretno izvajani od ponovo smrznutog, kristalnog vodenog leda.
<BR>&nbsp;&nbsp;&nbsp;&nbsp;&nbsp;Bio je to jedan od razloga zbog kojih se Virdžiniji dopadalo da radi u kvadrantu 2, gde je Džim Vidor vodio građevinsku ekipu. Čovek je bio umetnik.
<BR>&nbsp;&nbsp;&nbsp;&nbsp;&nbsp;"Najbolje gradimo kada smo prisiljeni da improvizujemo", reče Virdžinija blago sebi.
<BR>&nbsp;&nbsp;&nbsp;&nbsp;&nbsp;-Šta je bilo, Virdžinija? Jesi li nešto rekla?-
<BR>&nbsp;&nbsp;&nbsp;&nbsp;&nbsp;Virdžinijina glava okrenula se malčice prebrzo i naterala meha da se nespretno iskrivi u pokušaju da je sledi. Najzad se vitka figura odevena u svemirsko odelo pojavi u Virdžinijinom vidnom polju; stajala je nad nizom tamnih obličja privezanih za led.
<BR>&nbsp;&nbsp;&nbsp;&nbsp;&nbsp;"Oh, izvini, Lani. Upravo sam se divila onome što su Džim i njegovi momci napravili toplotnim vajanjem ove vazdušne komore."
<BR>&nbsp;&nbsp;&nbsp;&nbsp;&nbsp;Sa svemirskog odela Lani Ngujen bio je skinut teški oklop, sad kada je leto prošlo i kada obluci nisu prskali okolo izbijani gasnim isparenjima. Bela tkanina s amblemom pokrivala je grudni deo odela i prikazivala glavu nasmejanog jednoroga - simbol po kome će Lani prepoznati radnici previše udaljeni da joj razaznaju lice. Upravo sada oštro sunce odražavalo joj se na viziru koji je ionako bio zatamnjen i skrivao njene meke, napola azijske crte. -Da, baš zgodno. Ali, po mom mišljenju, nije baš potpuno bezbedno. U sledećoj smeni Džefers bi trebalo da pokrene fabričku opremu i počne preradu dela onog gvožđa i ugljenika tu naslaganih. Spavaću mnogo mirnije u pregratku ako budem znala da je tamo gore pravi poklopac, otporan na naprezanje i da zadrži vazduh.-
<BR>&nbsp;&nbsp;&nbsp;&nbsp;&nbsp;Virdžinija blago uzdahnu. "Da, pretpostavljam. Ipak, nadam se da će deo tih kristalnih struktura ostati tamo gde jeste. Bilo bi šteta kada bi jedini tragovi koje smo ostavili bile brazgotine na svakom palcu ovog malog sveta."
<BR>&nbsp;&nbsp;&nbsp;&nbsp;&nbsp;Čula je kako je Lani šmrknula, ali se pristojno uzdržala od bilo kakvih daljih komentara.
<BR>&nbsp;&nbsp;&nbsp;&nbsp;&nbsp;Virdžinija je znala da za jednog svemirca priče o 'očuvanju prirode' ne predstavljaju ništa drugo do ludizam. Bilo je vrlo dobro pokušavati da se spase ono što je preostalo od jadne ispražnjene Zemlje, ali primenjivati takve zamisli na ogromne izvore ovde napolju, svemircima je delovalo tupavo.
<BR>&nbsp;&nbsp;&nbsp;&nbsp;&nbsp;Glupo ili ne, većina Zemljana mislila je tako. A Virdžinija još nije bila sigurna da se ne slaže.
<BR>&nbsp;&nbsp;&nbsp;&nbsp;&nbsp;Vratila je meha do naslagane opreme i pomogla Amerazijki da istovari novi sanduk tunelske obloge od fiber-tkanine. Trebalo je da Karl Ozborn uskoro stigne ovamo gore, da radi s Lani na novoj vezi između Tunela 1 i Tunela 2. Lani je zamolila Virdžiniju da dođe - ne lično, razume se - da joj pomogne da dotera kabasti samodovoljni mehanizam u ispravno stanje za dolazeće radove.
<BR>&nbsp;&nbsp;&nbsp;&nbsp;&nbsp;Ovaj meh radi baš dobro, pomisli Virdžinija. Model je u svakom slučaju dovoljno pametan da izvrši Lanine naredbe bez mog neposrednog upravljanja. Pitam se koji je pravi razlog što me je zamolila da se popnem ovamo.
<BR>&nbsp;&nbsp;&nbsp;&nbsp;&nbsp;Zajedno su odgurale sanduk do zjapećih vrata vazdušne komore; nosile su na vrhovima prstiju kabasti teret nasuprot slabašnom privlačenju Halejevog jezgra. Tada je Lani ponovo progovorila, nemarnim tonom održavanim uz tešku muku.
<BR>&nbsp;&nbsp;&nbsp;&nbsp;&nbsp;-Dok si ovde, Virdžinija, volela bih da ti se zahvalim zbog toga što si pomogla da budem ubačena na prvo dežurstvo.-
<BR>&nbsp;&nbsp;&nbsp;&nbsp;&nbsp;Virdžinija se trže i gotovo ispusti svoj kraj sanduka dok su ga spuštale na pod vazdušne komore.
<BR>&nbsp;&nbsp;&nbsp;&nbsp;&nbsp;"Uh, nema na čemu, Lani. Ja... ne mislim da sam baš toliko uticala."
<BR>&nbsp;&nbsp;&nbsp;&nbsp;&nbsp;To je bila istina. Pre tri nedelje, dok se stotinu privremeno probuđenih muškaraca i žena vrtelo poput mrava u pripremi za dugu zimu, Lani je nagovestila nešto Virdžiniji o tome kako bi ova mogla da utiče na raspored dežurstava. Želela je da ostane budna tokom prvog jednoipogodišnjeg perioda, kada gotovo svi budu ohlađeni.
<BR>&nbsp;&nbsp;&nbsp;&nbsp;&nbsp;Izgledalo je da brojni članovi posade dele verovanje da je Virdžinija neka vrsta tajnog prolaza do središnjeg kompjutera misije, tamo na palubi Edmunda. Neki su postavljali čak i drskije zahteve. Bila je pristojna ali nikome ništa nije obećavala. Ljudi su takvu vrstu odgovora bolje primali nego direktno odbijanje.
<BR>&nbsp;&nbsp;&nbsp;&nbsp;&nbsp;Istini za volju, u svem tom jurcanju, Virdžinija je do sada potpuno zaboravila na Laninu stidljivu molbu.
<BR>&nbsp;&nbsp;&nbsp;&nbsp;&nbsp;Morale su da odguraju sanduk tako da se pribije uz drugu opremu, privlačenje Haleja bilo je toliko lepljivo sporo.
<BR>&nbsp;&nbsp;&nbsp;&nbsp;&nbsp;-Zaista sam zahvalna. Naprosto ne bih mogla da odem tamo dole i da spavam... da potrošim toliko vremena... s umom u tolikoj zbrci. Ima stvari... stvari u kojima moram da se razaberem.-
<BR>&nbsp;&nbsp;&nbsp;&nbsp;&nbsp;Iako se, dok je govorila, napola okrenula na drugu stranu, Lanino lice sada je bilo vidljivo pod vizirom šlema. Mlada žena lako je mogla biti Havajka, s tim blago evroazijskim crtama i zdravom zategnutom kožom. Ali trenutno je svemirac druge klase Ngujen delovala nespokojno, usne su joj se micale kao da pokušava da dođe do reči.
<BR>&nbsp;&nbsp;&nbsp;&nbsp;&nbsp;Pa, to se i dalo očekivati, pomisli Virdžinija. Rekli su nam dole na Zemlji da svi treba da se smenjujemo u tome da jedni drugima budemo terapeuti, savetnici, samilosni slušaoci. A onda su natovarili ekspediciju izgnanicima, bogaljima i izbeglicama.
<BR>&nbsp;&nbsp;&nbsp;&nbsp;&nbsp;Poput mene. Ona uzdahnu. Budi iskrena prema sebi, Džini, jesi li išta manje smetena od te jadne devojke?
<BR>&nbsp;&nbsp;&nbsp;&nbsp;&nbsp;Čekala je, i Lani najzad ponovo progovori.
<BR>&nbsp;&nbsp;&nbsp;&nbsp;&nbsp;-Virdžinija, baš sam se nešto pitala. Ovaj, šta misliš o zakonima o rođenju i detinjstvu?-
<BR>&nbsp;&nbsp;&nbsp;&nbsp;&nbsp;Virdžiniji je bilo drago što meh ne može da otkrije njeno naglo iznenađenje.
<BR>&nbsp;&nbsp;&nbsp;&nbsp;&nbsp;"Pa, eh, ne deluju mi baš pošteno... iako pretpostavljam da ima argumenata na obe strane. Ne verujem da ih baš mnogo voliš. Na kraju krajeva, ti si..."
<BR>&nbsp;&nbsp;&nbsp;&nbsp;&nbsp;-Svemirac. Da.- Lani klimnu. -Roditelji su mi bili kalifornijski tehno-liberali. Pričali su mi priče, još kada sam bila mala, o tome kako je budućnost ljudi u svemiru. Kako će se jednog dana čovečanstvo odseliti tamo i ponovo biti bogato, srećno i velikodušno. Samo grozni tipovi od vrste kućnih muva živeće na Zemlji.-
<BR>&nbsp;&nbsp;&nbsp;&nbsp;&nbsp;Virdžinija se nelagodno promeškolji. Meh odgovori istim pomeranjem kukova.
<BR>&nbsp;&nbsp;&nbsp;&nbsp;&nbsp;"Roditelji su ti bili u pravu, Lani. Svemir jeste spas čovečanstva. To znaju čak i reakcionari i lucisti. Zbog čega misliš da su Havaji toliko ulagali u ovu ekspediciju? Ti snovi jednog dana postaće java.
<BR>&nbsp;&nbsp;&nbsp;&nbsp;&nbsp;Pretpostavljam da je reč o tome da je pakleni vek još svež u sećanjima svih. Zbog toga je toliko mnogo zemalja tako sumnjičavo. Svemir mora najpre da služi Zemlji, sve dok se ona potpuno ne oporavi. Ali ne brini. Sigurna sam da ćeš doživeti da vidiš treći nivo."
<BR>&nbsp;&nbsp;&nbsp;&nbsp;&nbsp;Mehov sistem za osmatranje prilagođavao se senkama. Kroz vizir druge žene ona vide kako se Lanina glava odrečno vrti.
<BR>&nbsp;&nbsp;&nbsp;&nbsp;&nbsp;-Ali za mene je verovatno prekasno. Ja ću morati da idem da živim na Zemlji, da bih imala decu, a nijedan muškarac svemirac neće se ostaviti Crnila da bi živeo na blatu sa mnom.-
<BR>&nbsp;&nbsp;&nbsp;&nbsp;&nbsp;Sve je bilo tu, prostrto kao živa rana. Virdžinija je osećala kako su joj dlanovi vlažni na valdo-upravljačima. Ukoliko je postojala ijedna tema o kojoj nije želela da raspravlja, onda je to bila ta.
<BR>&nbsp;&nbsp;&nbsp;&nbsp;&nbsp;Rekla je s odglumljenom lakoćom: "Nije li to preterivanje?"
<BR>&nbsp;&nbsp;&nbsp;&nbsp;&nbsp;Lani diže pogled. Tamne oči bile su joj tužne.
<BR>&nbsp;&nbsp;&nbsp;&nbsp;&nbsp;-Pogledaj brojke, Virdžinija. Svi svemirci skladište spermu ili jajne ćelije po bankama na Zemlji. Većina ima decu preko posrednika... osim onih koji su perseli i ne mogu da nađu zamenu za roditelje svojih potomaka. Njima je još gore nego nama ortovcima.-
<BR>&nbsp;&nbsp;&nbsp;&nbsp;&nbsp;Virdžinija oseti nalet divljačke ironije. Devojka je bar imala nešto što je mogla da odloži na stranu. Imala je svoju kartu za budućnost.
<BR>&nbsp;&nbsp;&nbsp;&nbsp;&nbsp;A šta ja imam osim svojih mašina? pomisli Virdžinija.
<BR>&nbsp;&nbsp;&nbsp;&nbsp;&nbsp;"To je neophodno zbog nivoa zračenja u kojima živite, zar ne, Lani?" Banalna istina, razume se.
<BR>&nbsp;&nbsp;&nbsp;&nbsp;&nbsp;Lani sleže ramenima.
<BR>&nbsp;&nbsp;&nbsp;&nbsp;&nbsp;-Kada bi nam dopustili da u orbiti gradimo prave svemirske kolonije, umesto samo fabrike i sklepane sisteme za održanje života, mi svemirci mogli bismo da se venčavamo i zajedno podižemo porodice. Kako je sada, žene svemiraca koje se vraćaju kući i uzimaju svoju plazmu moraju da ostanu tamo s decom. Gotovo sve smo prisiljene da se udajemo za Zemljane, jer nijedan muškarac poput Kar... jer gotovo nijedan muškarac vezan za svemir ne bi bez borbe odustao od Crnila.-
<BR>&nbsp;&nbsp;&nbsp;&nbsp;&nbsp;Virdžinija pokuša da vrati razgovor na apstraktne teme, tamo gde je bilo mnogo prijatnije. "To je nezgodna situacija, Lani. Ali sami zakoni..."
<BR>&nbsp;&nbsp;&nbsp;&nbsp;&nbsp;-Zakoni o rađanju i detinjstvu su starudija! I sama znaš da su u pitanju obične reakcionarne mere protiv svega novog i zastrašujućeg za mase! Ne žele da izgube kontrolu nad nama ovde! Užasavaju se promena!-
<BR>&nbsp;&nbsp;&nbsp;&nbsp;&nbsp;Virdžinija potisnu svoju prvu reakciju - da kaže curi da ne uči baku kako se sisaju jaja. Šta je, za ime sveta, imala zdrava ortovska devojka da uči nju o životu? O gorčini i mračnoj senci progona? Ovde napolju postojao je samo jedan čovek koga je Virdžinija marila da sluša, i koji je imao pravo da išta kaže o toj temi.
<BR>&nbsp;&nbsp;&nbsp;&nbsp;&nbsp;Nešto od toga mora da se videlo u šestonogom položaju meha domaćina. Devojka u svemirskom odelu ispravi se i zavrte glavom.
<BR>&nbsp;&nbsp;&nbsp;&nbsp;&nbsp;-Izvini što sam vikala, Virdžinija.-
<BR>&nbsp;&nbsp;&nbsp;&nbsp;&nbsp;"Sve je u redu, Lani. Hajde da prebacimo taj poslednji sanduk. Znaš da u paklu nema takvog gneva kakav prosipa podoficir suočen s neobavljenim poslom. Treba da završimo pre nego što stigne njegovo veličanstvo budžovan, svemirac prve klase Karl Ozborn."
<BR>&nbsp;&nbsp;&nbsp;&nbsp;&nbsp;Lani se nasmeja, ali dovrši uz šmrkanje i otresanje glave. Virdžinija pažljivo ispruži jednu ruku manipulatora i dodirnu izolovani rukav svemirskog odela. Druga žena klimnu i one ponovo pođoše napolje, ispod zvezda, da donesu poslednji sanduk.
<BR>
<BR>&nbsp;&nbsp;&nbsp;&nbsp;&nbsp;Dovukle su poveći kontejner na pola puta do strukture vazdušne komore kada se lepeza svetlosti prosu sa vrata lifta, sledeći brizganje oblaka ispuštenog gasa boje slonovače.
<BR>&nbsp;&nbsp;&nbsp;&nbsp;&nbsp;Izađe visoka krupna figura u svemirskom odelu. Virdžinija prepozna Karla Ozborna po uravnoteženim, skladnim pokretima duž kabla vođice pre nego što je mogla da mu razazna oznaku imena na tkanini s amblemom.
<BR>&nbsp;&nbsp;&nbsp;&nbsp;&nbsp;-Zdravo, Karle- odasla Lani.
<BR>&nbsp;&nbsp;&nbsp;&nbsp;&nbsp;"Tačno na vreme, vidim", dodade Virdžinija.
<BR>&nbsp;&nbsp;&nbsp;&nbsp;&nbsp;Karl naglo stade.
<BR>&nbsp;&nbsp;&nbsp;&nbsp;&nbsp;-Virdžinija! Jesi li to ti ovde gore? Gle, gle, naprosto ne možeš bez mene, je li?-
<BR>&nbsp;&nbsp;&nbsp;&nbsp;&nbsp;On se nakloni mehu. -Lep dan za šetnju po površini. Trebalo bi da mi kažeš sledeći put kada budeš planirala da se popneš.-
<BR>&nbsp;&nbsp;&nbsp;&nbsp;&nbsp;Najzad se Karl okrenu i klimnu članici svoje ekipe.
<BR>&nbsp;&nbsp;&nbsp;&nbsp;&nbsp;-Ćao, Lani. Budi pažljiva s tim krajem, pašće.-
<BR>&nbsp;&nbsp;&nbsp;&nbsp;&nbsp;-Oh. Izvini, Karle. Sad ću da ga uhvatim.-
<BR>&nbsp;&nbsp;&nbsp;&nbsp;&nbsp;U stvari, Karl je trebalo da se obrati živoj osobi pre nego što je progovorio s onom koja je bila prisutna samo in valdo. Šlem Lani Ngujen bio je neproziran pod blistavim sjajem Sunca i zato Virdžinija nije mogla da razazna devojčinu reakciju. Ali pretpostavljala je kakva je.
<BR>&nbsp;&nbsp;&nbsp;&nbsp;&nbsp;"Ostaviću te ovde s ovim nebeskim darom za žene u svemiru, Lani" odasla Virdžinija. "Sigurna sam da je u stanju da valjano uradi posao, ukoliko ga pažljivo nadgledaš."
<BR>&nbsp;&nbsp;&nbsp;&nbsp;&nbsp;Karlovo lice bilo je okrenuto prema Suncu i zato mu je vizir bio providan. Virdžinija vide kako je zatreptao i požurio da progovori.
<BR>&nbsp;&nbsp;&nbsp;&nbsp;&nbsp;-Zašto ne pođeš i ti s nama, Virdžinija? Naleteli smo na neke zanimljive stopljene i rekristalizovane formacije dok smo kopali duboko po unutrašnjosti jezgra. Ne liče ni na šta od svega što smo pronašli do sada.-
<BR>&nbsp;&nbsp;&nbsp;&nbsp;&nbsp;Virdžinija je morala da prizna da joj Karlova pažnja prija, iako je smatrala da je previše nasrtljiv i nespretan. Čovek je bio toliko prokleto privlačan... na onaj način filmskih junaka.
<BR>&nbsp;&nbsp;&nbsp;&nbsp;&nbsp;Da je taj tip junaka bio ono za čim je tragala... ali nije. Ne u ovom životu. Ne sada.
<BR>&nbsp;&nbsp;&nbsp;&nbsp;&nbsp;Naterala je meha da oponaša naklon. "Zvuči uzbudljivo, Karle. Obavestiću Saula Linca. On i Žoao Kviverijan su dežurni kometolozi u ovoj smeni. Sigurna sam da će jedva čekati da vide tvoje slike i uzmu uzorke."
<BR>&nbsp;&nbsp;&nbsp;&nbsp;&nbsp;Karl se namrgodi. To očigledno nije bilo ono što je imao na umu.
<BR>&nbsp;&nbsp;&nbsp;&nbsp;&nbsp;"Vidimo se, Karle. Sve najbolje, Lani."
<BR>&nbsp;&nbsp;&nbsp;&nbsp;&nbsp;Aktivirala je postupak odvajanja i dopustila ugrađenim mehovim sistemima da preuzmu komandu dok je njeno daljinsko prisustvo oticalo nazad, u duboko zakopanu laboratoriju u kojoj joj je počivalo telo. Slike iščileše, ali pre nego što je potpuno otišla, a svetlosti se upalile, videla je da Karl i dalje gleda 'nju'... a Lani Ngujen je gledala Karla.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
