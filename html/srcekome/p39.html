<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SAUL
<P>&nbsp;&nbsp;&nbsp;&nbsp;&nbsp;2092.
<BR>&nbsp;&nbsp;&nbsp;&nbsp;&nbsp;Svet se vraćao lagano i ne previše prijatno. Golicalo ga je, duboko u korenima živaca, a onda je sve počelo da svrbi.
<BR>&nbsp;&nbsp;&nbsp;&nbsp;&nbsp;Nije mogao da se počeše.
<BR>&nbsp;&nbsp;&nbsp;&nbsp;&nbsp;Kasnije, kada je golicanje najzad počelo da nestaje, dođe prvi pravi osećaj duboke hladnoće.
<BR>&nbsp;&nbsp;&nbsp;&nbsp;&nbsp;Bila je to grozničava promrzlost, taj lagani povratak do svesti. Poput bolesti - one rđave, u kojoj je um onesposobljen, rasut, pa ipak neko jezgro unutar čoveka zna da želi da razmišlja - da odredi šta ne valja i kako to da popravi.
<BR>&nbsp;&nbsp;&nbsp;&nbsp;&nbsp;Bilo je takođe poput noćne more, sa zamućenim slikama, delićima glasova koji nešto mrmljaju, i nestaju, van domašaja sećanja ili spoznaje. Samo što spavač zna da ovoga puta neće biti brzog buđenja uz olakšanje.
<BR>&nbsp;&nbsp;&nbsp;&nbsp;&nbsp;Postojao je samo jedan izlaz iz toga sna - lagana, spora vožnja do samog kraja. Prvi put kada je Saul osetio sigurnost da mu se ne priviđaju stvari, bilo je kada mu je prazna belina nad glavom lagano uplovila u žižu. Očni kapci zatreperili su u oklevajućoj povratnoj sprezi - istinski su se pokoravali njegovoj volji.
<BR>&nbsp;&nbsp;&nbsp;&nbsp;&nbsp;Zatvori se, naredi on. Svetlo se smanji do prigušene, ružičaste nijanse.
<BR>&nbsp;&nbsp;&nbsp;&nbsp;&nbsp;Otvori se! zapovedi on očajnički, u strahu da je svet ponovo nestao. Ali živci okinuše i mišići se pokrenuše po naredbi. Poplava svetlosti ponovo ga zapljusnu.
<BR>&nbsp;&nbsp;&nbsp;&nbsp;&nbsp;Hladno je... hladno kao srce prvosveštenika.
<BR>&nbsp;&nbsp;&nbsp;&nbsp;&nbsp;I Saul se priseti suvog mraznog jutra u bregovima Judeje, mirisa stoletnih kedrova i ledenog osećaja umiranja nade.
<BR>&nbsp;&nbsp;&nbsp;&nbsp;&nbsp;Plamenovi su lizali nebo u smeru Gan Ilane. Još više vatre bilo je na planini Herzl. Ali u Jerusalimu armije Gospodnje napredovale su uz pesmu: s jedne strane vodile su ih skupine zlatnih krstova, s druge Mahdi i sve salavitske mule. A u središtu, uz pevanje hebrejskih psalama i noseći nanovo napravljeni kovčeg, kahanimski sveštenici novog sinedriona. Vernici su kuljali oko olupina razbijenih autobusa, pevali u radosti i nosili cigle i komade maltera.
<BR>&nbsp;&nbsp;&nbsp;&nbsp;&nbsp;Nemoćnom da pokrene išta izuzev kapaka, Saulu se činilo da sve ponovo vidi, odigrano na pozadini blede, bele tavanice. Bilo je to sećanje na dim i oštri vonj sujeverja.
<BR>&nbsp;&nbsp;&nbsp;&nbsp;&nbsp;'Čuvari mira' iz Ujedinjenih nacija držali su stražu dok su arhitekti postavljali zastave tri vere na planinskom hramu i proglašavali zemlju za svetu, na tri jezika. Hovertenkovi nisu se pokrenuli da zaustave nerede. Svetska štampa jedva da je pokrivala pokolj onih koji su se odupirali novoj teokratiji.
<BR>&nbsp;&nbsp;&nbsp;&nbsp;&nbsp;Za svet to je bio veliki dan. 'Mir' je najzad stigao u uzavreli pupak sveta. Milijarde su gledale kao čudo kako se predstavnici tri velike vere udružuju u svetom cilju.
<BR>&nbsp;&nbsp;&nbsp;&nbsp;&nbsp;Da sagrade hram večnosti.
<BR>&nbsp;&nbsp;&nbsp;&nbsp;&nbsp;Da ispune proročanstvo.
<BR>&nbsp;&nbsp;&nbsp;&nbsp;&nbsp;Da podignu mesto za obraćanje Bogu.
<BR>&nbsp;&nbsp;&nbsp;&nbsp;&nbsp;Čak i kada su požari zamrli, kada su leviti, salaviti i tribulacionisti zatvorili zemlju, dim se još dizao do planine Cion sa koje je on posmatrao. Truležni, slatkasti miris pečenja žrtvene jagnjadi.
<BR>&nbsp;&nbsp;&nbsp;&nbsp;&nbsp;Vonj Levitika još jednom se uspinjao do nebesa, kovitlao podno nozdrva Gospodnjih.
<BR>&nbsp;&nbsp;&nbsp;&nbsp;&nbsp;Saul ponovo zatvori oči i usnu.
<BR>
<BR>&nbsp;&nbsp;&nbsp;&nbsp;&nbsp;Kada se sledeći put probudio, oko njega se nešto kretalo. Jedna figura uđe mu u vidno polje. On zatrepta, pokuša da se usredsredi.
<BR>&nbsp;&nbsp;&nbsp;&nbsp;&nbsp;Bilo je to jedno starije lice. Ozbiljnije. Ali prepoznao ga je.
<BR>&nbsp;&nbsp;&nbsp;&nbsp;&nbsp;Saul oseti kako mu neko vlaži usne. On pokrenu usne i uspe da prošapće jedan slog.
<BR>&nbsp;&nbsp;&nbsp;&nbsp;&nbsp;"K... Karl?"
<BR>&nbsp;&nbsp;&nbsp;&nbsp;&nbsp;Lice nad njim klimnu. "Da, Saule. To sam ja. Kako se osećaš?"
<BR>&nbsp;&nbsp;&nbsp;&nbsp;&nbsp;Saul diže obrve. Lenjivo sleganje u toj tački prenosilo je više nego što su mogle reči. Karl Ozborn uzvratio je osmehom, ne naročito prijateljskim osmehom, već ironičnim. "Dobro. Proces izlaska iz pregratka normalno ti napreduje. Trebalo bi da uskoro budeš na nogama."
<BR>&nbsp;&nbsp;&nbsp;&nbsp;&nbsp;Saulov glas delovao je suvo. Prašnjavo. "Da li... da li je sada mir?"
<BR>&nbsp;&nbsp;&nbsp;&nbsp;&nbsp;Karl zažmirka, zatim zavrte glavom. "Većina probuđenih upita koji je datum. Ili, ako su već bili napolju, pitaju da li smo pobedili ljigu. Ali, ne ti. Ne Saul Linc."
<BR>&nbsp;&nbsp;&nbsp;&nbsp;&nbsp;Nije bilo neprijateljstva u toj izjavi. Saul uspe da odgovori na suvi Karlov osmeh sopstvenim. "Okej onda. Koji... koji je datum?"
<BR>&nbsp;&nbsp;&nbsp;&nbsp;&nbsp;Karl klimnu. "Osam godina pre novog veka."
<BR>&nbsp;&nbsp;&nbsp;&nbsp;&nbsp;Tako, pomisli Saul. Trideset godina. Bila je to duga dremka.
<BR>&nbsp;&nbsp;&nbsp;&nbsp;&nbsp;"Afel..." dahnu on.
<BR>&nbsp;&nbsp;&nbsp;&nbsp;&nbsp;"Nismo daleko od njega", složio se Karl. "Daleko smo trideset a.j. Trebalo bi da vidiš Sunce. Nije mnogo sjajnije od Meseca u pustinjskoj noći."
<BR>&nbsp;&nbsp;&nbsp;&nbsp;&nbsp;Tamo gde nikada nije kročio nijedan čovek.
<BR>&nbsp;&nbsp;&nbsp;&nbsp;&nbsp;"Lanseri za manevar guranja?" upita Saul. "Jesu li..."
<BR>&nbsp;&nbsp;&nbsp;&nbsp;&nbsp;Karl se namršti. "Sagradićemo ih."
<BR>&nbsp;&nbsp;&nbsp;&nbsp;&nbsp;Saul je pročitao mnogo toga u tom izrazu. Ovaj mu odgovori na prvo pitanje. Nema mira. Ali i dalje smo ovde, tako da ne može biti da je baš sve rđavo.
<BR>&nbsp;&nbsp;&nbsp;&nbsp;&nbsp;Telo mu je bilo kao napravljeno od olova, ali nekako je uspeo da okrene glavu. "Ko je sada zapovednik? ... Kujamato? Trugdorf?... Johanson?"
<BR>&nbsp;&nbsp;&nbsp;&nbsp;&nbsp;Karl zavrte glavom. "Svi su ili mrtvi ili u pregratku kao mrtvi."
<BR>&nbsp;&nbsp;&nbsp;&nbsp;&nbsp;"Ko onda?"
<BR>&nbsp;&nbsp;&nbsp;&nbsp;&nbsp;Karl nespokojno sleže ramenima. "Ja sam izvršni oficir. Ukoliko je iko zapovednik, to sam ja."
<BR>&nbsp;&nbsp;&nbsp;&nbsp;&nbsp;Saul se zavali, lagano upijajući tu vest.
<BR>&nbsp;&nbsp;&nbsp;&nbsp;&nbsp;On jeste stariji, tvrđi. Pitam se koliko je godina Karl proveo budan dok sam ja spavao.
<BR>&nbsp;&nbsp;&nbsp;&nbsp;&nbsp;"Znači, treba ti doktor." Iskreno, nije očekivao da bi bio oživljen da je to zavisilo od Karla.
<BR>&nbsp;&nbsp;&nbsp;&nbsp;&nbsp;"Da, tako je, Saule. Potreban nam je doktor. A Zemlja je nagovestila kako je možda dobar čas da ponovo pogledaš bolesti. Izgleda da su neke mutirale."
<BR>&nbsp;&nbsp;&nbsp;&nbsp;&nbsp;Karl se još trenutak nadnosio nad njime. Usne mu se stisnuše. "Treba da budem iskren s tobom, Saule. Najveći razlog što sam te skinuo s leda jeste taj da nam je potrebna Virdžinija."
<BR>&nbsp;&nbsp;&nbsp;&nbsp;&nbsp;"Virdžinija", dahnu Saul. Uz prisećanje.
<BR>&nbsp;&nbsp;&nbsp;&nbsp;&nbsp;Karl klimnu, stisnutih usana. "Odmaraj se, Saule. Neće biti zahteva da mnogo radiš. Ne zasad. Kasnije ću te obavestiti."
<BR>&nbsp;&nbsp;&nbsp;&nbsp;&nbsp;Saul ništa nije rekao kada visoki čovek iskliznu iz njegovog rubnog vidnog polja. Trebalo je tek srediti godine. Snovi koje nije sasvim iskusio činili su mu se kao voda iza prepunjene brane. Lica su se smenjivala poput špila karata dok se meša.
<BR>&nbsp;&nbsp;&nbsp;&nbsp;&nbsp;Lica žena - Mirijam, Virdžinija, Lani Ngujen. Lica drugova - Nikolaj Maljenkov dok mu umire na rukama.
<BR>&nbsp;&nbsp;&nbsp;&nbsp;&nbsp;I duh Simona Persela. Kroz zidove od fiber-tkanine, kroz ledenu planinu koja ga je okruživala, Saulu se činilo da gotovo može da čuje tihi ironični smeh. Ovaj je ostao s njime kada je utonuo u dubok prirodan san.
<BR>&nbsp;&nbsp;&nbsp;&nbsp;&nbsp;Još dvaput se nakratko pokrenuo. Prvi put kada ga je tehničarka koju je prepoznao iz posade Edmunda - sada sredovečna žena s neobičnom zelenkastom mrljom s jedne strane lica - blago pozdravila i ponudila mu piće. Morao je da zatraži od nje da govori polako, jer mu se učinilo da je poprimila neobičan naglasak.
<BR>&nbsp;&nbsp;&nbsp;&nbsp;&nbsp;Čovek zgodan na neki neobičan način, bez ijedne dlake na glavi, bio mu je sledeći staratelj. Opekotina na jednom obrazu delovala mu je više poput žiga nego kao nešto što je moglo biti posledica nesreće. Saul pomisli kako bi bilo pametno da se uzdrži od komentara.
<BR>&nbsp;&nbsp;&nbsp;&nbsp;&nbsp;Čekaj. Upijaj. Uči.
<BR>&nbsp;&nbsp;&nbsp;&nbsp;&nbsp;Staratelji za pregratke nisu bili onako zaposleni kao nekada. Korak im je bio spokojan, ali iza svega se i dalje osećala napetost. U prigušenim razgovorima koje bi načuo bilo je reči, fraza koje nije bio u stanju da sledi. Bilo mu je dopušteno da se digne u sedeći položaj sledeći put kada je izvršena smena, i video je da postoji neka vrsta ceremonije kada novi staratelji za pregratke preuzimaju dužnost.
<BR>&nbsp;&nbsp;&nbsp;&nbsp;&nbsp;Ne. Nema mira.
<BR>&nbsp;&nbsp;&nbsp;&nbsp;&nbsp;Video je da na zidnoj tabli sijaju dva svetla za oporavak. Jedno za njega. Jedno za Virdžiniju. Održala je obećanje i sledila ga niz reku vremena.
<BR>&nbsp;&nbsp;&nbsp;&nbsp;&nbsp;Pametna devojka, pomisli Saul. Znao sam da si u stanju da to učiniš.
<BR>&nbsp;&nbsp;&nbsp;&nbsp;&nbsp;Jedva čekam da ti kažem koliko te stvarno volim... koliko god da si stara sada.
<BR>&nbsp;&nbsp;&nbsp;&nbsp;&nbsp;Uz tu suvu misao Saul je ponovo usnuo, i znao je da će biti snažniji kada se probudi sledeći put.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
