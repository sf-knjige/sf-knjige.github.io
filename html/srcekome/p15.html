<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VIRDŽINIJA
<P>&nbsp;&nbsp;&nbsp;&nbsp;&nbsp;PREPLETENE NITI MOLEKULA POPUT VIŠEBOJNIH STEPENIKA... MUNJE SEVAJU U TAMI...
<BR>&nbsp;&nbsp;&nbsp;&nbsp;&nbsp;U najfinijoj razmeri simulacije, molekul je bio tek nešto više od stilizovanog stepeništa sastavljenog od standardnih komada - blistavih, užlebljenih odlomaka plave, zelene i crvene - amino-kiseline, fosfati i prosti šećeri povezani poput pogrešno složenih delova komplikovane slagalice.
<BR>&nbsp;&nbsp;&nbsp;&nbsp;&nbsp;Izgledalo je da se lanac uvrće i migolji dok se obrtao po uzavrelom toku. Mreža srebrnastih linija probijala je put električne struje; neravnomerno raspoređena, pucketala je po slanoj tečnosti.
<BR>&nbsp;&nbsp;&nbsp;&nbsp;&nbsp;Blistavi zlatni radikali naletali su na rastući polimer. Većina ih se ponovo odbijala u naglim bleskovima svetlosti. Povremeno bi neki od njih udarcem otkinuo komad i bacio ga u tok, smanjujući molekul, ostavljajući iskrzanu ivicu da visi. Češće se događalo da komad u sudaru nađe udubljenje pravog oblika i da se prilepi.
<BR>&nbsp;&nbsp;&nbsp;&nbsp;&nbsp;Kako je polimer rastao, razmere prizora uvećavale su se, kao da se kamera povlači unatrag. Nova nit pridruži se prvoj, zatim još jedna, preplitale su se u uskomešanom haosu. Nakupina pade na ogroman žutosmeđi zid koji se ukaza odozdo, rđastu ravnicu izbušenu krzavim rupama.
<BR>&nbsp;&nbsp;&nbsp;&nbsp;&nbsp;Ivica jednog crnog otvora uhvati nit molekula, jedan kraj visio je kao zavesa u procepu. Nakupina se jedno vreme naginjala nad njega, onda se skotrlja unutra.
<BR>&nbsp;&nbsp;&nbsp;&nbsp;&nbsp;"To je neka vrsta gline... nešto poput montmorijonita, čini mi se. Primećuješ kako lanac pada pravo u otvoreni deo rešetke. Samo nekoliko oblika sintetizovanih u otvorenom toku bilo bi u stanju da uđe na takav način.
<BR>&nbsp;&nbsp;&nbsp;&nbsp;&nbsp;To je rani korak u dugom procesu odabiranja. Neke teorije kažu da se to na ovaj način dogodilo na Zemlji, nekada davno. Najzad su molekuli zaštićeni od uskomešanog daš mi - dam ti elektrizovanog vodenog toka. Tamo ih mogu dohvatiti samo određeni radikali... a oblik šupljine raspoređuje molekule upravo tako. Građenje - pre toga sporo i haotično - sada počinje zaozbiljno.
<BR>&nbsp;&nbsp;&nbsp;&nbsp;&nbsp;Ali smešno je što je to glina. Očekivao bih da bude nešto kao oksid gvožđa. A vidiš kako peptidi kao da katalizuju rast novih slojeva gline? Zapanjujuće. Zaboravio sam na to!"
<BR>&nbsp;&nbsp;&nbsp;&nbsp;&nbsp;Virdžinija je puštala Saula da nesmetano dalje brblja; delila je njegovo uzbuđenje, ali je bila previše zaposlena da bi mu odgovarala ukoliko joj ne postavi direktno pitanje. Upravo sada pravi izazov bilo je naprosto objediniti sve raznorodne elemente u njegov složeni program.
<BR>&nbsp;&nbsp;&nbsp;&nbsp;&nbsp;Svakako, bila je naviknuta na blistave slike i upečatljive simulacije. Ne, ono što je ostavilo utisak na nju bila je prefinjenost tog sveta molekula i struja, atoma u sudaru i zvonke ravnoteže. Bio je to vrtlog sićušnih gurkanja i povlačenja proračunat u jedanaestodimenzionom matričnom prostoru, a raznolikost obličja svejedno ju je zapanjivala.
<BR>&nbsp;&nbsp;&nbsp;&nbsp;&nbsp;Ekran je prikazivao samo tek najprostiji površinski deo toga - usrednjeno uzorkovanje Džonfonovog stohastičkog korelatora. Ono što je stvarno okupiralo Virdžiniju bila je matematika, duboko dole. Tek povremeno bi podigla pogled da vidi kako idu slike.
<BR>&nbsp;&nbsp;&nbsp;&nbsp;&nbsp;Upravo sada simulacija je sledila molekule u razvoju do njihovog novog doma. Ugnezdili su se po pukotinama u složenoj rešetki gline i ostavili središnji prolaz kroz koji su dolazili sveži materijali iz spoljašnjeg sveta. Novi delovi dodavali su se a stari bili odbacivani kao otpaci, da otplove odatle. Oblik i dalje rastućeg lanca nastavljao je da se menja, sada kao prosta helikoidalna spirala, drugde je zaokretao i vraćao se u sebe, menjao smer nalevo i nadesno.
<BR>&nbsp;&nbsp;&nbsp;&nbsp;&nbsp;Saul ponovo objasni.
<BR>&nbsp;&nbsp;&nbsp;&nbsp;&nbsp;"Ovde malo varam, zarad brzine. Postavili smo početne uslove i puštamo da ogroman broj simuliranih molekula 'evoluira', prepuštajući tvojoj divnoj mašini da izabere najuspešniju liniju od milijardi... a ja gonim one koji najviše obećavaju, da učine ono najbolje što znaju pod takvim uslovima.
<BR>&nbsp;&nbsp;&nbsp;&nbsp;&nbsp;Da vidimo da li gurkanje ovde i tamo može da pokrene tu primitivnu stvarčicu i da nam da..."
<BR>&nbsp;&nbsp;&nbsp;&nbsp;&nbsp;Virdžinija otkri da joj posao postaje lakši sada kada je Džonfonov ekspertni sistem počeo da hvata osnovna pravila ove igre.
<BR>&nbsp;&nbsp;&nbsp;&nbsp;&nbsp;Ili je to bilo zbog toga što je Saul postajao sve bolji kako se bližio kraju?
<BR>&nbsp;&nbsp;&nbsp;&nbsp;&nbsp;Ležali su jedno do drugog na širokom mrežnom ležaju u njenoj laboratoriji, oboje povezani kablom za složenu hardversko-softversku jedinicu. Za Virdžiniju je bilo poznato iskustvo to što je nosila prefinjeni indukcioni priključak i lako, poput klaviriste, igrala po tasterima za raspoređivanje. Saul, s druge strane, bio je nespretniji za komandama. Kabastom korteksnom šlemu nedostajao je uređeni sklad njene posebno izrađene veze.
<BR>&nbsp;&nbsp;&nbsp;&nbsp;&nbsp;Pa ipak, brzo je savladavao svoju nespretnost. A uzbuđenje mu je bilo zarazno. Njegove subvokalizovane misli stizale su direktno njenim slušnim živcem.
<BR>&nbsp;&nbsp;&nbsp;&nbsp;&nbsp;"Ovo je divno, Virdžinija! Daleko, daleko više od pukog programa za simulaciju, ta tvoja konstrukcija istražuje mogućnosti!"
<BR>&nbsp;&nbsp;&nbsp;&nbsp;&nbsp;"Džonfonov procesor je bioorganski, Saule. Matrica pseudoproteina u mreži filamentnih vlakana. Tamo kod kuće odbacili su takav pristup pre mnogo godina, zbog toga što mu je broj pojedinačnih grešaka prilično visok. U stvari, danas se prema tebi odnose kao prema lujki ako makar i progovoriš o tome." Nadala se da joj se ništa od gorčine ne prenosi na reči.
<BR>&nbsp;&nbsp;&nbsp;&nbsp;&nbsp;"Hmmm. Više pojedinačnih grešaka, jasno. Ali možeš da spakuješ toliko mnogo kola na sićušnu površinu da to i nije bitno, zar ne?"
<BR>&nbsp;&nbsp;&nbsp;&nbsp;&nbsp;Virdžinija se oduševi. On shvata.
<BR>&nbsp;&nbsp;&nbsp;&nbsp;&nbsp;"Tako je, Saule. Stohastički procesor radi s verovatnoćom a ne sa zasebnim odgovorima da ili ne."
<BR>&nbsp;&nbsp;&nbsp;&nbsp;&nbsp;"Liči na način na koji Kuni opisuje delovanje ljudske predsvesti! Jesi li čitala Kunijeve radove?"
<BR>&nbsp;&nbsp;&nbsp;&nbsp;&nbsp;Virdžinija se nasmeja. Naglas, to je bio blagi kikot. U njihovim glavama, zvuk zvona.
<BR>&nbsp;&nbsp;&nbsp;&nbsp;&nbsp;"Razume se da jesam! Ne bih dospela toliko daleko bez ideja tog čoveka o kreativnom procesu. Ali iznenađena sam da si ti čuo za njega, Saule. Konceptualna heuristika nije nikada blizu molekularne biologije na bibliotečkim policama."
<BR>&nbsp;&nbsp;&nbsp;&nbsp;&nbsp;Nastala je stanka dok se Saulova pažnja vraćala simulaciji. On gurnu naročito veliku nakupinu molekula iz jednog od zjapećih tunela u glini pre nego što je ova mogla da zapuši dotok svežeg materijala, malo mešanje zarad ranijeg dobijanja dokaza.
<BR>&nbsp;&nbsp;&nbsp;&nbsp;&nbsp;"Poznavao sam Kunija, Virdžinija. Njegova porodica obezbedila mi je smeštaj posle izgona..."
<BR>&nbsp;&nbsp;&nbsp;&nbsp;&nbsp;'Zidovi' simulirane rešetke blago su pulsirali i Virdžinija se malo pokrenu da osigura model od daljeg uticaja Saulovih osećanja. Bez zaustavljanja, ona napravi drugi prolaz za njegove emocije - dalje od modela, do malog bočnog spleta u koji su se mogle smestiti, proučavati... dodirnuti.
<BR>&nbsp;&nbsp;&nbsp;&nbsp;&nbsp;"Da li je to bilo kada si počeo da radiš sa Simonom Perselom?" upita ona. Istorija joj nikada nije bila struka. Ipak, Virdžinija je znala da je bilo više od jednog 'izgona' iz zemlje zvane Izrael.
<BR>&nbsp;&nbsp;&nbsp;&nbsp;&nbsp;"Dobri bože, ne." Ovoga puta bio je red na Saula da se smeje. Taj ton odzvanjao je malim mestom za odlaganje poput tihih violončela.
<BR>&nbsp;&nbsp;&nbsp;&nbsp;&nbsp;"Leviti su još bili sitni, fanatični jevrejski marginalci u brdima Judeje, a njihovi salavitski prijatelji nisu bili ništa više do gomila besnih sirijskih izbeglica u vreme kada sam radio sa Simonom u Birmingemu."
<BR>&nbsp;&nbsp;&nbsp;&nbsp;&nbsp;Dok je Džonfon i dalje održavao simulaciju, Virdžinija oseti iskušenje da pokuša da sledi tragove Saulovog bola, življeg od svega što je ikada pre toga iskusila u vezi čovek-čovek. Ali onda Saul ponovo promeni temu.
<BR>&nbsp;&nbsp;&nbsp;&nbsp;&nbsp;"Baš bi nam zgodno došle ovakve alatke u vreme kada smo Simon i ja radili na problemu odvajanja gameta", subvokalizova on. "Tada smo imali samo kilobitne paralelne procesore, gigabajtne memorije i deduktivne sekvencere kojima su bili potrebni dani da prouče jedan jedini hromozom.
<BR>&nbsp;&nbsp;&nbsp;&nbsp;&nbsp;Ali bila su to dobra vremena."
<BR>&nbsp;&nbsp;&nbsp;&nbsp;&nbsp;Virdžiniju je dirnula njegova jačina još dok se usredsređivala na nju, povećavala propusnost kanala i osetljivost veze. Saula je bilo lakše sondirati nego ijedan raniji subjekat. Osim, možda, najmanje dece.
<BR>&nbsp;&nbsp;&nbsp;&nbsp;&nbsp;I iz nekog razloga to je ovoga puta nije neprijatno dezorijentisalo. Naprotiv, bilo je prijatno, iako pomalo zastrašujuće. Čovek je bio... pa, jak.
<BR>&nbsp;&nbsp;&nbsp;&nbsp;&nbsp;"Nastavi, Saule. Simulacija ide dobro. Volela bih da čujem više o tim danima. Počeo si da pričaš Karlu i meni o svom ranom radu na leku protiv srpastih ćelija, Leš-Nihanovog sindroma i lupusa."
<BR>&nbsp;&nbsp;&nbsp;&nbsp;&nbsp;"Lekovi!" nasmeja se Saul, a violončelima se pridruži gorki hor cimbala. "Jeste, to sam radio. Srećom, veći deo kasnijih napora doneo je bolje rezultate. Neki od ranih 'uspeha' bili su samo delimični."
<BR>&nbsp;&nbsp;&nbsp;&nbsp;&nbsp;Virdžinija je to znala. Već je ušla u zapise ekspedicije i obrisala sve tragove sopstvene nesigurnosti. Razume se, to neće ni na koji način uticati na njene dužnosti - u stvari, nadležni bi to verovatno dočekali s odobravanjem. Ali svejedno je obrisala te podatke. Naprosto, to se nikoga nije ticalo.
<BR>&nbsp;&nbsp;&nbsp;&nbsp;&nbsp;Virdžinija smiri sopstvena osećanja i usredsredi se na tajnu tog čudnovato otvorenog kanala prema Saulovim osećanjima, tik uz površinu. Danas učim više nego što sam to kod kuće mogla za godinu dana, pomisli ona.
<BR>&nbsp;&nbsp;&nbsp;&nbsp;&nbsp;Osećala je Džonfonovo prisustvo tik uza se, uz bok, oponaša joj pokrete, uči na osnovu 'posmatranja' kako se igra kanalima, podešava rezonance. Glatko, na njenu zapovest, mašinski surogat skliznu da preuzme upravljanje. Uskoro je bila u stanju da se načas povuče i proveri biološku simulaciju, tobožnji razlog zbog koga su tu.
<BR>&nbsp;&nbsp;&nbsp;&nbsp;&nbsp;Ova je i dalje navaljivala, gomilala prefinjenost preko složenosti. Sada se razmera ponovo povukla da bi obuhvatila čitavo polje otvora u rešetki, svako sa sopstvenim oivičenjem od ogromnih belo-plavih molekula koji su se talasali u električnoj struji, poput treplji oko razjapljenih usta.
<BR>&nbsp;&nbsp;&nbsp;&nbsp;&nbsp;Ona pokuša da održi razgovor. "Ali ti nisi bio s Perselom kada je..."
<BR>&nbsp;&nbsp;&nbsp;&nbsp;&nbsp;"Kada je napravio kobnu grešku? Ta sirota čudovišta? Ne. Možda je trebalo da budem. Možda bih učinio više dobrog nego što jesam kada sam se vratio u Haifu da se uključim u borbe. Do tada je bilo prekasno, razume se. Stare Sabre i kibuci su se podigli, a onda su ih zdrobili leviti i njihovi 'mirotvorni' najamnici. Mirijam i malecki..."
<BR>&nbsp;&nbsp;&nbsp;&nbsp;&nbsp;Nagli nalet osećanja bio je sveobuhvatan i neposredan. Virdžinijine oči zakolutaše kada se prisetila prizora gnusnog užasa... činilo joj se da gotovo vidi naselja u plamenu, šumske požare... da oseća talamusni nalet bola i krivice.
<BR>&nbsp;&nbsp;&nbsp;&nbsp;&nbsp;Besna, ona naredi Džonfonu da prestane sa stvaranjem tih slika. Mašina nije imala pravo da se meša na takav način!
<BR>&nbsp;&nbsp;&nbsp;&nbsp;&nbsp;Samo pojačavam, Virdžinija, objavi Džonfon preko njihovog privatnog kanala, suvo isporučujući vest koja ju je zapanjila više od blistavog prizora hrama koji se dizao na drevnom bregu. Virdžinijina usta odjednom su bila suva. Ali...
<BR>&nbsp;&nbsp;&nbsp;&nbsp;&nbsp;Ne vršim interpolaciju niti simulaciju bilo čega. Pojačane, to su direktne slike iz subjekta.
<BR>&nbsp;&nbsp;&nbsp;&nbsp;&nbsp;Pesnice su joj se grčevito stezale i opuštale, prisiljavajući mašinu da automatski isključi komande na vrhovima prstiju. Dah joj je dolazio u nepravilnim, šumnim jecajima dok ju je istina pogađala punom žestinom.
<BR>&nbsp;&nbsp;&nbsp;&nbsp;&nbsp;"He nalulu ehaeha!"
<BR>&nbsp;&nbsp;&nbsp;&nbsp;&nbsp;Kao iz daljine osetila je kako su joj valdo-rukavice skinute sa ruku, snažne ruke digle su joj ramena.
<BR>&nbsp;&nbsp;&nbsp;&nbsp;&nbsp;"Jesi li dobro, Virdžinija?" govorio je Saul glasno. "Nisam mislio da tako snažno naletim. Mislio sam da stalno radiš ovakve stvari."
<BR>&nbsp;&nbsp;&nbsp;&nbsp;&nbsp;Ona zatrepta, diže pogled prema njegovom zabrinutom licu. "Z... znao si šta nameravam?"
<BR>&nbsp;&nbsp;&nbsp;&nbsp;&nbsp;On se nasmeja. "Ko ne bi, kad ste ti i tvoj kibernetski ljubimac vrebali po ivicama moga uma, gurkali i opipavali?"
<BR>&nbsp;&nbsp;&nbsp;&nbsp;&nbsp;On zavrte glavom. "Iskreno, Virdžinija, ono što si učinila ovde zapanjujuće je. Delovalo je... neposredno! Veza uz pomoć misli. To je bilo u toliko priča i filmova, čak i pošto je Margan navodno dokazao da je nemoguće, pre toliko godina, ali..."
<BR>&nbsp;&nbsp;&nbsp;&nbsp;&nbsp;Virdžinija je još bila ošamućena. "I jeste. Trebalo bi da bude... nemoguće, hoću da kažem. Koristim Džonfona kao posrednika, za nagađanje i određivanje pravila, za simulaciju. Ali nikada nisam očekivala..."
<BR>&nbsp;&nbsp;&nbsp;&nbsp;&nbsp;Sada je Saulov izraz bio ozbiljan. "Hoćeš da kažeš da ti je ovo prvi put?"
<BR>&nbsp;&nbsp;&nbsp;&nbsp;&nbsp;Virdžinija je bila prisiljena da se nasmeši. "Jeste, moj prvi put. Ali, ne brini, Saule. Bio si savršen džentlmen."
<BR>&nbsp;&nbsp;&nbsp;&nbsp;&nbsp;To je obavilo posao. On se zavali i zaurla, a ona mu se pridruži. Smejali su se zajedno. Napetost kao da je čilela i jedan dugi trenutak nijedno od njih dvoje kao da nije nimalo primećivalo činjenicu da je još drži u naručju.
<BR>&nbsp;&nbsp;&nbsp;&nbsp;&nbsp;Ovo je toliko prijatno, pomisli ona najzad.
<BR>&nbsp;&nbsp;&nbsp;&nbsp;&nbsp;"Hmmm?" reče on i kucnu se po šlemu. "Dobijam samo mali deo toga, ali prilično sam siguran da se slažem, o čemu god da se radi."
<BR>&nbsp;&nbsp;&nbsp;&nbsp;&nbsp;Ona diže pogled prema njemu. "Oh, Saule. Znala sam da si imao tužan život. Ali sasvim je drugačije kada to osećam, gotovo da se sama prisećam."
<BR>&nbsp;&nbsp;&nbsp;&nbsp;&nbsp;Nova slika zatitra na rubu vidnog polja, jedna žena. Nije bila neka lepotica, ni u kom slučaju - mišjetamna kosa uokvirena oko običnog lica - ali osmeh joj je bio topao i bilo je u njoj sjaja koji se prelivao. Iza nje bila su dva manja lica, dečak i devojčica.
<BR>&nbsp;&nbsp;&nbsp;&nbsp;&nbsp;Mirijam? Tvoja deca?
<BR>&nbsp;&nbsp;&nbsp;&nbsp;&nbsp;Da. Bol ublažen vremenom. Ljubav nesmanjena.
<BR>&nbsp;&nbsp;&nbsp;&nbsp;&nbsp;A u njenom srcu, drugi bol, još silovit. Ljubav bez uzvraćanja.
<BR>&nbsp;&nbsp;&nbsp;&nbsp;&nbsp;"Ne mrziš me... zbog genetskog postupka nad tobom?" upita Saul.
<BR>&nbsp;&nbsp;&nbsp;&nbsp;&nbsp;Virdžinija brzo diže pogled i pogleda ga u oči. Onda zavrte glavom. "Jesam, nekada davno. Tebe i Simona Persela. Onda sam srela neke od drugih persela... one na kojima je tvoj lek protiv lupusa delovao u potpunosti.
<BR>&nbsp;&nbsp;&nbsp;&nbsp;&nbsp;Učila sam. Saznala sam da bih bez lečenja bila mrtvorođena ili grozno obogaljena... a ne samo - da ne mogu. Bila je to čista kocka što sam..."
<BR>&nbsp;&nbsp;&nbsp;&nbsp;&nbsp;"U redu je." Saul je privuče sebi, a ona zatvori oči.
<BR>&nbsp;&nbsp;&nbsp;&nbsp;&nbsp;"Oboje još imamo posla. Valjanog posla. A to i nama daje deo budućnosti, Virdžinija."
<BR>&nbsp;&nbsp;&nbsp;&nbsp;&nbsp;"Da, naš posao... i možda još nešto više." Osećala je toplinu. Virdžinija diže lice do njegovog. Saul je morao da odgurne u stranu žice svoga šlema da bi je poljubio.
<BR>&nbsp;&nbsp;&nbsp;&nbsp;&nbsp;Nikada ranije nisam učinila ovako nešto dok sam u vezi, pomisli ona usred plimskog naleta osećanja. Pitam se šta će Džonfon pomisliti.
<BR>&nbsp;&nbsp;&nbsp;&nbsp;&nbsp;Nad njima, negledana, simulacija se ponovo panoramski pomerila unatrag, obuhvatajući zid od gline i slani vodeni tok, blistav od električne struje.
<BR>&nbsp;&nbsp;&nbsp;&nbsp;&nbsp;Blistava obličja počela su da izlaze iz pukotina boje rđe. Lepršala su po vrućem toku - sada obložena i oklopljena protiv molekula koji su ih tukli - i izlazila u raznobojni svet, gutala jedno drugo, rasla i pravila male replike samih sebe.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
