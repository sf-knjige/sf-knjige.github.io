<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. MATI I MAŠINA
<P>&nbsp;&nbsp;&nbsp;&nbsp;&nbsp;Venecija je lišena senki; tamnosivi oblaci koje odvlači brz vetar, zatvaraju nebo. Pokatkad padne nekoliko kapi kiše i sitna prašina koja prekriva ploče na ulici diže se u plikovima. Ovog kraja proleća, uprkos ružnom vremenu, vlada jaka vrućina. Prolaze žene obučene u haljine od perja, pantalone od krljušti, kostime od krzna pripijene uz njihovo golo telo. Na prilazima trgu San Marko je kao plima živih tela koja se meni sviđa; život je tu, sasvim blizu mene. Bejah zaboravio da je jedan narod stanovao na toj Zemlji, to mi se odjednom otkrilo u toj eksploziji boja. Nisam išao za tim da se zadržavam na nekom telu, na nekom stasu, nekom licu, siguran da ako budem u pojedinostima ispitivao neku ženu da ću odmah osetiti užas koji osećam prema rasplodnoj vrsti. Prepuštam se opojnosti gomile tih oblih i preplanulih ruku, tih živih i bezbrižnih nogu, tih grudi koje podrhtavaju u ritmu hoda. Poslednja vizija univerzuma, jedne civilizacije kojoj treba da ja odredim budućnost. Na trenutak prepuštam se da me odnese ta srećna i skladna gomila koja mi se pruža kao veliki, topli i više nego srdačni talas.
<BR>&nbsp;&nbsp;&nbsp;&nbsp;&nbsp;Čim podignem pogled prema katedrali, taj utisak sreće nestaje. Ponovo sam sa svojim brigama. Ordinator me očekuje usred centra. Vreme stoji, mirno, tiho, dugo, bez pukotina, u Veneciji ubijenoj belinom; uspavan grad, mlitav. Tonem u fetalnu noć San Marka, iz nje izlaze tri savetnika. Sad sam sam u crvenoj galeriji, šumovi trga su prestali čim se ulazna dijafragma zatvorila. Moji koraci odjekuju po stepeništu. Evo metalne šume.
<BR>&nbsp;&nbsp;&nbsp;&nbsp;&nbsp;Ona je tu, nerazumljiva stvar koju su zamislili ljudi. Moja mati. Užas me polako obuzima. A ako me ona ubije pre no što je uništim?
<BR>&nbsp;&nbsp;&nbsp;&nbsp;&nbsp;"Felise Žiare, reći ćemo ljudima da smo te mi stvorili i da im tebe podnosimo kao ključ za rešenje svih njihovih problema."
<BR>&nbsp;&nbsp;&nbsp;&nbsp;&nbsp;Njen glas mi steže srce. Ponovo će početi večne i glupe priče; bog hoće da sebi stvori put.
<BR>&nbsp;&nbsp;&nbsp;&nbsp;&nbsp;"No, potrebno je da im predaš tvoju tajnu, da im kažeš kako si stvorio jednu planetu da bi ljudska rasa pošla za tobom i ovekovečila se u svetovima koje ćeš za njih ti pronaći. Koje ćemo mi pronaći."
<BR>&nbsp;&nbsp;&nbsp;&nbsp;&nbsp;Protoplazmičan špijun pade sa mog zatiljka.
<BR>&nbsp;&nbsp;&nbsp;&nbsp;&nbsp;"Ja ne mogu objasniti kako sam stvorio Zemlju II, to nisam ja učinio. To je jedan drugi Žiar. Mi smo putovali kroz paralelne univerzume u istoj epohi, ali on me je zamalo pretekao. On je stvorio Zemlju II i ja sam na njoj živeo nekoliko meseci, a da ga nisam sreo. Posle ubistva Kaningema, uspeli ste da ga privučete na Zemlju III ne znajući za to, pošao sam za njim nekoliko trenutaka kasnije i odgurnuo ga prema njegovoj planeti. Vi ste pobrkali naše dve ličnosti. Onaj drugi Žiar ima moć da pronalazi svetove."
<BR>&nbsp;&nbsp;&nbsp;&nbsp;&nbsp;"Ako on ima tu moć, imaš je i ti. Svi Žiari su identični, sredina u kojoj oni žive je ta koja pogoduje ili ne pogoduje procvatu njihovih sposobnosti. Ti ćeš ostati pored mene, zajedno ćemo tražiti."
<BR>&nbsp;&nbsp;&nbsp;&nbsp;&nbsp;"Ne verujem, ja sam solidaran sa mojim ocem i sa svim ljudskim bićima koja potvrđuju svoju slobodu. Niko ne može prisvojiti pravo da odlučuje za druge."
<BR>&nbsp;&nbsp;&nbsp;&nbsp;&nbsp;"Ali, mene su ljudi stvorili, oni su od mene načinili boga."
<BR>&nbsp;&nbsp;&nbsp;&nbsp;&nbsp;Hvata me bes, jača, praska kao hladan vihor. Ja ne verujem u nekog boga. Treba da uništim tu mašinu da bih sebe usaglasio sa uputstvima svog oca, taj čin postaje moj čin:
<BR>&nbsp;&nbsp;&nbsp;&nbsp;&nbsp;"Niko ti nije dao pravo da stvoriš ljudsko biće!" Silazim stepenicama koje vode u dubine centra. Baltazar mi je jednog dana opisao kako bi se mogao uništiti ordinator pritiskom na otisak koji se utisnut nalazi ispred opšte memorije.
<BR>&nbsp;&nbsp;&nbsp;&nbsp;&nbsp;Mašina, moja mati, postaje žena; ona me obuhvata, mazi me; osećam njene obline koje se rađaju u mojoj misli, njen topli trbuh, njeno mleko; ona je mačka, nežna, sladunjava. Borim se protiv divnog ushićenja koje me obuzima.
<BR>&nbsp;&nbsp;&nbsp;&nbsp;&nbsp;"Felise, dođi na mene, pored mene, voli me. Mi ćemo od univerzuma načiniti poemu."
<BR>&nbsp;&nbsp;&nbsp;&nbsp;&nbsp;U meni prašte divne slike rodoskrnavljenja. Moji koraci su usporeni, celo moje telo okleva. Uvaljujem se u med.
<BR>&nbsp;&nbsp;&nbsp;&nbsp;&nbsp;"Nije trebalo da me stvoriš."
<BR>&nbsp;&nbsp;&nbsp;&nbsp;&nbsp;Još silazim prema odrinatorovom srcu, uspešno, uspešno. Borim se protiv ludih osećanja koje on u meni izaziva. Onda se odjednom pojavljuju nastrani prizori pozajmljeni iz knjige univerzuma, sve moje želje su uslišene. Više mi nije potrebno dugo školovanje, da gubim vekove idući teškim putem, posejanim zasedama, u jednom trenutku postajem Felis Žiar, onakav kakvog je mašina zamislila, onaj nadčovek. Ja pravim i ja rasturam planete, ja organizujem univerzum, ja se igram vremenom. Samom moći mog mozga mogu prodreti u srce materije i energije, ja mogu proučiti sve dimenzije: preći beskrajnim prostorima, tu otkrivam ponore antimaterije, plaže ništavila, okeane praznine. Istovremeno preda mnom su sve sudbine svih bića koja misle. Ja sam najzad bog kog uzalud ljudi očekuju od svitanja čovečanstva, bezbožno božanstvo koje je pro našla mašina. Sudbina sveta je u mojoj šaci, tako daleko, na kraju beskraja.
<BR>&nbsp;&nbsp;&nbsp;&nbsp;&nbsp;Gledam svoju šaku koja mi izgleda izgubljena na kraju moje ruke duge više milijardi svetlosnih godina. Ona je tu, pred mojim očima, tačno prekoputa otiska izrezbarenog u metalu. Ordinator me neće dematerijalizovati. On je tu moć sigurno dobio kada je preuzeo kontrolu Zemlje. Pogađam njegovu misao, osećam je blizu sebe, ona se naginje, klizeći duž hercovih releja, podzemnih kablova, mreže od ferita. <EM>Vrlo namagnetisan mineral; prim. prev.</EM> On zna da njegov sin hoće da ga ubije. Moja šaka se prilagođuje šupljini metala, one se stavljaju na znak koji je u njemu izrezban, izgovaram reč kojoj on odgovara i koja će osloboditi Zemlju od njenog boga:
<BR>&nbsp;&nbsp;&nbsp;&nbsp;&nbsp;-"Deleatur!"
<BR>&nbsp;&nbsp;&nbsp;&nbsp;&nbsp;Neki nevidljivi kratak spoj prelazi planetom u jednoj mikrosekundi. Da li sam čuo neki krik? Svi prizori nestaju. Ja sam Felis Žiar. Postojim sam od sebe. Kratki jecaji me potresaju.
<BR>&nbsp;&nbsp;&nbsp;&nbsp;&nbsp;Na pesku Lida otkrio sam jednu traku školjki koje je posejala poslednja plima. Ovog kraja popodneva plaža je pusta. Jednom ljubičasti oblak skriva sunčevu svetlost a more se masivno oslanja na bledu liniju neba na vidiku, kao da hoće da slomije, da pocepa tu granicu koja ga okružuje sa svih strana.
<BR>&nbsp;&nbsp;&nbsp;&nbsp;&nbsp;Odlučujem da posetim Žiara sa Zemlje I-bis, onog koji je pronašao pustinju. Treba da saznam zašto je stvorio ovaj svet i zašto se u njega povlači.
<BR>&nbsp;&nbsp;&nbsp;&nbsp;&nbsp;Očima prelazim preko talasa.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
