<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. VRATA PREMA OBALI
<P>&nbsp;&nbsp;&nbsp;&nbsp;&nbsp;Budi me neki šušanj. Sunce će uskoro da utone u bakarnu tečnost. Neka četvoronožna zver posmatra me lukavo, njuške spuštene do tla. Mogla bi ličiti na nekog vrlo niskog konja sa širokim šapama kome je griva, padajući u kovrdžama, produžena duž kičme sve do repa. Životinja je izgledala mršava ispod svog krzna; ona naizmenično diže i spušta glavu, kao da hoće da privuče moju pažnju. Najpre, imam pomešan nežan utisak, simpatiju i sažaljenje prema tom čudnom biću, zatim glad: već skoro dvadeset časova nisam ni pio ni jeo; to mi teško pada. Učinim nekoliko opreznih koračaji prema zveri. Odjednom se moj mozak pocepa; on se podeli na dva dela, kao pod uticajem nekog usporenog mehanizma. Neka neuronska plima obuze jednu duboku oblast moje nesvesnosti da bi otkrila jedan prizor umetnut tu već odavno. Osećanje je potpuno drukčije od osećanja koje prethodi mehurastim prizorima i praćeno je jednom lakom tegobom. Mojoj viziji pustinje nadomeće se jedna druga, vazdušasta i treperava, poput nekog mrežastog platna čiji su ukršteni konci obrazovali linije senki i svetlosti; ona svetluca nepravilnom učestalošću. Unutrašnjost gledanja. Znam da ne moram da učinim nikakav napor da bih razumeo značaj poruke; ona će se uskoro otkriti. Treptanje prestaje. Simboli se organizuju:
<BR>&nbsp;&nbsp;&nbsp;&nbsp;&nbsp;"Pažnja, pažnja, podsećamo vas da vi sad putujete po postupku analogične vizije. Vaš boravak se završava. Morate sastaviti ključnu sliku da biste se vratili u vašu polaznu bazu. Ovo je poslednji signal. Vi imate samo još dvadeset četiri časa da napustite svet u koji ste stigli: po isteku ovog roka neće vam više biti mogućno da se vratite na univerzum vašeg porekla."
<BR>&nbsp;&nbsp;&nbsp;&nbsp;&nbsp;Čekam da dobijem ključnu sliku o kojoj je reč. Prvi elementi nekog morskog pejzaža stavljaju se na svoje mesto. Zatim sam zaslepljen bleskom neizdržive svetlosne snage koja ispred mojih zatvorenih kapaka pušta da u povorci promiču svici. Na trenutak se prepuštam opojnosti tih živahnih čipaka.
<BR>&nbsp;&nbsp;&nbsp;&nbsp;&nbsp;Oslanjam se na kulu, glatku i toplu; pečena zemlja prijatno miriše. I tako sad putujem po svetu koji nije moj, što sam uvek pretpostavljao. Kroz njega prolazim po postupku zvanom 'analogična vizija' čiji nijedan zakon ne poznajem. Da nije promakla neka greška u programiranju? Ona bi izazvala moje delimično gubljenje pamćenja. Znači da bi mehurasti prizori mogli proisteći iz mog pravog univerzuma; oni bi se materijalizovali pod uticajem čudnih interfrekvencija.
<BR>&nbsp;&nbsp;&nbsp;&nbsp;&nbsp;Međutim, ako sam pobegao po izvršenom ubistvu, malo je verovatno da je to bilo u zakonskim uslovima. Onda, zašto taj signal upozorenja? Sem ako to nije zamka namenjena da me prevari, da me uhapse, čim se budem vratio. Neću, valjda, zauvek ostati u ovom neprijateljskom svetu i pokušati da se u njemu održim ili neumorno tražiti ključnu sliku koja će mi omogućiti da se vratim u moj svet uprkos opasnostima koje to sadrži. Malo se osećam pogođen životom bez duha kojim živim u pustinji, brinući se samo o tome da se održim; kad bih imao sredstva da popunim svoja obaveštenja, ja bih svoj boravak ovde neizostavno produžio. Voleo bih da upoznam pravu ličnost koja sam bio i da se suočim sa svim obavezama koje to nameće, pre no da zauvek ostanem ovde. U ovom trenutku ja postojim, pero što luta po peščanoj površini; ja ne postojim, ja ne delam. Rado bih se posvetio rešavanju zagonetke ovih kula, kao arheolog jedne besmislene planete napisao bih njenu istoriju za neverovatne potomke. Mogao bih takođe da civilizujem njena divlja plemena, postanem njihov poglavica, izgradim jedno utopijsko društvo. Na kojim osnovama? Moje pamćenje je klimavo, polovina reči mi nedostaje, moja pozivanja na uzore su netačna. Morao bih sve da izmislim. Hvata me vrtoglavica. U stvari, ja sam u svitanju nekog stvaranja; ovaj svet je haos, on se nudi mojim željama. Izgleda da u njemu sve potiče iz neke nesavršene namere; nespretnom rukom oblikovana ilovača, iznenada oživljena dahom života, a koja teži da se ovekoveči. Ja još nisam spreman da snosim odgovornost za jedan takav univerzum u kojem istovremeno kao i da postojim i ne postojim.
<BR>&nbsp;&nbsp;&nbsp;&nbsp;&nbsp;Hoću da ponovo nađem svoje detinjstvo i dečaštvo, hoću da upoznam moje prijatelje, moje zanimanje, moju kuću. Znam da sve ove reči postoje, žudim da ih razumem. Ali kako naći ključnu sliku koja bi mi dopustila da izvršim putovanje unazad? Ja mislim da ona mora biti jednostavna i laka za prepoznavanje da bi putnik bio u stanju da je iz njene okoline izdvoji, ako pati kao ja od rđavog funkcionisanja pamćenja. Pokušavam da oživim svetlosnu potku koja je pratila poruku. Žmurim u pravcu sunca da bih se poslužio njegovim bleskom, ne bih li podstakao da se pojave drugi svici. Moji kapci; treperavo crvenilo, žuti zraci bez značenja; razne mrlje; ništa što bi moglo ličiti na neku povezanu viziju. (Čini mi se da prelaz iz jednog sveta u drugi mora ići po kanalu dvaju prizora, potpuno sličnih i analognih u oba univerzuma.) Nered boja i svetlosti. Obuzima me užasna strepnja te odmah otvaram oči da joj ne bih podlegao.
<BR>&nbsp;&nbsp;&nbsp;&nbsp;&nbsp;Ispred mene je okean; iza, kule; između njih, na desnoj strani, i dalje onaj konj. Sve mi to izgleda konačno glupo. Postao sam osetljiv posle poziva mog istinitog univerzuma i na ovaj ne mogu gledati bez žaoke sažaljenja. Pustinja glupa i ružna, lišena umne organizacije koja dela čini uspelim. Pa ipak, ne oslobađam se neke izvesne nežnosti prema njoj, za koju se bojim da ću joj popustiti. Čini mi se da sam u toku nekog jutarnjeg sanjarenja mogao da nađem zadovoljstvo u iznalaženju nečeg toliko apsurdnog. Roditelji često više vole neko maloumno i bogaljasto dete od njegove blistavije braće. Bojim se da ću svoje dane ovde završiti, pun neke mlitave simpatije prema ovom beskrajnom pesku, ovim paradoksalnim životinjama, ovim neobičnim kulama i ovim karikaturama čovečanstva koje žele samo moje meso.
<BR>&nbsp;&nbsp;&nbsp;&nbsp;&nbsp;Pokušaću da se popnem na jednu od kula; možda bi blizina mora mogla eventualno da mi nadahne analogiju koju tražim. Ključna slika je bila pomorska: jedno žalo. Treba da zaokružim tačan deo obale koja će mi omogućiti da prođem kroz prolaz između ovog i mog sveta.
<BR>&nbsp;&nbsp;&nbsp;&nbsp;&nbsp;Jedno ulegnuće u pesku natera me na pomisao da se neko stepenište može otvoriti u podnožju zida od pečene zemlje. Služim se obema šakama koje sam sastavio poput neke mašine-kopačice, i ubrzo otkrivam prvi stepenik od opeka. Moja strast za ovom vrstom traženja čini da zaboravim na njihovo trajanje. Sunce je na svojoj putanji došlo do one tačke kad nebo dobija svoj veo. Sa zadovoljstvom posmatram dvanaest stepenika koje sam očistio; ovo kratko stepenište završava se kod nekih čudno urađenih vrata, skup ribljih kostiju i ribljih koža, kostiju sipa, algi zavarenih nekom prozirnom smolom, suvom i trošnom kao da je liskun. Povlačim rezu izrezbarenu u slonovači i ulazim u kulu. Vetar kovitla oko ogromnog peščanog sata od pečene zemlje koji predstavlja središte zgrade, on prijatno guče, potpomognut dubokim tremolom, nekom vrstom isprekidanog basa koji zvuči jednoličnom melodijom.
<BR>&nbsp;&nbsp;&nbsp;&nbsp;&nbsp;"Ovuda, to je nebo, ovuda, to je nebo."
<BR>&nbsp;&nbsp;&nbsp;&nbsp;&nbsp;Ja pevušim te reči na ariju vetra. Zapazio sam jedan mali ulaz dovoljan za jednog čoveka, tačno suprotno od mesta preko kog sam se maločas uvukao u kulu. Prolazim kroz njega. Tama. Pipajući desnom nogom, prstima noge hvatam prvi basamak. On je hladan i lepljiv. Vrlo oprezno nastavljam sa mojim penjanjem, vrteći se kao neka busola oko rapave i vlažne osovine koju je dohvatila moja ruka.
<BR>&nbsp;&nbsp;&nbsp;&nbsp;&nbsp;"U katedralama to uglačaju vernici." Kakve katedrale, šta? Katkad se rečenice penju na površinu mog uma, mada ne mogu razumeti njihov smisao; one izražavaju onaj potmuli žagor sveta koji sam ostavio; i ja ih obožavam.
<BR>&nbsp;&nbsp;&nbsp;&nbsp;&nbsp;Lagano obrtanje mog tela koje postaje teže po meri kako se penjem; svaki basamak jače pritiskuje moj svod na tabanima. Nema nikakve svetlosti, kao zavrtanj se uvlačim u tamu. Šum vode, curenje kapi, tup-tup kapi po barici, kakva barica? Tamo, niže, u duguljastom džepu peščare koji sad mogu da raspoznam. Moja ruka dobija jedan zrak svetlosti boje ćilibara, do krajnosti tanan, toliko slab da bih gotovo mogao izbrojati njegovo elektro-magnetsko zračenje. Moji prsti se kreću duž osovine, kao stručak neke biljke koja se uvijajući penje u traženju sunca; moji koraci su ubrzaniji. Izbijam na gornji levak. Basamaci su izdubljeni u njegovim kosim zidovima. Sunce je beli krug; oblaci su kao neka freska. Duboko dišem, vlažan vazduh me osvežava; zaboravio sam da sam žedan. Ja sam u nekoj vrsti kristalizatora rose; u njemu se pred mojim pogledom voda materijalizuje. Na dvadeset metara iznad mene ona je para, zatim padavina, zatim suza, slap na mestu na kom se nalazim. Ona se veselo žuboreći gubi u dnu kule. Jurim ka vodi, ločem je, požudno se prskam po licu i po telu.
<BR>&nbsp;&nbsp;&nbsp;&nbsp;&nbsp;Voleo bih da izreknem niz umesnih sugestija o koristi ove borbe vode i odredim kom ciklusu ona prethodi, ali sam za to nesposoban. Ne vidim razlog ove instalacije; moj mozak, gomila tkiva, ja ga u mislima masiram, on prede kao mačka ali ostaje tih. Da li taj atmosferski peščar može nešto da sugeriše jednoj osobi koja poseduje svoje pamćenje? To je poziv katatoniji <EM>Manifestacija jednog duševnog oboljenja; prim. prev.</EM> za čoveka koji je kao ja delimično izgubio pamćenje? Treba da se krećem, da bežim prema vrhu kule, inače, osećam da ću ovde zauvek doći u nepokretno stanje, poput alge koja se leluja u zelenoj vlazi kristalizatora.
<BR>&nbsp;&nbsp;&nbsp;&nbsp;&nbsp;Jedan mlaz vode odskoči na moj trbuh. Hladno je, drhtim. Jedan deo levka osvetljava sunce, gore na vrhu stepeništa; idem tamo da se ogrejem. Još nekoliko koračaji i stižem do vrha zgrade. Okružuje ga jedan okrugli put širok manje od dva metra. Prisustvo mora snažno se oseća. Ta druga pustinja, tečna, bez talasa, zejtinjava i teška. Jedva se čuje neko pljuskanje po mramorno crvenom pesku. Tišina je prekomerna, bezvučna, gotovo porozna. Ako bih učinio bilo kakav pokret unutar ove tišine, trebalo bi da osetim neki dodir. Iznenada se javi vetar po nekom atmosferskom ćefu i između mojih poluotvorenih usana prilepi talas mlakog vazduha; nagonski ih zatvaram, one su ispucale, pokrivene solju.
<BR>&nbsp;&nbsp;&nbsp;&nbsp;&nbsp;A slika u koju sam bio stavljen odjednom ožive. More se talasa, pesku se vraća život, konj, sad velik kao tačka, ostavlja jednu nesigurnu crtu na žutilu peska.
<BR>&nbsp;&nbsp;&nbsp;&nbsp;&nbsp;Atmosferski veo se razilazi. Naslućujem da se ključna slika koja treba da izazove analogično putovanje nalazi u onoj krivini obale koja razdvaja dve najudaljenije kule. Pažljivo osmatram žalo. Primećujem više mesta, na kojima se nalazi izbočenost peska i kretanje talasa u vezi sa pravcem obale; izgleda kao da to izaziva kratkotrajnu morsku viziju koju sam maločas imao za vreme znaka za uzbunu. Moram ponovo da siđem, moja osmatračnica je rđavo izabrana, suviše je izdignuta da bi mogla doneti ubedljive podatke. Naprotiv, ona unosi u moje ispitivanje niz dodatnih pitanja o smeštaju kula, njihovoj nameni, o načinu na koji su bile sagrađene (unaokolo nema tragova gradilišta, nema rudnika gline, nema peći za pečenje zemlje).
<BR>&nbsp;&nbsp;&nbsp;&nbsp;&nbsp;Sedeći pored mora posmatram kako nestaju linije oseke koju su talasi ostavili na pesku; njihovo trajanje je kratko, jedva da ostaje nekoliko pahuljica pene ako bi se zadržale na nekoj školjki. Izabrao sam mesto na plaži na kom predosećam da treba da se pojavi ključna slika. Dovoljno je samo malo strpljenja dok usklađena kretanja mora, oseka, neba i vetra ne stvore uslove pogodne za moj odlazak; uskoro ću skliznuti prema mom zavičaju. Školjka, ta reč izaziva u meni mračne uspomene, pogledom prelazim deo obale na kojoj stoje tragovi poslednje plime; sa osekom prvi talas je stigao dalje; pogledom pratim jedan mali snop suvih algi, malih mekušaca koji su ovlažili more...
<BR>&nbsp;&nbsp;&nbsp;&nbsp;&nbsp;A pamćenje me snažno opseda. Vidim moj život u njegovoj celini, do najmanjih sitnica; on mi se pojavljuje u svojoj punoj veličini, u svojoj dužini kao i u svojoj širini, kao u svojoj dubini, čudovišna masa dela i nedela, utisaka, grešaka, činova, džinovskih ameba sa hiljadu pipaka pomoću kojih se kreću, odnesene plimom vremena.
<BR>&nbsp;&nbsp;&nbsp;&nbsp;&nbsp;Po meri po kojoj podaci (koji su provereni čudovišnom brzinom) dolaze na mesta, ja ih zaboravljam; oni se slivaju u njihovu organsku školjku, a ja postajem ja, mera za kretanje kroz sve dimenzije univerzuma.
<BR>&nbsp;&nbsp;&nbsp;&nbsp;&nbsp;Vrtlog uspomena, zatim mir, samo moje srce kuca, bilo talasa, ja postojim, svaki od mojih neurona ponovo je dobio svoj identitet.
<BR>&nbsp;&nbsp;&nbsp;&nbsp;&nbsp;Prvi nalaz koji se snažno nameće: ja nikad nisam izvršio ubistvo! Odakle potiče ona vrlo jasna slika stručnjaka za analogičnu viziju koji umire pred mojim očima optužujući me da sam ga ubio? Moram rešiti tu zagonetku.
<BR>&nbsp;&nbsp;&nbsp;&nbsp;&nbsp;Crvena lopta me udara po nogama.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
