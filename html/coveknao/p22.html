<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. KAKO SU PREISTORIJSKI LJUDI PUTOVALI U VREMENU
<P>&nbsp;&nbsp;&nbsp;&nbsp;&nbsp;Sklonili smo se u N'Kimin letnjikovac između kipova i građevina iz svih epoha koje je razmestio po travnjacima, šumarcima i cvetnim lejama. Ja sam se oslobodio Lisinog zagrljaja; njeno divno telo nestaje ispod obilnog perja. Njeno lice mi izgleda krhkije, sitnije no kad sam je prvi put sreo u kući na jezeru. Kakva bi ona bila sa kosom, obrvama i trepavicama? Treptava i živa naginje se nad Baltazarova leđa da bi mu trljala kičmu i lopatice. On se pribija uz nju i predući kao mačor prepušta se trljanju. Osvetljen jako sunčanim lampama, izgleda stariji, a njegove osenčene crte izgubile su pravi lik. Hteo bih da govorim, da otpočnem jedan potreban razgovor udvoje. Ne mogu, ja sam onesposobljen. Stanje obamrlosti u kom sam bio za vreme sednice u Terminalu nije se smirilo. Imam osećanje da sam zatvoren u nekom okovu, koji mi zabranjuje da opštim sa meni sličnim. Čim moram da raspravljam o problemima koji se neposredno ne odnose na mene, nestaju plemenitost, i sloboda duha koji bi omogućili da povedem razgovor.
<BR>&nbsp;&nbsp;&nbsp;&nbsp;&nbsp;Ne treba da pripisujem nekom drugom osećanju ovu nemogućnost da izdajem iz sebe; recimo ljubomoru. Ništa slično ne osećam u odnosu na N'Kimu. On mi se potpuno predao, pošto me je zatekao u društvu sa Lisom. Shvatio sam koliko mu je besmrtnost dozvolila da napreduje u savlađivanju svojih nagona i kako je, ipak, ostavila nedirnut slobodan tok njegovih misli. Osećam se kao bačen na dno neke pomijare. Možda će mi biti potrebno više hiljada godina da bih postigao to visoko saznanje o postojanju, koje sam samo nazreo u toku našeg telepatskog spoja.
<BR>&nbsp;&nbsp;&nbsp;&nbsp;&nbsp;Kako će se razvijati ovo društvo koje sam zatekao na početku jedne krize? Moja pojava može dovesti do opasnosti od njenog ubrzanja. Izvršiće se osvajanje svih komandnih poluga za izdavanje naredbi od strane ordinatora. Baltazar mirnim glasom nastavlja:
<BR>&nbsp;&nbsp;&nbsp;&nbsp;&nbsp;"Mi nemamo mnogo vremena za ramišljanje. Besmrtnici će se vratiti svojim domovima da razmišljaju o posledicama njihove nemarnosti; neki od njih će me optužiti da sam izazvao propast; u svakom slučaju većina će mi prebacivati moj politički neuspeh. Što se tiče mističara, oni će u vezi s nama doneti odluke. One će biti stroge. Ono što treba najpre učiniti, to će zaštititi Felisa; oni će sve pokušati da bi od njega izvukli njegovu tajnu..."
<BR>&nbsp;&nbsp;&nbsp;&nbsp;&nbsp;"Ali, Baltazare, ti si u istoj opasnosti kao ja!"
<BR>&nbsp;&nbsp;&nbsp;&nbsp;&nbsp;"Ne brini, našao sam način da se sklonim od njihovih proganjanja."
<BR>&nbsp;&nbsp;&nbsp;&nbsp;&nbsp;Lisa i N'Kima dugo se gledaju. Osećam tok misli koje izmenjuju, maglovit, vazdušast. Ja još nisam navikao da se koristim telepatijom; imam utisak da čujem rđavo usklađenu emisiju. Treba da učestvujem u njihovom dijalogu. Naći dobru talasnu dužinu. Odjednom se topim u njima. Slatko pucketanje misli.
<BR>&nbsp;&nbsp;&nbsp;&nbsp;&nbsp;"Ništa se više ne može učiniti sa ljudima ovog doba", sanjari Baltazar, "pokušati vratiti se u prošlost da bi ponovo napravili ordinatora. Da, ponovo se uspeti u vreme, a tu tajnu znam. Pokušaću da centralnom mozgu pridodam neku vrstu zakonitog pamćenja koje će sadržati niz pojedinosti koje se odnose na pojam 'služiti čoveku'. Ordinator tu neće imati pristupa. To pamćenje koje smo nekad sagradili moglo je zadovoljiti svoju nezavisnu ličnost zato što je znalo da rukuje logičnim kolima; zbog toga treba paziti na njega pomoćnim mozgom koji će neutralisati svaki prohtev samostalnog programiranja."
<BR>&nbsp;&nbsp;&nbsp;&nbsp;&nbsp;Umeša se Lisa, njene misli se slivaju kao da je htela da se oslobodi nečeg što je suviše dugoo u sebi nosila. Svaka rečenica, zadihana, izaziva u meni nešto slično grčevima.
<BR>&nbsp;&nbsp;&nbsp;&nbsp;&nbsp;"Jesi li siguran da lečeći sadašnju krizu nećeš suviše ozbiljno uticati na proces evolucije ljudskih bića? Jesi li siguran da čovek u sebi nosi nadčoveka čemu teži da bude? U svakom slučaju ja ne želim da neka mašina odlučuje o budućem obliku mojih potomaka, ona neće moći da proizvede jednog 'više čoveka', već samo karikaturu nadčoveka."
<BR>&nbsp;&nbsp;&nbsp;&nbsp;&nbsp;"To je razlog da se izvrši promena na mašini, a ne da se uništi. Moja besmrtnost dopušta mi da vekovima budem strpljiv; no ipak ja ne mogu podneti budućnost koja se najavljuje. Ja nisam rođen kao besmrtnik, u meni još postoji grozničavost koja sadrži izvesnost u smrt. Suviše je odvratna pomisao da se jedna čitava civilizacija skloni na neku izmišljenu planetu. Ta Zemlja II postoji samo u Felisovom sećanju, ali ordinator zna da je ona bila stvorena; on će je naći. Onda, kraj našem svetu! Povučen u samog sebe, usred nepoznate dimenzije on će se polako usisati."
<BR>&nbsp;&nbsp;&nbsp;&nbsp;&nbsp;Takav izgled me obavija srećom, puštam svom duhu da sanja o toj izvanrednoj mogućnosti koja bi mogla biti pružena narodu Zemlje da stvori svet po svojoj zamisli.
<BR>&nbsp;&nbsp;&nbsp;&nbsp;&nbsp;"Vreme je da izađeš iz tvoje čaure, Felise, treba da se usprotiviš spoljnjem prostoru i upoznaš tvoje moći. Ako se čovek nije sukobio sa ostatkom univerzuma on sebe nikad neće prevazići. Sunčani sistem nije dovoljan po njegovoj meri, u to sam siguran. Eto u tome je razlog moje akcije."
<BR>&nbsp;&nbsp;&nbsp;&nbsp;&nbsp;Ja ne mogu više da podnesem telepatski dijalog, zbog N'Kimine pronicljivosti kiptim od besa. Sa zaprepašćenjem slušam promukao glas koji izlazi iz mog grla:
<BR>&nbsp;&nbsp;&nbsp;&nbsp;&nbsp;"Zašto onda ne pratiš ljude iz Goa, zašto ne učestvuješ u njihovim istraživanjima svemira? Mogao bi naći podršku, pripremiti borbu protiv mističara?"
<BR>&nbsp;&nbsp;&nbsp;&nbsp;&nbsp;Baltazar me posmatra zabavljajući se:
<BR>&nbsp;&nbsp;&nbsp;&nbsp;&nbsp;"Mi moramo sami da rešimo naše probleme; nijedno ljudsko biće ne može pomišljati na obraćanje vanzemaljskim bićima za sređivanje vlastitih poslova. Ono što ja hoću, to je da mističari prihvate moj plan ekspanzije. Ako uspem da izbegnem da oni izjednačuju ordinatora sa bogom, umeću da ih ubedim. Proputovati po Galaksiji može biti dovoljno da bi se ugasila njihova žed za apsolutnim."
<BR>&nbsp;&nbsp;&nbsp;&nbsp;&nbsp;Lisa mora znati za način kojim N'Kima predviđa da se ponovo popne u vremenu. Ona verovatno pretpostavlja da će ovo putovanje biti uzrok njegove smrt. Loptica perja potrešena je u trzajima; nju će Baltazar utešiti:
<BR>&nbsp;&nbsp;&nbsp;&nbsp;&nbsp;"Otputovaću tek kroz nekoliko dana, Bleska moja; po mom mišljenju taj novi bog nije siguran u sebe, on okleva kad treba donositi odluke. Imamo još izgleda da će se odreći poštovanja mističara."
<BR>&nbsp;&nbsp;&nbsp;&nbsp;&nbsp;Međutim, situacija se brzo razvija u toku sledećih dana. Iz vesti koje dobijamo, vidimo kako ordinator pristupa reorganizaciji federalnih sastava. Većina savetnika ostala je na svojim mestima, kako mističari tako i besmrtnici, mada ovi poslednji gledaju pre da se prilagode no da se bore. Oni se retko protive ordinatorovim odlukama koje uvek većina potvrđuje. Nekoliko nemira je izbilo u oblastima u kojima su besmrtnici u velikom broju, ali borbi nije bilo. Sve je brzo dovedeno u red; besmrtnost čini život još dragocenijim. Slični N'Kimi, više vole da sačekaju da im odnos snaga ponovo postane povoljan.
<BR>&nbsp;&nbsp;&nbsp;&nbsp;&nbsp;Sretan sam zbog nekoliko dana koje smo proživeli, blisko udruženi duhom, Lisa, Baltazar i ja; prvi put otkad postojim imam osećaj da učestvujem u svetu, ja više nisam izdvojena bit u njegovoj nesaopštivosti za koju sam uvek znao, narcisoidno čudovište, egocentrično. Postao sam osetljiv na tuđe ideje.
<BR>&nbsp;&nbsp;&nbsp;&nbsp;&nbsp;"Ali zašto vi ne koristite vaše telepatske sposobnosti da biste se bolje razumeli?"
<BR>&nbsp;&nbsp;&nbsp;&nbsp;&nbsp;"To bi bilo rešenje", odgovori N'Kima, "ali ljudsko biće na Zemlji nije još spremno da prihvati taj veliki okršaj duhova; uostalom postoji opasnost da on dovede do opasnih zbrka u nepripremljenim mozgovima. Ima trenutaka kad bi me ti rado uništio da bi izbegao uticaj telepatije. Sposobnost psi ne treba da služi za preobražaj sveta u neki prostrani mravinjak, za ujednačivanje ličnosti, već da omogući slobodno prihvaćene razmene koje donose bogatstvo. Dakle, ako u telepatiji nema ravnoteže sila, onda ima gospodarenja."
<BR>&nbsp;&nbsp;&nbsp;&nbsp;&nbsp;Baltazar se prevrće unazad na krevet na kom Lisa spava, naga, uvijena u klube. Reklo bi se zečić bez dlaka. Njena prsa se dižu u laganom ritmu njenog disanja. On je čedno ljubi u vrat.
<BR>&nbsp;&nbsp;&nbsp;&nbsp;&nbsp;"Vidiš li, ona spava, ja ne razumem njene snove. Mi smo neprekidno suočeni sa nepoznatim i ipak uspevamo da živimo."
<BR>&nbsp;&nbsp;&nbsp;&nbsp;&nbsp;"Verujem da bih mogao bolje živeti ako bih mogao ponovo naći istinite uspomene na moje rođenje; ta nepoznata me više ne plaši. Reci mi, Baltazare, odakle dolazim, potrebno mi je da to znam."
<BR>&nbsp;&nbsp;&nbsp;&nbsp;&nbsp;"Ja imam jednu pretpostavku; ali ne verujem da si ti već sposoban da se suočiš sa tim problemom."
<BR>&nbsp;&nbsp;&nbsp;&nbsp;&nbsp;Ludost je verovati da sam nesposoban da se ostvarim; on je besmrtnik, ali on ne obnavlja svoje misli, skleroza! Kroz trepavice pogledom prelazim ozbiljan nameštaj sobe. N'Kimi je odvratno da ide za modom; van njegove radne sobe i javnih delova njegovog paviljona, njegova unutrašnjost je malo snabdevena zoomorfnim nameštajem. On voli linije čiste, bez ičeg.
<BR>&nbsp;&nbsp;&nbsp;&nbsp;&nbsp;"Dovoljna je jedna rečenica da povratiš svoje istinite uspomene; ja ću je izgovoriti jednog dana, mada ja ne volim tu moć."
<BR>&nbsp;&nbsp;&nbsp;&nbsp;&nbsp;Mali uzdah, Lisa se probudila; zove nas.
<BR>&nbsp;&nbsp;&nbsp;&nbsp;&nbsp;"Dođite uz mene, hladno mi je."
<BR>&nbsp;&nbsp;&nbsp;&nbsp;&nbsp;"To je nemogućno, moja Bleska, temperatura se nije menjala, još je 24 stepena."
<BR>&nbsp;&nbsp;&nbsp;&nbsp;&nbsp;"Ti si lupež koji razmišlja; kad se čovek probudi, hladno mu je."
<BR>&nbsp;&nbsp;&nbsp;&nbsp;&nbsp;I ja se pružam pored Lise koja se pribija uz moj trbuh; iznad mog ramena čujem snažno N'Kimino disanje. Mi živimo neusiljeno, tesno udruženi oko Bleske. Ona je naš zglob. Ne znam da li je volim; osećanje koje gajim prema njoj ne može se porediti s osećanjem koje sam imao prema Simoni; ono je sadržalo suviše zaslepljenosti, potčinjenosti i zasnivalo se na tom da sam ja kao kočoperni mužjak trčao za ženkom, sav gizdav, jer mi je ona davala moje pravo 'prve noći' pod vrlo teškim uslovima. Lisa, sloboda, želja, ludilo, najmanja sitnica nas privlači, najmanja sitnica nas razdvaja, mi ne pripadamo jedno drugom. Mi smo međusobno privučeni, mi se mešamo i razdvajamo sa istim žarom i istom ravnodušnošću. Baltazar se nikad ne koristi nekim zamišljenim pravom prvenstva da bi me isključio iz ljubavnih zabava, on učestvuje u našim orgazmima, ignoriše ih, ili, naprotiv, satima se igra sa Bleskom. Mi svi troje živimo zajedno, osećamo se dovoljno zreli da bismo to prihvatili. Ispunjenost tog osećanja jača prema tome kako otkrivamo njegovo bogatstvo. Naš dijalog je dobio mnogo više gipkosti. Ja se sećam prvog dana kad smo se spojili u osmozu; bio sam sprečen mrežom cenzura. Reči izvitoperuju smisao simbola, slabe prizore, izopačuju misli, dok telepatija ide za tim da ponovo stvori podsticaje, ideje, osećanja, ona nastoji da ponovo nađe tačne tragove sveta savršenih odnosa, čije postolje postoji kao filigran, a koje govor briše.
<BR>&nbsp;&nbsp;&nbsp;&nbsp;&nbsp;Ipak, tih nekoliko dana provedenih van sveta, u tom neobičnom odmorištu mog života, nisam se uvek izdizao do nivoa mojih prijatelja. Lisa i Baltazar su najbolje što su mogli olakšavali naše telepatske odnose, ali ja se nisam mogao uzdržati da sumnjam da u izvesnim trenucima izokreću svoje misli. Tad, da bih prevario moju nesposobnost da ih pratim na tom polju, ja sam se uplitao u bilo šta, izgovarao sve rečenice koje su mi padale na pamet ne bih li stvorio neku veštačku telepatiju. To skoro nikad nije uspevalo; smešni pokušaji koji su mi u ustima ostavljali gadan ukus. Imao sam napade neobjašnjivog besa prema Baltazaru. On mi je sve opraštao i pružao dokaze krajnje strpljivosti prema meni.
<BR>&nbsp;&nbsp;&nbsp;&nbsp;&nbsp;Strpljenje, mrzim tu pomisao. Lažna je. Ne želim da me smatraju za bogalja kom roditelji ukazuju ljubav veću negoi ostaloj deci. Bogalj, jesam, jer ne uspevam da se setim načina na koji putujem kroz univerzum. Ja više ne znam kako sam stvorio jednu zemlju.
<BR>&nbsp;&nbsp;&nbsp;&nbsp;&nbsp;Nema mrmljanja; neobično disanje Lise i N'Kime; nema šuma mog tela koji bi mogao ordinatoru otkriti moje prisustvo. Tišina je ona ista tišina koja sadrži pretnju.
<BR>&nbsp;&nbsp;&nbsp;&nbsp;&nbsp;Sutra će Baltazar otići prema detinjstvu. Obećao je da će izveštaj podnositi svakog 'subjektivnog meseca' u prvom periodu njegovog hoda unazad kroz vreme, zatim svakih deset dana kad se bude povećala brzina njegovog krstarenja. Normalno bi trebalo da za tri meseca dospe do dana svog rođenja. On se isto tako složio da će numerisati poruke da bismo znali njihov hronološki red; jer treba da ih dobijemo svakog dana od njegovog odlaska.
<BR>&nbsp;&nbsp;&nbsp;&nbsp;&nbsp;Njegovo gospodarenje putovanjem kroz vreme proizilazi iz istraživanja koja je vršio u mladosti na pustinjskim i mezolitskim ljudima. Slučajno je otkrio u jednom kritskom tekstu sažet opis metoda koju su upotrebljavali njegovi daleki preci da bi ponovo dobili bitke koje su izgubili, izgovarajući naopako sve rečenice koje su izgovorili posle pobede neprijatelja. Ali taj tekst se mnogo više odnosio na ratničku taktiku koja je bila korišćena za vreme prve bitke i onu koja je omogućila pobedu u drugom tumačenju, no na tačan način kojim su se ti preci vraćali u prošlost.
<BR>&nbsp;&nbsp;&nbsp;&nbsp;&nbsp;Baltazar je tad veliki deo svog slobodnog vremena posvetio istraživanju pećinskih ležišta koja su se pokazala kao veoma bogata i brojna, kako su se razvijala sistematska iskopavanja koja su preduzele federacije. U nekim grobovima nađeni su kosturi fetusa u utrobama njihovih majki; učestalost tih nalaza je upozorila N'Kimu. Upitani ginekolozi tvrdili su da je položaj tih fetusa bio nenormalan i da su majke pomrle iz tog razloga. Izgledalo je neverovatno što su brižljivo sačuvani leševi trudnica. Međutim, sve to je navodilo samo na pretpostavke. Baltazar je čekao na dokaz; našao ga je sasvim slučajno, dok je prekopavao jedan predeo u oblasti Monteroa. Tri gravirane koščane pločice uz pomoć jednostavnih znakova evocirale su život nekog ratnika koji se podmlađivao da bi se osvetio za jednu uvredu nanetu mu od strane neprijatelja. Izgledalo je da je reč igrala važnu ulogu u tom povratku u prošlost, a činjenica izokrenutog ponavljanja svih gestova koji su tek učinjeni, trebalo je da donese do preokretanja vremena. Ipak je nedostajao jedan odlučujući element. N'Kima je lično pokušao da koristi taj postupak, ali se uvek sudarao s neuspehom.
<BR>&nbsp;&nbsp;&nbsp;&nbsp;&nbsp;Otkriće, u jednom ledniku, leša jednog deteta s oružjem suviše velikim za njega omogućilo je Baltazaru da upotpuni metod. To dete je, stvarno, imalo nekoliko grama praha zatvorenog u jelenski rog izbušen i zapečaćen. Prekomerno sleđivanje određeno proviđenjem sačuvalo je prah. Hemijska analiza pokazala je da je reč o ekstraktu faloidnog amanita. Padao je u iskušenje da on sam pokuša sa tim postupkom, ali kako nije imao nikakvog sredstva da kontroliše trajanje svog postupka u vreme, više je voleo da ga isproba na životinjama. Opiti na morskim prasićima ništa nisu pokazali; jedan mlad šimpanza brižljivo odgojen isto tako nije uspeo da se vrati u prošlost. Baltazar je potajno uzajmio jedno telo u svetskoj banci. Reč je o jednoj od onih veštačkih proteza koje su služile za prihvatanje mozgova ljudi kojima je telo bilo suviše teško oštećeno u nekom udesu. Postepeno je odmrznuo tog golema i uspeo da mu prida neke sličnosti čoveku, nakalemivši mu jedan rudimentaran mozak. On je taj mozak tako programirao da je prividno ponavljao unatrag poslednje trenutke svog pretpostavljenog postojanja; zatim je primenio prah nađen kod deteta. Telo je nestalo.
<BR>&nbsp;&nbsp;&nbsp;&nbsp;&nbsp;Baltazar je postao neka vrsta mističara počev od tog postupka koji je sačuvao u tajnosti. On je znao da bi bilo dovoljno da odluči, pa da izbegne svojoj sudbini da bude čovek podvrgnut neumoljivim zakonima vremena. Tako je bio sposoban da sebe uništi bez samoubistva. Pretpostavljao je da se suvi faloidni ekstrakt tako dozira da bi se dostigla tačka vremena koja se želi da se ponovo doživi i zatim prati normalan put normalnih bića i stvari prema budućnosti; ali pošto je želeo da za sebe sačuva tu tajnu koju je smatrao za najvišu slobodu, on nije mogao prisvojiti druga tela da bi se zvanično upustio u nove opite.
<BR>&nbsp;&nbsp;&nbsp;&nbsp;&nbsp;Ćutljiv i usamljen u doba svoje mladosti, psihijatar se tad radovao što drži moć da izbriše sebe iz univerzuma bez traga o svom postojanju; jer, pretpostavljao je, jednom fetus, zatim jaje, zatim ništavilo, ljudsko biće, koje je uspelo da pređe ovaj preokrenuti put nestaje iz sećanja sveta.
<BR>&nbsp;&nbsp;&nbsp;&nbsp;&nbsp;Kasnije, postao je besmrtnik, učestvovao je u gradnji ordinatora; najzad je sreo Lisu Bleska i sa njom se definitivno razvio. Njegova strast, međutim, nije učnila da zaboravi tajnu putovanja u prošlost.
<BR>&nbsp;&nbsp;&nbsp;&nbsp;&nbsp;Pre njegovog odlaska ozbiljno smo proučili problem prenosa obaveštenja. Trebalo je naći mesto do kog bi on lako došao i koje nije bilo promenjeno već oko dva veka.
<BR>&nbsp;&nbsp;&nbsp;&nbsp;&nbsp;"A ako se dogovorimo da izaberemo jednu od radnji grada gde me je ordinator prihvatio, Nant, mislim?"
<BR>&nbsp;&nbsp;&nbsp;&nbsp;&nbsp;"Prolaz Pomre u Nantu? Odlična ideja, sve radnje kontrolišu Ijudi Goa. Razgovaraću s njima, oni bi mogli da te zaštite ako te mističari budu proganjali da bi od tebe izvukli koordinate Zemlje II."
<BR>&nbsp;&nbsp;&nbsp;&nbsp;&nbsp;Otišli smo tamo; izabrali smo jednu radnju šala i varki a kao sanduče za pisma šešir-zmiju.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
