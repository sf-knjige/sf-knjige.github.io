<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. ČITAV GRAD
<P>&nbsp;&nbsp;&nbsp;&nbsp;&nbsp;Zadihan sam. Zgrčen sam u šupljini jedne lipe izrezane u obliku mekušca sa dvema ljuskama. Trčeći prešao sam stotine metara galerije, sve dok moja pluća nisu odbila da vrše svoju funkciju. Gurnuo sam vrata jednog od tih bezbrojnih tremova prema unutrašnjim ulicama. Mora biti da je ovde dvorište neke zgrade. Iz tla izbija neka bela svetlost. Već četvrt časa nisam video nijedno živo biće. Šćućuren u mekom lišću jednog od četiri drveta u dvorištu, očekujem da tišinu prekine neki zvuk; težim ponovo za gospodarenjem ordinatora. Ne brine me više moje postojanje; hoću da umrem. Ova sredina ne odgovara mojoj dubokoj prirodi, koju je otkrio život u pustinji. Utisci, osećanja, dojmovi, opsedaju me, vazdušasti ili jasni, a da ih ne mogu poređati, čudna smeša mirisa, zvukova, slika, naša uspomena. U to su umešana moja tri života.
<BR>&nbsp;&nbsp;&nbsp;&nbsp;&nbsp;Sve me ovde zbunjuje. U svetu peska odmah sam osetio da treba da se branim da bih preživeo. Ovde je sve mirno, sve ukazuje na red, civilizovani poredak. Međutim, ja znam za pretnju koja se nadnela nada mnom; moje bekstvo nije moglo da zavara ordinatorov nadzor. Onda, da li ću u ovom gradu ili na ovoj planeti naći sklonište do kog više neće moći da me se domogne? U to sumnjam, njegova moć je u stanju da me usmeri na drugi paralelni univerzum. Da li će mi dati oduška? Sve se može ponovo roditi počev od ove lude pomisli; treba za nju da se uhvatim. Sem ako na ovoj trećoj Zemlji nisam još besmrtan? Svaki moj postupak izaziva novo saslušanje na koje ne mogu odgovoriti. Odvratnost prema gradu koja se pripaja bitnom osećanju opasnosti. Drhtim.
<BR>&nbsp;&nbsp;&nbsp;&nbsp;&nbsp;Pre svega, ispitati ovo mesto. Bokovi zgrade na vrhu se spajaju i obrazuju loptu svetlosnog plavetnila. Pogledom prelazim po glatkoj i tamnoj površini ne opazivši ni najmanju pukotinu. Vratiću se u ulazni hodnik da bih u njemu potražio prilaz.
<BR>&nbsp;&nbsp;&nbsp;&nbsp;&nbsp;Pod je gibak. Neki natpis na jednom dugmetu za guranje vrata širokom kao ruka; on je na jeziku mog porekla: 'Učtivosti radi, obavestite onog kog ćete zameniti.' Nejasno, imam utisak da ću biti bolje sklonjen ako uđem u unutrašnjost zgrade. Pritiskam; koga ću upozoriti? Neka opnasta prečaga otvara se na neprekidnoj površini hodnika. Ulazim. Prostrano predvorje, tihe mašine počinju da rade, ona najbliža do mene prerađuje neku gipku i prozračnu smešu. Staklo bez sumnje. Ja sam spoj od jednog kraja do drugog kraja. Pošto sam pogrešiv, potrebno mi je da se udubim u posmatranje neke delatnosti koja mi je potpuno strana. Šokovi koje sam podneo izazvali su u meni depresivno stanje. Na ivici sam plača; najmanji napad bi me rasplakao. Ove mašine proizvode električne sijalice čudnih oblika, tanke kao list hartije; izgleda da su one predodređene da prekriju sve konfiguracije koje bi zid mogao imati. Jedna poslednja mašina ih proverava pre no što će ih prema njihovom obliku rasporediti u sanduke. Raznolikost ovih izvora svetlosti neobična je, od najsnažnijih do najtananijih. Ako bi bile iskorišćene u stanovima, one bi najavljivale pravu unutrašnju arhitekturu svetlosti.
<BR>&nbsp;&nbsp;&nbsp;&nbsp;&nbsp;Trebalo bi da dobijem tačnu sliku Zemlje III pre no što ću se po drugi put suočiti s ordinatorom, pre no što mi psihijatar bude postavio pitanje; tad ću imati vremena da se obavijem spoljnim izgledima civilizacije, biću manje ranjiv. Ova čista fabrika izgleda da se pokreće bez pomoći ijednog rukovodioca. Ordinator? Primećujem jednu cev za unutrašnji saobraćaj, ona me gura prema donjim spratovima, zaustavlja se. Silazim.
<BR>&nbsp;&nbsp;&nbsp;&nbsp;&nbsp;"Oh, stari moj, lepo je što ste ranije stigli! Kroz manje od jednog časa počinje na Bermudima najlepše biciklističko takmičenje na svetu. Bojao sam se da ću propustiti start."
<BR>&nbsp;&nbsp;&nbsp;&nbsp;&nbsp;Bicikl? Pre više vekova ta sprava je smeštena u muzeje na Zemlji I.
<BR>&nbsp;&nbsp;&nbsp;&nbsp;&nbsp;"Ali vi..."
<BR>&nbsp;&nbsp;&nbsp;&nbsp;&nbsp;"I te kako! Tim pre što su dva favorita besmrtnici." On odjednom biva svestan mog izgleda. U njegovim se očima vidi bezgranična preneraženost. I ja njega sramežljivo gledam. Dosad smo bili svesni samo naših uzajamnih prisustava. Sada se vidimo. Imam hrabrosti da se nasmešim.
<BR>&nbsp;&nbsp;&nbsp;&nbsp;&nbsp;"Toliko vam se žuri, od jutros."
<BR>&nbsp;&nbsp;&nbsp;&nbsp;&nbsp;On me posmatra bez milosti, ali i bez ustezanja.
<BR>&nbsp;&nbsp;&nbsp;&nbsp;&nbsp;"Konačno, zašto da ne? Moda je u stilu životinja! Dakle homo sapiens, u prirodi, šta je to bilo?"
<BR>&nbsp;&nbsp;&nbsp;&nbsp;&nbsp;On mi stiska ruku, navlači plašt od velikog žutog perja na kombinezon pitonskog izgleda, želi mi svako dobro i skače u cev.
<BR>&nbsp;&nbsp;&nbsp;&nbsp;&nbsp;Njegov odlazak dovodi me u očajanje, naš kratak razgovor uneo je ljudsku notu u moje postojanje. Počinjem da žalim za mojim malim mestom na Zemlji I, za mojim prijateljima, za mojom ženom, za mojom decom. Šta ću da radim? Želim da mi se ukaže na način povratka kući.
<BR>&nbsp;&nbsp;&nbsp;&nbsp;&nbsp;U hodniku postoje samo jedna otvorena vrata; ulazim. Oko čitave odaje nalaze se sinoptičke tabele čiji planovi prikazuju mašine iz prizemlja. Svaka od njih emituje zvučnu šifrovanu poruku koja treba da mi ukaže na osobenosti njene fabrikacije, stanje njenog funkcionisanja, njene moguće nedostatke. U središtu odaje kontaktna komandna tabla omogućuje da se nađe odgovor za svaki slučaj i da promeni ritmove i stilove proizvodnje.
<BR>&nbsp;&nbsp;&nbsp;&nbsp;&nbsp;Preturam po dva uzidana ormana koji su se otvorili kad sam došao i iz njih vadim jedno odelo koje se pripija, od kože krtice. Činjenica da sam obučen naglo briše ton samog doživljaja. Moj život dobija veću stvarnost; opipavam strane komandne table. Otkad sam stigao na ovaj svet živeo sam samo gledajući, hoću da u njemu smestim moje telo.
<BR>&nbsp;&nbsp;&nbsp;&nbsp;&nbsp;Ako napustim ovo mesto, sigurno je da će moja odsutnost negde izazvati neki signal. Rad ovih mašina je automatizovan, ali on uključuje nadzor čoveka. Znači, moram ostati sve dok smena ne dođe; to je jedini način da ostanem neprimećen.
<BR>&nbsp;&nbsp;&nbsp;&nbsp;&nbsp;"Pa šta vi tu radite i to još u mom odelu!"
<BR>&nbsp;&nbsp;&nbsp;&nbsp;&nbsp;U mom razmišljanju propustio sam da sam zauzeo mesto nekog drugog koji je jednostavno bio zakasnio. Ugledavši moj zabezeknuti izraz nevinosti, posetiočev ton se smiri:
<BR>&nbsp;&nbsp;&nbsp;&nbsp;&nbsp;"Da niste pogrešili program?"
<BR>&nbsp;&nbsp;&nbsp;&nbsp;&nbsp;"Verovatno, da, verovatno. Idem."
<BR>&nbsp;&nbsp;&nbsp;&nbsp;&nbsp;Skačem prema vratima i gurajući ih pokušavam da pobegnem. Uspeva da me zadrži za ruku. Ne otimam se i zauzimam stav malaksalosti.
<BR>&nbsp;&nbsp;&nbsp;&nbsp;&nbsp;"Mističar, zar ne? Kako vas vidim, u teškom ste stanju depresije. Pozvaću negovatelje."
<BR>&nbsp;&nbsp;&nbsp;&nbsp;&nbsp;On me hvata za drugu ruku i privlači me prema sebi i dugo me posmatra:
<BR>&nbsp;&nbsp;&nbsp;&nbsp;&nbsp;"Čudnovato, dve godine kako ovde radim i nikad vas nisam sreo. Novi ste? Iz kog elektronskog kombinata dolazite?"
<BR>&nbsp;&nbsp;&nbsp;&nbsp;&nbsp;Gledam ga. Ne odgovaram. On me pažljivo tera da sednem:
<BR>&nbsp;&nbsp;&nbsp;&nbsp;&nbsp;"Vi ste pregrejani, je li, zato što su vaše radno vreme podigli za potrebe proizvodnje? Izgubili ste pamćenje! Petnaest dana mesečno, pet časova dnevno - to je najviše što sam mogao izdržati. Hajde, recite nešto, znam dobro da ste mističar a ja besmrtnik, ali to nije razlog."
<BR>&nbsp;&nbsp;&nbsp;&nbsp;&nbsp;Pred mojim tupim izgledom, on odlazi prema komandnoj tabli, pritiska jedno dugme. Vreme je, naglo se dižem i trčim prema cevi. On nema vremena da mi se suprotstavi. Nekoliko trenutaka kasnije nalazim se u nekoj ulici. Da li je zvao negovatelje? Moram da strugnem, da tražim neko javno mesto, neko živo mesto, na kom bih mogao da se izgubim u gomili, da postanem anoniman. Ako nemam snage da budem ja, ja ipak još želim da budem slobodan.
<BR>&nbsp;&nbsp;&nbsp;&nbsp;&nbsp;Ako stignem na trg zamka, moći ću pokušati da se dočepam nekog vozila i da se udaljim odavde. Zadihan sam; ta rosna svetlost, svud prisutna, koja izbija iz kože koja prekriva grad, te obavezne ulice koje izgleda da nikud ne vode, koje se u beskraju mešaju, jednoličnost diskretno numerisanih tremova! Ne skrivaju li oni druge fabrike, hotele, stanove, trgovine? Ništa na to ne ukazuje. Stanovnici ovog grada mora biti da ga napamet znaju. Ili pak, nema stanovnika, samo prolaznika. Nijedne radnje u ovom delu grada. Maločas sam primetio izloge. Da ih ponovo pogledam; to će mi omogućiti da procenim stepen razvoja ove civilizacije; ona je ispred Zemlje I ako uzmem u obzir postojanje centralnog ordinatora, ali to ne dokazuje obavezno da se taj napredak očituje na svim poljima.
<BR>&nbsp;&nbsp;&nbsp;&nbsp;&nbsp;Napustio sam gornje spratove grada; ružičasta svetlost je ustupila mesto beloj, bledoj, veštačkog porekla, zatim jednoj drugoj tanano plavkastoj, nijansa treba da ukaže na nivo. Iznenađen sam zbog ravnodušnosti prolaznika prema meni, trezvenost moje odeće odudara međutim nepodnošljivo od nastranosti njihove odeće. Sva obeležja neke plodne faune služe im za ukrase, pipci, perje, krljušti, rogovi, kože, krzna, školjke, bodlje. No nije reč o obnavljanju; u sklopu njihove odeće zoologije dolazi do ludila. Pokatkad iznenadim pogled nekog čoveka koji se zadržava na meni, on me pažljivo posmatra, ali crte njegovog lica ništa ne izražavaju. Stižem do jednog nivoa na kom je svetlost nežno zelena. Mogu nastaviti da tako lutam. Gladan sam, umoran sam. Ovde svi hodaju, nema nikakvog prevoznog sredstva. Obraćam se prvoj ženi koju srećem:
<BR>&nbsp;&nbsp;&nbsp;&nbsp;&nbsp;"Molim vas, gospođo, ja sam stranac, tražim hranu, da li biste mogli da mi pokažete..."
<BR>&nbsp;&nbsp;&nbsp;&nbsp;&nbsp;"Kako vam pade na pamet da posetite grad u kom se radi, to su običaji besmrtnika!"
<BR>&nbsp;&nbsp;&nbsp;&nbsp;&nbsp;Moje razočarenje ogleda se na mom licu, ona se smeši:
<BR>&nbsp;&nbsp;&nbsp;&nbsp;&nbsp;"Konačno, to je vaše pravo. Ima puno restorana za one koji u takvom stanju dolaze na lečenje. Eto, u četvrtoj aleji sa vaše desne strane ima jedan.
<BR>&nbsp;&nbsp;&nbsp;&nbsp;&nbsp;Ona se okreće i odlazi bez reči. Ta aleja izgleda više čovečanskija, konačno vidim radnje, jednog krojača, jednog kozmetičara, bakalina. Možda bi bilo jednostavnije da utolim svoju glad ako ukradem nekoliko tableta hrane. Izloge pažljivo razgledam da bih video da li namirnice liče na one koje ja znam. Ova radnja je pravi muzej ishrane; sva jela nepoznatih ukusa o kojima su govorile moje školske knjige i koja su bila simbol jedne zakasnele epohe, nalazila su se ovde, pomnožena sa deset: govedina na burgundski način, kenguri u engleskom sosu, ananas u trešnjevači, divlje prase iz lova, hamburška šnicla... Besmisleno kulinarsko pesništvo štampano krupnim slovima kroz koje se ja gubim. Pomisao da ću osetiti divlji ukus proteina, ugljenih hidrata, i masnoća koje bih mogao jesti, izaziva mi gađenje. Napredna civilizacija, ali degenerisana, to je duboka odbojnost nastala usled mog vaspitanja; moja uobrazilja prihvata ono što moj stomak odbija. Ja sam tu, vrlo uzbuđen pred bakalinovim izlogom; čini mi se da ga primećujem: neko malo kržljavo biće kom lice svetluca kao nemiran plamičak. Ako me i najmanja neprilika uzbuđuje u tolikoj meri, ja se teško mogu nadati da ću ostati živ u ovom svetu bez pomoći nekog psihijatra."
<BR>&nbsp;&nbsp;&nbsp;&nbsp;&nbsp;"To je da se čoveku smuči!"
<BR>&nbsp;&nbsp;&nbsp;&nbsp;&nbsp;Okrećem se da bih video kom je upućen ovaj izraz prezira. Dete nasred aleje stoji kao krivac. Jedna mlada žena stoji pred njim; njene oči izražavaju gađenje nekog koji samo što je nagazio na neki izmet. Neki prolaznik privučen ovim prizorom, prilazi, hvata dete za ruku da bi ga izgrdio.
<BR>&nbsp;&nbsp;&nbsp;&nbsp;&nbsp;"Šta tu radiš, mali nevaljalče, pobegao si od škole?" Dete vrti glavom u znak odricanja. Umeša se neko treće lice.
<BR>&nbsp;&nbsp;&nbsp;&nbsp;&nbsp;"Kladim se da ga njegovi roditelji drže kod kuće da bi ga odgojili; on baš liči na te lukave neuredne dečake."
<BR>&nbsp;&nbsp;&nbsp;&nbsp;&nbsp;"Odvratno, to je odvratno", dodade žena.
<BR>&nbsp;&nbsp;&nbsp;&nbsp;&nbsp;"Treba pozvati ekipu čistača."
<BR>&nbsp;&nbsp;&nbsp;&nbsp;&nbsp;Neodoljivo uzbuđen zbog takvih stavova, jurim u pomoć detetu koje odrasli počinju da muče zvrčkama, šamarima i štipanjem. Derem se:
<BR>&nbsp;&nbsp;&nbsp;&nbsp;&nbsp;"Ma, pustite ga, pustite ga, ništa vam nije učinio!" Učinivši ovako, ja pomažem onom koji liči na mene. Međutim, oko nas se stvori gomila. Ljudi mi predbacuju. Sve te prolaznike pomalo mirne, toliko ravnodušne obuzima gnev.
<BR>&nbsp;&nbsp;&nbsp;&nbsp;&nbsp;"To mora biti njegov otac!"
<BR>&nbsp;&nbsp;&nbsp;&nbsp;&nbsp;"Neki degenerik!"
<BR>&nbsp;&nbsp;&nbsp;&nbsp;&nbsp;"Zvao sam negovatelje."
<BR>&nbsp;&nbsp;&nbsp;&nbsp;&nbsp;Dete napuštam kukavički, ulećem u gomilu svom energijom i uspevam da se probijem. Niko ne pokušava da me goni. Oni se svakako uzdaju u negovatelje ili u ekipu čistača. Treba da pobegnem na zeleni nivo. Zato koristim jednu nagnutu ravan. Po prvi put otkad sam u gradu nalazim se licem u lice s jednim vozilom; u obliku stilizovanog pacova. On izbacuje aerosole namirisane vode iz jedne pa zatim iz druge nozdrve svoje njuške. Oklevam. Zatim jurim napred, uvlačim se kroz uzan prolaz koji ta sprava ima na svakoj svojoj strani. Ako su to čistači ili negovatelji oni neće imati vremena da se okrenu pre no što se udaljim. Odlučujem se da se ispnem još više te se nalazim ispod krova grada. Topla ružičastost koja izbija iz njegove prozračne kože uzbuđuje me, to je kao materinska toplina. Nikad u tolikoj meri nisam osetio potrebu za nežnim prisustvom.
<BR>&nbsp;&nbsp;&nbsp;&nbsp;&nbsp;Jedan plakat: ako vam je potrebno sunce, tražite štrcaljku. Stavljam ruku na beli krug iznad kog je natpis: ovaj pokret otkriva jednu dijafragmu koja se otvara i ja se nađoh napolju, gazeći po gradskim brežuljcima od ilovače.
<BR>&nbsp;&nbsp;&nbsp;&nbsp;&nbsp;Nalazim se nekoliko stotina metara od ušća. Zalazeće sunce veze crvenilom olovne kišne oblake. Izgubiti se tamo, u toj vodi, na toj obali, ili još jedanput proći dimenzijom Sigma, vrata svetova...
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
