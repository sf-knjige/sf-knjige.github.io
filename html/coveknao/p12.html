<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. TERMINAL BOGORODIČINA CRKVA
<P>&nbsp;&nbsp;&nbsp;&nbsp;&nbsp;Kad je Lisa ustala da bi išla po prva osveženja, obožavao sam oblik njenih bedara okruglih kao jabuke i lep izgled njenih nogu. Sad žmurim da bih pokušao da u sećanju predstavim njeno visoko i tanano poprsje na kom su bile uperene dve male dojke, fino ocrtane, ali istraživanje je teško, paleta mog sećanja zbrkano uviđa nijanse njene puti a podsticaji koje prenosim mojim očnim živcima malo dočaravaju Lisinu spoljašnost. Hteo bih da je u uobrazilji doteram toliko savršenom da će se, kad se bude vratila, moja intimna vizija nametnuti njenoj stvarnoj silueti, kao da je bila podešena prema njoj. Ja ponovo dodirujem krivinu njenog pazuha a prorez njenog seksa bez dlaka premešta se i stapa sa njenim pupkom, moj model iz uobrazilje dobija najnepravilnije oblike prema tom kako ga stvaram, ali sa strpljenjem da dođem do tesne približnosti, koja me zadovoljava, tada zaljubljeno završavam modelisanje njenog trbuha uživajući u svilenim odsjajima njene kože; gornji deo njenog tela gubi se u nekoj nejasnoj i beloj formi iz koje izbija vatreno crnilo njenih očiju.
<BR>&nbsp;&nbsp;&nbsp;&nbsp;&nbsp;S ovim radovima na duhovnoj razonodi koji me oduvek zabrinjavaju, hteo bih da dostignem do snage vizije koju imaju snovi, ali svesnost nema istu moć kao nesvesnost. Lisa se veoma pažljivo pruža pored mene, bešumna, verujući da spavam.
<BR>&nbsp;&nbsp;&nbsp;&nbsp;&nbsp;"Danas je deset godina, Bleska, otkad te volim."
<BR>&nbsp;&nbsp;&nbsp;&nbsp;&nbsp;Više volim da joj telepatski najavim našu godišnjicu nego da joj te reči prenesem pritiskujući ustima uz čaršav da joj ne bih oduzeo svežinu mojim starim dahom besmrtnika. Pošto ona zna da ja volim zvuk njenog glasa, Lisa često odgovara govoreći; ona miluje mekanu i gustu kosu koja prekriva moje teme:
<BR>&nbsp;&nbsp;&nbsp;&nbsp;&nbsp;"Lepa bebo, supa je na stolu."
<BR>&nbsp;&nbsp;&nbsp;&nbsp;&nbsp;Ispravljam se u krevetu, oslonac za leđa izvlači se iz zida i ja se ugodno smeštam.
<BR>&nbsp;&nbsp;&nbsp;&nbsp;&nbsp;"To nije supa o godišnjici, ne vidim sveće. Tu bi trebalo da bude deset sveća!"
<BR>&nbsp;&nbsp;&nbsp;&nbsp;&nbsp;Lisa, smejući se, pruža mi ćasu koju mi svakog jutra sprema i u kojoj je, na ivicama neobrađenog fajansa, neka tečnost gadljive boje ostavila tanane šljokice; kao i obično, postavljam dijagnozu:
<BR>&nbsp;&nbsp;&nbsp;&nbsp;&nbsp;"Danas krastavac, šargarepa, spanać, rotkvice, maslac, slad, kiselo mleko?"
<BR>&nbsp;&nbsp;&nbsp;&nbsp;&nbsp;"Tikvice, šargarepa, zelena salata, pšenične klice i kiselo mleko; ti napreduješ."
<BR>&nbsp;&nbsp;&nbsp;&nbsp;&nbsp;"Podjednako gadno?"
<BR>&nbsp;&nbsp;&nbsp;&nbsp;&nbsp;"Podjednako."
<BR>&nbsp;&nbsp;&nbsp;&nbsp;&nbsp;Mršteći se gutam taj rapav napitak čiji je recept star nekoliko vekova donela Lisa, i proglasila ga vegetarijanskim kao sva njena jela. Kad sam se povodom tog obratio ordinatoru on mi je dao neki paprikaš od mistično-istočnjačkih i američko-kirgizskih doktrina iz čega je ispadalo da čovek ne bi trebalo da se hrani mesom radi tog da bi sačuvao životinje a svoje telo poštedio od truleži. Poređenje sa obrocima koje mi ona sprema i koje bih ja mogao izmisliti sa svim bogatstvima savremenog finog kulinarstva dovodi me katkad do sete. Pa ipak, ja volim taj neprestani sukob do kog dolazimo u vezi sa svačim, on unosi neku živahnost u naše odnose koja se uvek svršava otkrivanjem naših dubokih podudarnosti.
<BR>&nbsp;&nbsp;&nbsp;&nbsp;&nbsp;Bleska svoj napitak pije srčući ga jezikom, ona loče s očiglednim zadovoljstvom i s vremena na vreme oblizuje svoje zatvoreno crvene usne da ne bi izgubila ni delić. Želim da sa njom razgovaram, da nastavim jedan od onih dugih jutarnjih dijaloga koje toliko volim posle mojih besanih noći; otkad sam rođen, pre sto pedeset godina, nisam spavao više od ukupno trideset godina. Telepatija koja nije u javnoj upotrebi, može poslužiti samo za vrlo intimne svrhe; kad za njom osetim potrebu, ja je koristim sa Bleskom; ali ta metoda opštenja, kad nije podržana ljubavnom, političkom, ratničkom strašću, osiromašuje odnose, smatra se za apstrakciju i pošto je neprijatno upotrebljavati je van kuće, telepatija je u stvari rezervisana samo za ljubav.
<BR>&nbsp;&nbsp;&nbsp;&nbsp;&nbsp;"Šta za tebe znači deset godina budućnosti?"
<BR>&nbsp;&nbsp;&nbsp;&nbsp;&nbsp;Lisa stisnu usne, zatim ironično zatrepta:
<BR>&nbsp;&nbsp;&nbsp;&nbsp;&nbsp;"Još sve zadivljuje. Ali ja ništa ne žalim. Rđavo je uplesniviti se u nekom starom veku."
<BR>&nbsp;&nbsp;&nbsp;&nbsp;&nbsp;"On nije bio star kad si ti u njemu živela. Uostalom, ja sam u njemu rođen! Za nešto malo više godina mogla bi mi biti mati."
<BR>&nbsp;&nbsp;&nbsp;&nbsp;&nbsp;"Zar ti nisi moja debela beba, Baltazar?"
<BR>&nbsp;&nbsp;&nbsp;&nbsp;&nbsp;Ja predem; ne bih verovao da je moguće u tolikoj meri biti zaglupljen pre no što sam sreo Lisu; ona me je oslobodila one svetinje za koju su me predodređivale moje godine, moje funkcije, kruti pokreti, krutost u rasuđivanju, doteran način izražavanja; sve je to u dodiru s njom bilo prevučeno gumom, sav sistem obzira u koji me moja besmrtnost malo po malo zatvarala i od koje više nisam mogao umaći, koja je pritiskala moj duh toliko da ga je mogla dovesti do izumiranja. Posle nekoliko meseci zajedničkog života, moje pamćenje se odjednom srušilo, otkrivajući iz tih nekorisnih ruševina moju misao koju je vreme tu ostavilo. Ja se još izdvajam od te šljake prošlosti, no ona mi više ne smeta i otkad je nestala, smisao trajanja pojavio mi se u svoj svojoj punoći, ja sam možda jedini među mojim savremenicima da u potpunosti vršim svoju besmrtnost jer moja životna snaga je upravljena isključivo prema budućnosti.
<BR>&nbsp;&nbsp;&nbsp;&nbsp;&nbsp;"Je li mi ti to pričaš tvoje snove?"
<BR>&nbsp;&nbsp;&nbsp;&nbsp;&nbsp;"Nema snova, ove noći, to je zbilja bila noć; spavao sam kao kamen."
<BR>&nbsp;&nbsp;&nbsp;&nbsp;&nbsp;"A poruke, ima li poruka od jutros?"
<BR>&nbsp;&nbsp;&nbsp;&nbsp;&nbsp;"Da, ordinator, treba da svratiš do centra, ima neki sastanak."
<BR>&nbsp;&nbsp;&nbsp;&nbsp;&nbsp;"Šteta, ja bih radije duže slavio moj rodenđan! Ali nije sve izgubljeno."
<BR>&nbsp;&nbsp;&nbsp;&nbsp;&nbsp;Upirem u nju oči koje izražavaju ludu želju; ona se glasno smeje zatim poljupcima prikriva moj stomak.
<BR>&nbsp;&nbsp;&nbsp;&nbsp;&nbsp;"Bleska, Bleska, sačekaj bar dok se operem!"
<BR>&nbsp;&nbsp;&nbsp;&nbsp;&nbsp;"Zar smrdiš, Baltazare? Ne ti lepo mirišeš, sad si dostigao doba nekog minerala, ti si jedan lep kamen koji ne može sakriti svoje zemsko poreklo, odišeš na vatru."
<BR>&nbsp;&nbsp;&nbsp;&nbsp;&nbsp;Ustajem naglo na krevetu, velikim pokretom pokrivača koji je otkriva, i skačem na pod; bez kose i dlaka, ona je više gola od uglačanog oblutka, Lisa je ljupkija od mladića i ima ženstvenost mramornog kipa; čim okrenem leđa ona će upotrebiti aparat za otklanjanje malja. Ona brzo podiže posteljinu; te arhaične tkanine koje tu i tamo vise u vazduhu sa nevidljivog dušeka, čine mi se uvek kao neki dobar vic od nameštaja.
<BR>&nbsp;&nbsp;&nbsp;&nbsp;&nbsp;Prolazeći ispod aparata za pranje ne mogu se osloboditi utiska koji me opseda da nečim odišem strašću, međutim moje ćelije se svake godine obnavljaju, računajući tu i moje nervne ćelije; moje telo je približno sačuvalo izgled čoveka pedesetih godina kakav sam bio kad se otkrilo da je smrt bolest od koje se isto tako može sačuvati, ja sam se pre podmladio, moje ćelavo teme je prekriveno finim plavim dlačicama, moje oči su ponovo dobile sjaj mladosti, a moji mišići, brižljivo održavani, obavili su moj kostur. Međutim, to ne ometa vlazi da se povuče; krmelj, sluz, suza, bala, gnoj, pljuvačka, krv, znoj, ne računajući izmet i mokraću, prožimaju moju kožu svojevrsnim zadahom kog uspevam da se oslobodim samo timareći se više puta svakog dana. Lisa tvrdi da je to posledica moje uobrazilje, ona me liže, njuška sa svim znacima zadovoljstva; ali ja joj ne verujem, osećam zadah životinje stare sto pedeset godina, te da bih se očistio potreban mi je veliki broj ceremonija.
<BR>&nbsp;&nbsp;&nbsp;&nbsp;&nbsp;Više sam voleo da ja lično konstruišem perača, koristeći se svim izvorima naše tehnologije; tamo je svaka moja pora i svaki moj otvor duboko očišćen, moje telo je masirano od glave do nogu, moji organi su kontrolisani i doterani tako da moja unutrašnja hemija odgovara idealnim zahtevima koji omogućuju da se postigne divna ravnoteža mladosti. Odatle izlazim nov i živ kao neko ždrebe; nekoliko časova kasnije zadah se vraća; i kad bi to bio samo zadah!
<BR>&nbsp;&nbsp;&nbsp;&nbsp;&nbsp;Retkost je da me ordinator po nekom zove, jer poput svih savetnika, oblasni centar posećujem više puta nedeljno, što je uglavnom dovoljno za sređivanje u tišini svih problema Evrope; treba da bude nešto ozbiljno da bih ja tamo bio pozvan. Poruka je sastavljena ultrapoverljivom šifrom i sadrži samo poziv da dođem u centar. U trenutku kad sam pozvao jedno vozilo, Lisa izlazi iz aparata za otklanjanje malja, njena zategnuta koža blista, divna, ona me zagrli i zaljubljeno me mazi, neka vrlo određena želja odgovara njenim pokušajima. Teško se oslobađam njenog tela, kao sisaljke.
<BR>&nbsp;&nbsp;&nbsp;&nbsp;&nbsp;"Vratiću se najdalje kroz dva časa."
<BR>&nbsp;&nbsp;&nbsp;&nbsp;&nbsp;Ona ispoljava najživlju veselost. Nisu mi poslali posebna kola; duga kobra od metala koja staje pred letnjikovcem u stvari je javni autobus. Ulazim kroz dijafragmu i kao što se tome nadam, gledajući unaokolo mogu videti sve savetnike, pristojno doterane.
<BR>&nbsp;&nbsp;&nbsp;&nbsp;&nbsp;"Zdravo, N'Kima!"
<BR>&nbsp;&nbsp;&nbsp;&nbsp;&nbsp;Peter Loliv me pozdravlja, a njegovih trinaest saputnika u odjeku ponavljaju moje ime, što izaziva neskladnost bez ritma. Pružam se pored Petera:
<BR>&nbsp;&nbsp;&nbsp;&nbsp;&nbsp;"Orkestar je jutros vrlo rđav."
<BR>&nbsp;&nbsp;&nbsp;&nbsp;&nbsp;Potajna šala koja ne izaziva nijedan osmeh. Žmarci koji se rađaju na mojoj ruci upozoravaju me da će se moj ekscem uskoro obnoviti, što će svakako značiti pritisak na dobro raspoloženje koje osećam još od buđenja. Sama neprijatnost koju mi stvara obaveza da prisustvujem u centru dovoljna je da izazove proces; kroz nekoliko trenutaka češaću prvo crvenilo koje će se sigurno pojaviti na mojoj koži; lišajevi će zatim doći.
<BR>&nbsp;&nbsp;&nbsp;&nbsp;&nbsp;Jedno koso sunce zracima šiba Bogorodičinu crkvu koja se sjaji pod svojom zaštitnom opnom; s jedne i sa druge strane pustog ostrva Site mulj Sene koje valja sunca. Silazimo odmah čim se kobra zaustavila pred tremom, baš u trenutku kad jedan debeli oblak zaklanja svetlost. Ulazimo u redu jedan za drugim kao guske, zaslepljeni svetlosnim kontrastom; ja ipak u tom mraku raspoznajem sivu i mekanu masu centra. Mi ćemo se smestiti u sedišta zbornice. Ja i obično volim te milujuće dijaloge sa ordinatorom, sam u nerazgovetnoj senci velike prazne katedrale u kojoj pokatkad rubin jednog vitraža baca obojenu mrlju, prskajući crvenilom unutrašnjost centra. No ja mrzim ove sastanke koji dobijaju izgled neke zavere. Svako čovečje biće je odgovorno i slobodno, mi ga samo predstavljamo kod ordinatora da bi se uspostavio dijalog između naših dvaju oblika pameti. Dakle, od nedavno ova vrsta saziva krije policijske poduhvate. Savetnici su pozivani da za njih daju saglasnost. Ja sam takođe predstavnik zločinaca, zavedenih, lopova, neuropata i duševnih bolesnika, jer sam govornik vanzemaljskih bića; mi nemamo nikakvo pravo da sudimo ovim poslednjim, a one prve treba da lečimo da bi se ponovo uključili u naše društvo. Oni to i ne čine uvek rado. Ipak, daleko smo od uvođenja policijskog poretka, Država je odavno postala neodređen i maglovit pojam koju idealisti desnice čak i ne pokušavaju da obnove. Mi smo sastanak građana istih prava, federativno udruženje u više oblasti koje donekle odgovaraju kontinentima. Pa ipak, katkad imam utisak da ordinator, uz pomoć jedne grupe mističara, pokušava da ponovo u krilo federacije uvede neku vrstu dirigovanja 'odozgo'. Nova deklaracija o ljudskim pravima koja je bila obnarodovana kad je početak građanskog rata između besmrtnika i mističara bio savladan, temeljno odbacuje svako mešanje Saveta u lične odnose; ordinator i savetnici su tu samo zato da planiraju svetsku privredu u vezi sa federalnim potrebama, čak se ni naša kulturna uloga ne shvata drukčije do u vezi sa lokalnim posebnim interesima. Ne dolazi u obzir da se povede akcija koja bi imala za cilj da naškodi bilo kakvom ljudskom biću, bilo kojim povodom, sem ako obavlja delatnost suprotnu pravima čoveka. Naravno, bićima stranim sunčevom sistemu suđeno je po drugim merilima, što je bilo odvratno, i ja se već više godina zauzimam da postignem poseban status za sve vanzemaljske trgovce koji su nastanjeni u gradovima.
<BR>&nbsp;&nbsp;&nbsp;&nbsp;&nbsp;Na ivici smo povratka u mračnjaštvo; neke odluke donete su uz formalno protivljenje naših liberalnih načela i to zahvaljujući podršci grupa koje su obrazovali mističari; ovi poslednji sad su u većem broju od besmrtnika i predstavljaju slabu većinu protiv koje mi ništa ne možemo, tim pre što izgleda da se ordinator oslanja na nju da bi uneo nove projekte. Nije tako davno izgledalo nezamislivo jednom slobodnom čoveku da izglasava neki zakon; svaka odluka treba da bude posledica lične diskusije između svakog člana saveta i ordinatora. Svi izglasani predlozi u grupi liče na karikaturu što ne odgovara idealima našeg društva. Počinjem da sumnjam da njih nisu želeli mističari koji su većim delom bliži besmrtnicima u njihovom osnovnom shvatanju dijaloga i lične slobode. Ordinator njima manevriše. Dosad sam odbijao da uzbunim mnjenje, izbegavajući da o problemu diskutujem sa članovima mog kolegijuma ali ako se nastavi sa tim, uzeću na sebe da organizujem borbu protiv ordinatora.
<BR>&nbsp;&nbsp;&nbsp;&nbsp;&nbsp;Moja leva ruka je prekrivena perutom a moji nokti do besnila žele da je češu, opirem se jakom svrabu koji prati obrazovanje tih skramica, znajući da ću se uskoro ugušiti kad se budu pojavili prvi znaci teškog disanja koje prati ova pojava.
<BR>&nbsp;&nbsp;&nbsp;&nbsp;&nbsp;"Problem koji vam danas podnosimo ozbiljan je."
<BR>&nbsp;&nbsp;&nbsp;&nbsp;&nbsp;Volim taj prigušen glas koji potiče iz zvučnika i ako znam da on za sve duguje epohi u kojoj sam rođen i iz kojih je gnusnih metoda pokretača potekao; on mi je uvek nekako milovao potiljak i to je jedan od retkih ustupaka koje činim prošlosti.
<BR>&nbsp;&nbsp;&nbsp;&nbsp;&nbsp;"Reč je o upadu jednog otpadnika paralelnih univerzuma u naš svet, njegovo ime je Felis Žiar. Savet federacije odlučio je da dematerijalizira svako stvorenje, strano, čija bi morfologija bila slična morfologiji stanovnika sunčevog sistema, zbog opasnosti od njegovog prisustva koje na našoj Zemlji može biti rizično. Istorijski: skupna odluka doneta povodom prvog poznatog incidenta dematerijalizacije putem prostorno-vremenskih naslaga. Ključ br. 73BB77 i slučajevi 73BC49, 75BD23 koji su smrt izazvali putem dezintegracije dvojice drugih stanovnika naše planete.
<BR>&nbsp;&nbsp;&nbsp;&nbsp;&nbsp;Međutim, danas imamo da rešimo jedan suptilniji problem: čovek koji se zove Felis Žiar, koji se pojavio juče popodne nema svog dvojnika u našem svetu; taj je već preminuo. Posle proučavanja predlažem da taj čovek bude zaštićen; biće dovoljno novog prilagođavanja da bi mogao da se uključi u naše društvo. Predlaže se glasanje."
<BR>&nbsp;&nbsp;&nbsp;&nbsp;&nbsp;Možda sam ja nepotrebno oprezan, ali čini mi se da taj čudan predlog krije u sebi opasnu nameru. Sedeći u krugu dvorane, savetnici diskutuju, već se naziru dva tabora. Moja se pluća naglo stežu, otvaram usta, vazduh ne prolazi, grlo mi je stegnuto, nema panike, imam još nekoliko sekundi za intervenciju. Ja znam kako treba da utičem na moju promenu materija da bih izlučio dozu adrenalina koja mi je potrebna da bih se oslobodio grča. Utičem na nadbubrežnu žlezdu: hormon se odmah širi.
<BR>&nbsp;&nbsp;&nbsp;&nbsp;&nbsp;"Tražim prethodnu ekspertizu!"
<BR>&nbsp;&nbsp;&nbsp;&nbsp;&nbsp;Moja upadica ne izaziva nikakvu posledicu, izgleda da savetnici nisu čuli moj predlog, toliko su uneti u svoje diskusije.
<BR>&nbsp;&nbsp;&nbsp;&nbsp;&nbsp;"U sličnom slučaju ekspertiza može da uspostavi dobru metodu zbližavanja, te ordinator podupire traženje Baltazara N'Kima. Da li se kogod protivi?"
<BR>&nbsp;&nbsp;&nbsp;&nbsp;&nbsp;Prethodna ekspertiza je prihvaćena odlukom većine. No to mene ne zadovoljava, ali me strah ne proždire, jednog dana ću doći glave ovom sistemu, toj parodiji demokratije. Nije potrebno zabraniti ili dopustiti, osuditi ili odobriti da bi čovečanstvo moglo u slozi živeti; lična sloboda, sa tananim nijansama koje nameću uzdržljivost ili želje pojedinca, zahtevaju svakodnevni dijalog između svih ljudskih bića i njihovog zajedničkog pamćenja koje je ordinator. Danas je već stotinak godina otkad su ta načela definisana, učinivši kraj tom besmislenom manihejirmu kome se čovečanstvo pokoravalo. Slučaj Felisa Žiara sa svim suprotnostima koje sadrži, poslužiće mi možda kao odskočna daska za borbu protiv podmuklog zla koje preti.
<BR>&nbsp;&nbsp;&nbsp;&nbsp;&nbsp;Pritiskam dlanom na stroj za intervencije koji mi je bio poslat. Dijafragma se odmah otvara. Čini mi se da vozilo prepoznajem po nekim ogrebotinama na perjanoj površini tog prebivališta.
<BR>&nbsp;&nbsp;&nbsp;&nbsp;&nbsp;Kula Bogorodičine crkve, toliko bela, sad se jasno ocrtava na debelom olujnom obliku, koji se na vidiku naduvava. Penjući se mogu da posmatram savršene zavoje koji ocrtavaju rukavci Sene oko trema: samo da se neki nov bog ne izleže u tom kamenom jajetu!
<BR>&nbsp;&nbsp;&nbsp;&nbsp;&nbsp;Zona letnjikovca pruža se sa jedne i sa druge strane rodnog grada Panama, sve dokle moj pogled doseže; u stvari ona pokriva Evropu, ona je zauzela Zemlju. Galebovi na brazdama. Tu i tamo, poput nekog mrtvog drveta bez granja, po jedna kula, neki neboder, presecaju jednolikost te ravne širine; jezgra nekadanjih sela obrazuju mrke boje škriljca koje se uvrću u spirale, manji mlečni putevi, kolorite građevina raznih oblika, na toj visini svedenih na jasne tačke.
<BR>&nbsp;&nbsp;&nbsp;&nbsp;&nbsp;Nant se oslanja na pojas svetlosti koja okružuje more. Uživam u kontrastu obala pustog ušća i gamiženja letnjikovaca koji se tiskaju oko ružičaste uzavrelosti pokrivenog grada. Nekad sam doprinosio ostvarenju te mlitave arhitekture, u čijem središtu počiva zapadni centar ordinatora, u prolazu Pomere.
<BR>&nbsp;&nbsp;&nbsp;&nbsp;&nbsp;Žiar mora biti u neposrednoj blizini. Detektor udešavam prema uputstvima.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
