<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>IV
<P>&nbsp;&nbsp;&nbsp;&nbsp;&nbsp;Povratak u Gaj se Tomi-Reju odužio, ali još više se odužio Tesli i Raulu, mada iz mnogo manje metafizičkih razloga. Kao prvo, Teslina kola nisu bila trkačka, i dobro su kloparala dok su išla nizbrdo; sada je bilo mnogo gore zbog umora. Kao drugo, iako ju je dodir Nuncia vratio sa praga smrti, izazvao je kod nje sporedne efekte čiju punu jačinu nije shvatila dok nisu prešli granicu. Iako je vozila prilično dobra kola po sasvim dobrom autoputu, nikako nije mogla da iskoristi sve te pogodnosti onako dobro kao nekada. Osećala je da joj pažnju odvlače druga mesta i druga stanja uma. U prošlosti se i drogirala i napijala, ali ono što je sada doživljavala bilo je mnogo pomamnije, kao da joj je um prizvao iz sećanja sva drogirana stanja, svaki halucinogen, svako sredstvo za smirenje i vodio je kroz sve to, ubrizgavajući u sebe po malo od svakoga. Jednog trenutka znala je da se rita kao pomahnitala (mogla je da čuje sebe, kao neki tuđi glas), u narednom je lebdela u eteru dok se autoput razlagao pred njom, zatim su joj misli bile prljavije od njujorške podzemne železnice i morala je da zapne iz sve snage kako bi sprečila sebe da okonča celu tu prokletu farsu zvanu život jednim okretajem volana. Kroz sve to, probijale su se dve činjenice. Prva, da Raul sedi pored nje, stežući šofersku tablu šakama sa pobelelim zglavcima, neopisivo preplašen. Druga, mesto koje je posetila u svom nuncijskom snu, Kisunova Petlja. Iako nije bilo stvarno u onoj meri u kojoj su to bila kola koja je vozila i Raulov miris, nije bilo zato manje uporno. Sećanje na njega nije je napuštalo tokom svih onih milja koje su prešli. Nazvao je to Trojstvo, i ono, ili sam Kisun, želeli su da se ona vrati. Osetila je kako je vuku, gotovo je fizički to osećala. Opirala se, mada ne sasvim voljno. Iako joj je bilo drago što je vraćena u život, ono što je videla i čula tokom svog boravka u Trojstvu izazvalo je kod nje znatiželju i teralo je da se vrati; čak je bila i uznemirena zbog toga. Što se više opirala, to je postajala iscrpljenija, tako da je u vreme kada su stigli do predgrađa Los Anđelesa izgledala kao neko ko se dugo lišavao sna: a sanjarenja su pretila da svakog časa nahrupe u tkanje stvarnosti.
<BR>&nbsp;&nbsp;&nbsp;&nbsp;&nbsp;"Moraćemo nakratko da stanemo", reče ona Raulu, svesna da zapliće jezikom dok govori. "Na kraju ću nas oboje ubiti."
<BR>&nbsp;&nbsp;&nbsp;&nbsp;&nbsp;"Spava ti se?"
<BR>&nbsp;&nbsp;&nbsp;&nbsp;&nbsp;"Ne znam", odvrati ona, plašeći se da bi joj san mogao natovariti isto onoliko problema koliko ih i rešiti. "Bar da se odmorim. Da uspem malo kafe u sebe i sredim misli."
<BR>&nbsp;&nbsp;&nbsp;&nbsp;&nbsp;"Ovde?" upita Raul.
<BR>&nbsp;&nbsp;&nbsp;&nbsp;&nbsp;"Šta ovde?"
<BR>&nbsp;&nbsp;&nbsp;&nbsp;&nbsp;"Staćemo ovde?"
<BR>&nbsp;&nbsp;&nbsp;&nbsp;&nbsp;"Ne", reče ona. "Idemo u moj stan. Na pola sata odavde. Toliko ako letimo..."
<BR>&nbsp;&nbsp;&nbsp;&nbsp;&nbsp;Ti već letiš, lutko, obavesti je njen um i verovatno nikada nećeš stati. Ti si uskrsnula. Šta očekuješ? Da će život jednostavno da teče dalje kao da se ništa nije dogodilo? Zaboravi. Stvari više nikada neće biti iste.
<BR>&nbsp;&nbsp;&nbsp;&nbsp;&nbsp;Međutim, Zapadni Holivud se nije izmenio; i dalje je to bio ulepšani Dečakov Grad: barovi, stilske radnje u kojima je kupovala nakit. Skrenula je levo kod Santa Monike ka Severnom Hantli Drajvu, gde je živela već pet godina od kada je u L. A.-u. Bilo je već gotovo podne i smog je izgarao po gradu. Parkirala je kola u garaži ispod zgrade i odvela Raula u apartman V. Prozori suseda koji je stanovao ispod nje, jednog teškog, zatvorenog čovečuljka s kojim je izmenila najviše tri rečenice za pola desetleća, a dve od njih su bile psovke, bili su otvoreni i on ju je sigurno video kako prolazi. Zaključila je da će mu biti potrebno najviše dvadeset minuta da obavesti ceo blok da se gospođica Usamljenosrce, čula je da je tako zove, vratila u grad... da izgleda grozno i da je došla u pratnji Kvazimoda. Pa neka. Sada je imala drugih briga, kao na primer, kako da sjedini ključ i bravu, kako da izvede taj trik koji je uporno zbunjivao njena čula. Raul joj je pritekao upomoć, uzevši ključ iz njenih drhtavih prstiju i otvorivši im vrata. Stan je, kao i uvek, predstavljao bojno polje. Ostavila je vrata širom otvorena i otvorila prozore kako bi pustila unutra nešto malo manje ustajao vazduh, a onda uključila telefonsku sekretaricu da sasluša poruke. Dva puta ju je zvao njen agent, oba puta kako bi je obavestio da nema nikakvih vesti o odbačenom scenariju; zvala je Saralin da pita zna li ona gde je Grilo. Posle Saralin, Teslina majka: njen doprinos predstavljao je pre litaniju grehova nego poruku... zločina koje je činio svet u celini i njen otac kao pojedinac. I na kraju poruka Mikija de Falka, koji je dodatno zarađivao dahtanjem u porno filmovima i kome je bila potrebna partnerica za kratak angažman. U pozadini, čulo se lajanje. "I čim se vratiš", dodao je on kao potpis, "dođi po ovog jebenog psa pre nego što me istera iz rođene kuće. Poješće me." Uhvatila je Raula kako je gleda dok je saslušavala pozive, ne skrivajući svoju zbunjenost.
<BR>&nbsp;&nbsp;&nbsp;&nbsp;&nbsp;"Moji pajtaši", reče ona kada se Miki pozdravio. "Baš su brbljivi, zar ne? Slušaj, moram da legnem. Jasno ti je gde je šta, je li tako? Frižider; TV; toalet. Probudi me za jedan sat, važi?"
<BR>&nbsp;&nbsp;&nbsp;&nbsp;&nbsp;"Jedan sat."
<BR>&nbsp;&nbsp;&nbsp;&nbsp;&nbsp;"Prijao bi mi čaj, ali nemamo vremena." Zagledala se u njega koji je zurio u nju. "Ima li uopšte smilsa to što govorim?"
<BR>&nbsp;&nbsp;&nbsp;&nbsp;&nbsp;"Da..." odvrati on sumnjičavo.
<BR>&nbsp;&nbsp;&nbsp;&nbsp;&nbsp;"Preplićem jezikom?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"To sam i mislila. U redu. Stan je tvoj. Ne javljaj se na telefon. Vidimo se za jedan sat."
<BR>&nbsp;&nbsp;&nbsp;&nbsp;&nbsp;Oteturala je do kupatila ne sačekavši da on bilo šta kaže, skinula se do gola, pomislila da se istušira, ali se ipak odlučila za pljuskanje hladnom vodom po licu, grudima i rukama, a onda je otišla u spavaću sobu. U sobi je bilo toplo, ali nije imala nameru da otvori prozor. Kada se njen prvi sused Ron probudi, što će se uskoro dogoditi, pustiće operu. Mogla je da bira između pregrejane sobe i Lučije od Lamermura. Izabrala je da se znoji.
<BR>
<BR>&nbsp;&nbsp;&nbsp;&nbsp;&nbsp;Prepušten sam sebi, Raul je pronašao raznu hranu u frižideru, izneo je do otvorenog prozora, seo i odmahnuo glavom. Nije ovoliko bio zaplašen još od dana kada je Flečer poludeo. I sada, kao i onda, pravila koja su vladala svetom iznenada su se promenila bez upozorenja i on više nije znao koja bi trebalo da bude njegova svrha. U svom srcu od srca prestao je da se nada da će ponovo videti Flečera. Kapela koju je održavao u Misiji, a koja je u početku služila kao mamac, postala je spomenik. Očekivao je da će tamo i umreti, sam, da će ga do kraja ismevati da je napola razuman, što je u mnogo pogleda i bilo tačno. Jedva da je umeo da piše, znao je samo da nažvrlja svoje ime. Nije umeo da čita. Većina predmeta koji su se nalazili u sobi ove žene za njega su predstavljali potpunu tajnu. Osećao se izgubljenim.
<BR>&nbsp;&nbsp;&nbsp;&nbsp;&nbsp;Iz ovog samosažaljenja izvukao ga je krik iz susedne sobe.
<BR>&nbsp;&nbsp;&nbsp;&nbsp;&nbsp;"Tesla?" pozva je on.
<BR>&nbsp;&nbsp;&nbsp;&nbsp;&nbsp;Nije dobio suvisli odgovor: i dalje su se čuli samo prigušeni krici. Ustao je i krenuo za zvukom. Vrata koja su vodila u njenu spavaću sobu bila su zatvorena. Zastao je sa šakom ka kvaki, nervozan jer nije želeo da uđe bez poziva. A onda do njega ponovo dopreše krici. On otvori vrata.
<BR>&nbsp;&nbsp;&nbsp;&nbsp;&nbsp;Nikada u životu nije video nagu ženu. Ukočio se ugledavši Teslu ispruženu na krevetu. Ruke su joj bile ispružene pored tela, šakama je stezala čaršav, glava joj se cimala s jedne na drugu stranu. Međutim, njeno telo je bilo nekako maglovito što ga je podsetilo na ono što se dogodilo na putu ispod Misije. Ponovo je odlazila od njega. Nazad ka Petlji. Njeni krici su se sada pretvorili u stenjanje. Ali uzrok nije bilo zadovoljstvo. Odlazila je nerado.
<BR>&nbsp;&nbsp;&nbsp;&nbsp;&nbsp;Ponovo ju je pozvao po imenu, veoma glasno. Iznenada se uspravila u krevetu, širom razrogačenih očiju uprtih u njega.
<BR>&nbsp;&nbsp;&nbsp;&nbsp;&nbsp;"Isuse!" izgovori ona. Dahtala je, kao da je upravo završila trku. "Isuse. Isuse. Isuse."
<BR>&nbsp;&nbsp;&nbsp;&nbsp;&nbsp;"Vikala si..." reče on pokušavši da joj objasni svoje prisustvo u sobi.
<BR>&nbsp;&nbsp;&nbsp;&nbsp;&nbsp;Tek je tada kako se činilo shvatila situaciju u kojoj su se nalazili: svoju nagost, njegovu zadivljenost i pored toga što mu je bilo neprijatno. Dohvatila je čaršav i počela da ga povlači preko sebe, ali pažnju joj je odvlačilo ono što je upravo doživela.
<BR>&nbsp;&nbsp;&nbsp;&nbsp;&nbsp;"Bila sam tamo", reče ona.
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Trojstvo. Kisunova Petlja."
<BR>&nbsp;&nbsp;&nbsp;&nbsp;&nbsp;Dok su se vraćali duž obale, uložila je veliki napor da mu objasni viziju koju je imala dok ju je Nuncio lečio, sa ciljem da utvrdi pojedinosti u glavi i da spreči ponovno vraćanje, mameći sećanja iz zapečaćene ćelije svog unutrašnjeg života i deleći ih sa nekim drugim. Krajnje odbojno mu je opisala Kisuna.
<BR>&nbsp;&nbsp;&nbsp;&nbsp;&nbsp;"Videla si ga?" upita Raul.
<BR>&nbsp;&nbsp;&nbsp;&nbsp;&nbsp;"Nisam stigla do kolibe", odvrati ona. "Ali on želi da dođem tamo. Osećam kako vuče." Položila je šaku na stomak. "I sada ga osećam, Raule."
<BR>&nbsp;&nbsp;&nbsp;&nbsp;&nbsp;"Ovde sam", odvrati on. "Neću te pustiti da odeš."
<BR>&nbsp;&nbsp;&nbsp;&nbsp;&nbsp;"Znam i drago mi je zbog toga."
<BR>&nbsp;&nbsp;&nbsp;&nbsp;&nbsp;Ispružila je ruku. "Drži me za ruku, a?" On je oprezno prišao krevetu. "Molim te", reče ona. On je posluša. "Ponovo sam videla onaj grad", nastavi ona. "Izgleda tako stvaran, osim što u njemu nema nikoga, baš nikoga. Liči... liči na pozornicu... kao da će tamo nešto biti izvedeno."
<BR>&nbsp;&nbsp;&nbsp;&nbsp;&nbsp;"Izvedeno."
<BR>&nbsp;&nbsp;&nbsp;&nbsp;&nbsp;"Znam da to nema nikakvog smisla, ali iznosim ti ono što osećam. Nešto strašno će se tamo dogoditi, Raule. Nešto najgore što se može zamisliti."
<BR>&nbsp;&nbsp;&nbsp;&nbsp;&nbsp;"Ne znaš šta?"
<BR>&nbsp;&nbsp;&nbsp;&nbsp;&nbsp;"Ili se već dogodilo?" primeti ona. "Možda zbog toga nema nikoga u gradu. Ne. Ne. To nije to. To još nije gotovo, već samo što se nije dogodilo."
<BR>&nbsp;&nbsp;&nbsp;&nbsp;&nbsp;Pokušala je, što je najbolje umela, da unese neki smisao u svoju zbunjenost. Da je trebalo da postavi scenu u tom gradu za neki film, kakva bi to scena bila? Vatreni obračun u glavnoj ulici? Građani čuče iza zaključanih vrata dok se beli i crni šeširi obračunavaju? Možda. Ili bi to bio grad koji su napustili žitelji kada se na obzorju pojavila neka neman? Scenario sa čudovištem iz klasičnih pedesetih: neko stvorenje koje su probudile nuklearne probe...
<BR>&nbsp;&nbsp;&nbsp;&nbsp;&nbsp;"To je već bliže", primeti ona.
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Možda je to film o dinosaurusu. Ili džinovskoj tarantuli. Ne znam. To je, nema sumnje, već bliže. Isuse, ovo je frustrirajuće! Ja nešto znam o tom mestu, Raule, a ne mogu da razaberem šta."
<BR>&nbsp;&nbsp;&nbsp;&nbsp;&nbsp;Iz susednog stana dopirali su delovi Donicetijevog remek dela. Znala ga je tako dobro da je mogla da peva zajedno sa pevačem samo da je imala glasa.
<BR>&nbsp;&nbsp;&nbsp;&nbsp;&nbsp;"Skuvaću kafu", reče ona. "Da se razbudim. Da li bi otišao do Rona i zamolio ga za malo mleka?"
<BR>&nbsp;&nbsp;&nbsp;&nbsp;&nbsp;"Da. Svakako."
<BR>&nbsp;&nbsp;&nbsp;&nbsp;&nbsp;"Samo mu reci da si moj prijatelj."
<BR>&nbsp;&nbsp;&nbsp;&nbsp;&nbsp;Raul ustade sa kreveta, odvojivši svoju šaku od njene.
<BR>&nbsp;&nbsp;&nbsp;&nbsp;&nbsp;"Ronov stan je broj četiri", viknu ona za njim, a zatim ode u kupatilo da se konačno istušira i dalje mozgajući o onom gradu. Nakon što se oribala i pronašla čistu majicu i farmerke, Raul se vratio u stan i telefon je zazvonio. S druge strane opera i Ron.
<BR>&nbsp;&nbsp;&nbsp;&nbsp;&nbsp;"Gde si ga našla?" zanimalo ga je. "Ima li brata?"
<BR>&nbsp;&nbsp;&nbsp;&nbsp;&nbsp;"Može li čovek ovde da ima malo privatnosti?" upita ona.
<BR>&nbsp;&nbsp;&nbsp;&nbsp;&nbsp;"Ne bi smela da paradiraš njime, curo", odvrati Ron. "Šta je on, vozač kamiona? Mornar? Tako je širok u ramenima."
<BR>&nbsp;&nbsp;&nbsp;&nbsp;&nbsp;"To svakako jeste."
<BR>&nbsp;&nbsp;&nbsp;&nbsp;&nbsp;"Ako počne da se dosađuje, samo ga pošalji ovamo."
<BR>&nbsp;&nbsp;&nbsp;&nbsp;&nbsp;"Biće polaskan", odvrati Tesla i spusti slušalicu. "Dobio si obožavaoca", obavesti ona Raula. "Ron misli da si veoma seksi."
<BR>&nbsp;&nbsp;&nbsp;&nbsp;&nbsp;Raul ju je pogledao manje zbunjeno nego što je očekivala. To ju je nagnalo da ga upita: "Ima li pedera među majmunima, šta misliš?"
<BR>&nbsp;&nbsp;&nbsp;&nbsp;&nbsp;"Pedera?"
<BR>&nbsp;&nbsp;&nbsp;&nbsp;&nbsp;"Homoseksualaca. Muškaraca koji vole da idu u krevet sa drugim muškarcima."
<BR>&nbsp;&nbsp;&nbsp;&nbsp;&nbsp;"Je li Ron?"
<BR>&nbsp;&nbsp;&nbsp;&nbsp;&nbsp;"Je li Ron?" ona se nasmeja. "Da, Ron je. Takvo je ovo susedstvo. Zato ga i volim."
<BR>&nbsp;&nbsp;&nbsp;&nbsp;&nbsp;Počela je da odmerava kašičicama kafu u šolje. Dok je slušala granule kako klize sa kašičice, osetila je da vizija ponovo počinje da deluje na nju. Ispustila je kašičicu. Okrenula se ka Raulu. Bio je daleko od nje, na drugom kraju sobe koja kao da se ispunjavala prašinom.
<BR>&nbsp;&nbsp;&nbsp;&nbsp;&nbsp;"Raule?" pozva ga ona.
<BR>&nbsp;&nbsp;&nbsp;&nbsp;&nbsp;"Šta je bilo?" videla ga je kako kaže. Pre videla nego čula; zvuk je bio smanjen na nulu u svetu koji je napuštala. Obuzela ju je panika. Obe ruke je ispružila prema Raulu.
<BR>&nbsp;&nbsp;&nbsp;&nbsp;&nbsp;"Nemoj dozvoliti da odem..." doviknu mu ona. "... ne želim da idem! Ne želim..."
<BR>&nbsp;&nbsp;&nbsp;&nbsp;&nbsp;A onda se prašina isprečila između njih, erodirajući ga. Njene šake promašile su njegove u oluji i umesto da se nađe u njegovom čvrstom zagrljaju bila je bačena nazad u pustinju i kretala se velikom brzinom preko sada već poznatog terena. Iste one spržene zemlje preko koje je već dva puta putovala.
<BR>&nbsp;&nbsp;&nbsp;&nbsp;&nbsp;Njen stan je potpuno nestao. Ponovo se nalazila u Petlji i napredovala je kroz grad. Iznad nje, nebo je bilo tanano obojeno, kao i prvi put kada je putovala ovuda. Sunce je još bilo nisko na obzorju. Mogla je jasno da ga vidi, za razliku od prvog puta. I više od toga da ga vidi, mogla je da zuri u njega, ne moravši da skrene pogled. Mogla je čak da razabere pojedinosti. Solarne baklje su prštale sa oboda poput vatrenih ruku. Gomila sunčevih pega obeležavala je njegovo zažareno lice. Kada je ponovo pogledala u tle, već se približavala gradu.
<BR>&nbsp;&nbsp;&nbsp;&nbsp;&nbsp;Prebrodivši prvi nalet panike počela je da preuzima kontrolu nad okolnostima, oštro se podsećajući da je ovo treći put kako je ovde i da bi trebalo da je u stanju da već jednom shvati u čemu je trik. Snagom volje primorala je sebe da uspori korak i zaključila da zaista usporava, tako da je sada imala više vremena da prouči grad kada je stigla do njegovog kraja. Kada ga je videla prvi put, instinkt joj je govorio da je nekako lažan. Sada se taj instinkt potvrdio. Daske kuća nisu bile nagrižene vremenom, nisu čak bile ni obojene. Na prozorima nije bilo zavesa; u vratima nije bilo ključaonica. A iza tih vrata i prozora? Naložila je svom sistemu za lebdenje da skrene ka jednoj od kuća i provirila kroz prozor. Krov kuće nije bio propisno postavljen; sunčeva svetlost probijala se kroz pukotine i osvetljavala unutrašnjost. Bila je prazna. Nije bilo nameštaja niti bilo kakvog drugog znaka da tu stanuju ljudi. Unutrašnjost čak nije bila izdaljena u sobe. Cela zgrada bila je lažna. Ako je ova bila lažna, onda je verovatno takva bila i naredna. Krenula je dalje da se uveri. I ova je bila potpuno napuštena.
<BR>&nbsp;&nbsp;&nbsp;&nbsp;&nbsp;Kada se odvojila od drugog prozora, osetila je povlačenje koje je iskusila tamo nazad u onom drugom svetu: Kisun je pokušavao da je dovede k sebi. Sada se nadala da Raul nije pokušao da je probudi, ako je njeno telo zaista i dalje bilo prisutno u svetu koji je napustila. Iako se plašila ovog mesta i duboko sumnjala u čoveka koji ju je pozvao ovamo, znatiželja je bila jača. Tajne koje su se odvijale u Palomo Gaju bile su same po sebi dovoljno bizarne, ali ništa od onoga što joj je Flečer onako na brzinu preneo o Džafu, Umetnosti i Suštini nije ni izdaleka objašnjavalo ovo mesto. Odgovore je znao Kisun, u to uopšte nije sumnjala. Ako bi mogla da zaviri malo između redova njegovog razgovora, koliko god on bio nepošten, možda bi bilo nade da shvati. Poverenje koje je upravo stekla u ovo stanje omogućilo joj je da joj lakše padne pomisao da se vrati u kolibu. Ako joj bude pretio ili ako se uzbudi, jednostavno će otići. To je bilo u njenoj moći. Sve je bilo u njenoj moći, samo je trebalo da to dovoljno snažno poželi. Ako je mogla da gleda u sunce i ne oslepi onda je sigurno mogla da iziđe na kraj sa Kisunovim nespretnim potraživanjima njenog tela.
<BR>&nbsp;&nbsp;&nbsp;&nbsp;&nbsp;Nastavila je dalje kroz grad, svesna da sada hoda, ili je bar odlučila da sebi predstavi tu iluziju. Jednom kada je zamislila sebe ovde, kao što je to učinila prvi put, proces kojim je donosila sa sobom i svoje telo postao je automatski. Nije mogla da oseti tlo pod nogama, niti je čin hodanja od nje zahtevao bilo kakav napor, ali ona je donela sa sobom iz onog drugog sveta ideju o tome kako se napreduje i koristila ju je ovde bez obzira bila ona potrebna ili ne. Verovatno nije. Verovatno bi joj bila dovoljna i sama misao da se kreće unaokolo. Ali rezonovala je ovako, što više stvarnosti koju odlično poznaje unese na ovo mesto, to će imati veću kontrolu nad njim. Držaće se ovde pravila za koja je pretpostavljala da su bila jedinstvena, bar donedavno. A ako su se promenila, znaće da to nije njeno delo. Što je više razmišljala o tome, to se postojanijom osećala. Senka ispod nje se produbila; počela je da oseća pod nogama vrelinu tla.
<BR>&nbsp;&nbsp;&nbsp;&nbsp;&nbsp;Kisun, razume se, nije odobravao postojanje prirodnih osećanja ovde, ma koliko ona bila umirujuća po nju. Osetila je kako je počeo jače da je vuče, kao da je zavukao šaku u njen stomak i povlačio.
<BR>&nbsp;&nbsp;&nbsp;&nbsp;&nbsp;"U redu..." promrmlja ona "... dolazim. Ali kada ja to budem htela, ne ti."
<BR>&nbsp;&nbsp;&nbsp;&nbsp;&nbsp;U njenom sadašnjem stanju nije imala samo težinu i senku; bilo je tu i mirisa i zvukova. Oboje su je iznenadili; neprijatno. Do njenih nosnica dopro je odvratan miris koji je odmah prepoznala: trulenje mesa. Da se negde na ulici nije nalazila kakva mrtva životinja? Ništa nije primetila. Zvuk ju je uputio na drugi trag. Njen sluh, oštriji nego ikada, uhvatio je zujanje insekata. Pažljivo je slušala ne bi li otkrila iz kog pravca dolazi, pa kada joj se učinilo da je u tome uspela, prešla je ulicu uputivši se ka jednoj drugoj kući. Bila je isto onako bezoblična kao i one kroz čije prozore je provirila, ali ova nije bila prazna. Jači smrad i zvuk koji su dopirali iz nje potvrdili su to. Iza te banalne fasade krilo se nešto mrtvo. Mnogo toga, počela je da podozreva. Smrad je postajao sve jači; utroba joj se prevrnula od njega. Ali morala je da vidi kakve to tajne krije ovaj grad.
<BR>&nbsp;&nbsp;&nbsp;&nbsp;&nbsp;Na pola puta preko ulice, osetila je novo povlačenje u stomaku. Oduprla mu se, ali ovog puta Kisun nije bio spreman da je tako lako pusti sa udice. Ponovo je povukao i ona otkri da se i protiv svoje volje kreće niz ulicu. Jednog trenutka prilazila je Kući smrada, narednog se nalazila na dvadeset jardi od mesta gde je bila.
<BR>&nbsp;&nbsp;&nbsp;&nbsp;&nbsp;"Hoću da vidim", procedi ona kroz zube, nadajući se da Kisun može da je čuje.
<BR>&nbsp;&nbsp;&nbsp;&nbsp;&nbsp;Čak i da nije mogao, ponovo ju je povukao. Ovog puta ga je spremno dočekala i oduprla mu se, zahtevajući da njeno telo krene nazad ka onoj Kući.
<BR>&nbsp;&nbsp;&nbsp;&nbsp;&nbsp;"Nećeš me zaustaviti", reče ona.
<BR>&nbsp;&nbsp;&nbsp;&nbsp;&nbsp;Umesto odgovora, ponovo ju je povukao i, uprkos njenim nastojanjima da se odupre, odbacio ju je još dalje od cilja.
<BR>&nbsp;&nbsp;&nbsp;&nbsp;&nbsp;"Jebi se!" glasno je uzviknula, besna zbog njegovog mešanja.
<BR>&nbsp;&nbsp;&nbsp;&nbsp;&nbsp;Upotrebio je njen bes protiv nje. Kada je utrošila energiju na ispad ponovo ju je povukao i ovog puta je uspeo da je odvuče gotovo do kraja ulice na drugi kraj grada. Nikako nije mogla da mu se odupre. Jednostavno je bio jači od nje, a što je više besnela, to se njegov stisak više pojačavao, dok nije počela da se kreće velikom brzinom iz grada, sledeći njegov zov na isti način kao i prvi put kada je došla u Petlju.
<BR>&nbsp;&nbsp;&nbsp;&nbsp;&nbsp;Znala je da joj bes slabi otpor, pa je mirno izdala sama sebi naređenje da ga kontroliše, dok je pustinja brzo promicala pored nje.
<BR>&nbsp;&nbsp;&nbsp;&nbsp;&nbsp;"Smiri se, ženo", reče ona sama sebi. "On je običan nasilnik. Ništa više. Ništa manje. Smiri se."
<BR>&nbsp;&nbsp;&nbsp;&nbsp;&nbsp;Savet koji je dala sama sebi upalio je. Osetila je kako u njoj ponovo raste samopouzdanje. Nije dozvolila sebi da uživa u zadovoljstvu zbog toga. Jednostavno je isprobala moć koju je povratila da se još jednom pokaže. Kisun nije odustajao, razume se; osetila je njegovu pesnicu u svojoj utrobi kako je vuče jače no ikad. Zabolelo ju je. Ali oduprla se i nastavila da se opire, dok se nije gotovo zaustavila.
<BR>&nbsp;&nbsp;&nbsp;&nbsp;&nbsp;Međutim, on je bar u jednom svom naumu uspeo. Grad je bio tek tačkica na obzorju iza nje. Put do njega bio je za nju nesavladiv. Nije bila sigurna, čak i kada bi pokušala, da bi uspela da se celim putem odupire njegovom povlačenju. Ponovo je ponudila sebi nemi savet: da ovog puta ostane nekoliko trenutaka da stoji mirno na ovom mestu i razmotri situaciju. Izgubila je bitku u gradu, o tome nije bilo zbora. Ali sada je znala koja će mu škakljiva pitanja postaviti kada se konačno nađe u četiri oka s njim. Prvo, odakle onaj smrad, drugo, zašto se toliko uplašio da ga ona ne vidi. Ali imajući u vidu snagu koju je očigledno posedovao, čak i na ovolikoj udaljenosti, znala je da mora biti pažljiva. Najveća greška koju je mogla da napravi u ovim okolnostima bila je da pretpostavi kako je vlast koju je uspostavila nad sobom bila stalna. Ona je ovde bila na Kisunovu zapovest i šta god joj rekao o tome kako je i on sam ovde bio zatvorenik, znao je više o ovdašnjim zakonima nego ona. U svakom trenutku bila je plen njegove moći, čije je granice mogla samo da nagađa. Morala je mnogo opreznije da nastavi dalje, ili je rizikovala da izgubi i ono malo autoriteta koji je imala nad svojim stanjem.
<BR>&nbsp;&nbsp;&nbsp;&nbsp;&nbsp;Okrenuvši leđa gradu, krenula je u pravcu kolibe. Čvrstina koju je stekla u gradu nije joj bila oduzeta, ali kada je krenula, učinila je to tako lakim korakom koji se potpuno razlikovao od svega što je do tada iskusila. Bila je to neka vrsta hoda po mesecu: koraci su joj bili dugi i laki, brzina nedostižna čak i za najbrže trkače. Ostivši da se približava, Kisun više nije čarao po njenoj utrobi, mada je zadržao svoje prisustvo u njoj, kao da je želeo da je podseti na snagu koju je mogao da upotrebi samo ako bi hteo.
<BR>&nbsp;&nbsp;&nbsp;&nbsp;&nbsp;Ispred sebe je sada ugledala drugo obeležje ovog predela: kulu. Vetar je zavijao u njenim sapetim žicama. Ponovo je usporila korak, kako bi bolje mogla da prouči tu strukturu. Malo šta je imalo da se vidi. Bila je možda stotinu stopa visoka, napravljena od čelika, a na vrhu se nalazila jednostavna drvena platforma koja je sa tri strane bila prekrivena talasastim limom. Nije mogla da odredi čemu je služila. Kao platforma za osmatranje činila se potpuno beskorisnom, jer nije imalo gotovo ništa da se vidi. A kako se činilo, nije služila ni u kakvu tehničku svrhu. Pored talasastog lima na vrhu... i nekog paketa koji je visio između... nije bilo ni traga antenama niti uređajima za osmatranje. Od svih ljudi setila se Bunjuela i njegovog filma koji je najviše volela, Simon pustinjak, satiričke vizije svetog Simona koga iskušava đavo dok pokore radi sedi na vrhu jednog stuba usred nedođije. Možda je ova kula bila podignuta za nekog isto tako mazohističkog sveca. Ako je to bio slučaj, on mora da se pretvorio u prašinu, ili božanstvo.
<BR>&nbsp;&nbsp;&nbsp;&nbsp;&nbsp;Ovde više ništa nije imalo da se vidi, zaključila je ona i udaljila se od kule, prepustivši je njenom zavijajućem, zagonetnom životu. Još nije mogla da vidi Kisunovu kolibu, ali je znala da ne može biti daleko. Na obzorju nije besnela oluja što je nosila prašinu koja bi je sakrila od pogleda; prizor ispred nje... pustinjsko tlo i nebo iznad nje... bili su upravo onakvi kakvih ih se sećala sa poslednjeg putovanja. Ta činjenica joj se istog časa učinila čudnom: da se ništa nimalo nije promenilo. Možda se ovde nikada ništa ne menja, pomisli ona. Možda je ovo mesto bilo zauvek. Ili se kao film stalno iznova vrtelo, dok se rupice sa strane ne pokidaju, ili film izgori u žljebu.
<BR>&nbsp;&nbsp;&nbsp;&nbsp;&nbsp;Tek što je zamislila tu postojanost, kada joj je u vidno polje ušla skitnica na koju umalo nije zaboravila. Žena.
<BR>&nbsp;&nbsp;&nbsp;&nbsp;&nbsp;Poslednji put, kada ju je Kisun vukao ka kolibi, nije imala prilike da uspostavi kontakt sa ovim drugim igračem na pozornici pustinje. Kisun je, doduše, pokušao da je ubedi da je ta žena samo iluzija; projekcija njegovih erotskih maštarija i da je treba izbegavati. Ali sada, kada joj je žena bila dovoljno blizu da ju je mogla pozvati, Tesla pomisli je verovatnije da je objašnjenje fantazija, a ne žena. Koliko god Kisun bio perverzan, a uopšte nije sumnjala da jeste, prilika pred njom nije predstavljala pomoć za masturbiranje. Istina, bila je gotovo naga, a dronjci odeće u koje je bila umotana žalosno nepristali. Međutim, izgleda da joj je neko na nekoliko mesta iščupao pramenove duge kose, sasušena krv na slepoočnici i obrazima poprimila je prljavu smeđu boju. Bila je mršava i sva u modricama; imala je ogrebotine po butinama i rukama koje su tek delimično bile zarasle. Tesla je podozrevala da se ispod ostataka nečega što je jednom moglo biti bela haljina krije neka mnogo dublja rana. Tkanina joj je bila zalepljena za struk koji je obuhvatala rukama, gotovo se presamićujući od bolova. Nije ona bila lutka sa naslovne strane; niti je predstavljala iluziju. Ona je postojala u istoj ravni kao i Tesla, i ovde je patila.
<BR>&nbsp;&nbsp;&nbsp;&nbsp;&nbsp;Kao što je Tesla i podozrevala, Kisun je znao da je zanemarila njegovo upozorenje i ponovo je počeo da je vuče. Ovog puta bila je na to potpuno spremna. Umesto da pobesni zbog toga, ostala je sasvim mirno da stoji, ne dopustivši da je obuzme bes. Njegovi prsti uma borili su se za lovinu, zatim su počeli da klize kroz njenu unutrašnjost. Ponovo ju je ščepao; ponovo skliznuo i ščepao. Ni na koji način nije reagovala, jednostavno je stajala tamo gde se zatekla, ni na trenutak ne skidajući pogled sa žene.
<BR>&nbsp;&nbsp;&nbsp;&nbsp;&nbsp;Uspravila se, više se nije držala za stomak, već je pustila da joj ruke vise pored tela. Tesla krenu veoma polako prema njoj, trudeći se što je bolje mogla da sačuva mir koji je Kisunu onemogućavao da vlada njome. Žena nije pokušala ni da krene ka njoj niti da se povuče. Sa svakim novim korakom, Tesla je o njoj saznavala nešto novo. Imala je možda pedeset godina i najživlji deo na njoj bile su oči, iako upale; ostalo se svodilo na umor. Oko vrata nosila je lanac na kome je visio jednostavni krst. To je bilo sve što joj je ostalo od života koji je možda nekada vodila pre nego što se izgubila u ovoj divljini.
<BR>&nbsp;&nbsp;&nbsp;&nbsp;&nbsp;Iznenada, otvorila je usta i licem joj je preleteo izraz patnje. Počela je da govori, međutim, ili joj glasne žice nisu bile dovoljno jake, ili pluća dovoljno velika, jer reči nisu uspevale da pređu razdaljinu između njih.
<BR>&nbsp;&nbsp;&nbsp;&nbsp;&nbsp;"Stani", reče joj Tesla, plašeći se da žena ne utroši i ono malo preostale energije. "Sačekaj da priđem bliže."
<BR>&nbsp;&nbsp;&nbsp;&nbsp;&nbsp;Ako ju je i razumela, nije se obazirala na njen savet, već je počela ponovo da govori, sve vreme ponavljajući isto.
<BR>&nbsp;&nbsp;&nbsp;&nbsp;&nbsp;"Ne mogu da te čujem", doviknu joj Tesla, svesna da njena uzrujanost izazvana ženinom uzrujanošću omogućava Kisunu da ponovo zagospodari njome. "Sačekaj, molim te?" reče ona, požurivši.
<BR>&nbsp;&nbsp;&nbsp;&nbsp;&nbsp;A onda je shvatila da ženino lice uopšte ne izražava patnju, već strah. Da njene oči više ne gledaju u Teslu, već u nešto drugo. I da ponavlja "Liks! Liks!"
<BR>&nbsp;&nbsp;&nbsp;&nbsp;&nbsp;Užasnula se, okrenula i uverila se da je pod pustinje iza nje oživeo od Liksa: na prvi pogled pomislila je da ih je desetak, na drugi da ih je dvostruko više. Svi su bili poptuno isti, poput zmija sa kojih je skinut svaki znak raspoznavanja, što ih je svodilo na deset stopa mišića koji se uvijaju i kreću prema njoj punom brzinom. Pomislila je da je onaj jedan koga je prethodni put na tren videla, a koji joj je otvorio vrata, bio bez usta. Pogrešila je. Imali su usta; crne, širom razjapljene rupe oivičene crnim zubima. Pripremala se za njihov napad kada je shvatila (prekasno) da su pozvani samo da joj odvuku pažnju. Kisun je stegao njenu utrobu i povukao. Pustinja je iskliznula pod njenim nogama, Liksovi su se razdvojili dok ju je vukao kroz njihove redove.
<BR>&nbsp;&nbsp;&nbsp;&nbsp;&nbsp;Ispred nje, koliba. Već posle nekoliko sekundi našla se na njenom pragu, vrata su se već otvarala.
<BR>&nbsp;&nbsp;&nbsp;&nbsp;&nbsp;"Uđi", reče Kisun. "Dugo ti je trebalo."
<BR>
<BR>&nbsp;&nbsp;&nbsp;&nbsp;&nbsp;Raulu, ostavljenom u Teslinom stanu, ništa drugo nije preostalo nego da čeka. Bio je načisto s tim gde je ona otišla i ko ju je pozvao, ali pošto nije imao sredstva da tamo i sam pođe, bio je bespomoćan. Mada se nije moglo reći da je nije osećao. Nuncio je dva puta dotakao njegov sistem i on je znao da nije daleko od njega.
<BR>&nbsp;&nbsp;&nbsp;&nbsp;&nbsp;Kada je u kolima Tesla pokušala da mu opiše kako je doživela putovanje u Petlju, strašno je želeo da rečima izrazi nešto što je shvatio tokom godina provedenih u Misiji. Međutim, njegov rečnik nije bio dorastao tom zadatku. I dalje nije bio. Ali njegova osećanja su snažno reagovala na način na koji je sada osećao Teslu.
<BR>&nbsp;&nbsp;&nbsp;&nbsp;&nbsp;Ona se nalazila na nekom drugom mestu, ali mesto predstavlja samo drugu vrsta bića, i sva stanja bi mogla, ako bi bila pronađena sredstva, da razgovaraju sa svim ostalim stanjima. Majmun sa čovekom, čovek sa mesecom. To nije imalo nikakve veze ni sa jednom tehnologijom. Ovde se radilo o nepodeljivosti sveta. Rukovodeći se tim principom, Flečer je stvorio Nuncio od čorbe disciplina, ne vodeći računa o tome gde je nauka prelazila u magiju, ili logika u besmisao; isto onako kao što se Tesla kretala između realnosti poput snene magle, uprkos utvrđenom zakonu; isto onako kao što je on od pravog majmuna postao pravo ljudsko biće, ali nesvestan trenutka u kome se to dogodilo, ili da li se uopšte dogodilo, tako je znao da bi sada mogao stići, samo kada bi imao petlju ili znao reči, što nije bio slučaj, tamo gde se nalazila Tesla. To je mesto bilo vrlo blizu kao i sva ostala mesta u svim vremenima; sve su to bili delovi istog predela uma. Ali on nije bio u stanju ništa od ovoga da pretoči u akciju. Za sada je to bilo izvan njegovih moći.
<BR>&nbsp;&nbsp;&nbsp;&nbsp;&nbsp;Preostalo mu je samo da zna, i čeka, što je na izvestan način bilo bolnije nego kada veruješ da si zaboravljen.
<BR>
<BR>&nbsp;&nbsp;&nbsp;&nbsp;&nbsp;"Ti si jedan drkadžija i lažov", reče ona kada je zatvorila vrata.
<BR>&nbsp;&nbsp;&nbsp;&nbsp;&nbsp;Vatra se bila rasplamsala. Bilo je vrlo malo dima. Kisun je sedeo na svom mestu sa druge strane vatre, zurio u nju, svetlijim očima nego što ih se sećala. U njima se ogledalo uzbuđenje.
<BR>&nbsp;&nbsp;&nbsp;&nbsp;&nbsp;"Želela si da se vratiš", reče joj on. "Ne poriči. Osetio sam to u tebi. Mogla si da se odupreš dok si bila tamo napolju u Kozmu, ali ti to, u stvari, nisi htela. Reci mi da li lažem i kada to tvrdim. Čikam te da kažeš."
<BR>&nbsp;&nbsp;&nbsp;&nbsp;&nbsp;"Ne", reče ona. "Priznajem. Radoznala sam."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;"Ali to ti ne daje pravo da me jednostavno dovučeš ovamo."
<BR>&nbsp;&nbsp;&nbsp;&nbsp;&nbsp;"Kako sam drugačije mogao da ti pokažem put?" upita je on blago.
<BR>&nbsp;&nbsp;&nbsp;&nbsp;&nbsp;"Da mi pokažeš put?" ponovi ona, znajući da je namerno ljuti, ali ipak nije bila u stanju da iz glave izbije osećaj bespomoćnosti. Ništa nije više mrzela od situacije kojom nije bila u stanju da vlada, tako da je činjenica da je drži u njoj izazvala strašan bes.
<BR>&nbsp;&nbsp;&nbsp;&nbsp;&nbsp;"Nisam ja glupa", reče ona. "A nisam ni igračka koju možeš potezati kada ti to odgovara."
<BR>&nbsp;&nbsp;&nbsp;&nbsp;&nbsp;"Ne nameravam da se odnosim prema tebi ni na jedan od ta dva načina", reče Kisun. "Molim te, hajde da sklopimo primirje? Konačno, oboje smo na istoj strani?"
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"U to ne možeš da sumnjaš."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"Posle svega što sam ti kazao", primeti Kisun. "Tajni koje sam podelio s tobom."
<BR>&nbsp;&nbsp;&nbsp;&nbsp;&nbsp;"Sve mi se čini da ih ima nekoliko koje nisi baš voljan da podeliš."
<BR>&nbsp;&nbsp;&nbsp;&nbsp;&nbsp;"O?" izusti Kisun, šarajući pogledom od nje ka plamenovima.
<BR>&nbsp;&nbsp;&nbsp;&nbsp;&nbsp;"Grad, na primer."
<BR>&nbsp;&nbsp;&nbsp;&nbsp;&nbsp;"Šta je s njim?"
<BR>&nbsp;&nbsp;&nbsp;&nbsp;&nbsp;"Želela sam da vidim šta se to nalazi u kući, ali ne, ti si me jednostavno odvukao odatle."
<BR>&nbsp;&nbsp;&nbsp;&nbsp;&nbsp;Kisun uzdahnu. "Ne poričem", reče on. "Da nisam, sada ne bi bila ovde."
<BR>&nbsp;&nbsp;&nbsp;&nbsp;&nbsp;"Ne pratim te."
<BR>&nbsp;&nbsp;&nbsp;&nbsp;&nbsp;"Zar ne osećaš atmosferu koja tamo vlada? Ne mogu da poverujem da je ne osećaš. Pravi užas."
<BR>&nbsp;&nbsp;&nbsp;&nbsp;&nbsp;Sada je na nju došao red da polako ispusti vazduh, kroz zube.
<BR>&nbsp;&nbsp;&nbsp;&nbsp;&nbsp;"Da", reče ona. "Osetila sam nešto."
<BR>&nbsp;&nbsp;&nbsp;&nbsp;&nbsp;"Iad Urobori imaju posvuda svoje agente", reče Kisun. "Verujem da se jedan od njih krije u tom gradu. Ne znam koji oblik poprima i ne želim to da znam. Ali pretpostavljam da bi bilo pogubno videti ga. U svakom slučaju, ne nameravam da rizikujem, a ni ti ne bi trebalo, koliko god da si znatiželjna."
<BR>&nbsp;&nbsp;&nbsp;&nbsp;&nbsp;Bilo je teško suprotstaviti se ovakvom viđenju stvari kada je ono gotovo izražavalo njena vlastita osećanja. Pre samo nekoliko minuta, u njenom stanu, rekla je Raulu da oseća kako će se nešto dogoditi u toj praznoj Glavnoj ulici. Sada je Kisun potvrdio njene sumnje.
<BR>&nbsp;&nbsp;&nbsp;&nbsp;&nbsp;"Pretpostavljam onda da treba da ti zahvalim", reče ona nerado.
<BR>&nbsp;&nbsp;&nbsp;&nbsp;&nbsp;"Nema veze", odvrati Kisun. "Nisam te spasao tebe radi, spasao sam te zbog mnogo važnijih dužnosti." Napravio je kratku pauzu kako bi prodžarao pocrnelim štapom po vatri. Zaplamsala je i osvetlila kolibu jače no ikada do tada. "Izvini", nastavi on, "ako sam te uplašio kada si poslednji put bila ovde. Kažem ako. Znam da jesam i ne znam na koji način bih mogao da se iskupim." Dok je ovo govorio nije gledao u nju, pa je stekla utisak da je govor bio unapred pripremljen. Ali pošto je u pitanju bio čovek za koga je podozrevala da ima neverovatno jak ego, bio je dvostruko dobrodošao. "Bio sam... podstaknut, da kažemo... tvojim fizičkim prisustvom na način na koji nisam računao da ću baš biti i bila si u pravu što si posumnjala u moje motive." Spustio je šaku među noge i uhvatio penis kažiprstom i palcem. "Kao što vidiš", reče on, "sada se obuzdavam."
<BR>&nbsp;&nbsp;&nbsp;&nbsp;&nbsp;Pogledala je. Bio je sasvim mlitav.
<BR>&nbsp;&nbsp;&nbsp;&nbsp;&nbsp;"Izvinjenje prihvaćeno", reče ona.
<BR>&nbsp;&nbsp;&nbsp;&nbsp;&nbsp;"Nadam se da se sada možemo vratiti na posao."
<BR>&nbsp;&nbsp;&nbsp;&nbsp;&nbsp;"Ne nameravam da ti dam svoje telo, Kisune", glatko ga odbi ona. "Ako se taj tvoj posao na to odnosi, zaboravi."
<BR>&nbsp;&nbsp;&nbsp;&nbsp;&nbsp;Kisun klimnu. "Ne mogu da te krivim zbog toga. Izvinjenje ponekad nije dovoljno. Ali moraš shvatiti težinu situacije. U ovom trenutku, tamo u Palomo Gaju, Džaf se priprema da iskoristi Umetnost. Mogu ga zaustaviti. Ali ne odavde."
<BR>&nbsp;&nbsp;&nbsp;&nbsp;&nbsp;"Nauči onda mene."
<BR>&nbsp;&nbsp;&nbsp;&nbsp;&nbsp;"Nema vremena."
<BR>&nbsp;&nbsp;&nbsp;&nbsp;&nbsp;"Brzo učim."
<BR>&nbsp;&nbsp;&nbsp;&nbsp;&nbsp;Kisun je oštro pogleda.
<BR>&nbsp;&nbsp;&nbsp;&nbsp;&nbsp;"Kakva čudovišna arogancija", reče on. "Zakoračiš usred tragedije koja se vekovima bliži svom kraju i misliš da možeš jednostavno izmeniti njen smer sa nekoliko reči. Ovo nije Holivud. Ovo je pravi svet."
<BR>&nbsp;&nbsp;&nbsp;&nbsp;&nbsp;Njegov hladni bes ju je malo obuzdao, ali ne mnogo.
<BR>&nbsp;&nbsp;&nbsp;&nbsp;&nbsp;"U redu, s vremena na vreme postajem agresivna. Ubij me zbog toga. Rekla sam ti da želim da pomognem, ali to sranje sa zamenom tela ne dolazi u obzir."
<BR>&nbsp;&nbsp;&nbsp;&nbsp;&nbsp;"Možda, onda..."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"...možeš pronaći nekoga ko jeste voljan da mi se preda."
<BR>&nbsp;&nbsp;&nbsp;&nbsp;&nbsp;"To nije lak zadatak. Šta bi trebalo da im kažem?"
<BR>&nbsp;&nbsp;&nbsp;&nbsp;&nbsp;"Umeš da budeš ubedljiva", odvrati on.
<BR>&nbsp;&nbsp;&nbsp;&nbsp;&nbsp;Vratila se u mislima u svet iz koga je došla. U njenoj zgradi bio je dvadeset jedan stanar. Da li bi mogla da ubedi Rona, Edgara ili nekog od prijatelja, Mikija de Falka možda, da zakorače s njom u Petlju? Sumnjala je. Tek kada su joj se misli usredsredile na Raula, nazrela je izvesnu malu nadu. "Da li bi se on usudio da učini ono što ona nije smela?"
<BR>&nbsp;&nbsp;&nbsp;&nbsp;&nbsp;"Možda mogu da pomognem", izjavi ona.
<BR>&nbsp;&nbsp;&nbsp;&nbsp;&nbsp;"Brzo?"
<BR>&nbsp;&nbsp;&nbsp;&nbsp;&nbsp;"Da. Brzo. Ako možeš da me vratiš u moj stan."
<BR>&nbsp;&nbsp;&nbsp;&nbsp;&nbsp;"To je bar lako."
<BR>&nbsp;&nbsp;&nbsp;&nbsp;&nbsp;"Ne zaboravi, ništa ne obećavam."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Za uzvrat želim nešto od tebe."
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Ženu s kojom sam pokušala da razgovaram; onu za koju si rekao da ti služi za seksualnu ispomoć?"
<BR>&nbsp;&nbsp;&nbsp;&nbsp;&nbsp;"Pitao sam se kada ćeš nju pomenuti."
<BR>&nbsp;&nbsp;&nbsp;&nbsp;&nbsp;"Povređena je."
<BR>&nbsp;&nbsp;&nbsp;&nbsp;&nbsp;"Ne veruj u to."
<BR>&nbsp;&nbsp;&nbsp;&nbsp;&nbsp;"Lično sam videla."
<BR>&nbsp;&nbsp;&nbsp;&nbsp;&nbsp;"To je iadski trik!" reče Kisun. "Ona već dosta dugo luta tamo napolju, pokušavajući da me navede da joj otvorim vrata. Ponekad se pretvara da je povređena, ponekad prede poput mačke, poput seksi mačeta. Tare se o vrata." On zadrhta. "Čujem je, kako se tare, moleći me da je pustim unutra. To je samo jedan od njenih trikova."
<BR>&nbsp;&nbsp;&nbsp;&nbsp;&nbsp;Posle svake Kisunove izjave Tesla je bila sve neodlučnija: da li da mu veruje ili ne. Tokom poslednje posete kazao joj je da je ta žena najverovatnije ljubavnica iz snova. Sada kaže da je iadski agent. Možda jeste jedno od toga dvoga, ali ne može biti oboje.
<BR>&nbsp;&nbsp;&nbsp;&nbsp;&nbsp;"Želim lično da razgovaram s njom", reče ona. "Odlučila sam. Ne izgleda mi tako opasna."
<BR>&nbsp;&nbsp;&nbsp;&nbsp;&nbsp;"Ti ne znaš", upozorio ju je Kisun. "Izgled vara. Držim je na odstojanju pomoću Liksa iz straha zbog onoga šta bi mogla da učini."
<BR>&nbsp;&nbsp;&nbsp;&nbsp;&nbsp;Razmišljala je da li da ga pita šta bi mogla da mu učini žena koja očigledno trpi veliki bol, a onda je zaključila da je to pitanje za neka manje očajna vremena.
<BR>&nbsp;&nbsp;&nbsp;&nbsp;&nbsp;"Vraćam se onda", reče ona.
<BR>&nbsp;&nbsp;&nbsp;&nbsp;&nbsp;"Shvataš da je ovo hitno."
<BR>&nbsp;&nbsp;&nbsp;&nbsp;&nbsp;"Ne moraš to stalno da mi ponavljaš", reče Tesla. "Da, shvatam. Ali kao što već rekoh, tražiš suviše. Ljudi se vežu za svoja tela. Šalim se."
<BR>&nbsp;&nbsp;&nbsp;&nbsp;&nbsp;"Ako sve prođe dobro, i uspem da sprečim iskorištavanje Umetnosti, onda snabdevač dobija svoje telo nazad, netaknuto. Ako ne uspem, onda će ionako biti kraj sveta, pa neće biti važno?"
<BR>&nbsp;&nbsp;&nbsp;&nbsp;&nbsp;"Divno", primeti Tesla.
<BR>&nbsp;&nbsp;&nbsp;&nbsp;&nbsp;"Trudim se."
<BR>&nbsp;&nbsp;&nbsp;&nbsp;&nbsp;Okrenula se prema vratima.
<BR>&nbsp;&nbsp;&nbsp;&nbsp;&nbsp;"Idi brzo", reče on. "I ne dozvoli da ti bilo šta odvuče pažnju..."
<BR>&nbsp;&nbsp;&nbsp;&nbsp;&nbsp;Vrata se otvoriše a da ih ona nije ni dodirnula.
<BR>&nbsp;&nbsp;&nbsp;&nbsp;&nbsp;"I dalje si nadmeni drkadžija, Kisune..." glasila je Teslina oproštajna primedba. Zatim je izišla na istu ranu jutarnju svetlost.
<BR>&nbsp;&nbsp;&nbsp;&nbsp;&nbsp;Levo od kolibe kao da se preko tla pustinje kretala neka oblak-senka. Trenutak ju je proučavala i primetila da je tle koje su obasjavali zraci sunca bilo prekriveno Liksima, bilo ih je čitavo jedno malo more. Osetivši njen pogled zastali su i podigli glave u njenom pravcu. Nije li Kisun kazao da je on stvorio ta stvorenja?
<BR>&nbsp;&nbsp;&nbsp;&nbsp;&nbsp;"Idi, molim te", čula ga je da kaže. "Nema mnogo vremena."
<BR>&nbsp;&nbsp;&nbsp;&nbsp;&nbsp;Da se držala njegovih uputstava ne bi primetila ženu koja se pojavila iza Liksa. Nije to učinila, pa ju je ugledala. Uprkos Kisunovim upozorenjima, kada je ugledala ženu, zastala je. Ako je ovo zaista bio agent Iad Urobora, kao što je to Kisun tvrdio, onda je dosetka, da se predstavi u tako ranjivom obliku, bila veličanstvena. Koliko god da se trudila, nikako nije mogla da poveruje u tako neizmernu ili ambicioznu podlost kao što bi bila ta da se Iad predstavi u tako jadnom stanju. Nije li zlo bilo suviše puno sebe, čak i u svojim mahinacijama, da bi došlo tako ogoljeno? Nije mogla da zanemari svoj instinkt, koji joj je neopozivo govorio da Kisun, bar što se ovog tiče, nije bio u pravu. Ta žena nije bila agent. Ona je bila ljudsko biće koje pati. Tesla je mogla da okrene leđa mnogim molbama, ali nikada ovako nečem.
<BR>&nbsp;&nbsp;&nbsp;&nbsp;&nbsp;Ne obazirući se na daljnja preklinjanja čoveka u kolibi iza nje, zakoračila je prema ženi. Liksi oživeše kada je stala da im se približava. Počeli su da ključaju čim je zakoračila prema njima, podižući glave poput kobri. Taj prizor je, međutim, umesto da ga uspori, samo ubrzao njeno približavanje. Ako im je Kisun izdao takva naređenja, a sigurno jeste, onda je njihovo ometanje da se približi ženi samo još više pojačalo njenu sumnju da je pokušao da je navede na pogrešan trag. Pokušao je da spreči njihov susret; zašto? Zato što je ta grozna žena koja je patila bila opasna? Ne! Svaki delić Teslinog bića odbijao je to objašnjenje. Želeo je da ih drži podalje jednu od druge zbog nečega što bi mogle razmeniti; nečeg što bi moglo biti rečeno ili urađeno i što bi moglo baciti sumnju na njega.
<BR>&nbsp;&nbsp;&nbsp;&nbsp;&nbsp;Izgleda da su Liksi dobili nova uputstva. Povrediti Teslu značilo bi sprečiti glasnika da obavi svoj posao; stoga su sada okrenuli glave prema ženi. Shvatila je njihovu nameru i licem joj se razlio strah. Tesli pade na pamet da joj je bila poznata njihova pakost; da ih je možda i ranije izazivala pokušavajući da stigne do Kisuna, ili nekog od njegovih posetilaca. Nema sumnje, znala je kako će najbolje da ih zbuni; trčala je napred nazad i to veoma brzo tako da su se vezivali u čvor pokušavajući da odluče na koju stranu da se bace.
<BR>&nbsp;&nbsp;&nbsp;&nbsp;&nbsp;Tesla je doprinela odbrani tako što je vikala na njih dok je ubrzavala, odjednom postavši uverena da neće smeti da je povrede sve dok Kisun očajnički bude želeo da iziđe iz svog zatvora i dok mu je ona jedina nada.
<BR>&nbsp;&nbsp;&nbsp;&nbsp;&nbsp;"Bežite od nje!" drala se na njih. "Ostavite je na miru, drkadžije!"
<BR>&nbsp;&nbsp;&nbsp;&nbsp;&nbsp;Ali oni su se već usredsredili na svoj cilj i nisu nameravali da joj dozvole da ih otera povicima. Kada im se Tesla približila na nekoliko jardi, krenuli su za svojim plenom.
<BR>&nbsp;&nbsp;&nbsp;&nbsp;&nbsp;"Beži!" povika Tesla.
<BR>&nbsp;&nbsp;&nbsp;&nbsp;&nbsp;Žena je poslušala savet, ali bilo je prekasno. Najbrži iz gnezda bili su joj za petama; zatim su počeli da joj se penju uz telo kako bi ga obmotali. Bilo je izvesne ogavne elegancije u njihovom kretanju, dok su se obavijali oko ženinog torza i vukli je ka tlu. Liksi koji su ih sledili istog časa su je prekrili. Kada je Tesla stigla na nekoliko jardi od žene, više nije mogla da je razlikuje od napadača. Praktično su je mumificirali. Pa ipak, i dalje se opirala, čupajući njihova tela dok su se oni sve više zbijali oko nje.
<BR>&nbsp;&nbsp;&nbsp;&nbsp;&nbsp;Tesla nije gubila vreme u priči. Jednostavno je počela da vuče Likse golim rukama, prvo pokušavši da oslobodi ženino lice u stahu da je ne uguše, a kada je to postigla, potrudila se da joj oslobodi ruke. Iako ih je bilo mnogo, nisu bili naročito snažni. Nekolicina se jednostavno raspala kada je nasrnula na njih, tako da joj se njihova žuto-bela krv prosula po šakama i poprskala joj lice. Odvratnost koju je osetila samo ju je još više razjarila, pa je još žešće nasrnula na njih boreći se protiv njihovog uvijanja, vukući i vukući dok nije bila sva ulepljena od sokova. Žena koju umalo nisu ubili napajala se vatrom svoga spasioca, tako da je i sama počela da se oslobađa stiska svojih ubica.
<BR>&nbsp;&nbsp;&nbsp;&nbsp;&nbsp;Osetivši da je moguće izvojevati pobedu, mada na jedvite jade, Tesla se spremila za bekstvo. Nije mogla poći sama, znala je to. Žena je morala poći s njom, nazad u njen stan u Severnom Hantlejevom Prilazu, ili će postati plen daljnjih napada, a posle jednog ovakvog neće joj ostati mnogo snage da im se suprotstavi. Kisun ju je naučio da zamisli svoj put u Petlju. Da li bi sada mogla to isto da uradi u suprotnom pravcu, ne samo sebe radi već i zbog žene? Ako ne uspe, obe će postati žrtve Liksa, koji sada kao da su počeli da se pojavljuju sa svih strana, kao da im je njihov tvorac poslao znak za uzbunu. Istisnuvši iz uma njihovo približavanje koliko god je mogla, Tesla je zamislila sebe i ženu ispred sebe kako odlaze odavde na neko drugo mesto. Ne na bilo koje. U Zapadni Holivud. Severni Hantlejev Prilaz. Njen stan. Izvedi to, naložila je sama sebi. Ako Kisun može, možeš i ti.
<BR>&nbsp;&nbsp;&nbsp;&nbsp;&nbsp;Čula je ženin krik... prvi zvuk koji je uopšte ispustila. Došlo je do meteža u prizoru oko njih, ali nije usledilo i njihovo trenutno prebacivanje iz Kisunove Petlje u Zapadni Holivud kome se nadala; a oko njih dve se skupljalo sve više i više Liksa.
<BR>&nbsp;&nbsp;&nbsp;&nbsp;&nbsp;"Ponovo", naloži Tesla samoj sebi. "Ponovi to."
<BR>&nbsp;&nbsp;&nbsp;&nbsp;&nbsp;Usredsredila je pažnju na ženu ispred sebe koja je i dalje kidala delove Liksa obmotane oko tela i izvlačila ih iz kose. To je bila slika na koju je morala da se usredsredi. Onog drugog putnika, sebe, lako je bilo zamisliti.
<BR>&nbsp;&nbsp;&nbsp;&nbsp;&nbsp;"Kreni!" reče ona. "Molim ti se Bože, kreni!"
<BR>&nbsp;&nbsp;&nbsp;&nbsp;&nbsp;Ovog puta su se slike u njenoj glavi zgusnule; ne samo da je videla sebe i ženu jasno, videla ih je kako lete, dok se svet oko njih rastakao i ponovo poprimao oblik, poput rasturene slagalice koja se ponovo slaže tvoreći drugačiju sliku.
<BR>&nbsp;&nbsp;&nbsp;&nbsp;&nbsp;Prizor joj je bio poznat. Bilo je to isto ono mesto sa koga je krenula. Kafa prosuta po podu; sunce prodire kroz prozor; Raul stoji nasred sobe, čekajući je da se vrati. Po izrazu na njegovom licu zaključila je da je uspela da dovede i ženu sa sobom. Ali nije shvatila da je donela celu sliku, uključujući i Likse koji su je pohlepno grizli. Iako su se odvojili od Kisuna, njihov neprirodni život nije ovde nimalo izgubio na žestini. Žena ih je odbacila na pod stana gde su oni nastavili da se uvijaju, gubeći krv koja je smrdela na drek. Ali bili su u delovima: glave, repovi, sredine. Žestina njihovih pokreta počela je već da jenjava. Ne želeći da gubi vreme na njihovo gaženje, Tesla pozva Raula i oni zajedno odnesoše ženu u spavaću sobu i položiše je na krevet.
<BR>&nbsp;&nbsp;&nbsp;&nbsp;&nbsp;Strašno se borila i zato je strašno prošla. Rane na telu su joj se ponovo otvorile. Ali činilo se da je mnogo više iscrpljena nego što trpi bolove.
<BR>&nbsp;&nbsp;&nbsp;&nbsp;&nbsp;"Pazi na nju", reče Tesla Raulu, "idem da donesem vode da je malo sredim."
<BR>&nbsp;&nbsp;&nbsp;&nbsp;&nbsp;"Šta se dogodilo?" zanimalo ga je.
<BR>&nbsp;&nbsp;&nbsp;&nbsp;&nbsp;"Umalo nisam prodala tvoju dušu drkadžiji i lažovu", odvrati Tesla. "Ali ne brini. Upravo sam je otkupila."
</P></TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
