<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>XI
<P>&nbsp;&nbsp;&nbsp;&nbsp;&nbsp;"Žurka je gotova", reče Džaf Grilou. "Vreme je da siđemo."
<BR>&nbsp;&nbsp;&nbsp;&nbsp;&nbsp;Od Ivinog uspaničenog odlaska jedva da su izmenjali koju reč. Taj se čovek jednostavno ponovo spustio na stolicu sa koje je ustao kako bi se pobrinuo za pobunjenog Lamara, i ostao je tako da čeka dok su odozdo dopirali povišeni glasovi, dok su stizale limuzine do ulaznih vrata, kupile svoje putnike i udaljile se, i... konačno... dok muzika nije utihnula. Grilo nije ni pokušao da umakne. Kao prvo, Lamarovo skljokano telo preprečilo se ispred vrata, tako da bi ga terate sigurno ščepale pre nego što bi uspeo da ga ukloni. A drugo, još značajnije, igrom slučaja dospeo je u društvo prvog uzroka, entiteta odgovornog za tajne sa kojima se sretao u Palomo Gaju od samog dolaska. Pred njim se, klonuo na stolici, nalazio čovek koji je oblikovao užas, te je sledstveno tome shvatao vizije koje su se razularile u gradu. Njegov odlazak odavde predstavljao bi zanemarivanje dužnosti. U svemu ovome on je trebalo da odigra samo jednu ulogu, ako zaboravimo na kratkotrajnu ulogu ljubavnika Elen Ngijen. Bio je reporter; provodnik između poznatog i nepoznatog sveta. Ako bi okrenuo Džafu leđa, počinio bi zločin mnogo teži od bilo kog za koji je znao: odbio bi da bude svedok.
<BR>&nbsp;&nbsp;&nbsp;&nbsp;&nbsp;Šta god ovaj čovek bio (lud; opasan po život; čudovište) on nije bio varalica kao većina onih koje je Grilo tokom svog profesionalnog života intervjuisao ili ispitivao. Grilou je bilo dovoljno da se osvrne po sobi i pogleda stvorenja koja je Džaf okotio, ili čiji je okot izazvao, pa da shvati da je u društvu moći koja je u stanju da izmeni svet. Nije se usuđivao da okrene leđa jednoj takvoj moći. Ići će s njom kuda god ona bude išla, u nadi da će bolje shvatiti njeno delovanje.
<BR>&nbsp;&nbsp;&nbsp;&nbsp;&nbsp;Džaf ustade.
<BR>&nbsp;&nbsp;&nbsp;&nbsp;&nbsp;"Ni ne pokušavaj da se umešaš", reče on Grilou.
<BR>&nbsp;&nbsp;&nbsp;&nbsp;&nbsp;"Neću", odvrati mu Grilo. "Ali dopusti mi da pođem s tobom."
<BR>&nbsp;&nbsp;&nbsp;&nbsp;&nbsp;Džaf ga pogleda po prvi put od Ivinog bekstva. Bilo je suviše mračno da bi Grilo primetio da je uperio svoj pogled u njega, ali ga je osetio, bio je oštar poput igala, prodirao je u njega i ispitivao ga.
<BR>&nbsp;&nbsp;&nbsp;&nbsp;&nbsp;"Skloni telo", naredi mu Džaf.
<BR>&nbsp;&nbsp;&nbsp;&nbsp;&nbsp;Grilo odvrati: "Svakako", i krenu ka vratima. Nije uopšte morao da ga podseća na svoju snagu, Grilou je bilo dovoljno to što je morao da podigne Lamarov leš. Telo je bilo vlažno i toplo. Kada ga je ponovo spustio na pod šake su mu bile lepljive od komedijaševe krvi. Od tog osećaja i mirisa Grilou je pripala muka.
<BR>&nbsp;&nbsp;&nbsp;&nbsp;&nbsp;"Samo ne zaboravi..." reče Džaf.
<BR>&nbsp;&nbsp;&nbsp;&nbsp;&nbsp;"Znam", odvrati Grilo. "Ne mešaj se."
<BR>&nbsp;&nbsp;&nbsp;&nbsp;&nbsp;"Pa. Otvori vrata."
<BR>&nbsp;&nbsp;&nbsp;&nbsp;&nbsp;Grilo ga posluša. Uopšte nije bio svestan koliko je u sobi zaudaralo dok ga nije zapahnuo talas hladnog, čistog vazduha.
<BR>&nbsp;&nbsp;&nbsp;&nbsp;&nbsp;"Kreni prvi", reče Džaf.
<BR>&nbsp;&nbsp;&nbsp;&nbsp;&nbsp;Grilo iziđe u hodnik. U kući je bilo potpuno tiho, ali ona nije bila prazna. U podnožju prvog dela stepeništa ugledao je malu skupinu Ročelinih gostiju koji su čekali. Svi uperiše oči prema vratima. Nijedno od njih nije pustilo ni glasa niti se pomerilo. Grilo je prepoznao mnoga lica; oni su ovde stajali i čekali još dok su on i Iv krenuli gore. Sada je očekivani trenutak došao. Krenuo je niz stepenice prema njima, dok mu se u glavi oblikovala misao: Džaf ga je poslao dole kako bi ga ovi obožavaoci rastrgli. Ali ušao je u njihovo vidno polje, izišao iz njega, a njihovi pogledi ga nisu sledili. Nisu oni ovamo došli da vide majmuna, već uličnog orguljaša.
<BR>&nbsp;&nbsp;&nbsp;&nbsp;&nbsp;Iz sobe na spratu začulo se masovno kretanje: terate su dolazile. Kada je stigao u podnožje stepeništa, Grilo se okrenuo i pogledao unazad u pravcu iz koga je došao. Prva stvorenja su počela da prolaze kroz vrata. Primetio je da su se izmenila, ali nije bio spreman na stepen te promene. Njihova nametljiva nečistoća sada je bila pročišćena. Postale su jednostavnije, većinu njihovih crta zaklanjala je tama koju su emitovale.
<BR>&nbsp;&nbsp;&nbsp;&nbsp;&nbsp;Posle nekolicine prvih pojavio se Džaf. Događaji koji su se zbili od njegovog sučeljavanja sa Flečerom ostavili su na njemu traga. Izgledao je iscrpljen, ličio je gotovo na skelet. Počeo je da silazi i prošao pored bazena raznobojne svetlosti koja je dopirala iz svetiljki ispred kuće svojom živošću preplavljujući njegove blede crte lica. Večeras se daje film Maska crvene smrti, pomisli Grilo; a iznad naslova stajalo je Džafovo ime.
<BR>&nbsp;&nbsp;&nbsp;&nbsp;&nbsp;Za njim su usledile sporedne ličnosti, terate, gurajući svoja tela kroz vrata i gegajući se niz stepenice za svojim tvorcem.
<BR>&nbsp;&nbsp;&nbsp;&nbsp;&nbsp;Grilo se osvrnu unaokolo i osmotri utihnulo društvo. Svoje laskave poglede još nisu skidali sa Džafa. On je nastavio dalje, niz drugo stepenište. U podnožju ga je čekala druga skupina; među njima je bila i Ročel. Kada je ugledao njenu neverovatnu lepotu, Grilo se istog časa setio svog prvog susreta s njom, kada je silazila niz stepeništa upravo onako kao što je to Džaf sada činio. Njena pojava predstavljala je otkrovenje. Ta lepota joj je davala izgled besprekornosti. Kasnije je saznao da to baš nije bilo tačno. Prvo od Elen, koja mu je podnela izveštaj o Ročelinoj prethodnoj profesiji i sadašnjoj zavisnosti, a sada se u to uverio i vlastitim očima, videvši tu ženu nakon što je podlegla Džafovoj izopačenosti kao i sve ostale njegove žrtve. Lepota nije mogla da je odbrani. Najverovatnije nije postojala nikakva odbrana. Stigao je do podnožja stepeništa i ostao tamo da sačeka Džafa za kojim su se vukle njegove legije. Za ovo kratko vreme, od trenutka kada se pojavio na vrhu stepeništa, kod njega je nastupila izvesna promena, tanana ali obeshrabrujuća. Njegovo lice, koje je do malopre odavalo strah od shvatanja, sada je bilo bezizražajno kao i lica njegove pastve, mišići su mu bili u toj meri mlitavi da je njegovo silaženje ličilo na jedva kontrolisan hodajući pad. Sva sila moći slila mu se u levu šaku, onu šaku koja je... tamo u Šoping centru... iskrvarila čestice moći koje umalo nisu uništile Flečera. I sada je činila isto; dok mu je visila uz bok, iz nje su kapale perle sjajne truleži nalik na znoj. To nije mogla biti sama moć, pretpostavljao je Grilo, već samo njen nusproizvod, jer Džaf nije ni pokušavao da spreči njihovo rascvetavanje u male tamne cvetove na stepenicama.
<BR>&nbsp;&nbsp;&nbsp;&nbsp;&nbsp;Ta šaka je skupljala snagu, crpla ju je iz svih ostalih delova svoga vlasnika (možda, ko zna? iz samog skupa); skladištila je snagu pripremajući se za posao koji ju je čekao. Grilo je pokušao da proučavanjem Džafovog lica okrije njegova osećanja, ali šaka mu je stalno iznova privlačila pažnju, kao da su sve linije sile vodile ka njoj, a svi ostali elementi ovog prizora bili nevažni.
<BR>&nbsp;&nbsp;&nbsp;&nbsp;&nbsp;Džaf pređe u predvorje. Grilo krenu za njim. Senovita legija ostade na stepeništu.
<BR>&nbsp;&nbsp;&nbsp;&nbsp;&nbsp;U predvorju je još bilo besposlenih gostiju. Neki od njih ponašali su se kao učenici, očiju uprtih u Džafa. Neki su jednostavno bili nesvesni, ispruženi preko delova nameštaja razbacanog unaokolo. Na podu je ležao Sem Saganski, košulja i lice bili su mu krvavi. Malo dalje od njega, sa šakom u kojoj je i dalje stezao sako Saganskog, ležao je još jedan čovek. Grilo nije imao pojma zbog čega je došlo do okršaja među njima, ali on se okončao nokautom.
<BR>&nbsp;&nbsp;&nbsp;&nbsp;&nbsp;"Upali svetlo", reče Džaf Grilou. Glas mu je bio bezizražajan kao što mu je postalo i lice. "Upali sva svetla. Dosta je tajni. Želim jasno da vidim."
<BR>&nbsp;&nbsp;&nbsp;&nbsp;&nbsp;Grilo je pronašao prekidače u tami i upalio sva svetla. Istog časa je prizor izgubio svaku teatralnost. Jedno ili dvoje presamićenih počeše da mrmljaju u znak protesta prekrivši lica šakama kako bi odagnali svetlost. Čovek koji je držao Saganskog otvori oči i zastenja, ali se ne pomeri, osetivši opasnost. Griloov pogled se vrati na Džafovu šaku. Perle moći su sada prestale da kaplju iz nje. Sazrela je. Bila je spremna.
<BR>&nbsp;&nbsp;&nbsp;&nbsp;&nbsp;"Kakva korist od odugovlačenja..." čuo je Džafa kako kaže i video kako podiže levu ruku sa otvorenom šakom u visinu očiju. Zatim je otišao do naspramnog zida i položio dlan na njega.
<BR>&nbsp;&nbsp;&nbsp;&nbsp;&nbsp;Zatim je, šake i dalje položene na čvrstu realnost, počeo da je stiska u pesnicu.
<BR>&nbsp;&nbsp;&nbsp;&nbsp;&nbsp;Napolju, kod kapije, Klark je primetio da su se u kući upalila svetla i ispustio uzdah olakšanja. To je samo moglo da znači da je proslava završena. Uputio je opšti poziv vozačima koji su kružili (onima koji nisu još bili utekli) naloživši im da se vrate na Brdo. Njihovi putnici će se uskoro pojaviti.
<BR>
<BR>&nbsp;&nbsp;&nbsp;&nbsp;&nbsp;Silazeći sa autoputa na skretanju za Palomo Gaj, znajući da ima da pređe još četiri milje do predgrađa grada, kroz Teslu prođe drhat. Majka je govorila da to znači da ti je neko prešao preko groba. Noćas je to mnogo bolje shvatala. Vesti su bile gore no ikada.
<BR>&nbsp;&nbsp;&nbsp;&nbsp;&nbsp;Propuštam glavni događaj, shvatila je ona. Počeo je bez mene. Osetila je da se nešto oko nje promenilo, nešto ogromno, kao da su oni koji su smatrali da je Zemlja ravna ploča sve vreme bili u pravu i da se ceo svet iznenada nagnuo za nekoliko stepeni tako da je sve na njemu skliznulo ka jednom kraju. Nijednog trenutka nije laskala sebi da je ona jedina dovoljno osećajna da to primeti. Možda je imala perspektivu koja joj je dozvoljavala da prizna šta oseća, ali nije sumnjala da se širom države u ovom trenutku, a najverovatnije i širom sveta, ljudi bude obliveni hladnim znojem, ili misle na svoje voljene strepeći za njih. Deca plaču ne znajući zbog čega. Starci veruju da im je kucnuo poslednji čas.
<BR>&nbsp;&nbsp;&nbsp;&nbsp;&nbsp;Začula je udar nastao usled sudara na autoputu koji je upravo napustila, posle koga je usledio još jedan, pa još jedan, kako su se kola... čije je vozače pomeo trenutni užas... gomilala. Kroz noć su počele da odzvanjaju sirene.
<BR>&nbsp;&nbsp;&nbsp;&nbsp;&nbsp;Svet je okrugao, reče ona sama sebi, poput volana koji držim. Ne mogu da spadnem. Ne mogu da spadnem. Držeći se te misli i volana sa podjednakim očajanjem, nastavila je da vozi ka gradu.
<BR>
<BR>&nbsp;&nbsp;&nbsp;&nbsp;&nbsp;Motreći kada će kola da se pojave, Klark je primetio svetla kako se penju uz Brdo. Međutim, suviše su sporo napredovala da bi to bili farovi. Znatiželja ga je nagnala da napusti svoje mesto i krene nizbrdo. Prevalio je možda dvadeset jardi pre nego što je, zašavši za okuku, na putu otkrio izvor svetlosti. Bili su to ljudi. Skupina od možda njih pedeset, možda i više, pela se ka vrhu. Lica i tela su im bili nejasni, ali svi su sijali u mraku poput maski na Dan mrtvih. Na čelu te skupine nalazila su se dva deteta koja su izgledala dosta normalno. Ali, imajući u vidu gomilu koja je išla za njima, sumnjao je u to. Dečak podiže pogled uz Brdo prema njemu. Klark se povuče, okrenuvši se u nameri da poveća razdaljinu između sebe i rulje.
<BR>&nbsp;&nbsp;&nbsp;&nbsp;&nbsp;Reb je bio u pravu. Trebalo je mnogo ranije da ode i prepusti ovaj prokleti grad sam sebi. Unajmljen je da spreči ulazak padobranaca na proslavu, a ne da zaustavlja kovitlace i baklje koje hodaju. Što je mnogo mnogo je.
<BR>&nbsp;&nbsp;&nbsp;&nbsp;&nbsp;Odbacio je radio i uspentrao se uz ogradu nasuprot kući. Ukrasno grmlje sa druge strane bilo je gusto i tle se strmo spuštalo, ali on je skliznuo kroz tamu ne mereći da li će stići na drugu stranu Brda u ritama, jednostavno želeći da se nađe što dalje od te kuće kada rulja stigne do kapije.
<BR>
<BR>&nbsp;&nbsp;&nbsp;&nbsp;&nbsp;Grilo je u poslednjih nekoliko dana video stvari koje su ga ostavile bez daha, ali je ipak uspeo da pronađe načina da ih ukalupi u svoj pogled na svet. Međutim, sada se našao pred prizorom koji je potpuno bio van njegove moći shvatanja i sve što je mogao da učini bilo je da mu kaže ne.
<BR>&nbsp;&nbsp;&nbsp;&nbsp;&nbsp;I to ne jednom, već desetinu puta.
<BR>&nbsp;&nbsp;&nbsp;&nbsp;&nbsp;"Ne... ne..." i tako dalje, "ne."
<BR>&nbsp;&nbsp;&nbsp;&nbsp;&nbsp;Međutim, poricanje je bilo beskorisno. Prizor je odbijao da se spakuje i ode. Ostajao je. Zahtevao da bude viđen.
<BR>&nbsp;&nbsp;&nbsp;&nbsp;&nbsp;Džafovi prsti su ušli u čvrsti zid i ščepali ga. Zatim je napravio korak unazad, za njim još jedan, vukući supstancu stvarnosti prema sebi kao da je napravljena od slatkiša omekšalog na suncu. Karnevalske slike koje su visile na zidu počele su da se deformišu; spoj između zida i tavanice i zida i poda postao je manje određen i krenuo prema Umetnikovoj pesnici, gubeći na oštrini.
<BR>&nbsp;&nbsp;&nbsp;&nbsp;&nbsp;Kao da je cela prostorija bila projektovana na bioskopskom platnu, a Džaf jednostavno ščepao platno i povukao ga ka sebi. Projektovana slika je još pre samo nekoliko trenutaka izgledala tako živa, a sada se otkrivalo koliko je bila patvorena.
<BR>&nbsp;&nbsp;&nbsp;&nbsp;&nbsp;To je film, pomisli Grilo. Ceo ovaj jebeni svet je bioskop.
<BR>&nbsp;&nbsp;&nbsp;&nbsp;&nbsp;A razotkrivanje tog blefa zvalo se Umetnost. Skidanje pokrova, mrtvačkog plašta, zastora.
<BR>&nbsp;&nbsp;&nbsp;&nbsp;&nbsp;Nije bio jedini koji se zateturao pred ovim otkrovenjem. Nekoliko onih koji su došli da oplakuju Badija Vensa, pokrenuti iz svoje otupelosti, otvorili su oči i ugledali prizor kakav nisu sretali ni na svojim najgorim tripovima.
<BR>&nbsp;&nbsp;&nbsp;&nbsp;&nbsp;Čak je i Džaf izgledao zapanjen lakoćom kojom je obavljao ovaj zadatak. Telo koje mu se nikada nije činilo tako krhko, tako ranjivo, toliko ljudsko, kao sada protresalo je drhtanje. Kroz kakva god iskušenja da je prošao kako bi očeličio svoj duh za ovaj trenutak, to nije bilo dovoljno. Ništa nije moglo biti dovoljno. Ovo je bila umetnost koja je prkosila stanju telesnosti. Sve najdublje izvesnosti postojanja bile su proigrane pred njom. Odnegde iza zaklona, Grilo je začuo zvuk koji je postajao sve glasniji, koji mu je ispunio lobanju poput otkucaja vlastitog srca. Pozivao je terate. Osvrnuo se unaokolo i video ih kako nadiru kroz vrata kako bi svome tvorcu pružile pomoć u onome što se spremalo. Grilo ih nije zanimao; znao je da može otići u bilo kom trenutku i da niko neće pokušati da ga spreči u tome. Ali nije mogao da okrene leđa svemu ovome, koliko god mu razdiralo utrobu. Šta god da se odigravalo iza tog zastora sveta, uskoro će biti razotkriveno i nema toga što je moglo odvući njegov pogled s tog prizora. Ako bi sada pobegao, šta bi radio? Otrčao do kapije i sa sigurne udaljenosti promatrao šta se događa? Nije bilo sigurne udaljenosti, sada kada je znao ono što je znao. Ostatak života provešće dodirujući materijalni svet svestan da bi se on istopio kada bi posedovao Umetnost u prstima.
<BR>&nbsp;&nbsp;&nbsp;&nbsp;&nbsp;Nisu svi bili tako fatalistički raspoloženi. Mnogi od onih koji su bili dovoljno svesni pokušavali su da stignu do vrata. Međutim, bolest rastezljivosti koja je zahvatila zidove već se proširila i na pola poda. Postao je lepljiv pod nogama pobegulja, podižući materiju sobe, dok je Džaf vukao sada već obema šakama.
<BR>&nbsp;&nbsp;&nbsp;&nbsp;&nbsp;Grilo je potražio neko čvrsto mesto u prostoriji što se odizala, ali je pronašao samo stolicu koja je bila podložna novim ćefovima fizike kao i sve ostale stvari u sobi. Iskliznula mu je iz ruku i on pade na kolena, usled čega mu ponovo pođe krv na nos. Pustio je krv da curi.
<BR>&nbsp;&nbsp;&nbsp;&nbsp;&nbsp;Podigavši pogled, utvrdio je da Džaf vuče tako snažno naspramni kraj prostorije da se on već izobličio do neraspoznatljivosti. Sjaj svetiljki napolju bio je prigušen, utulio se, pretočio se u bezoblični dotok tako napet da neće dugo proći pre nego što pukne. Zvuk sa druge strane nije postao ništa glasniji, ali je postao, i to za svega nekoliko sekundi, gotovo neizbežan, kao da je oduvek bio tu, samo izvan praga čujnosti.
<BR>&nbsp;&nbsp;&nbsp;&nbsp;&nbsp;Džaf je privukao k sebi još jednu punu šaku sobe, ali je pri tome do neizdržljivosti napeo zaklon. Nije se pocepao na jednom mestu, već na nekoliko. Soba se ponovo izvrnula. Grilo se uhvatio za pod koji se uzdizao dok su se tela kotrljala pored njega. U tom haosu ugledao je Džafa i učinilo mu se da je ovaj u poslednjem trenutku zažalio zbog svega što je uradio, boreći se sa sirovom supstancom stvarnosti koju je sakupio kao da pokušava da je baci. Ili ga šake nisu slušale i nisu htele da je puste, ili je ona sada imala vlastiti momentum i otvarala se bez njegove pomoći, jer je preko njegovog lica prešao izraz divljeg užasa i on je vrišteći pozvao svoje legije. Krenule su ka njemu, njihove anatomije pokupile su ponešto od ovog pokretnog haosa. Grilo je ležao priljubljen uz tle dok su se one pentrale preko njega. Tek što su krenule, kada ih je nešto zaustavilo. Ščepavši kože desno i levo od sebe, više ih se nije plašio kada je toliko gorih stvari bilo na pomolu, Grilo se uspravio, to jest uspravio se onoliko koliko je to bilo moguće, i pogledao unazad prema vratima. Taj deo sobe još je manje više bio netaknut. Samo je izvesno izvijanje arhitekture nagoveštavalo ono što se događalo iza njega. Pogled mu se protezao sve do predvorja i dalje do ulaznih vrata. Bila su otvorena. Na njima je stajao Flečerov sin.
<BR>
<BR>&nbsp;&nbsp;&nbsp;&nbsp;&nbsp;Haui je shvatio da postoje privlačne sile veće od tvoraca i gospodara. Postojala je privlačna sila između stvari i njene suprotnosti, njenog prirodnog neprijatelja. To je bilo ono što je napajalo terate kada su se ponovo okrenule prema vratima, prepuštajući sav razulareni haos u kući Džafovoj kontroli.
<BR>&nbsp;&nbsp;&nbsp;&nbsp;&nbsp;"Dolaze!" doviknu on Flečerovoj vojsci, povlačeći se dok se plima terata približavala vratima. Džo-Bet, koja je ušla unutra zajedno sa njim, zastala je na pragu. Uhvatio ju je za ruku i povukao.
<BR>&nbsp;&nbsp;&nbsp;&nbsp;&nbsp;"Prekasno je", reče ona. "Zar ne vidiš šta radi? Blagi Bože! Vidiš li?"
<BR>&nbsp;&nbsp;&nbsp;&nbsp;&nbsp;Ne obazirući se na to da li je bitka unapred izgubljena ili ne, bića iz snova bila su spremna da se suoče sa teratama, uhvativši zalet čim je bujica pokuljala iz kuće. Penjući se uz Brdo, Haui je očekivao da će predstojeća bitka biti na neki način prefinjena; bitka volje ili uma. Međutim, nasilje koje je sada izbijalo svuda oko njega bilo je čisto fizičke prirode. Sve što su imali da unesu u bitku bila su njihova tela i oni su se predali izvršenju tog zadatka sa žestinom za koju nije ni pretpostavljao da poseduju melanholične duše okupljene u šumi... a još manje onaj civilizovan narod koji je bio u kući Lois Knap. Nije bilo razlike između dece i junaka. Sada su se jedva međusobno razlikovali, dok su poslednji tragovi ljudi kakvima su odsanjani u postojanje bledeli pred isto tako jednostavnim neprijateljem. Sada su oni predstavljali suštinske stvari. Flečerova ljubav prema svetlosti protiv Džafove strasti ka tami. A ispod obe, nalazila se jedna jedina namera koja ih je ujedinajvala. Uništenje one druge.
<BR>&nbsp;&nbsp;&nbsp;&nbsp;&nbsp;Učinio je ono što su tražili od njega, pomisli on; poveo ih je uz Brdo, pozivajući borce kada bi se zaboravili i počeli da se razlažu. Izgubio je one koji su i inače verovatno bili manje koherentno zazvani. Njihova tela su se raspršila pre nego što je uspeo da ih dovede dovoljno blizu da su mogli da namirišu neprijatelja. Za ostale je bio dovoljan stimulans pojava terata. Borili su se dok nisu bili rastrgnuti.
<BR>&nbsp;&nbsp;&nbsp;&nbsp;&nbsp;Obe strane su već pretrpele veliku štetu. Delići sjajne tame otkinuti sa tela terata; mlazevi svetlosti izbijali su iz vojske snova kada bi ih ovi drugi rasporili. Ratnici nisu ničim pokazivali da trpe bol. Krv nije tekla iz rana. Izdržavali su napad za napadom, nastavljajući da se bore i trpeći povrede koje bi inače onesposobile sve što je makar izdaleka bilo živo. Tek kada bi ostali bez više od pola svoje supstance oni bi se razmrsili i raspršili. Čak i tada vazduh u kome bi se rastočili nije bio prazan. Zujao je i tresao se kao da se rat nastavljao na podatomskom nivou, gde su se pozitivne i negativne energije borile do pat pozicije ili međusobnog uništenja.
<BR>&nbsp;&nbsp;&nbsp;&nbsp;&nbsp;Verovatnije se radilo o ovom drugom, ako su sile koje su se borile ispred kuće mogle poslužiti kao primer. Kako su po snazi bile ravnopravne, jednostavno su istrebljavale jedna drugu, na nanetu štetu odgovarajući istom merom, tako da se njihov broj smanjivao.
<BR>
<BR>&nbsp;&nbsp;&nbsp;&nbsp;&nbsp;U vreme kada je Tesla stigla do vrha Brda, bitka se proširila sve do kapije i prelivala napolje na put. Obličja koja su se nekada mogla raspoznati, a koja su sada predstavljala same apstrakcije, mrlje tame, mrlje svetlosti, kidale su jedna druge. Zaustavila je auto i krenula ka kući. Dva borca se pojaviše između drveća koje je oivičavalo prilazni put i padoše na tle nekoliko jardi ispred nje, udova isprepletanih jednog oko... a činilo se i kroz... drugog. Zagledala se zabezeknuto u njih. Da li je to ono što je Umetnost oslobodila? Kako li su pobegli iz Suštine?"
<BR>&nbsp;&nbsp;&nbsp;&nbsp;&nbsp;"Tesla!"
<BR>&nbsp;&nbsp;&nbsp;&nbsp;&nbsp;Podigla je pogled i ugledala Hauija. Objasnio joj je brzo i bez daha.
<BR>&nbsp;&nbsp;&nbsp;&nbsp;&nbsp;"Počelo je", reče on. "Džaf koristi Umetnost."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"U kući."
<BR>&nbsp;&nbsp;&nbsp;&nbsp;&nbsp;"A ovi?" upita ona.
<BR>&nbsp;&nbsp;&nbsp;&nbsp;&nbsp;"Poslednja odbrana", odvrati on. "Zakansili smo."
<BR>&nbsp;&nbsp;&nbsp;&nbsp;&nbsp;A šta sada, lutko? pomisli ona. Nema načina da ovo zaustaviš. Svet je naišao na kosinu i sve klizi.
<BR>&nbsp;&nbsp;&nbsp;&nbsp;&nbsp;"Trebalo bi svi da se izgubimo odavde", reče ona Hauiju.
<BR>&nbsp;&nbsp;&nbsp;&nbsp;&nbsp;"Misliš?"
<BR>&nbsp;&nbsp;&nbsp;&nbsp;&nbsp;"Šta nam drugo preostaje?"
<BR>&nbsp;&nbsp;&nbsp;&nbsp;&nbsp;Podigla je pogled prema kući. Grilo joj je kazao da kuća predstavlja lud poduhvat, ali nije očekivala ovako divlje arhitektonske oblike. Svi uglovi su bili blago zaobljeni, nije bilo ničeg uspravnog što nije bilo nagnuto za nekoliko stepeni. A onda je shvatila. Nije se radilo ni o kakvoj postmodernističkoj šali. Nešto unutar kuće joj je povlačenjem menjalo njen oblik.
<BR>&nbsp;&nbsp;&nbsp;&nbsp;&nbsp;"Blagi Bože", zausti ona. "Grilo je još tamo unutra."
<BR>&nbsp;&nbsp;&nbsp;&nbsp;&nbsp;Još dok je izgovarala te reči, fasada se još malo povila. Kada je postala svesna ove čudnovatosti, preostali učesnici bitke oko nje potpuno su izgubili svaki značaj. Dva plemena koja se čupaju poput besnih pasa. Ljudska posla. Zaobišla ih je ne obraćajući pažnju na njih.
<BR>&nbsp;&nbsp;&nbsp;&nbsp;&nbsp;"Kuda ćeš?" upita Haui.
<BR>&nbsp;&nbsp;&nbsp;&nbsp;&nbsp;"Unutra."
<BR>&nbsp;&nbsp;&nbsp;&nbsp;&nbsp;"Unutra je pustoš."
<BR>&nbsp;&nbsp;&nbsp;&nbsp;&nbsp;"Zar ovde napolju nije? Unutra mi je prijatelj."
<BR>&nbsp;&nbsp;&nbsp;&nbsp;&nbsp;"Poći ću s tobom", odvrati on.
<BR>&nbsp;&nbsp;&nbsp;&nbsp;&nbsp;"Je li Džo-Bet ovde?"
<BR>&nbsp;&nbsp;&nbsp;&nbsp;&nbsp;"Bila je."
<BR>&nbsp;&nbsp;&nbsp;&nbsp;&nbsp;"Pronađi je. Ja ću pronaći Griloa, pa da se gubimo odavde."
<BR>&nbsp;&nbsp;&nbsp;&nbsp;&nbsp;Ne sačekavši odgovor, uputila se prema vratima.
<BR>
<BR>&nbsp;&nbsp;&nbsp;&nbsp;&nbsp;Treća sila koja se noćas razularila u Gaju već je stigla na pola puta uz Brdo kada je Vit shvatio da, koliko god bio dubok njegov bol što je izgubio svoje snove, noćas nije želeo da umre. Stao je da cima kvaku na vratima, spreman da iskoči iz kola, ali ga je obeshrabrila oluja prašine koja se vukla za njima. Pogledao je u Tomi-Reja. Dečakovo lice nikada nije zračilo inteligencijom, ali njegova sadašnja mlitavost bila je zapanjujuća. Delovao je gotovo kao imbecil. Pljuvačka mu je curila sa donje usne, lice mu je bilo sjajno od znoja. Ali ipak je uspeo da izusti jedno ime dok je vozio.
<BR>&nbsp;&nbsp;&nbsp;&nbsp;&nbsp;"Džo-Bet", rekao je.
<BR>
<BR>&nbsp;&nbsp;&nbsp;&nbsp;&nbsp;Ona nije čula taj poziv, ali čula je jedan drugi. Iz kuće je dopro krik, prenosio se sa uma na um, a uputio ga je čovek koji ju je stvorio. Nije bio upućen njoj, nagađala je. Nije ni znao da je ona u blizini. Ali ga je ipak uhvatila: bio je to izraz užasa koji nije mogla da prenebregne. Prošla je kroz vazduh odebljao od materije do prednjih vrata, čiji se gornji deo povijao unutra.
<BR>&nbsp;&nbsp;&nbsp;&nbsp;&nbsp;Unutra je bilo još gore. Cela unutrašnjost izgubila je svoju čvrstinu i neumoljivo se slivala ka nekoj središnjoj tački. Nije bilo teško pronaći tu tačku. Ceo omekšali svet kretao se u njenom pravcu.
<BR>&nbsp;&nbsp;&nbsp;&nbsp;&nbsp;A tamo, u jezgru, nalazio se, razume se, Džaf. Ispred njega rupa u samoj supstanci stvarnosti koja je, ne praveći razliku, polagala pravo kako na živa stvorenja tako i na nežive stvari. Nije mogla da vidi šta se nalazilo sa druge strane te rupe, ali je mogla da nagađa. Suština; more snova; i u njemu ostrvo o kome su joj i Haui i njen otac pričali, na kome nisu postojali zakoni vremena i prostora i po kome su duhovi hodili.
<BR>&nbsp;&nbsp;&nbsp;&nbsp;&nbsp;Ali ako je to bio slučaj... ako je uspeo da ostvari svoju nameru, da iskoristi Umetnost kako bi došao do čuda... zbog čega se toliko plašio? Zašto je pokušao da se povuče pred tim prizorom, kidajući zubima vlastite šake kako bi ih naterao da puste materiju u koju su prodrli?
<BR>&nbsp;&nbsp;&nbsp;&nbsp;&nbsp;Razum joj je govorio: vrati se. Vrati se dok još možeš. Privlačna sila onoga što se nalazilo sa druge strane rupe već ju je zahvatila. Mogla je još kratko vreme da joj se opire, ali taj prozor se sve više smanjivao. Međutim, ono čemu nije mogla da odoli bila je glad koja ju je i dovela u kuću na prvom mestu. Želela je da vidi kako se njen otac muči. Nije to bila ljupka želja kakvu obično imaju kćerke, ali ni on nije bio najljupkiji otac. Naneo joj je bol, kao i Hauiju. Potkupio je Tomi-Reja i ovaj se potpuno promenio. Slomio je mami srce i uništio život. Sada je želela da ga vidi kako pati i nije mogla da odvoji pogled od tog prizora. Njegovo samosakaćenje bilo je sve pomahnitalije. Pljuvao je komadiće prstiju, tresao glavom napred-nazad, pokušavajući da porekne sve što je video s druge strane rupe koju je stvorila Umetnost.
<BR>&nbsp;&nbsp;&nbsp;&nbsp;&nbsp;Čula je nečiji glas iza sebe kako izgovara njeno ime, okrenula se i ugledala ženu koju nikada pre toga nije srela, ali koju joj je Haui opisao, koja ju je pozivala da se vrati u sigurnost praga. Nije se obazirala na pozive. Želela je da vidi Džafa kako sam sebe potpuno raščinjuje; ili kako ga odvlače i uništavaju njegova vlastita zlodela. Sve do ovog trenutka nije shvatila koliko ga je mrzela. Koliko će se samo osećati čistijom kada njega nestane sa ovog sveta.
<BR>&nbsp;&nbsp;&nbsp;&nbsp;&nbsp;Teslin glas dopro je i do drugih ušiju osim Džo-Betinih. Držeći se za tle nekoliko jardi iza Džafa na osipajućem ostrvu čvrste materije oko Umetnika, Grilo je čuo Teslin poziv i okrenuo se... suprotstavivši se pozivu Suštine... kako bi pogledao u njenom pravcu. Lice mu se zaokružilo od krvi, jer je rupa povlačila sokove naviše kroz njegovo telo. U glavi mu je tutnjalo kao da će svakog časa eksplodirati. Suze su mu bile isisane iz očiju, obrve počupane. Iz nosa su mu tekla dva mlaza krvi, koji su pravo sa njegovog lica oticali u rupu.
<BR>&nbsp;&nbsp;&nbsp;&nbsp;&nbsp;Već je video kako je najveći deo sobe bio odnesen u Suštinu. Jedna od prvih koji su otišli bila je Ročel, ona se odrekla i ono malo veza koje je njeno zavisno telo imalo sa čvrstim svetom. Otišli su i Saganski i njegov nokautirani protivnik. Za njima su usledili oni koji su upravo odlazili sa prijema, uprkos naporu koji su ulagali da stignu do vrata. Slike su bile strgnute sa zidova, a za njima i premaz žbuke sa drveta; upravo se predavalo i samo drvo i povijalo u pravcu iz koga je dolazio poziv. Grilo bi im se pridružio, zidovima, gostima i svemu ostalom, da nije bilo Džafove senke koja mu je pružala oskudnu čvrstinu u ovom haotičnom moru.
<BR>&nbsp;&nbsp;&nbsp;&nbsp;&nbsp;Ne, ne moru. To je bilo ono što je na trenutak ugledao sa druge strane rupe i ono je posramilo svaku drugu sliku koju je označavala ta reč.
<BR>&nbsp;&nbsp;&nbsp;&nbsp;&nbsp;Suština je bila najvažnije more; prvo, nedokučivo. Odrekao se nade da će izbeći njene pozive. Suviše se približio njenoj obali da bi se okrenuo od nje. Protivstruje ispod površine već su odvukle veći deo sobe. Uskoro će i njega.
<BR>&nbsp;&nbsp;&nbsp;&nbsp;&nbsp;Ali kada je ugledao Teslu dozvolio je sebi da se ponada kako bi mogao da preživi i ispriča priču. Ako još ima makar kakve šanse, mora da požuri. Svakog časa se osipalo ono malo zaštite koju mu je Džaf pružao. Videvši da je Tesla ispružila ruku prema njemu, on je ispružio svoju u njenom pravcu. Razdaljina je bila suviše velika. Nije mogla više da se istegne u sobu kako ne bi ispustila relativnu čvrstinu iza vrata.
<BR>&nbsp;&nbsp;&nbsp;&nbsp;&nbsp;Odustala je i odvojila se od otvora.
<BR>&nbsp;&nbsp;&nbsp;&nbsp;&nbsp;Nemoj me sada napustiti, pomisli on. Prvo mi pružiš nadu, a onda me napustiš.
<BR>&nbsp;&nbsp;&nbsp;&nbsp;&nbsp;Ali kao da nije poznavao Teslu. Povukla se kako bi izvukla kaiš iz pantalona, a zatim se vratila do vrata, pustivši da privlačna sila Suštine razmota kaiš i donese ga njemu nadohvat.
<BR>&nbsp;&nbsp;&nbsp;&nbsp;&nbsp;Čvrsto ga je ščepao.
<BR>
<BR>&nbsp;&nbsp;&nbsp;&nbsp;&nbsp;Napolju, na bojnom polju, Haui je pronašao ostatke svetlosti koji su predstavljali Benija Petersona. Izgubili su se gotovo svi osobeni znaci dečaka, ali još ih je dovoljno ostalo da ga je Haui prepoznao. Spustio se na kolena pored njega, razmišljajući o tome kako je glupo žaliti za nečim što je tako kratkoročno, ali se odmah ispravio. I on je bio kratkog veka i nije bio ništa sigurniji u svoj cilj od ovog sna koji je bio Beni Peterson.
<BR>&nbsp;&nbsp;&nbsp;&nbsp;&nbsp;Spustio je šaku na dečakovo lice, ali je ono već počelo da se raščinjuje, tako da se raspršilo pod njegovim prstima poput svetlog polena. Uznemiren, podigao je pogled i ugledao Tomi- Reja na kapiji Kunićevog Oka, kako kreće prema kući. Iza njega se kod kapije zadržao čovek koga Haui nije poznavao. A iza obojice, zid zavijajuće prašine koji je sledio Tomi-Reja u kovitlavom oblaku.
<BR>&nbsp;&nbsp;&nbsp;&nbsp;&nbsp;Džo-Bet istisnu Benija Petersona iz njegovih misli. Gde li je ona? U pometnji koja je nastala tokom poslednjih nekoliko minuta zanemario ju je. Uopšte nije sumnjao da je ona cilj Tomi-Reja.
<BR>&nbsp;&nbsp;&nbsp;&nbsp;&nbsp;Uspravio se i krenuo da presretne neprijatelja, koji se neverovatno izmenio, više valjda nije ni mogao, od njihovog prvog susreta u Šoping centru kada je ostavljao utisak preplanulog, blistavog junaka. Krvlju poprskan, upalih očiju, zabacio je glavu i povikao:
<BR>&nbsp;&nbsp;&nbsp;&nbsp;&nbsp;"Oče!"
<BR>&nbsp;&nbsp;&nbsp;&nbsp;&nbsp;Prašina koja mu je bila za petama poletela je ka Hauiju kada se ovaj našao sasvim blizu Tomi-Reja. Šta god da ju je začaralo, lica izobličena od mržnje, sa ustima nalik na tunele, odgurnulo ga je u stranu i otišlo svojim poslom, jer ih njegov kukavni život nije zanimao. Pao je na tle, prekrio glavu i sačekao da pređu preko njega. Kada se to završilo, ustao je. Tomi-Rej i oblak koji ga je sledio, nestali su unutra.
<BR>&nbsp;&nbsp;&nbsp;&nbsp;&nbsp;Čuo je glas Tomi-Reja kako nadjačava buku Umetnosti.
<BR>&nbsp;&nbsp;&nbsp;&nbsp;&nbsp;"Džo-Bet!" urlao je on.
<BR>&nbsp;&nbsp;&nbsp;&nbsp;&nbsp;Shvatio je da je ona u kući. Nije mu bilo jasno zbog čega je ušla unutra, ali morao je stići do nje pre Tomi-Reja, ili će je to kopile odvesti.
<BR>&nbsp;&nbsp;&nbsp;&nbsp;&nbsp;Dok je jurio ka ulaznim vratima, video je kako sila iznutra uvlači i odvlači s vidika poslednje ostatke olujne prašine.
<BR>&nbsp;&nbsp;&nbsp;&nbsp;&nbsp;Sila koja ih je preuzela postala je vidljiva onog trena kada je stupio preko praga; video je poslednje, haotične tragove oblaka kako bivaju uvučeni u vrtlog koji je zahvatao celu kuću. Ispred njega, sa jedva prepoznatljivim šakama, stajao je Džaf. Haui je tek jednim pogledom osmotrio prizor kada je Tesla dreknula kako bi mu privukla pažnju.
<BR>&nbsp;&nbsp;&nbsp;&nbsp;&nbsp;"Pomozi mi! Haui? Haui? Za Boga miloga, pomozi mi!"
<BR>&nbsp;&nbsp;&nbsp;&nbsp;&nbsp;Držala se za unutrašnja vrata, čija je geometrija otišla do đavola, drugom šakom vukući nekoga koga vrtlog samo što nije zahvatio. Stigao je do nje u tri koraka, pored njega je proleteo pljusak otpadaka (prag preko koga je upravo prekoračio) i uhvatio je za šaku. Upravo u tom trenutku prepoznao je priliku koja je stajala jard ispred Tesle i bliže čeljustima koje je Džaf otvorio. Džo-Bet!
<BR>&nbsp;&nbsp;&nbsp;&nbsp;&nbsp;Kada ju je prepoznao, oteo mu se krik. Okrenula se u njegovom pravcu; nalet otpadaka ju je napola zaslepio. Kada su im se oči srele ugledao je Tomi-Reja kako kreće prema njoj. Mašina je u poslednje vreme bila dosta maltretirana, ali još je u njoj bilo snage. Povukao je Teslu, izvlačeći nju i čoveka koga je pokušavala da spase iz najhaotičnije zone u predvorju. Tomi-Reju je taj trenutak bio dovoljan da stigne do Džo-Bet, da se baci na nju s dovoljno snage, da je obori.
<BR>&nbsp;&nbsp;&nbsp;&nbsp;&nbsp;Ugledao je užas u njenim očima kada je izgubila ravnotežu. Video je kako se ruke Tomi-Reja sklapaju oko nje, u najčvršćem od svih zagrljaja. A onda ih je Suština oboje povukla preko sobe pronevši ih pored njihovog oca i odnela u tajnu.
<BR>&nbsp;&nbsp;&nbsp;&nbsp;&nbsp;Haui je urliknuo.
<BR>&nbsp;&nbsp;&nbsp;&nbsp;&nbsp;Tesla je otpozadi izvikivala njegovo ime. Nije se obazirao. Oči su mu i dalje bile uprte u mesto sa koga je Džo-Bet nestala i on napravi korak prema vratima. Sila ga je poduhvatila. Napravio je još jedan korak, kao kroz maglu svestan da mu Tesla dovikuje da stane, da se vrati pre nego što bude suviše kasno.
<BR>&nbsp;&nbsp;&nbsp;&nbsp;&nbsp;Zar nije znala da je bilo suviše kasno onog trenutka kada je ugledao Džo-Bet? Sve je još onda bilo izgubljeno.
<BR>&nbsp;&nbsp;&nbsp;&nbsp;&nbsp;Treći korak i kovitlac ga je zahvatio. Soba je počela da se okreće. Na trenutak je ugledao neprijatelja svoga oca, kako se razjapljuje, kako ga rupa sledi, kako se još više razjapljuje.
<BR>&nbsp;&nbsp;&nbsp;&nbsp;&nbsp;A onda je nestao, tamo gde je njegova prelepa Džo-Bet nestala, u Suštinu.
<BR>
<BR>&nbsp;&nbsp;&nbsp;&nbsp;&nbsp;"Grilo?"
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Možeš li da ustaneš?"
<BR>&nbsp;&nbsp;&nbsp;&nbsp;&nbsp;"Mislim da mogu."
<BR>&nbsp;&nbsp;&nbsp;&nbsp;&nbsp;Pokušao je dvaput, i nije uspeo, a Tesla više nije imala snage da ga podigne i ponese dole do kapije.
<BR>&nbsp;&nbsp;&nbsp;&nbsp;&nbsp;"Pusti me malo", reče on. Njegove oči se, ne po prvi put, usmeriše prema kući iz koje su jedva umakli.
<BR>&nbsp;&nbsp;&nbsp;&nbsp;&nbsp;"Nema šta da se vidi, Grilo", reče ona.
<BR>&nbsp;&nbsp;&nbsp;&nbsp;&nbsp;To nipošto nije bilo tačno. Fasada kao da je poticala iz Kaligarija, vrata su bila usisana, prozori otišli istim putem. A unutra, ko zna?
<BR>&nbsp;&nbsp;&nbsp;&nbsp;&nbsp;Dok su teturavo išli prema kolima iz haosa je posrćući izišla na mesečinu jedna prilika. Bio je to Džaf. Činjenica da je stajao na obali Suštine i da se odupro njenim talasima svedočila je o njegovoj moći, ali ga je to opiranje skupo stajalo. Od šaka mu je ostalo samo sažvakano meso, ostaci leve visili su u komadima sa kostiju. Lice mu je tako strašno bilo izjedeno, ne zubima, već onim što je video. Praznog pogleda i slomljen, posrćući krenuo je prema kapiji. Pramenovi tame, poslednji ostaci terata, krenuše za njim.
<BR>&nbsp;&nbsp;&nbsp;&nbsp;&nbsp;Tesla je strašno želela da priupita Griloa koliko je video od Suštine, ali ovo nije bio pravi trenutak. Bilo joj je dovoljno saznanje da je živ i da joj može ispričati. Meso u svetu u kome je meso propadalo svakog trenutka. Živ, kada se život okončavao svakim ispuštenim dahom i ponovo počinjao svakim udisajem.
<BR>&nbsp;&nbsp;&nbsp;&nbsp;&nbsp;A između je vrebala i te kakva opasnost. Sada, kao nikada ranije. Uopšte nije sumnjala u to da je ono najgore tek trebalo da usledi i da negde na suprotnoj obali Suštine Iad Urobori oštre svoju zavist i kreću preko mora sna.
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
