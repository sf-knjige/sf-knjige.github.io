<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>POSLE GOVORA
<P>&nbsp;&nbsp;&nbsp;&nbsp;&nbsp;37.
<BR>&nbsp;&nbsp;&nbsp;&nbsp;&nbsp;Sećanje!
<BR>&nbsp;&nbsp;&nbsp;&nbsp;&nbsp;Ležalo je u Denilovom umu poput neke zatvorene knjige beskrajnih pojedinosti, koja mu je uvek stajala na raspolaganju. Neke delove često je prizivao zbog obaveštenja koja su sadržali u sebi, ali svega je nekoliko bilo onih koja je oživljavao u sećanju zato što bi poželeo da im oseti aromu. Tih nekoliko se uglavnom odnosilo na Eliju Bejlija.
<BR>&nbsp;&nbsp;&nbsp;&nbsp;&nbsp;Pre mnogo dekada, Denil je došao na Bejlisvet dok je Elija Bejli još bio živ. Sa njim je stigla i gospođa Gladija, ali pošto su ušli na orbitu oko Bejlisveta, Bentli Bejli se vinuo u visine u svom malom brodu da ih dočeka i bio doveden na njihovu letelicu. Tada je već izgledao kao prilično čvornovat, sredovečan muškarac.
<BR>&nbsp;&nbsp;&nbsp;&nbsp;&nbsp;Zagledao se u Gladiju pomalo neprijateljski i rekao: "Vi ga ne možete videt, gospođo."
<BR>&nbsp;&nbsp;&nbsp;&nbsp;&nbsp;A Gladija, koja je plakala, upita: "Zašto?"
<BR>&nbsp;&nbsp;&nbsp;&nbsp;&nbsp;"On to ne želi, gospođo, i ja moram poštovati njegove želje."
<BR>&nbsp;&nbsp;&nbsp;&nbsp;&nbsp;"Ne mogu da verujem, gospodine Bejli"
<BR>&nbsp;&nbsp;&nbsp;&nbsp;&nbsp;"Imam to i napismeno, kao i snimljeno, gospođo. Ne znam, da li možete da prepoznate njegov rukopis ili glas, ali dajem vam časnu reč da je ovo on napisao i da je ovo njegov glas, a takođe vam dajem časnu reč da na njega nije vršen nikakav pritisak čiji je cilj bio da se izmami nešto slično."
<BR>&nbsp;&nbsp;&nbsp;&nbsp;&nbsp;Ona je zatim otišla u svoju kabinu da na miru pročita poruku i sasluša glas. Malo kasnije se ponovo pojavila... sva skrhana... ali uspela je odlučno da kaže: "Denile, sam ćeš se spustiti da ga vidiš. Tako on želi. Ali izvestićeš me o svemu što će se tamo dogoditi ili reći."
<BR>&nbsp;&nbsp;&nbsp;&nbsp;&nbsp;"Dobro, gospođo", reče Denil.
<BR>&nbsp;&nbsp;&nbsp;&nbsp;&nbsp;Denil se spustio Bentlijevim brodom. Tokom putovanja Bentli mu je kazao: "Robotima nije dozvoljen pristup na ovaj svet, Denile, ali u tvom slučaju napravljen je izuzetak, jer je to želja moga oca, kao i zbog toga što njega ovde veoma poštuju. Nadam se da shvataš da ja lično nemam ništa protiv tebe, ali tvoje prisustvo ovde mora biti krajnje ograničeno. Bićeš odveden pravo do mog oca. Kada on završi s tobom, smesta ćeš biti vraćen na orbitu. Shvataš li?"
<BR>&nbsp;&nbsp;&nbsp;&nbsp;&nbsp;"Shvatam, gospodine. Kako je vaš otac?"
<BR>&nbsp;&nbsp;&nbsp;&nbsp;&nbsp;"Umire", reče Bentli, možda namerno osorno.
<BR>&nbsp;&nbsp;&nbsp;&nbsp;&nbsp;"To mi je jasno", reče Denil, kome je glas vidljivo podrhtavao, ne usled običnih osećanja, već stoga što je svest o smrti jednog ljudskog bića, bez obzira na to koliko bila neizbežna, stvarala nered na njegovim pozitronskim moždanim stazama. "Hoću da kažem, koliko mu je još vremena preostalo?"
<BR>&nbsp;&nbsp;&nbsp;&nbsp;&nbsp;"Trebalo bi da je već umro. Održavala ga je u životu samo želja da tebe vidi."
<BR>&nbsp;&nbsp;&nbsp;&nbsp;&nbsp;Spustili su se. Bio je to veliki svet, ali naseljen deo... ako je to bilo sve... bio je mali i jadan. Dan je bio oblačan i nedavno je padala kiša. Široke, prave ulice bile su puste, kao da i ono malo stanovništva koje je tu živelo nije bilo raspoloženo da se okupi kako bi buljilo u jednog robota.
<BR>&nbsp;&nbsp;&nbsp;&nbsp;&nbsp;Površinskim vozilom prošli su kroz tu pustoš i stigli do jedne nešto veće i istaknutije kuće. Ušli su zajedno. Kod jednih od unutrašnjih vrata Bentli zastade.
<BR>&nbsp;&nbsp;&nbsp;&nbsp;&nbsp;"Moj otac je tamo unutra", reče on tužno. "Treba da uđeš sam. On ne želi da budem unutra dok si ti tamo. Uđi. Možda ga nećeš prepoznati."
<BR>&nbsp;&nbsp;&nbsp;&nbsp;&nbsp;Denil zakorači u polutamu sobe. Oči mu se brzo privikoše i on postade svestan jednog tela prekrivenog čaršavom, unutar plastične čaure koja se mogla nazreti samo po svom slabom svetlucanju. Svetlo u sobi se nešto pojača tako da je Denil sada mogao jasno da razazna lice.
<BR>&nbsp;&nbsp;&nbsp;&nbsp;&nbsp;Bentli je bio u pravu. Denil na njemu nije video ništa što bi ga podsećalo na starog partnera. Oči su bile zatvorene i Denilu se činilo da on, u stvari, gleda u mrtvaca. Nikada ranije nije video nijedno mrtvo ljudsko biće, a kada mu je to sada palo na pamet, on posrnu i učini mu se da neće uspeti da se održi na nogama.
<BR>&nbsp;&nbsp;&nbsp;&nbsp;&nbsp;Ali starčeve oči se otvoriše i Denil povrati ravnotežu, mada je i dalje osećao neuobičajenu slabost.
<BR>&nbsp;&nbsp;&nbsp;&nbsp;&nbsp;Oči se zagledaše u njega i preko bledih, ispucalih usana prelete jedan slabi smešak.
<BR>&nbsp;&nbsp;&nbsp;&nbsp;&nbsp;"Denile. Moj stari prijatelju Denile." U tom šapatu uspeo je da nazre slabi prizvuk nekadašnjeg glasa Elije Bejlija koji je upamtio. Ispod čaršava se lagano pomoli jedna ruka i Denilu se učini da je konačno uspeo da prepozna Eliju.
<BR>&nbsp;&nbsp;&nbsp;&nbsp;&nbsp;"Partneru Elija", reče on nežno.
<BR>&nbsp;&nbsp;&nbsp;&nbsp;&nbsp;"Hvala ti... hvala ti što si došao."
<BR>&nbsp;&nbsp;&nbsp;&nbsp;&nbsp;"Bilo mi je važno da dođem, partneru Elija."
<BR>&nbsp;&nbsp;&nbsp;&nbsp;&nbsp;"Bojao sam se da ti možda neće dozvoliti. Oni... drugi... čak i moj sin... misle o tebi kao o nekom robotu."
<BR>&nbsp;&nbsp;&nbsp;&nbsp;&nbsp;"Ja jesam robot."
<BR>&nbsp;&nbsp;&nbsp;&nbsp;&nbsp;"Ne za mene, Denile. Nisi se promenio, zar ne? Ne vidim te jasno, ali čini mi se da si isti onakav kakvog te se sećam. Kada sam te poslednji put video? Pre dvadeset devet godina?"
<BR>&nbsp;&nbsp;&nbsp;&nbsp;&nbsp;"Tako je... i za sve to vreme, partneru Elija, nisam se promenio, što znači da ipak jesam robot."
<BR>&nbsp;&nbsp;&nbsp;&nbsp;&nbsp;"Ali zato sam se ja promenio, i to mnogo. Nije trebalo da ti dopustim da me vidiš ovakvog, ali bio sam suviše slab i nisam mogao odoleti želji da te još jednom vidim." Izgledalo je kao da je Bejlijev glas postao nešto jači, kao da ga je osnažio pogled na Denila.
<BR>&nbsp;&nbsp;&nbsp;&nbsp;&nbsp;"Drago mi je što te vidim, partneru Elija, bez obzira na to koliko si se promenio."
<BR>&nbsp;&nbsp;&nbsp;&nbsp;&nbsp;"A gospođa Gladija? Kako je ona?"
<BR>&nbsp;&nbsp;&nbsp;&nbsp;&nbsp;"Dobro je. Došla je sa mnom."
<BR>&nbsp;&nbsp;&nbsp;&nbsp;&nbsp;"Nije valjda..." U glasu mu se pojavi bolna uzbuđenost dok je pokušavao da pogledom obuhvati prostoriju.
<BR>&nbsp;&nbsp;&nbsp;&nbsp;&nbsp;"Nije na ovom svetu, ali još se nalazi na orbiti. Bilo joj je objašnjeno da vi ne želite da je vidite... i ona je shvatila."
<BR>&nbsp;&nbsp;&nbsp;&nbsp;&nbsp;"To nije tačno. Želim da je vidim, ali uspeo sam da odolim tom iskušenju. Ona se nije promenila, zar ne?"
<BR>&nbsp;&nbsp;&nbsp;&nbsp;&nbsp;"Još izgleda kao onda kada ste je poslednji put videli. "
<BR>&nbsp;&nbsp;&nbsp;&nbsp;&nbsp;"Dobro. Ali nisam mogao dozvoliti da ona mene ovakvog vidi. Nisam mogao dozvoliti da joj ovakav ostanem u sećanju. S tobom je drugačije."
<BR>&nbsp;&nbsp;&nbsp;&nbsp;&nbsp;"To je stoga što sam ja robot, partneru Elija."
<BR>&nbsp;&nbsp;&nbsp;&nbsp;&nbsp;"Prestani to da naglašavaš", reče čovek na samrti mrzovoljno. "Meni ne bi više značio, Denile, ni da si čovek."
<BR>&nbsp;&nbsp;&nbsp;&nbsp;&nbsp;Izvesno vreme je ostao da leži ćuteći, a zatim reče: "Sve ove godine nikada je nisam video preko hipertalasa, nikada joj nisam pisao. Nisam smeo sebi dozvoliti da se mešam u njen život... Je li Gladija još udata za Gremionisa?"
<BR>&nbsp;&nbsp;&nbsp;&nbsp;&nbsp;"Jeste, gospodine."
<BR>&nbsp;&nbsp;&nbsp;&nbsp;&nbsp;"Srećna?"
<BR>&nbsp;&nbsp;&nbsp;&nbsp;&nbsp;"O tome ja ne sudim. Ne ponaša se na način koji bi se mogao opisati kao nesrećan."
<BR>&nbsp;&nbsp;&nbsp;&nbsp;&nbsp;"Deca?"
<BR>&nbsp;&nbsp;&nbsp;&nbsp;&nbsp;"Dozvoljenih dvoje."
<BR>&nbsp;&nbsp;&nbsp;&nbsp;&nbsp;"Nije se ljutila što nisam stupio s njom u vezu?"
<BR>&nbsp;&nbsp;&nbsp;&nbsp;&nbsp;"Mislim da je razumela vaše pobude?"
<BR>&nbsp;&nbsp;&nbsp;&nbsp;&nbsp;"Da li me ikada... pominje?"
<BR>&nbsp;&nbsp;&nbsp;&nbsp;&nbsp;"Gotovo nikada, ali Žiskar je uveren da često misli na vas."
<BR>&nbsp;&nbsp;&nbsp;&nbsp;&nbsp;"Kako je Žiskar?"
<BR>&nbsp;&nbsp;&nbsp;&nbsp;&nbsp;"Funkcioniše kako treba... na način koji vam je poznat."
<BR>&nbsp;&nbsp;&nbsp;&nbsp;&nbsp;"Znači, ti znaš... za njegove sposobnosti."
<BR>&nbsp;&nbsp;&nbsp;&nbsp;&nbsp;"Rekao mi je, partneru Elija."
<BR>&nbsp;&nbsp;&nbsp;&nbsp;&nbsp;Bejli je ponovo ostao da leži ćuteći. Zatim se pokrenuo i rekao: "Denile, tražio sam da dođeš kako bih utažio svoju sebičnu želju da te vidim, da se sam uverim da se nisi promenio, da još postoji dah velikih dana moga života, da me se sećaš i da nećeš prestati da me se sećaš. Ali takođe želim nešto da ti kažem.
<BR>&nbsp;&nbsp;&nbsp;&nbsp;&nbsp;Uskoro ću umreti i znam da će ta vest stići do tebe. Čak i ako ne budeš ovde, već na Aurori, ta vest će stići do tebe. Moja smrt predstavljaće galaktičku vest." Njegova prsa se izdigoše pri slabom i jedva čujnom smehu. "Ko bi to nekada mislio?"
<BR>&nbsp;&nbsp;&nbsp;&nbsp;&nbsp;Zatim nastavi: "Razume se da će i Gladija to čuti, ali Gladija je svesna da moram umreti i ona će tu činjenicu prihvatiti ma koliko bila tužna zbog nje. Međutim, plašim se kako će to delovati na tebe, pošto si ti... kao što sam stalno ponavljaš, a ja poričem... robot. U ime starih vremena mogao bi osetiti da je tvoja dužnost da me održiš u životu, pa bi činjenica da to nisi u stanju mogla možda pogubno da deluje na tebe. Dozvoli mi stoga da s tobom popričam o tome."
<BR>&nbsp;&nbsp;&nbsp;&nbsp;&nbsp;Bejlijev glas je sve više slabio. Iako je Denil nepomično sedeo, njegovo lice je na neobičan način odražavalo ono što je osećao. Izražavalo je zabrinutost i tugu. Bejlijeve oči bile su sklopljene tako da nije bio u stanju to da vidi.
<BR>&nbsp;&nbsp;&nbsp;&nbsp;&nbsp;"Moja smrt, Denile", reče on, "nije važna. Kao što nije važna smrt nijednog pojedinca među ljudskim bićima. Onaj ko umire za sobom ostavlja svoje delo - i to je ono što u potpunosti ne umire. To nikada u potpunosti ne umire dogod postoji čovečanstvo. Razumeš li šta hoću da kažem?"
<BR>&nbsp;&nbsp;&nbsp;&nbsp;&nbsp;Denil odvrati: "Da, partneru Elija."
<BR>&nbsp;&nbsp;&nbsp;&nbsp;&nbsp;"Rad svakog pojedinca doprinosi sveukupnosti i tako postaje večni deo te sveukupnosti. Sveukupnost ljudskih života... prošla, sadašnja i ona koja će tek doći... obrazuje tapiseriju koja postoji već mnogo desetina hiljada godina i koja je sve to vreme postajala sve tananija, celovitija i lepša. Čak su i Svemirci izdanci te tapiserije i oni, takođe, doprinose tananosti i lepoti njenog ustrojstva. Pojedinačni život je jedna nit u toj tapiseriji, a šta je jedna nit u poređenju sa celinom?"
<BR>&nbsp;&nbsp;&nbsp;&nbsp;&nbsp;"Denile, neka ti um čvrsto bude usredsređen na tu tapiseriju i ne dozvoli da na tebe utiče jedna izvučena nit. Postoji mnogo drugih niti, svaka od njih je vredna, svaka doprinosi..."
<BR>&nbsp;&nbsp;&nbsp;&nbsp;&nbsp;Bejli je prestao da govori, ali je Denil i dalje strpljivo čekao.
<BR>&nbsp;&nbsp;&nbsp;&nbsp;&nbsp;Bejli otvori oči i, zagledavši se u Denila, lagano se namršti.
<BR>&nbsp;&nbsp;&nbsp;&nbsp;&nbsp;"Još si ovde? Vreme je da pođeš. Rekao sam ti ono što sam nameravao da ti kažem."
<BR>&nbsp;&nbsp;&nbsp;&nbsp;&nbsp;"Ne želim da pođem, partneru Elija."
<BR>&nbsp;&nbsp;&nbsp;&nbsp;&nbsp;"Moraš. Ne mogu više da zadržavam smrt. Umoran sam... očajno umoran. Želim da umrem. Vreme je."
<BR>&nbsp;&nbsp;&nbsp;&nbsp;&nbsp;"Mogu li da ostanem do kraja?"
<BR>&nbsp;&nbsp;&nbsp;&nbsp;&nbsp;"Ja to ne želim. Ako umrem dok me gledaš to bi moglo gadno da utiče na tebe uprkos svim mojim rečima. Pođi sada. To je... naređenje. Dozvoliću ti da budeš robot ako to želiš, ali u tom slučaju, moraš ispunjavati moja naređenja. Ni na koji način mi ne možeš spasiti život, tako da ništa ne sputava drugi zakon. Pođi!"
<BR>&nbsp;&nbsp;&nbsp;&nbsp;&nbsp;Bejliev prst se drhtavo uperi ka njemu i on reče: "Zbogom, prijatelju Denile."
<BR>&nbsp;&nbsp;&nbsp;&nbsp;&nbsp;Denil se lagano okrenu, izvršavajući Bejlieva naređenja s neizrecivom teškoćom. "Zbogom partneru..." On zastade, a zatim reče, pomalo promuklo: "Zbogom, prijatelju Elija."
<BR>&nbsp;&nbsp;&nbsp;&nbsp;&nbsp;U sledećoj prostoriji Denila dočeka Bentli. "Da li je još živ?"
<BR>&nbsp;&nbsp;&nbsp;&nbsp;&nbsp;"Bio je dok sam izlazio."
<BR>&nbsp;&nbsp;&nbsp;&nbsp;&nbsp;Bentli uđe, ali se gotovo istog časa vrati. "Više nije. Video te je i... i umro."
<BR>&nbsp;&nbsp;&nbsp;&nbsp;&nbsp;Denil je morao da se osloni na zid. Prošlo je izvesno vreme pre no što je ponovo uspeo da se uspravi.
<BR>&nbsp;&nbsp;&nbsp;&nbsp;&nbsp;Bentli odvrati pogled, sačeka, a zatim se zajedno vratiše do malog broda i krenuše ka orbiti gde ih je čekala Gladija.
<BR>&nbsp;&nbsp;&nbsp;&nbsp;&nbsp;I ona je prvo pitala da li je Elija Bejli još živ, a kada su joj pažljivo saopštili da nije, ona se okrenula i suvih očiju uputila ka svojoj kabini da se isplače.
<BR>&nbsp;&nbsp;&nbsp;&nbsp;&nbsp;37a.
<BR>&nbsp;&nbsp;&nbsp;&nbsp;&nbsp;Denil je nastavio da prati svoju misao kao da mu oštro podsećanje na Bejlievu smrt u svim njenim pojedinostima nije istog časa doprlo do svesti. "Pa ipak, sada, u svetlosti govora gospođe Gladije, mogu nešto bolje da razumem ono što je partner Elija tada rekao."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Nisam još siguran. Teško je razmišljati u pravcu u kome ja pokušavam da razmišljam."
<BR>&nbsp;&nbsp;&nbsp;&nbsp;&nbsp;"Čekaću koliko god da bude potrebno", reče Žiskar.
<BR>
<BR>&nbsp;&nbsp;&nbsp;&nbsp;&nbsp;38.
<BR>&nbsp;&nbsp;&nbsp;&nbsp;&nbsp;Genovus Pandaral bio je visok, ali ne i vrlo star, iako mu je gusta kosa bila seda, kao i čupavi zalisci, što mu je davalo dostojanstven i lako raspoznatljiv izgled. Opšti utisak vođe koji je ostavljao pomagao mu je u napredovanju, ali kao što je i sam bio svestan, njegova pojava zračila je većom snagom nego što ju je on posedovao.
<BR>&nbsp;&nbsp;&nbsp;&nbsp;&nbsp;Kada je jednom bio izabran u upravni odbor, dosta ga je brzo napustio prvobitni zanos. Nije bio za taj posao i to mu je svake godine, dok su ga prema nekom automatizmu gurali na više stepenike, bivalo sve jasnije. Sada je bio stariji upravnik.
<BR>&nbsp;&nbsp;&nbsp;&nbsp;&nbsp;I za sva vremena će ostati stariji upravnik!
<BR>&nbsp;&nbsp;&nbsp;&nbsp;&nbsp;U stara vremena, upravljanje nije predstavljalo ništa. U vreme Nefli Morlera, pre osam dekada, isti taj Morler koga su uvek đacima isticali kao najvećeg od svih upravnika, nije bio ništa. Šta je onda predstavljao Bejlisvet? Tek jedan mali svet, šačicu farmi, desetak gradova okupljenih oko prirodnih linija komunikacije. Ukupan broj stanovnika nije prelazio pet miliona, najvažniji izvozni artikli bili su sirovo drvo i nešto malo titanijuma.
<BR>&nbsp;&nbsp;&nbsp;&nbsp;&nbsp;Svemirci nisu obraćali pažnju na njih, zahvaljujući manje-više povoljnom uticaju Hana Fastolfa sa Aurore i život je bio jednostavan. Ljudi su, kad god su to hteli, mogli da putuju nazad na Zemlju... ako bi se uželeli kulture ili tehnologije... a postojao je i stalan priliv Zemljana-imigranata. Moćno stanovništvo Zemlje bilo je neiscrpno.
<BR>&nbsp;&nbsp;&nbsp;&nbsp;&nbsp;Zašto onda Morler nije mogao biti veliki upravnik? Nije imao šta da radi.
<BR>&nbsp;&nbsp;&nbsp;&nbsp;&nbsp;I u budućnosti će upravljanje ponovo postati jednostavno. Pošto su Svemirci nastavili da se degenerišu (svakom đaku je rečeno da će se to dogoditi, da se moraju zaplesti u protivurečnost vlastitog društva... mada Pandaral ponekad baš nije bio ubeđen u to, iako je to odista bilo izvesno) i pošto su Naseljivači nastavili da uvećavaju svoj broj i da jačaju, uskoro će nastupiti vreme kada će život ponovo biti siguran. Naseljivači će živeti u miru i razviće vlastitu tehnologiju do krajnjih mogućnosti.
<BR>&nbsp;&nbsp;&nbsp;&nbsp;&nbsp;Kada se Bejlisvet popuni, poprimiće razmere i načine života druge Zemlje, kao što će biti slučaj i sa svim ostalim svetovima, dok će tu i tamo u još većem broju nicati novi svetovi, konačno obrazujući veliko galaktičko carstvo. A Bejlisvet će zasigurno, kao najstariji i najpoznatiji od svih svetova Naseljivača, uvek zauzimati prvo mesto u tom carstvu, pod blagonaklonom i stalnom upravom majke Zemlje.
<BR>&nbsp;&nbsp;&nbsp;&nbsp;&nbsp;Ali Pandaral nije bio stariji upravnik u pršlosti. Kao što neće biti ni u budućnosti. Bio je sada.
<BR>&nbsp;&nbsp;&nbsp;&nbsp;&nbsp;Han Fastolf je bio mrtav, ali je zato Kelden Amadiro bio živ. Amadiro je pre dvadeset dekada bio protiv toga da se Zemlji dozvoli da šalje Naseljivače, a živeo je još i sada i nastavljao da pravi neprilike. Svemirci su i dalje bili suviše jaki da bi se mogli zanemariti; Naseljivači još nisu bili dovoljno jaki da bi samouvereno mogli krenuti napred. Morali su, stoga, na neki način da drže Svemirce na odstojanju dok se ravnoteža ne pomeri dovoljno u njihovu korsit.
<BR>&nbsp;&nbsp;&nbsp;&nbsp;&nbsp;Zadatak da drži Svemirce na uzdi, a Naseljivačima da ne dozvoli da izgube svoju odlučnost, a ipak da ostanu razboriti, pao je na Pandaralova pleća više nego na bilo čija... To je, međutim, bio zadatak koji mu se nije ni dopadao niti je želeo da ga se prihvati.
<BR>&nbsp;&nbsp;&nbsp;&nbsp;&nbsp;Sada je bilo jutro, hladno, sivo jutro koje je obećavalo još snega... mada to nije predstavljalo nikakvo iznenađenje... i on je sam išao hotelom. Nije želeo da ga iko prati.
<BR>&nbsp;&nbsp;&nbsp;&nbsp;&nbsp;Stražari iz obezbeđenja, koji su bili na dužnosti, stadoše u stavu mirno dok je prolazio i on im umorno otpozdravi. Zatim zapodenu razgovor sa kapetanom straže koji mu pođe u susret. "Ima li neprilika, kapetane?"
<BR>&nbsp;&nbsp;&nbsp;&nbsp;&nbsp;"Nema, upravniče. Sve je mirno."
<BR>&nbsp;&nbsp;&nbsp;&nbsp;&nbsp;Pandaral klimnu. "U kojoj sobi je smešten Bejli? - Ah. Da li su Svemirka i njeni roboti dobro čuvani? - Dobro."
<BR>&nbsp;&nbsp;&nbsp;&nbsp;&nbsp;On krenu dalje. Sve u svemu, D. Ž. se dobro poneo. Napuštenu Solariju su trgovci mogli koristiti kao gotovo neiscrpan izvor robota i kao izvor velikih zarada... mada zarade ne bi trebalo uzimati kao prirodni ekvivalent za svetsku bezbednost, pomisli mrzovoljno Pandaral. Ali Solariju sa njenim zamkama trebalo je ostaviti na miru. Nije bila vredna rata. D. Ž. je dobro učinio što je odmah otišao odande.
<BR>&nbsp;&nbsp;&nbsp;&nbsp;&nbsp;Pametno je postupio i što je sa sobom poneo nuklearni pojačivač. Do sada su takvi uređaji bili u toj meri glomazni da su se mogli koristiti samo u ogromnim i skupim postrojenjima projektovanim za uništavanje invazionih letelica... a ovi nikada nisu prevazišli čak ni fazu planiranja. Bili su suviše skupi. Manji i jeftiniji modeli su im apsolutno bili potrebni, tako da je D. Ž. bio u pravu kada je pretpostavio da je mnogo važnije doneti kući jedan solarijanski pojačivač nego sve robote koji postoje na tom svetu. Taj pojačivač će neizmerno pomoći naučnicima Bejlisveta.
<BR>&nbsp;&nbsp;&nbsp;&nbsp;&nbsp;A ipak, ako je jedan svet Svemiraca imao ručni pojačivač, zašto ga ne bi imali i ostali? Zašto ga ne bi imala Aurora? Ako je oružje te vrste postalo dovoljno malo da se može smestiti na ratne brodove, jedna flota Svemiraca bila bi u stanju da zbriše bilo koji broj naseljivačkih brodova, bez po muke. Koliko su odmakli u tom razvoju? I kako brzo je Bejlisvet mogao da napreduje u istom pravcu uz pomoć pojačivača koji je D. Ž. doneo?
<BR>&nbsp;&nbsp;&nbsp;&nbsp;&nbsp;On se najavi na vratima D. Ž.-ove hotelske sobe, zatim uđe, ne sačekavši na odgovor, i sede, opet ne sačekavši da ga ponude. Bilo je i nekih korisnih povlastica koje su pratile položaj starijeg upravnika,
<BR>&nbsp;&nbsp;&nbsp;&nbsp;&nbsp;D. Ž. promoli glavu iz kupatila i reče ispod peškira kojim je upravo brisao kosu: "Bila mi je želja da pozdravim vašu upravničku ekselenciju na odgovarajući način, ali zatekli ste me u nepovoljnom položaju, pošto sam u krajnje nedostojnoj i teškoj situaciji, jer sam upravo izašao ispod tuša."
<BR>&nbsp;&nbsp;&nbsp;&nbsp;&nbsp;"Oh, zaveži", reče Pandaral zlovoljno.
<BR>&nbsp;&nbsp;&nbsp;&nbsp;&nbsp;Obično je uživao u D. Ž.-ovom neukrotivom peckanju, ali sada to nije bio slučaj. U nekim stvarima nikada, zapravo, nije shvatao D. Ž.-a. D. Ž. je bio Bejli, direktni potomak velikog Elije i osnivača, Bentlija. Zbog toga je bio kao stvoren za mesto upravnika, a još više zbog svog prijatnog ophođenja kojim je naprosto plenio javnost. Pa ipak, izabrao je da bude trgovac, a život trgovca je bio težak i opasan. Čovek se mogao obogatiti, ali s većom verovatnošću je mogao računati da će biti ubijen... ili, što je bilo još gore, da će pre vremna ostareti.
<BR>&nbsp;&nbsp;&nbsp;&nbsp;&nbsp;Poziv trgovca je D. Ž.-a ponekad, uz to, i odvodio sa Bejlisveta na putovanja duga mesecima, a Pandaral je više voleo da sasluša njegov savet nego savet većine glavešina iz svog ministarstva. Čovek nije uvek mogao biti siguran kada je D. Ž. ozbiljan, ali i pored toga, vredelo ga je saslušati.
<BR>&nbsp;&nbsp;&nbsp;&nbsp;&nbsp;Pandaral s naporom reče: "Mislim da govor te žene nije baš najbolja stvar koja je mogla da nas zadesi."
<BR>&nbsp;&nbsp;&nbsp;&nbsp;&nbsp;D. Ž, koji je uglavnom bio odeven, slegnu ramenima. "Ko je to mogao predvideti?"
<BR>&nbsp;&nbsp;&nbsp;&nbsp;&nbsp;"Ti si mogao. Mora da si proučio njenu prošlost... kada si se odlučio da je dovedeš."
<BR>&nbsp;&nbsp;&nbsp;&nbsp;&nbsp;"Proučio sam njenu prošlost, upravniče. Provela je preko tri dekade na Solariji. Solarija je bila ta koja ju je oblikovala, a na njoj je živela potpuno okružena robotima. Ljudska bića viđala je samo putem holografskih slika, sem svog muža - a ni on je nije baš često posećivao. Kada je stigla na Auroru, bilo joj je teško da se prilagodi, a i tamo je uglavnom živela sa robotima. Nikada za dvadeset tri dekade nije se našla pred više od, sve u svemu, dvadeset ljudi, uzimajući u obzir i njena četiri muža. Mislio sam da neće biti u stanju da izgovori više od nekoliko reči... ako joj i to pođe za rukom. Otkud sam mogao da znam da je demagog."
<BR>&nbsp;&nbsp;&nbsp;&nbsp;&nbsp;"Mogao si je zaustaviti, kada si to konačno shvatio. Sedeo si pored nje."
<BR>&nbsp;&nbsp;&nbsp;&nbsp;&nbsp;"Da li ste želeli da dođe do izgreda? Ljudi su uživali. Bili ste tamo. Znate da jesu. Da sam je primorao da sedne, popeli bi se na pozornicu. Konačno, upravniče, ni vi niste pokušali da je zaustavite."
<BR>&nbsp;&nbsp;&nbsp;&nbsp;&nbsp;Pandaral pročisti grlo. "U stvari, imao sam nameru da to učinim, ali svaki put kada bih se osvrnuo, uhvatio bih pogled njenog robota... onog koji izgleda kao robot."
<BR>&nbsp;&nbsp;&nbsp;&nbsp;&nbsp;"Žiskara. Da, pa šta? On vas ne bi povredio."
<BR>&nbsp;&nbsp;&nbsp;&nbsp;&nbsp;"Znam. Pa ipak, unervozio bi me i na neki način izbacivao iz koloseka."
<BR>&nbsp;&nbsp;&nbsp;&nbsp;&nbsp;"Pa, nije ni važno, upravniče", reče D. Ž. Sada je već bio potpuno obučen, te pokaza gostu poslužavnik sa doručkom. "Kafa je još topla. Poslužite se pecivom i džemom, ako želite. Proći će to. Mislim da javnost baš neće preplaviti ljubav prema Svemircima i da to neće osujetiti našu politiku. Moglo bi čak poslužiti svrsi. Ako Svemirci čuju za ovo, to bi moglo ojačati Fastolfovu stranku. Fastolf je možda mrtav, ali njegova stranka nije... ne sasvim... i trebalo bi da ohrabrimo njihovu politiku umerenosti."
<BR>&nbsp;&nbsp;&nbsp;&nbsp;&nbsp;"Razmišljam", reče Pandaral, "o kongresu svih Naseljivača koji će se održati za pet meseci. Moraću da slušam bezbrojne sarkastične primedbe o umerenosti Bejlisveta i o tome kako ovdašnji žitelji vole Svemirce. Što je svet manji", dodade on mračno, "to je naklonjeniji ratnim jastrebovima, kažem ti."
<BR>&nbsp;&nbsp;&nbsp;&nbsp;&nbsp;"Pa, recite im to", kaza D. Ž. "U javnosti se ponašajte kao pravi državnik, a kada ih pridobijete, pogledajte ih pravo u oči... neslužbeno... i recite im da na Bejlisvetu postoji sloboda izražavanja i da nameravamo da tako ostane i ubuduće. Kažite im da Bejlisvet u srcu nosi interese Zemlje, ali ako neki svet želi da pokaže kako je u većoj meri od nas odan Zemlji tako što će Svemircima objaviti rat, Bejlisvet će to sa zanimanjem pratiti, ali ništa više od toga. To bi trebalo da ih ućutka."
<BR>&nbsp;&nbsp;&nbsp;&nbsp;&nbsp;"Oh, ne", reče uspaničeno Pandaral. "Jedna takva opaska bi se sigurno pročula. Proizvela bi nepodnošljiv smrad."
<BR>&nbsp;&nbsp;&nbsp;&nbsp;&nbsp;D. Ž. reče: "U pravu ste, šteta. Ali imajte to na umu i nemojte dozvoliti tim sitnim mozgovima sa velikim ustima da se okome na vas."
<BR>&nbsp;&nbsp;&nbsp;&nbsp;&nbsp;Pandaral uzdahnu. "Pretpostavljam da ćemo uspeti, ali prošla noć je krajnje poremetila naše planove. A to mi je stvarno žao."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;Pandaral nastavi: "Kada ste krenuli sa Aurore ka Solariji, za vama su takođe pošla dva auroranska ratna broda. Da li si to znao?"
<BR>&nbsp;&nbsp;&nbsp;&nbsp;&nbsp;"Nisam, ali sam očekivao tako nešto", reče D. Ž. ravnodušno. "Zbog toga sam se i pomučio da do Solarije stignem zaobilaznim putem."
<BR>&nbsp;&nbsp;&nbsp;&nbsp;&nbsp;"Jedan od auroranskih brodova spustio se na Solariju hiljadama kilometara daleko od vas... tako da vas je lako mogao nadgledati... a drugi je ostao na orbiti."
<BR>&nbsp;&nbsp;&nbsp;&nbsp;&nbsp;"Razumno. To bih isto i ja učinio da sam na raspolaganju imao drugi brod."
<BR>&nbsp;&nbsp;&nbsp;&nbsp;&nbsp;"Auroranski brod koji se spustio bio je uništen u roku od nekoliko časova. Brod na orbiti je to prijavio i bilo mu je naređeno da se vrati. Jedna trgovačka nadgledna stanica uhvatila je taj izveštaj i prosledila ga nama."
<BR>&nbsp;&nbsp;&nbsp;&nbsp;&nbsp;"Zar izveštaj nije bio šifrovan?"
<BR>&nbsp;&nbsp;&nbsp;&nbsp;&nbsp;"Razume se da je bio, ali jednom od šifara koju smo odgonetnuli."
<BR>&nbsp;&nbsp;&nbsp;&nbsp;&nbsp;D. Ž. zamišljeno klimnu, a zatim reče: "Krajnje zanimljivo. Pretpostavljam da sa sobom nisu imali nikoga ko je umeo da govori solarijanski."
<BR>&nbsp;&nbsp;&nbsp;&nbsp;&nbsp;"Očigledno", reče važno Panaral. "Osim ako neko nije u stanju da pronađe kuda su otišli Solarijanci, ova tvoja žena je jedina raspoloživa Solarijanka u Galaksiji."
<BR>&nbsp;&nbsp;&nbsp;&nbsp;&nbsp;"I dozvolili su mi da je dobijem, zar ne? Neugodno po Aurorane."
<BR>&nbsp;&nbsp;&nbsp;&nbsp;&nbsp;"U svakom slučaju, nameravao sam sinoć da objavim da je taj auroranski brod uništen. Bez ikakvog zluradog radovanja... samo kao podatak. To bi ipak uzbudilo sve Naseljivače u Galaksiji. Hoću da kažem, mi smo uspeli da se izvučemo, a Aurorani nisu."
<BR>&nbsp;&nbsp;&nbsp;&nbsp;&nbsp;"Mi smo imali Solarijanku", reče suvo D. Ž. "Aurorani nisu."
<BR>&nbsp;&nbsp;&nbsp;&nbsp;&nbsp;"Pa dobro. To bi još više podiglo tebe i tu ženu u njihovim očima. Ali sve je propalo. Posle onoga što je ta žena učinila, sve ostalo bi predstavljalo antiklimaks, pa čak i vest o uništenju jednog auroranskog ratnog broda."
<BR>&nbsp;&nbsp;&nbsp;&nbsp;&nbsp;D. Ž. reče: "A da i ne pominjemo činjenicu da bi bar u narednih pola časa bilo neprimereno tapšati zbog smrti nekoliko stotina auroranskih rođaka, pošto su prethodno svi tapšali međusobnom bratstvu i ljubavi."
<BR>&nbsp;&nbsp;&nbsp;&nbsp;&nbsp;"Pretpostavljam da je tako. Tako smo propustili da zadamo strašan udarac, psihološki udarac."
<BR>&nbsp;&nbsp;&nbsp;&nbsp;&nbsp;D. Ž. se mrštio. "Zaboravite na to, upravniče. Propagandom se uvek možete baviti u neko pogodnije vreme. Važno je značenje svega toga. Raznet je jedan auroranski brod. To znači da oni nisu očekivali da će biti upotrebljen nuklearni pojačivač. Drugom brodu je bilo naređeno da se udalji, a to bi moglo da znači da on nije bio opremljen za odbranu protiv nečeg sličnog... a možda i nemaju čime da se brane protiv toga. Na osnovu svega, trebalo bi da zaključim kako je ručni pojačivač - ili bolje reći poluručni, u svakom slučaju... solarijanske izrade, odnosno da ne potiče od Svemiraca. To je za nas dobra vest... ako je tačna. Zaboravimo na trenutak propagandu, već se usredsredimo na izvlačenje što više obaveštenja iz tog pojačivača. Želimo da u ovome budemo ispred Svemiraca... ako je to moguće."
<BR>&nbsp;&nbsp;&nbsp;&nbsp;&nbsp;Pandaral završi sa žvakanjem peciva i reče: "Možda si u pravu. Ali kako se u tom slučaju uklapamo u ovu drugu vest?"
<BR>&nbsp;&nbsp;&nbsp;&nbsp;&nbsp;D. Ž. se upita: "Koju drugu vest? Upravniče, hoćete li me snabdeti potrebnim obaveštenjima kako bih mogao da vodim jedan iole inteligentan razgovor ili želite da šenim kako bih došao do njih?"
<BR>&nbsp;&nbsp;&nbsp;&nbsp;&nbsp;"Ne budi razdražljiv, D. Ž. S tobom nema smisla razgovarati ako ne mogu da budem neformalan. Znaš li kako je na jednom sastanku upravnika? Želiš li moj posao? Znaš da ga možeš dobiti."
<BR>&nbsp;&nbsp;&nbsp;&nbsp;&nbsp;"Ne, hvala, ne želim ga. Želim samo obaveštenje koje imate."
<BR>&nbsp;&nbsp;&nbsp;&nbsp;&nbsp;"Primili smo poruku sa Aurore. Pravu poruku. Udostojili su se da direktno stupe u vezu sa nama umesto da je pošalju preko Zemlje."
<BR>&nbsp;&nbsp;&nbsp;&nbsp;&nbsp;"Treba, dakle, da pretpostavimo da je to neka važna poruka... za njih. Šta žele?"
<BR>&nbsp;&nbsp;&nbsp;&nbsp;&nbsp;"Žele da im vratimo Solarijanku."
<BR>&nbsp;&nbsp;&nbsp;&nbsp;&nbsp;"Znači, oni znaju da je naš brod utekao sa Solarije i došao na Bejlisvet; i oni imaju osmatračke stanice i prisluškuju naše veze kao što mi prisluškijemo njihove."
<BR>&nbsp;&nbsp;&nbsp;&nbsp;&nbsp;"Svakako", odvrati Pandaral vidno uzbuđen. "Oni odgonetaju naše šifre isto onako brzo kao i mi njihove. Lično smatram da bi trebalo da se dogovorimo da šaljemo nešifrovane poruke. To nikome ne bi naudilo."
<BR>&nbsp;&nbsp;&nbsp;&nbsp;&nbsp;"Da li su naveli zašto žele tu ženu?"
<BR>&nbsp;&nbsp;&nbsp;&nbsp;&nbsp;"Razume se da nisu. Svemirci ne navode razloge; oni naređuju."
<BR>&nbsp;&nbsp;&nbsp;&nbsp;&nbsp;"Da li su otkrili šta je izvela na Solariji? Pošto je ona jedina osoba koja govori autentičnim solarijanskim naglaskom, da li je žele kao ispomoć u očišćenju planete od nadzornika?"
<BR>&nbsp;&nbsp;&nbsp;&nbsp;&nbsp;"Ne vidim kako su to mogli saznati, D. Ž. Tek sinoć smo izvestili o ulozi koju je odigrala. Poruka sa Aurore je stigla mnogo pre toga. Ali nije ni važno zašto je žele. Pitanje glasi: 'Šta da radimo?' Ako je ne vratimo, mogli bismo da natovarimo sebi na vrat Auroru, a ja to ne želim. Ako je vratimo, to se neće svideti stanovnicima Bejlisveta, a starcu Bistervanu pružićemo priliku da istakne kako se ulagujemo Svemircima."
<BR>&nbsp;&nbsp;&nbsp;&nbsp;&nbsp;Zurili su jedan u drugog, a zatim D. Ž. lagano prozbori: "Moraćemo da je vratimo. Konačno, ona je Svemirka i žitelj Aurore. Ne možemo je zadržati protiv volje Aurore ili ćemo ugroziti svakog trgovca koji poslom zađe na teritoriju Svemiraca. Ali ja ću je vratiti, upravniče, i vi svu krivicu možete svaliti na mene. Recite da sam je poveo na Solariju pod uslovom da je vratim na Auroru, što i nije laž, mada nemam ništa napismeno, te kako sam ja čovek od morala, smatrao sam svojom dužnošću da ispunim sporazum do kraja. To još može ispasti u našu korist."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Moraću da poradim na tome. Ali da bih to obavio, upravniče, moj brod će morati da bude opravljen o trošku planete. A mojim ljudima će biti potrebni zdravstveni bonusi. Odriču se svoga odsustva, zar ne?"
<BR>
<BR>&nbsp;&nbsp;&nbsp;&nbsp;&nbsp;39.
<BR>&nbsp;&nbsp;&nbsp;&nbsp;&nbsp;Imajući u vidu da nije nameravao da se nađe ponovo u svom brodu bar još tri meseca, D. Ž. je izgledao izvanredno raspoložen.
<BR>&nbsp;&nbsp;&nbsp;&nbsp;&nbsp;Nasuprot njemu, a imajući u vidu da je dobila veće i luksuznije odaje nego ranije, Gladija je izgledala prilično neraspoloženo.
<BR>&nbsp;&nbsp;&nbsp;&nbsp;&nbsp;"Čemu sve ovo?" upita ona.
<BR>&nbsp;&nbsp;&nbsp;&nbsp;&nbsp;"Zagledate poklonjenom konju u zube?" upita D. Ž.
<BR>&nbsp;&nbsp;&nbsp;&nbsp;&nbsp;"Samo pitam. Zašto?"
<BR>&nbsp;&nbsp;&nbsp;&nbsp;&nbsp;"Kao prvo, vi ste junakinja nad junakinjama, a pošto je brod već ionako bio na farbanju ovo mesto je nakinđureno za vas."
<BR>&nbsp;&nbsp;&nbsp;&nbsp;&nbsp;"Nakinđureno?"
<BR>&nbsp;&nbsp;&nbsp;&nbsp;&nbsp;"To je samo izraz. Ulepšano, ako vam se tako više dopada."
<BR>&nbsp;&nbsp;&nbsp;&nbsp;&nbsp;"Ovaj prostor se nije stvorio sam od sebe. Ko je na gubitku?"
<BR>&nbsp;&nbsp;&nbsp;&nbsp;&nbsp;"To je, u stvari, bilo predvorje za posadu, ali oni su, znate, bili navalili. Vi ste i njihova mezimica. Zapravo, Nis... sećate se Nisa?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Želi da zauzme Denilovo mesto. Kaže da Denil ne uživa u svom poslu i da se stalno izvinjava svojim žrtvama. Nis kaže da će uništiti svakoga ko vam bude zadavao ma i najmanje nevolja, da će uživati u tome i da se nikada neće izvinjavati."
<BR>&nbsp;&nbsp;&nbsp;&nbsp;&nbsp;Gladija se osmehnu. "Recite mu da neću zaboraviti na njegovu ponudu kao i da ću se rado s njim rukovati ako se to može srediti. Nisam imala prilike da to učinim pre no što smo se spustili na Bejlisvet."
<BR>&nbsp;&nbsp;&nbsp;&nbsp;&nbsp;"Nadam se da ćete nositi rukavice za vreme rukovanja."
<BR>&nbsp;&nbsp;&nbsp;&nbsp;&nbsp;"Razume se, ali pitam se da li je to baš potrebno. Nisam čak ni zašmrcala otkada smo napustili Auroru. Injekcije koje sam primala verovatno su dosta ojačale moj imunološki sistem." Ona se ponovo osvrnu oko sebe. "Čak ste napravili i zidne niše za Denila i Žiskara. To je krajnje pažljivo od vas, D. Ž."
<BR>&nbsp;&nbsp;&nbsp;&nbsp;&nbsp;"Gospođo", reče D. Ž, "trudimo se da vam udovoljimo i drago nam je što vam se dopada."
<BR>&nbsp;&nbsp;&nbsp;&nbsp;&nbsp;"Veoma čudno" - Gladijin glas zazvučao je kao da je i sama zbunjena onim što je nameravala da kaže - "ali ja nisam potpuno zadovoljna. Nisam sigurna da želim da napustim vaš svet."
<BR>&nbsp;&nbsp;&nbsp;&nbsp;&nbsp;"Stvarno? Hladnoća... sneg... pustoš... primitivnost... posvuda gomile koje u nedogled kliču. Šta bi vas to moglo privući da ovde ostanete?"
<BR>&nbsp;&nbsp;&nbsp;&nbsp;&nbsp;Gladija se zacrvene. "Nisu u pitanju gomile koje kliču."
<BR>&nbsp;&nbsp;&nbsp;&nbsp;&nbsp;"Pretvaraću se da vam verujem, gospođo."
<BR>&nbsp;&nbsp;&nbsp;&nbsp;&nbsp;"Odista nisu. U pitanju je nešto sasvim drugo. Ja... ja nikada ništa nisam učinila. Zabavljala sam se na razne trivijalne načine, radila sam na bojenju polja sile i robotskom egzodizajnu. Vodila sam ljubav, bila supruga i majka i... i ... nikada u svemu tome nisam bila vredan pojedinac. Da sam iznenada nestala ili da nikada nisam bila rođena, niko ili ništa ne bi zbog toga žalio... sem, možda, jednog ili dvojice bliskih ličnih prijatelja. Sada je drugačije."
<BR>&nbsp;&nbsp;&nbsp;&nbsp;&nbsp;"Je li?" U D. Ž.-ovom glasu naziralo se tek neznatno ruganje.
<BR>&nbsp;&nbsp;&nbsp;&nbsp;&nbsp;Gladija reče: "Jeste! Mogu da utičem na ljude. Mogu da izaberem neki cilj i proglasim ga za svoj. Izabrala sam nešto što će biti za svačije dobro. Želim da sprečim rat. Želim da Vaseljena bude naseljena i Svemircima i Naseljivačima. Želim da obe grupe zadrže svoje osobenosti, ali da bez uastezanja prihvataju osobenosti drugih. Želim da na tome tako uporno radim da se, pošto mene više ne bude, istorija promeni zbog onog što budem učinila, i da ljudi govore: "Stvari ne bi tako dobro stajale da nije bilo nje."
<BR>&nbsp;&nbsp;&nbsp;&nbsp;&nbsp;Ona se okrete prema D. Ž.-u zažarenog lica: "Znate li kolika je razlika kada provedete dva veka i jednu trećinu od trećeg kao niko, a onda vam se ukaže prilika da postanete neko; kada otkrijete da život koji ste smatrali za isprazan sadrži ipak u sebi nešto, nešto predivno; kada postanete srećni mnogo, mnogo posle trenutka pošto ste izgubili svaku nadu da ćete ikada ponovo biti srećni?"
<BR>&nbsp;&nbsp;&nbsp;&nbsp;&nbsp;"Ne morate se nalaziti na Bejlisvetu, gospođo, da biste imali to sve." Činilo se da je D. Ž. pomalo pometen.
<BR>&nbsp;&nbsp;&nbsp;&nbsp;&nbsp;"To ne mogu imati na Aurori. Na Aurori sam samo izbeglica sa Solarije. Na nekom svetu Naseljivača, ja sam Svemirac... nešto neobično."
<BR>&nbsp;&nbsp;&nbsp;&nbsp;&nbsp;"Pa ipak ste nebrojeno puta... i to prilično žestoko... tvrdili da želite da se vratite na Auroru."
<BR>&nbsp;&nbsp;&nbsp;&nbsp;&nbsp;"Pre izvesnog vremena, da... ali više to ne tražim, D. Ž. Ja to, u stvari, ne želim."
<BR>&nbsp;&nbsp;&nbsp;&nbsp;&nbsp;"To bi na nas ostavilo duboki utisak, ali sada Aurora želi vas. Tako su nam saopštili."
<BR>&nbsp;&nbsp;&nbsp;&nbsp;&nbsp;Gladija je bila krajnje zaprepašćena: "Oni žele mene?"
<BR>&nbsp;&nbsp;&nbsp;&nbsp;&nbsp;"Tako stoji u službenoj poruci koju nam je uputio predsednik auroranskog veća", reče jasno D. Ž. "Bilo bi nam drago da vas zadržimo, ali upravnici su zaključili da to ne bi bilo vredno međuzvezdane krize. Nisam siguran da se slažem s njima, ali oni su viši po rangu."
<BR>&nbsp;&nbsp;&nbsp;&nbsp;&nbsp;Gladija se namršti: "Zašto bi oni mene mogli da žele? Boravila sam na Aurori preko dvadeset dekada i nikada nisam stekla utisak da me žele. Stanite! Šta mislite, ne vide li oni sada u meni, možda, jedini način da zaustave nadzornike na Solariji?"
<BR>&nbsp;&nbsp;&nbsp;&nbsp;&nbsp;"To sam i sam pomislio, gospođo."
<BR>&nbsp;&nbsp;&nbsp;&nbsp;&nbsp;"Neću to da radim. Vukla sam jednom tu nadzornicu za kosu i možda nikada više neću biti sposobna da učinim išta slično. Znam da neću. Pored toga, zašto moraju da se spuštaju na tu planetu? Nadzornike mogu da unište i iz daljine, sada kada znaju šta oni predstavljaju."
<BR>&nbsp;&nbsp;&nbsp;&nbsp;&nbsp;"U stvari", reče D. Ž, "poruka u kojoj se zahteva vaš povratak poslata je mnogo pre no što su mogli da saznaju za vaš sukob sa nadzornicom. Mora da vas žele zbog nečeg drugog."
<BR>&nbsp;&nbsp;&nbsp;&nbsp;&nbsp;"Oh." Bila je preneražena. A zatim je ponovo zapala u vatru: "Ne tiče me se zbog čega me žele. Ne želim da se vratim. Ovde me čeka posao i nameravam da ga nastavim."
<BR>&nbsp;&nbsp;&nbsp;&nbsp;&nbsp;D. Ž. ustade. "Drago mi je što to čujem, gospođo Gladija. Nadao sam se da ćete se tako osećati. Obećavam da ću učiniti sve što bude u mojoj moći da vas povedem sa sobom kada krenemo sa Aurore. Ipak, sada moram poći na Auroru i vi morate krenuti sa mnom."
<BR>
<BR>&nbsp;&nbsp;&nbsp;&nbsp;&nbsp;40.
<BR>&nbsp;&nbsp;&nbsp;&nbsp;&nbsp;Gladija je gledala kako se Bejlisvet udaljava, uz osećanja koja su se dosta razlikovala od onih koja su je prožimala dok ga je posmatrala kako se približava. To je doista bio jedan hladan, siv, jadan svet kakvim joj se učinio i na početku, ali ljudi su zračili toplinom i životom. Bili su to stvarni, pravi ljudi.
<BR>&nbsp;&nbsp;&nbsp;&nbsp;&nbsp;Solarija, Aurora, ostali svetovi Svemiraca koje je posetila ili videla putem hipervizije, svi su izgledali kao da su ispunjeni bestelesnim, rasplinutim ljudima.
<BR>&nbsp;&nbsp;&nbsp;&nbsp;&nbsp;To je bila prava reč. Rasplinut.
<BR>&nbsp;&nbsp;&nbsp;&nbsp;&nbsp;Bez obzira na to koliko malobrojna bila ljudska bića koja su živela na nekom svetu Svemiraca, ona su se raštrkavala u želji da ispune planetu kao što se molekuli gasa šire kako bi ispunili kontejner. Činilo se kao da Svemirci odbijaju jedni druge.
<BR>&nbsp;&nbsp;&nbsp;&nbsp;&nbsp;A to je bilo tačno, pomisli ona mračno. Svemirci su je oduvek odbijali. Na Solariji su joj usadili tu odbojnost, ali čak i na Aurori, kada je u početku suludo eksperimentisala sa seksom, najmanje u čemu je uživala bila je neophodna bliskost.
<BR>&nbsp;&nbsp;&nbsp;&nbsp;&nbsp;Osim... osim sa Elijom... Ali on nije bio Svemirac.
<BR>&nbsp;&nbsp;&nbsp;&nbsp;&nbsp;Bejlisvet nije bio takav. Verovatno takvi nisu bili ni ostali svetovi Naseljivača. Naseljivači su se zbijali u gomile, ostavljajući oko sebe velike nenastanjene površine koje su predstavljale cenu tog okupljanja - prazninu, to je to, dok ih naraslo stanovništvo ne bi ispunilo. Jedan svet Naseljivača bio je svet sačinjen od gomila ljudi, od oblutaka i gromada, ne gasa.
<BR>&nbsp;&nbsp;&nbsp;&nbsp;&nbsp;Zašto je to bilo tako? Možda zbog robota! Oni su umanjili međusobnu zavisnost između ljudi. Oni su ispunili međuprostor. Oni su predstavljali izolacioni materijal koji je umanjio prirodnu privlačnost koju su ljudi osećali jedni prema drugima, tako da se ceo sistem raspao na izolavana područja.
<BR>&nbsp;&nbsp;&nbsp;&nbsp;&nbsp;Mora da je to bilo u pitanju. Nigde nije bilo toliko robota kao na Solariji, gde je efekat izolacionog materijala bio u toj meri veliki da su razdvojeni molekuli gasa, to jest ljudska bića, postali potpuno nepokretni tako da gotovo nikada nisu dolazili u međusobnu vezu. (Kuda su otišli Solarijanci, ponovo se zapitala, i kako su živeli?)
<BR>&nbsp;&nbsp;&nbsp;&nbsp;&nbsp;S tim u vezi je, takođe, dug život. Kako je neko mogao da razvije emocionalnu naklonost koja s vremenom neće postati mučna - ili, ako bi jedan umro, kako je drugi mogao mnogo dekada da živi s tim gubitkom? Tako su naučili da ne razvijaju emocionalne naklonosti već da se drže po strani, da se izoluju od drugih.
<BR>&nbsp;&nbsp;&nbsp;&nbsp;&nbsp;S druge, pak, strane, ljudska bića, ako su bila kratkovečna, nisu mogla tako olako da ižive čaroliju koju je predstavljao život. Pošto su se pokolenja brzo smenjivala, lopta čarolije skakala je iz jedne ruke u drugu, nikada ne dodirnuvši tlo.
<BR>&nbsp;&nbsp;&nbsp;&nbsp;&nbsp;Nedavno je rekla D. Ž.-u da više nije bilo ničega što je mogla da uradi, da sazna, da je iskusila i naučila sve, da je morala dalje da živi krajnje dosadno. Dok je izgovarala te reči, nije ni znala, ni sanjala da postoje gomile ljudi, jedne na drugima; nije ni znala da se može govoriti mnoštvu koje se pretapa u nepreglodno more glava; da se mogu čuti njihovi odgovori, izrečeni ne rečima već neartikulisanim zvucima; nije znala da se čovek može sjediniti s njima, osećati ono što oni osećaju, postati jedan veliki organizam.
<BR>&nbsp;&nbsp;&nbsp;&nbsp;&nbsp;Nije u pitanju bilo samo to što ona nikada ranije nije iskusila ništa slično, već činjenica da nikada nije ni sanjala da se nešto slično može iskusiti. Uprkos svom dugačkom životu ona je tako malo znala. Da li je postojalo još nešto što se moglo iskusiti, a što ona nije mogla ni zamisliti?
<BR>&nbsp;&nbsp;&nbsp;&nbsp;&nbsp;Denil nežno reče: "Gospođo Gladija, čini mi se da je kapetan na vratima."
<BR>&nbsp;&nbsp;&nbsp;&nbsp;&nbsp;Gladija odvrati: "Pa, pusti ga da uđe."
<BR>&nbsp;&nbsp;&nbsp;&nbsp;&nbsp;D. Ž. uđe, podignutih obrva. "Laknulo mi je. Mislio sam da možda niste kod kuće."
<BR>&nbsp;&nbsp;&nbsp;&nbsp;&nbsp;Gladija se osmehnu. "Na izvestan način i nisam bila. Zadubila sam se u misli. To mi se ponekad dešava."
<BR>&nbsp;&nbsp;&nbsp;&nbsp;&nbsp;"Blago vama", odvrati D. Ž. "Moje misli nikada nisu dovoljno duboke da bih se u njih zadubio. Da li ste se pomirili s tim da ćete posetiti Auroru, gospođo?"
<BR>&nbsp;&nbsp;&nbsp;&nbsp;&nbsp;"Ne, nisam. A među mislima u koje sam se bila zadubila nalazila se i jedna koja se može sažeti u tvrdnju da ja još ne znam zašto morate ići na Auroru. Sigurno ne samo zato da biste mene vratili. To je mogao obaviti bilo koji trgovački tegljač."
<BR>&nbsp;&nbsp;&nbsp;&nbsp;&nbsp;"Mogu li da sednem, gospođo?"
<BR>&nbsp;&nbsp;&nbsp;&nbsp;&nbsp;"Razume se da možete. To se podrazumeva, kapetane. Volela bih da prestanete da se prema meni ophodite kao prema nekoj aristokratkinji. Postaje dosadno. A ako je to zbog toga da biste ironisali moje poreklo Svemirke, onda je to neučtivo, a ne samo dosadno. U stvari, gotovo bih više volela da me zovete Gladija."
<BR>&nbsp;&nbsp;&nbsp;&nbsp;&nbsp;"Izgleda da ste nestrpljivi da se odreknete svog identiteta Svemirke, Gladija", reče D. Ž, pošto je seo i prekrstio noge.
<BR>&nbsp;&nbsp;&nbsp;&nbsp;&nbsp;"Više bih volela da zaboravim na nevažne razlike."
<BR>&nbsp;&nbsp;&nbsp;&nbsp;&nbsp;"Nevažne? To neće biti moguće sve dok budete živeli pet puta duže od mene."
<BR>&nbsp;&nbsp;&nbsp;&nbsp;&nbsp;"Odista čudno, ja sam o tome razmišljala kao o prilično dosadnoj i nepovoljnoj stvari za Svemirce. Koliko još imamo do Aurore?"
<BR>&nbsp;&nbsp;&nbsp;&nbsp;&nbsp;"Ovog puta nema zaobilaženja. Biće nam potrebno nekoliko dana da se dovoljno udaljimo od našeg sunca kako bismo mogli da napravimo Skok kroz hipersvemir, koji će nas odvesti na razdaljinu od nekoliko dana od Aurore... i gotovo."
<BR>&nbsp;&nbsp;&nbsp;&nbsp;&nbsp;"A zašto vi morate ići na Auroru, D. Ž.?"
<BR>&nbsp;&nbsp;&nbsp;&nbsp;&nbsp;"Mogao bih da odgovorim da to radim iz čiste učtivosti, ali u stvari, voleo bih da mi se ukaže prilika da vašem predsedavajućem... ili bar nekom od njegovih podređenih... objasnim šta se tačno dogodilo na Solariji."
<BR>&nbsp;&nbsp;&nbsp;&nbsp;&nbsp;"Zar oni ne znaju šta se tamo dogodilo?"
<BR>&nbsp;&nbsp;&nbsp;&nbsp;&nbsp;"Uglavnom znaju. Bili su toliko ljubazni da prisluškuju naše veze, kao što bismo i mi njihove da je situacija bila obrnuta. Ipak, možda nisu izvukli pravilne zaključke. Voleo bih da ih ispravim... i eto to je sve."
<BR>&nbsp;&nbsp;&nbsp;&nbsp;&nbsp;"Koji su to pravilni zaključci, D. Ž.?"
<BR>&nbsp;&nbsp;&nbsp;&nbsp;&nbsp;"Kao što znate, nadzornici na Solariji bili su uslovljeni da u nekoj osobi vide ljudsko biće samo ako ona govori solarijanskim naglaskom, kao što ste vi govorili. To znači da oni ne samo da ne bi Naseljivače smatrali za ljudska bića, nego ni sve Svemirce koji nisu sa Solarije. Tačnije rečeno, da su se Aurorani spustili na Solariju, oni ne bi bili smatrani za ljudska bića."
<BR>&nbsp;&nbsp;&nbsp;&nbsp;&nbsp;Gladija raširi oči. "To je neverovatno. Solarijanci ne bi programirali nadzornike da se prema Auroranima odnose kao što su se odnosili prema vama."
<BR>&nbsp;&nbsp;&nbsp;&nbsp;&nbsp;"Zar mislite da ne bi? Već su uništili jedan brod sa Aurore. Da li ste to znali?"
<BR>&nbsp;&nbsp;&nbsp;&nbsp;&nbsp;"Brod sa Aurore! Ne, to nisam znala."
<BR>&nbsp;&nbsp;&nbsp;&nbsp;&nbsp;"Uveravam vas da jesu. Spustio se otprilike u isto vreme kada i mi. Mi smo uspeli da se izvučemo, a oni nisu. Vidite, mi smo imali vas, a oni nisu. Zaključak glasi... ili bi trebalo da glasi... da Aurora ne može računati s tim da su joj ostali svetovi Svemiraca saveznici. Ako nešto iskrsne, svaki svet Svemiraca biće za sebe."
<BR>&nbsp;&nbsp;&nbsp;&nbsp;&nbsp;Gladija žestoko odmahnu glavom. "Nije baš uputno vršiti uopštavanje na osnovu jednog jedinog primera. Solarijancima je bilo teško da programiraju nadzornike tako da pozitivno reaguju na pedeset naglasaka, a negativno na mnoštvo drugih. Bilo je lakše usredsrediti ih na jedan jedini naglasak. U tome je stvar. Igrali su na to da nijedan Svemirac neće pokušati da se spusti na njihov svet i izgubili su."
<BR>&nbsp;&nbsp;&nbsp;&nbsp;&nbsp;"Da, ubeđen sam da će auroransko vođstvo upravo tako reagovati, pošto je ljudima uvek lakše da izvedu povoljan zaključak nego nepovoljan. Želim da se uverim da oni uviđaju mogućnost da je posredi neprijatan zaključak... i da im to nije prijatno. Izvinite na mom samoljublju, ali ni u koga nemam poverenja da bi to mogao obaviti tako dobro kao ja, te stoga mislim da ja, pre svih drugih, treba da pođem na Auroru."
<BR>&nbsp;&nbsp;&nbsp;&nbsp;&nbsp;Gladija se osećala neprijatno rastrzana. Nije želela da bude Svemirac; želela je da bude ljudsko biće i da zaboravi na ono što je upravo nazvala "nebitnim razlikama". Pa ipak, kada je D. Ž. govorio sa očiglednim uživanjem kako će Auroru poniziti, ona je još na neki način osećala da je Svemirac.
<BR>&nbsp;&nbsp;&nbsp;&nbsp;&nbsp;Stoga nervozno reče: "Pretpostavljam da ni među svetovima Naseljivača ne vlada baš idealna sloga. Zar svaki naseljivački svet nije svet za sebe?"
<BR>&nbsp;&nbsp;&nbsp;&nbsp;&nbsp;D. Ž. odmahnu glavom. "Može vam se činiti da je to tako i ne bih bio iznenađen ako bi svaki naseljivački svet povremeno gledao da dobrobiti celine pretpostavi svoje interese, ali mi posedujemo nešto što vama Svemircima nedostaje."
<BR>&nbsp;&nbsp;&nbsp;&nbsp;&nbsp;"A šta je to? Veća plemenitosti?"
<BR>&nbsp;&nbsp;&nbsp;&nbsp;&nbsp;"Razume se da ne. Nismo mi ništa plemenitiji od Svemiraca. Ali mi imamo Zemlju. To je naš svet. Svaki Naseljivač posećuje Zemlju što češće može. Svaki Naseljivač zna da postoji jedan svet, jedan veliki, napredan svet, sa neverovatno bogatom istorijom i kulturnom raznovrsnošću, kao i ekološkom složenošću, koji pripada njemu ili njoj i kome on ili ona pripadaju. Svetovi Naseljivača se mogu međusobno svađati, ali ta svađa se ne može pretvoriti u nasilje ili za posledicu imati trajni prekid odnosa, jer se automatski poziva zemaljska vlada da posreduje u rešavanju svih problema i njena odluka je kako dovoljna tako i bespogovorna.
<BR>&nbsp;&nbsp;&nbsp;&nbsp;&nbsp;To su te tri naše prednosti, Gladija: nedostatak robota, nešto što nam omogućava da izgrađujemo nove svetove vlastitim rukama; brza smena pokolenja, što izaziva stalne promene; i najveća od svih, Zemlja, koja predstavlja našu srž."
<BR>&nbsp;&nbsp;&nbsp;&nbsp;&nbsp;Gladija užurbano poče: "Ali Svemirci...", i stade.
<BR>&nbsp;&nbsp;&nbsp;&nbsp;&nbsp;D. Ž. se osmehnu i pomalo gorko se nadoveza: "Hteli ste da kažete da su i Svemirci potomci Zemljana i da je to i njihova planeta? Činjenički je to tačno, ali psiholški nije. Svemirci su sve učinili kako bi se odrekli svog porekla. Oni sebe ne smatraju Zemljanima koji su nekada bili premešteni... ili u bilo kom broju premešteni. Da sam mističar, rekao bih da Svemirci ne mogu dugo da opstanu ako bi se odrekli svojih robota. Razume se, ja nisam mističar i ne postavljam stvari na taj način... ali oni ipak ne bi dugo opstali. Ubeđen sam u to."
<BR>&nbsp;&nbsp;&nbsp;&nbsp;&nbsp;Zatim, posle jedne kraće pauze, on dodade sa pomalo iznuđenom ljubaznošću, kao da je shvatio da je u svom radovanju povredio neku bolnu tačku u njoj: "Ali ja vas molim da o sebi mislite kao o ljudskom biću, Gladija, a ne kao o Svemirki, a i ja ću o sebi misliti kao o ljudskom biću, a ne kao o Naseljivaču. Čovečanstvo će preživeti, bez obzira na to da li će ga sačinjavati Naseljivači ili Svemirci ili i jedni i drugi. Ja verujem da će ga sačinjavati samo Naseljivači, ali možda grešim."
<BR>&nbsp;&nbsp;&nbsp;&nbsp;&nbsp;"Ne", reče Gladija, pokušavajući da bude ravnodušna. "Mislim da ste u pravu, osim ako ljudi ne nauče kako da prestanu da prave razlike između Svemiraca i Naseljivača. To je moj cilj... da pomognem ljudima da to učine."
<BR>&nbsp;&nbsp;&nbsp;&nbsp;&nbsp;"Međutim", reče D. Ž, pogledavši u nejasnu vremensku prugu koja je kružila zidom, "odlažem vašu večeru. Mogu li jesti s vama?"
<BR>&nbsp;&nbsp;&nbsp;&nbsp;&nbsp;"Svakako", reče Gladija.
<BR>&nbsp;&nbsp;&nbsp;&nbsp;&nbsp;D. Ž. ustade. "Odoh da donesem večeru. Voleo bih da pošaljem Denila i Žiskara, ali ne želim da mi ikada pređe u naviku da robotima izdajem naređenja. Pored toga, koliko god da vas posada obožava, mislim da se njihovo obožavanje ne odnosi i na vaše robote."
<BR>&nbsp;&nbsp;&nbsp;&nbsp;&nbsp;Gladija zapravo nije uživala u jelu koje je D. Ž. doneo. Izgleda da nije uspela da se navikne na nedostatak prefinjenih začina, što je možda vuklo korene iz zemaljskog načina kuvanja za mase u kome se koristio kvasac, ali ipak hrana joj nije bila ni naročito odvratna. Jela je ravnodušno.
<BR>&nbsp;&nbsp;&nbsp;&nbsp;&nbsp;D. Ž, koji je primetio nedostatak oduševljenosti kod nje, reče: "Nadam se da vam hrana ne škodi?"
<BR>&nbsp;&nbsp;&nbsp;&nbsp;&nbsp;Ona odmahnu glavom. "Ne. Očigledno sam se privikla. Bilo je nekoliko neprijatnih epizoda kada sam tek stigla na brod, ali ništa ozbiljno."
<BR>&nbsp;&nbsp;&nbsp;&nbsp;&nbsp;"To mi je drago. Ali, Gladija..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Zar se ne možete setiti nijednog razloga zbog koga bi auroranska vlada želela da se tako hitno vratite? Sigurno nije u pitanju to što ste izašli nakraj sa nadzornicom, a ni govor koji ste održali. Zahtev je upućen dosta pre no što su mogli da saznaju bilo za jedno bilo za drugo?"
<BR>&nbsp;&nbsp;&nbsp;&nbsp;&nbsp;"U tom slučaju, D. Ž.", reče tužno Gladija, "malo je verovatno da me uopšte žele. Nikada i nisu."
<BR>&nbsp;&nbsp;&nbsp;&nbsp;&nbsp;"Ali mora da postoji nešto. Kao što sam vam rekao, poruka je poslata u ime predsednika auroranskog veća."
<BR>&nbsp;&nbsp;&nbsp;&nbsp;&nbsp;"A taj određeni predsednik u ovo određeno vreme predstavlja samo figuru za reprezentaciju."
<BR>&nbsp;&nbsp;&nbsp;&nbsp;&nbsp;"Oh? Ko stoji iza njega? Kelden Amadiro?"
<BR>&nbsp;&nbsp;&nbsp;&nbsp;&nbsp;"Tačno. Znači, čuli ste za njega."
<BR>&nbsp;&nbsp;&nbsp;&nbsp;&nbsp;"Oh, da", reče mračno D. Ž, "središte antizemaljskog fanatizma. Čovek koga je politički uništio dr Fastolf pre dvadeset dekada još je živ i sprema se da nam ponovo preti. Pravi primer pogubnih posledica dugovečnosti."
<BR>&nbsp;&nbsp;&nbsp;&nbsp;&nbsp;"Ali to je zagonetno", reče Gladija. "Amadiro je osvetoljubiv čovek. On zna da je poraz o kome ste govorili prouzrokovao Elija Bejli i veruje da sam i ja za to odgovorna. Njegova antipatija... neverovatna antipatija... proteže se na mene. Ako me predsednik želi, to može samo da znači da me Amadiro želi... a zašto bi me Amadiro želeo? On bi više voleo da me se otarasi. Zbog toga me je verovatno i poslao sa vama na Solariju. Sigurno je očekivao da će vaš brod biti uništen... a i ja zajedno s njim. To ga uopšte ne bi zabolelo."
<BR>&nbsp;&nbsp;&nbsp;&nbsp;&nbsp;"Bez nekontrolisanih suza, ha?" reče zamišljeno D. Ž. "Ali vama sigurno nije to rečeno. Niko vam nije saopštio: 'Pođi s ovim ludim trgovcem jer ćeš nam tako pružiti zadovoljstvo da budeš ubijena.'"
<BR>&nbsp;&nbsp;&nbsp;&nbsp;&nbsp;"Ne. Rekli su mi da vam je očajnički potrebna moja pomoć i da bi bilo politički dobro da u ovom trenutku sarađujemo sa svetovima Naseljivača, kao i to da bi Aurora imala velike koristi ako bih im, kada se vratim, podnela izveštaj o svemu što se dogodilo na Solariji."
<BR>&nbsp;&nbsp;&nbsp;&nbsp;&nbsp;"Da, tako bi to oni predstavili. Možda su čak u izvesnoj meri tako i mislili. A onda kada je... protivno svim njihovim očekivanjima... naš brod uspeo sigurno da se izvuče, dok je auroranski brod bio uništen, možda su poželeli da iz prve ruke čuju šta se dogodilo. Stoga su, kada sam vas umesto na Auroru odveo na Bejlisvet, počeli da vrište da se vratite. Možda je tako. Do sada su, razume se, saznali celu priču, pa im možda više niste ni potrebni. Mada...", pre bi se moglo reći da se obraćao sam sebi nego Gladiji, "...oni samo znaju ono što su pokupili sa bejlisvetske hipervizije i možda misle kako to nije sve. Pa ipak..."
<BR>&nbsp;&nbsp;&nbsp;&nbsp;&nbsp;"Pa ipak šta, D. Ž.?"
<BR>&nbsp;&nbsp;&nbsp;&nbsp;&nbsp;"Instikt mi kaže da njihova poruka nije proistekla samo iz želje da im podnesete izveštaj. Čini mi se da izričitost njihovog zahteva to prevazilazi."
<BR>&nbsp;&nbsp;&nbsp;&nbsp;&nbsp;"Ne postoji ništa više što bi mogli da žele. Ništa", reče Gladija.
<BR>&nbsp;&nbsp;&nbsp;&nbsp;&nbsp;"Pitam se", odvrati D. Ž.
<BR>
<BR>&nbsp;&nbsp;&nbsp;&nbsp;&nbsp;41.
<BR>&nbsp;&nbsp;&nbsp;&nbsp;&nbsp;"I ja se pitam", reče Denil iz svoje zidne niše te noći.
<BR>&nbsp;&nbsp;&nbsp;&nbsp;&nbsp;"Šta se pitaš, prijatelju Denile", upita Žiskar.
<BR>&nbsp;&nbsp;&nbsp;&nbsp;&nbsp;"Pitam se kakvo je pravo značenje auroranske poruke u kojoj se zahteva povratak gospođe Gladije. I meni, kao i kapetanu, čini se da želja da dobiju izveštaj iz prve ruke ne predstavlja dovoljan motiv."
<BR>&nbsp;&nbsp;&nbsp;&nbsp;&nbsp;"Imaš li kakav alternativan predlog?"
<BR>&nbsp;&nbsp;&nbsp;&nbsp;&nbsp;"Nešto mi je palo na pamet, prijatelju Žiskare."
<BR>&nbsp;&nbsp;&nbsp;&nbsp;&nbsp;"Mogu li saznati šta, prijatelju Denile?"
<BR>&nbsp;&nbsp;&nbsp;&nbsp;&nbsp;"Palo mi je na pamet da auroransko veće možda očekuje da će zahtevom za povratak gospođe Gladije dobiti više nego što traži... a može biti da nije gospođa Gladija ta koju žele."
<BR>&nbsp;&nbsp;&nbsp;&nbsp;&nbsp;"Šta je to što bi oni mogli da dobiju?"
<BR>&nbsp;&nbsp;&nbsp;&nbsp;&nbsp;"Prijatelju Žiskare, da li je moguće da bi se gospođa Gladija vratila bez tebe i mene?"
<BR>&nbsp;&nbsp;&nbsp;&nbsp;&nbsp;"Nije, ali od kakve bismo koristi ti i ja mogli biti auroranskom veću?"
<BR>&nbsp;&nbsp;&nbsp;&nbsp;&nbsp;"Ja im, prijatelju Žiskare, ne bih bio ni od kakve koristi. Međutim, ti si jedinstven, jer si u stanju da direktno osećaš umove."
<BR>&nbsp;&nbsp;&nbsp;&nbsp;&nbsp;"To je tačno, prijatelju Denile, ali oni to ne znaju."
<BR>&nbsp;&nbsp;&nbsp;&nbsp;&nbsp;"Zar nije moguće da su nekako, posle našeg odlaska, otkrili tu činjenicu i gorko zažalili što su ti dozvolili da napustiš Auroru?"
<BR>&nbsp;&nbsp;&nbsp;&nbsp;&nbsp;Žiskar nije nimalo oklevao. "Ne, to nije moguće, prijatelju Denile. Kako bi oni to mogli da saznaju?"
<BR>&nbsp;&nbsp;&nbsp;&nbsp;&nbsp;Denil pažljivo reče: "Razmišljao sam ovako. Ti si, za vreme tvoje davnašnje posete Zemlji sa dr Fastolfom, uspeo da podesiš nekoliko zemaljskih robota tako što si im usadio veoma ograničene mentalne sposobnosti, dovoljne da nastave tvoj posao - vršenje uticaja na funkcionere sa Zemlje kako bi oni i dalje blagonaklono gledali na proces naseljavanja i podsticali ga. Tako si mi bar jednom rekao. Znači, na Zemlji postoje roboti sposobni da vrše podešavanje umova.
<BR>&nbsp;&nbsp;&nbsp;&nbsp;&nbsp;Zatim, kao što smo nedavno posumnjali, i auroranski Robotički institut posalo je humanoidne robote na Zemlju. Ne znamo tačno s kakvim ciljem su to učinili, ali ono što se od tih robota najmanje može očekivati jeste da prate zbivanja na Zemlji i podnose im izveštaje.
<BR>&nbsp;&nbsp;&nbsp;&nbsp;&nbsp;Čak i ako auroranski roboti nisu u stanju da osećaju umove, mogu slati izveštaje u kojima se navode imena funkcionera koji su iznenada promenili svoje stavove prema naseljavnju i možda je od našeg odlaska sa Aurore nekom tamošnjem moćniku sinulo... možda samom dr Amadiru... da se to jedino može objasniti postojanjem robota koji su sposobni da podešavaju umove na Zemlji. Zatim, možda je taj trag moguće pratiti do dr Fastolfa ili tebe.
<BR>&nbsp;&nbsp;&nbsp;&nbsp;&nbsp;To je, pak, auroranskim funkcionerima moglo razjasniti značenje nekih drugih događaja, čiji je trag vodio pre do tebe nego do dr Fastolfa. Kao rezultat toga, oni bi očajnički želeli da se vratiš, ali kako nisu u mogućnosti da traže direktno tebe, jer bi to obelodanilo njihovo novo otkriće, zatražili su da se vrati gospođa Gladija... što je predstvaljalo sasvim prirodan zahtev... znajući da će, ako nju vrate, vratiti i tebe."
<BR>&nbsp;&nbsp;&nbsp;&nbsp;&nbsp;Žiskar je ćutao jedan ceo minut, a zatim reče: "Tvoje razmišljanje je zanimljivo, prijatelju Denile, ali neodrživo. Ti roboti koje sam obučio da podstiču naseljavnje završili su svoj posao pre više od osamnaest dekada i od tada su neaktivni, bar što se tiče podešavanja umova. Štaviše, Zemlja je pre dosta vremena uklonila robote iz svojih gradova i ograničila njihov prostor na nenaseljene oblasti gde nema gradova.
<BR>&nbsp;&nbsp;&nbsp;&nbsp;&nbsp;To znači da ti humanoidni roboti, koji su, prema našem mišljenju, poslati na Zemlju, nisu imali priliku da se sretnu sa mojim robotima-podešivačima umova, niti su bili svesni bilo kakvog podešavanja umova, jer se ti roboti više time ne bave. Stoga je nemoguće da je neko otkrio moju naročitu sposobnost onako kako si ti to zamislio."
<BR>&nbsp;&nbsp;&nbsp;&nbsp;&nbsp;Denil reče: "Ne postoji li neki drugi put da se to otkrije, prijatelju Žiskare?"
<BR>&nbsp;&nbsp;&nbsp;&nbsp;&nbsp;"Ne postoji", reče odlučno Žiskar.
<BR>&nbsp;&nbsp;&nbsp;&nbsp;&nbsp;"Pa ipak... pitam se", odvrati Denil.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
