<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>GOVOR
<P>&nbsp;&nbsp;&nbsp;&nbsp;&nbsp;33.
<BR>&nbsp;&nbsp;&nbsp;&nbsp;&nbsp;Kada su ušli u zgradu, skinuli su odela i predali ih pomoćnicima. I Denil i Žiskar su učinili isto, a pomoćnici su stali da upućuju oštre poglede prema ovom drugom, oprezno mu se približavajući.
<BR>&nbsp;&nbsp;&nbsp;&nbsp;&nbsp;Gladija je nervozno umetnula svoje čepove za nos. Nikada ranije nije se našla u gomili kratkovečnih ljudskih bića... kratkovečnih delimično i stoga, znala je (ili su joj tako bar uvek govorili), što su se u njihovima telima nastanjivale hronične zaraze i horde parazita.
<BR>&nbsp;&nbsp;&nbsp;&nbsp;&nbsp;Ona prošaputa: "Hoću li ponovo dobiti svoje odelo?"
<BR>&nbsp;&nbsp;&nbsp;&nbsp;&nbsp;"Nosićete samo svoje i ničije više", reče D. Ž. "Nalaziće se na sigurnom i u međuvremenu će biti sterilizovano zračenjem."
<BR>&nbsp;&nbsp;&nbsp;&nbsp;&nbsp;Gladija je oprezno gledala unaokolo. Činilo joj se nekako da je čak i optički kontakt nekako opasan.
<BR>&nbsp;&nbsp;&nbsp;&nbsp;&nbsp;"Ko su ti ljudi?" ona pokaza na nekolicinu u odeći jarkih boja i sa oružjem.
<BR>&nbsp;&nbsp;&nbsp;&nbsp;&nbsp;"Služba obezbeđenja, gospođo", odvrati D. Ž.
<BR>&nbsp;&nbsp;&nbsp;&nbsp;&nbsp;"Čak i ovde? U zgradi vlade?"
<BR>&nbsp;&nbsp;&nbsp;&nbsp;&nbsp;"Svakako. A kada se nađemo na platformi, od publike će nas deliti zavesa od polja sile."
<BR>&nbsp;&nbsp;&nbsp;&nbsp;&nbsp;"Zar nemate poverenja u vlastito zakonodavno telo?"
<BR>&nbsp;&nbsp;&nbsp;&nbsp;&nbsp;D. Ž. se napola osmehnu. "Ne u potpunosti. Ovo je još sirov svet i mi sledimo svoj vlastiti put. Još nismo izbrusili sve ivice, a nemamo ni robote da bdiju nad nama. Zatim, tu su i manje vojne stranke; imamo naše ratne jastrebove."
<BR>&nbsp;&nbsp;&nbsp;&nbsp;&nbsp;"Šta su to ratni jastrebovi?"
<BR>&nbsp;&nbsp;&nbsp;&nbsp;&nbsp;Većina žitelja Bejlisveta bila je već poskidala svoja odela i služila se pićem. Vazduh je bio ispunjen nerazumljivim glasovima i mnogi su zurili u Gladiju, ali joj niko nije prišao da popriča. Bilo joj je jasno da su oko nje namerno ostavili nešto slobodnog prostora.
<BR>&nbsp;&nbsp;&nbsp;&nbsp;&nbsp;D. Ž. primeti kako pogledom prelazi s jedne na drugu stranu i pravilno to protumači. "Rečeno im je", napomenu on, "da biste cenili ako vas ne gurkaju. Mislim da shvataju vaš strah od zaraze."
<BR>&nbsp;&nbsp;&nbsp;&nbsp;&nbsp;"Nadam se da se nisu uvredili."
<BR>&nbsp;&nbsp;&nbsp;&nbsp;&nbsp;"Možda i jesu, ali u vašem društvu nalazi se i nešto što je nedvosmisleno robot, a većina stanovnika Bejlisveta ne želi time da se zarazi. A posebno ne ratni jastrebovi."
<BR>&nbsp;&nbsp;&nbsp;&nbsp;&nbsp;"Niste mi rekli ko su oni?"
<BR>&nbsp;&nbsp;&nbsp;&nbsp;&nbsp;"Hoću ako budemo imali dovoljno vremena. Vi, ja i ostali sa platforme uskoro ćemo morati da se pomerimo. Većina Naseljivača misli da će Galaksija jednom njima pripadati, da Svemirci neće i ne mogu uspešno da okončaju nadmetanje u širenju. Takođe znamo da će za to biti potrebno dosta vremena. Mi to nećemo doživeti. Verovatno ni naša deca. Kako stvari stoje, možda će biti potrebno i hiljadu godina. Ratni jastrebovi ne žele da čekaju. Žele odmah da srede stvar."
<BR>&nbsp;&nbsp;&nbsp;&nbsp;&nbsp;"Žele rat?"
<BR>&nbsp;&nbsp;&nbsp;&nbsp;&nbsp;"Ne kažu oni to otvoreno. I ne nazivaju sebe ratnim jastrebovima. Tako ih zovemo mi, razumni ljudi. Oni sebe nazivaju zemaljskim supremasticima. Konačno, teško je raspravljati se sa ljudima koji javno kažu da žele prevlast Zemlje. Svi mi to želimo, ali većina nas ne očekuje da se to nužno dogodi sutra i ne besni što se to neće dogoditi sutra."
<BR>&nbsp;&nbsp;&nbsp;&nbsp;&nbsp;"Mogu li me ti ratni jastrebovi napasti? Fizički?"
<BR>&nbsp;&nbsp;&nbsp;&nbsp;&nbsp;D. Ž. joj dade znak da krene napred. "Mislim da bi trebalo svi da krenemo, gospođo. Svrstavaju nas. Ne, mislim da vas neće bukvalno napasti, ali uvek je dobro biti obazriv."
<BR>&nbsp;&nbsp;&nbsp;&nbsp;&nbsp;Gladija koraknu unazad kada joj D. Ž. pokaza njeno mesto u povorci.
<BR>&nbsp;&nbsp;&nbsp;&nbsp;&nbsp;"Ne idem bez Denila i Žiskara, D. Ž. Nigde ne idem bez njih. Čak ni na platformu. A naročito ne posle onoga što ste mi upravo rekli o ratnim jastrebovima."
<BR>&nbsp;&nbsp;&nbsp;&nbsp;&nbsp;"Mnogo tražite, gospođo."
<BR>&nbsp;&nbsp;&nbsp;&nbsp;&nbsp;"Obrnuto, D. Ž. Ja ništa ne tražim. Povedite me smesta kući... zajedno sa mojim robotima."
<BR>&nbsp;&nbsp;&nbsp;&nbsp;&nbsp;Gladija je napeto promatrala D. Ž.-a koji se približavao jednoj maloj grupi funkcionera. Ona se lagano nakloni držeći ruke spuštene, a šake spojene. Gladija je pretpostavljala da stanovnici Bejlisveta na taj način iskazuju poštovanje.
<BR>&nbsp;&nbsp;&nbsp;&nbsp;&nbsp;Nije čula šta je D. Ž. govorio, ali su joj umom promicale najbolnije i potpuno nedovoljne primisli. Ako na bilo koji način pokušaju da je odvoje od njenih robota protiv njene volje, Denil i Žiskar će sasvim sigurno preduzeti sve da to spreče. Oni bi, u tom slučaju, delali suviše brzo i suviše precizno da bi, u stvari, mogli ikoga da povrede... ali stražari iz obezbeđenja bi sigurno smesta upotrebili svoje oružje.
<BR>&nbsp;&nbsp;&nbsp;&nbsp;&nbsp;To bi morala da spreči po svaku cenu - možda bi pomoglo ako bi se pretvarala da se svojevoljno rastaje od Denila i Žiskara, te da ih zamoli da ostanu i sačekaju je. Kako bi mogla to da učini? Nikada u životu nije bila potpuno lišena robota. Kako bi mogla da se oseća bezbedna bez njih? Ali šta je bila alternativa?
<BR>&nbsp;&nbsp;&nbsp;&nbsp;&nbsp;D. Ž. se vratio. "Vaš status junakinje, gospođo, predstavlja vredan poen u cenkanju. Ali i ja sam, razume se, ubedljiv momak. Vaši roboti mogu poći sa vama. Na platformi će sedeti iza vas i nalaziće se u senci. U ime pretka, gospođo, molim vas, ne skrećite pažnju na njih. Nemojte ih čak ni gledati."
<BR>&nbsp;&nbsp;&nbsp;&nbsp;&nbsp;Gladija odahnu: "Dobar ste vi momak, D. Ž.", reče ona drhtavo. "Hvala vam."
<BR>&nbsp;&nbsp;&nbsp;&nbsp;&nbsp;Ona zauze svoje mesto blizu čela povorke; sa leve strane nalazio joj se D. Ž, a pozadi Denil i Žiskar, a iza njih dugačka kolona funkcionera oba pola.
<BR>&nbsp;&nbsp;&nbsp;&nbsp;&nbsp;Jedna Naseljivačica, koja je nosila nešto što je ličilo na simbol položaja, pažljivo je odmerila povorku, klimnula, stala na čelo i krenula. Svi su je sledili.
<BR>&nbsp;&nbsp;&nbsp;&nbsp;&nbsp;Gladija postade svesna muzike koja je dopirala do njih; bio je to neki jednostavni ritam za marširanje koji se ponavljao i ona se zapita ne očekuje li se od nje da korača na neki određeni način. (Običaji se veoma izrazito i iracionalno razlikuju od jednog sveta do drugog, pomisli ona.)
<BR>&nbsp;&nbsp;&nbsp;&nbsp;&nbsp;Krajičkom oka osmotrila je D. Ž.-a i primetila da on lagano ide napred nepromenjenim korakom. Gotovo da se vukao. Ona s neodobravanjem napući usne i stade da korača ritmički, uzdignute glave i ukočene kičme. Pošto joj nije bilo nametnuto kako da korača, odlučila je da to čini onako kako se njoj dopadalo.
<BR>&nbsp;&nbsp;&nbsp;&nbsp;&nbsp;Izišli su na pozornicu, a čim su se tamo našli, iz proreza u podu glatko su se pojavile stolice. Povorka se raspala, ali D. Ž. ju je ovlaš uhvatio za rukav i ona krenu za njim. Roboti su je sledili.
<BR>&nbsp;&nbsp;&nbsp;&nbsp;&nbsp;Zaustavila se ispred sedišta koje joj je D. Ž. pokazao. Muzika postade glasnija, ali svetla više nisu bila onako jaka kao malopre. A zatim, posle gotovo nemoguće dugog čekanja, Gladija oseti da je D. Ž.-ova šaka gura lagano nadole. Ona sede kao i svi ostali.
<BR>&nbsp;&nbsp;&nbsp;&nbsp;&nbsp;Bila je svesna jedva primetnog svetlucanja zavese od polja sile, a iza sebe publike koja je brojala nekoliko hiljada osoba. U amfiteatru koji se strmo penjao naviše sva su mesta bila popunjena. Svi su bili odeveni u odeću zagasitih boja, smeđu i crnu, i nije primećivala veliku razliku među polovima. (Ukoliko je uopšte mogla da ih raspoznaje?) Stražari iz obezbeđenja stajali su u prolazima u svojim zelenim i grimiznim uniformama. Nije bilo nikakve sumnje da su ih svi lako raspoznavali. Mada, pomisli Gladija, to je s druge strane, značilo da su izvrsne mete.
<BR>&nbsp;&nbsp;&nbsp;&nbsp;&nbsp;Ona se okrenu D. Ž.-u i reče: "Imate veoma obimno zakonodavno telo."
<BR>&nbsp;&nbsp;&nbsp;&nbsp;&nbsp;D. Ž. lagano slegnu ramenima. "Mislim da su se ovde okupili svi iz vladinog aparata, sa supruzima ili suprugama i gostima. To govori o vašoj popularnosti, gospođo."
<BR>&nbsp;&nbsp;&nbsp;&nbsp;&nbsp;Prelazila je pogledom po publici zdesna nalevo, pa nazad, pokušavajući da krajičkom oka ugleda bilo Denila bilo Žiskara - kako bi se uverila da su tu. A zatim buntovno pomisli kako se ništa neće dogoditi ako im i uputi jedan brz pogled, te namerno okrenu glavu. Bili su tamo. Takođe je uhvatila D. Ž.-ovo ogorčeno prevrtanje očima.
<BR>&nbsp;&nbsp;&nbsp;&nbsp;&nbsp;Počelo je iznenada, pošto je snop svetlosti pao na jednu od osoba na pozornici, dok je ostatak prostorije zapao u još jaču senku.
<BR>&nbsp;&nbsp;&nbsp;&nbsp;&nbsp;Osoba na koju je pao snop svetlosti ustade i poče da govori. Glas mu nije bio baš naročito jak, ali Gladija je mogla da čuje veoma slabi odjek od zidova. Mora da prodire kroz sve pukotine te velike dvorane, pomisli ona. Da li je to neki krajnje neupadljiv uređaj, koji nije videla, pojačavao zvuk, ili je u pitanju bio naročito akustičan oblik dvorane? Nije znala, ali podstakla je svoja zbunjujuća nagađanja da se nastave, jer to ju je, načas, oslobodilo potrebe da sluša ono o čemu je bilo govora.
<BR>&nbsp;&nbsp;&nbsp;&nbsp;&nbsp;U jednom trenutku začula je kako neko iz publike tiho izgovara: "Kuakenbuš". Ali zbog savršene akustike (ako je to bilo u pitanju) verovatno će izgovorena reč proći neprimećeno.
<BR>&nbsp;&nbsp;&nbsp;&nbsp;&nbsp;Reč joj ništa nije značila, ali sudeći prema tihom i kratkom smehu koji je prohujao publikom, pretpostavila je da je u pitanju neka vulgarna reč. Zvuk je zamro gotovo istog časa i Gladiju je prilično zadivila dubina tišine koja je nastupila.
<BR>&nbsp;&nbsp;&nbsp;&nbsp;&nbsp;Možda je publika morala da bude mirna pošto je odaja tako akustična da se mogao čuti svaki zvuk, jer bi u suprotnom buka i zbrka bili nepodnošljivi. A onda, kada im je jednom prešlo u naviku da ćute, te je buka među publikom postala tabu, sve sem tišine bilo je nezamislivo. Sem kada bi poriv da se izgovori "kuakenbuš" postao neizdrživ, pomisli ona.
<BR>&nbsp;&nbsp;&nbsp;&nbsp;&nbsp;Gladija shvati da joj se misli zapliću i da joj se oči sklapaju. Ona se uspravi na stolici uz mali trzaj. Ljudi sa ove planete su pokušavali da joj iskažu čast, te ako bi zaspala za vreme ceremonije, time bi ih sigurno neoprostivo uvredila. Pokušala je da ostane budna, trudeći se da prati govor, ali to kao da ju je još više uspavljivalo. Umesto toga, počela je da grize unutrašnjost usta i duboko da diše.
<BR>&nbsp;&nbsp;&nbsp;&nbsp;&nbsp;Jedan za drugim govorila su tri funkcionera ni mnogo dugačko ni mnogo kratko, a zatim se Gladija odjednom sasvim razbudila kada je snop svetlosti pao s njene leve strane, te je D. Ž. ustao da govori i ostao da stoji ispred svoje stolice. (Nije li ona ipak odremala uprkos svim svojim naporima... dok ju je posmatralo hiljadu pari očiju?)
<BR>&nbsp;&nbsp;&nbsp;&nbsp;&nbsp;Izgledao je potpuno opušteno sa palčevima zataknutim za opasač.
<BR>&nbsp;&nbsp;&nbsp;&nbsp;&nbsp;"Muškarci i žene Bejlisveta", poče on, "funkcioneri, zakonodavci, časne vođe i bratski narode planete, čuli ste ponešto o onome što se dogodilo na Solariji. Znate da smo doživeli potpuni uspeh. Znate da je gospođa Gladija sa Aurore doprinela tom uspehu. Došlo je vreme da pred vas iznesemo i neke pojedinosti koje treba da čuju i svi moji sunarodnici što nas gledaju putem hipervizije."
<BR>&nbsp;&nbsp;&nbsp;&nbsp;&nbsp;On stade da opisuje događaje u ublaženom obliku i Gladija uhvati sebe kako se pošteno zabavlja uočavajući u čemu se sastoji priroda tog ublažavanja. Vlastiti poraz donekle je prebacio na humanoidnog robota. Žiskar uopšte nije bio pomenut; Denilova uloga umanjena je do krajnosti; a Gladijina krajnje naglašena. Incident je prerastao u dvoboj dve žene - Gladije i Landari - a pobedu su izvojevali Gladijina hrabrost i autoritet.
<BR>&nbsp;&nbsp;&nbsp;&nbsp;&nbsp;D. Ž. konačno reče: "A sada, gospođa Gladija, Solarijanka po rođenju, Auroranka po mestu stanovanja, ali stanovnik Bejlisveta po delu..." Kod poslednjih reči prolomio se jak pljesak, najglasniji do tada, jer su raniji govornici bili mlako pozdravljeni.
<BR>&nbsp;&nbsp;&nbsp;&nbsp;&nbsp;D. Ž. podiže ruku tražeći tišinu koja se smesta i uspostavi. On zatim zaključi: "... koja će vam se obratiti."
<BR>&nbsp;&nbsp;&nbsp;&nbsp;&nbsp;Snop svetlosti pade na Gladiju, a ona se okrenu ka D. Ž.-u, osetivši iznenadnu paniku. U ušima joj je odzvanjo pljesak; čak je i D. Ž. tapšao. Koristeći aplauz kao paravan, on se nagnu ka njoj i prošaputa: "Sve ih volite, želite mir, a kako niste nikakav političar niste navikli da držite duge govore u kojima se malo šta kaže. Recite to i sedite."
<BR>&nbsp;&nbsp;&nbsp;&nbsp;&nbsp;Gledala ga je ne shvatajući šta joj govori, jer je bila suviše nervozna da bi čula njegove reči.
<BR>&nbsp;&nbsp;&nbsp;&nbsp;&nbsp;Ustala je i našla se licem u lice sa beskrajnom gomilom ljudi.
<BR>
<BR>&nbsp;&nbsp;&nbsp;&nbsp;&nbsp;34.
<BR>&nbsp;&nbsp;&nbsp;&nbsp;&nbsp;Kada se Gladija našla licem okrenuta prema pozornici, prože je osećanje (i to ne prvi put u životu) da je veoma sitna. Svi muškarci na pozornici bili su viši od nje, kao uostalom i one tri žene. Činilo joj se da je svi oni nadvisuju iako su sedeli, a ona stajala. A što se tiče publike, koja je sada čekala u gotovo pretećoj tišini, bila je gotovo ubeđena da su svi do jednog u svemu veći od nje.
<BR>&nbsp;&nbsp;&nbsp;&nbsp;&nbsp;Ona duboko udahnu i reče: "Prijatelji..." ali to ispade kao slabašan zvižduk kome je nedostajalo daha. Ona pročisti grlo (što odjeknu kao gromovito struganje) te pokuša ponovo.
<BR>&nbsp;&nbsp;&nbsp;&nbsp;&nbsp;"Prijatelji!" Ovog puta je njen glas zazvučao nešto normalnije. "Svi ste vi potomci Zemljana, svi odreda. Ja potičem od ljudi sa Zemlje. Ne postoji nijedno ljudsko biće na svim nastanjenim svetovima... bilo da su u pitanju svetovi Svemiraca, Naseljivača ili sama Zemlja... koje nije Zemljanin po rođenju ili po poreklu. Sve ostale razlike se gube pred tom neumitnom činjenicom."
<BR>&nbsp;&nbsp;&nbsp;&nbsp;&nbsp;Oči joj zasvetlucaše dok je okretala glavu nalevo ka D. Ž.-u. Videla je da se on jedva primetno osmehuje i da mu je jedan kapak zaigrao kao da se sprema da namigne.
<BR>&nbsp;&nbsp;&nbsp;&nbsp;&nbsp;Ona nastavi. "To bi trebalo da nam bude nit vodilja u svemu što mislimo i što činimo. Svima vam zahvaljujem što me smatrate za bratsko ljudsko biće i što ste me u svojoj sredini dočekali dobrodošlicom, ne obazirući se na moguće kvalifikacije koje su vam se mogle učiniti primamljive i pod koje ste mogli da me povedete. Zbog toga, i u nadi da će uskoro nastupiti dan kada će šesnaest milijardi ljudskih bića, živeći u ljubavi i slozi, smatrati sebe samo za ljudska bića i ništa više... niti išta manje... ja vas ne smatram samo za prijatelje već i za rođake i rođakinje."
<BR>&nbsp;&nbsp;&nbsp;&nbsp;&nbsp;Prolomio se aplauz koji ju je zapljusnuo i Gladija napola sklopi oči u olakšanju. Ostala je da stoji kako bi aplauz i dalje potrajao i obavio je dobrodošlim nagoveštajem da je govorila dobro i... što je bilo važnije... dovoljno. Kada je aplauz počeo da slabi, ona se osmehnula, naklonila na levu i desnu stranu i počela da se spušta na stolicu.
<BR>&nbsp;&nbsp;&nbsp;&nbsp;&nbsp;Ali tada se začuo jedan glas iz publike. "Zašto ne govorite solarijanski?"
<BR>&nbsp;&nbsp;&nbsp;&nbsp;&nbsp;Sledila se na pola puta do stolice i zaprepašćeno pogledala u D. Ž.-a.
<BR>&nbsp;&nbsp;&nbsp;&nbsp;&nbsp;On lagano odmahnu glavom i nečujnousnama oblikova reči: "Ne obraćajte pažnju." Dao joj je znak da sedne što je neprimetnije mogao.
<BR>&nbsp;&nbsp;&nbsp;&nbsp;&nbsp;Zurila je u njega sekund ili dva, a zatim je shvatila da mora da izgleda krajnje smešno, ovako ukočena na pola puta do sedišta. Istog časa se ispravila i uputila publici jedan brzi osmeh dok je glavu okretala s jedne na drugu stranu. Po prvi put je postala svesna predmeta u stražnjem delu čija su sjajna sočiva bila uperena u nju.
<BR>&nbsp;&nbsp;&nbsp;&nbsp;&nbsp;Pa da! D. Ž. je pomenuo da se ova procedura prenosi putem hipertalasa. To sada kao da i nije bilo važno. Održala je govor, tapšali su joj i nalazila se licem u lice sa publikom koju je mogla da vidi, uspravna i nimalo nervozna. Dodaci koje nije videla uopšte sada više nisu bili važni.
<BR>&nbsp;&nbsp;&nbsp;&nbsp;&nbsp;I dalje se osmehujući, ona poče: "Shvatila sam to kao prijateljsko pitanje. Želite da vam pokažem ono što znam. Koliko vas želi da govorim kao što bi govorila jedna Solarijanka? Ne oklevajte. Podignite desnu ruku."
<BR>&nbsp;&nbsp;&nbsp;&nbsp;&nbsp;Podiže se nekoliko desnih ruku.
<BR>&nbsp;&nbsp;&nbsp;&nbsp;&nbsp;Gladija reče: "Humanoidni robot na Solariji čuo me je kako govorim solarijanski. To je bilo ono što ga je na kraju porazilo. Hajde... da vidim sve koji bi želeli da čuju kako to zvuči."
<BR>&nbsp;&nbsp;&nbsp;&nbsp;&nbsp;Podiže se još desnih ruku i u trenutku se publika pretvori u more podignutih ruku. Gladija oseti kako je nečija šaka vuče za nogavicu pantalona, ali je ona jednim brzim pokretom odgurnu.
<BR>&nbsp;&nbsp;&nbsp;&nbsp;&nbsp;"Odlično. Sada možete spustiti ruke, rođaci i rođake. Sada govorim standardnim galaktičkim jezikom kojim i vi govorite. Međutim, ja ga izgovaram kao što to čine Aurorani i znam da me svi vi razumete iako vam se moj izgovor možda čini smešan, a moj vas izbor reči ponekad pomalo zbunjuje. Primetićete da je moj način govora nalik zapevanju i ide gore-dole... gotovo kao da pevušim reči. To uvek svima, koji nisu Aurorani, zvuči smešno, čak i drugim Svemircima.
<BR>&nbsp;&nbsp;&nbsp;&nbsp;&nbsp;S druge, pak, strane, ako pređem na solarijanski način govora, kao što to sada činim, smesta ćete uočiti da više nema zapevanja i da izgovor postaje bogat grlenim suglasicama 'r' i 's' kojima nikad krrraja... narrročito onda kada nema nijednog 'rrr' na glasovnom vidiku."
<BR>&nbsp;&nbsp;&nbsp;&nbsp;&nbsp;Publika prsnu u smeh, a Gladija ostade ozbiljna. Na kraju ona podiže ruke uvis, a zatim ih oštro spusti nadole, pa odruči, te smeh prestade.
<BR>&nbsp;&nbsp;&nbsp;&nbsp;&nbsp;"Međutim", reče ona, "verovatno nikada više neću stići do Solarije, tako da ubuduće neću imati prilike da koristim solarijanski dijalekat. A dobri kapetan Bejli" ... ona se okrenu i delimično nakloni u njegovom pravcu, primetivši da mu je čelo dobro orošeno znojem... "me je obavestio da se ne zna kada ću krenuti nazad na Auroru, tako da ću se morati odreći i auroranskog dijalekta. Preostaje mi jedino da počnem da se služim dijalektom Bejlisveta, koji ću smesta početi da uvežbavam."
<BR>&nbsp;&nbsp;&nbsp;&nbsp;&nbsp;Ona zakači prste obeju šaka za nevidljivi pojas, isprsi se, spusti bradu, namesti D. Ž.-ov samouvereni osmeh i reče, trudeći se da joj glas zvuči kao bariton: "Muškarci i žene Bejlisveta, funkcioneri, zakonodavci, poštovane vođe i ostali svete... i to bi trebalo da obuhvati sve, sem, možda, nepoštovanih vođa..." Trudila se što je bolje mogla da izgovara praskave glasove koji nastaju u grkljanu, ravnomerno "r" i "s", te je takođe pažljivo izgovarala "p" u "poštovani" i "nepoštovani", gotovo se gušeći u tome.
<BR>&nbsp;&nbsp;&nbsp;&nbsp;&nbsp;Ovog puta smeh je bio još glasniji i duži, a Gladija je sebi dozvolila da se osmehne i mirno je nastavila da čeka dok je on s nesmanjenom žestinom nastavljao da traje. Konačno ih je naterala da se sami sebi smeju.
<BR>&nbsp;&nbsp;&nbsp;&nbsp;&nbsp;Kada se sve ponovo utišalo, ona jednostavno reče, jednom umerenom verzijom auroranskog dijalekta: "Svaki dijalekt je zabavan... ili čudan... onima koji nisu na njega naviknuti i svaki od njih teži da podeli ljudska bića u... često međusobno neprijateljske... skupine. Međutim, dijalekti predstavljaju samo varijante jednog te istog jezika. Umesto da osluškujemo njih, vi, ja i svako ljudsko biće na svakom naseljenom svetu trebalo bi da osluškuje jezik srca... on se ne sastoji od dijalekata. Taj jezik... kada bismo ga poslušali... u svima nama odzvanja istim rečima."
<BR>&nbsp;&nbsp;&nbsp;&nbsp;&nbsp;To je bilo sve. Spremala se da ponovo sedne, ali začula je još jedno pitanje. Ovog puta bio je to glas neke žene.
<BR>&nbsp;&nbsp;&nbsp;&nbsp;&nbsp;"Koliko vam je godina?"
<BR>&nbsp;&nbsp;&nbsp;&nbsp;&nbsp;Sada je D. Ž. tiho zarežao kroz stisnute zube. "Sedite, gospođo! Ne obraćajte pažnju na to pitanje."
<BR>&nbsp;&nbsp;&nbsp;&nbsp;&nbsp;Gladija se okrenu prema D. Ž.-u. Već je napola bio ustao. Ostali koji su se nalazili na pozornici, koliko je mogla da vidi u nejasnom mraku koji se širio van snopa svetlosti, napeto su se naginjali ka njoj.
<BR>&nbsp;&nbsp;&nbsp;&nbsp;&nbsp;Ona se okrenu ponovo ka publici i njen glas se zaori: "Ovi sa pozornice žele da sednem. Koliko vas tamo dole želi da sednem? ... Ćutite... Koliko vas želi da ostanem da stojim i iskreno odgovorim na pitanje?"
<BR>&nbsp;&nbsp;&nbsp;&nbsp;&nbsp;Prolomi se oštar aplauz i začuše se povici: "Odgovorite! Odgovorite!"
<BR>&nbsp;&nbsp;&nbsp;&nbsp;&nbsp;Gladija reče: "Glas naroda! Izvinite, D. Ž. i vi ostali, ali naređeno mi je da govorim."
<BR>&nbsp;&nbsp;&nbsp;&nbsp;&nbsp;Ona podiže pogled prema snopu svetlosti i, začkiljivši, povika: "Ne znam ko upravlja osvetljenjem, ali bilo bi bolje da osvetlite auditorijum i isključite ovaj snop svetlosti. Baš me briga kako će se to odraziti na hipertalasne kamere. Samo se postarajte da zvuk bude jasan. Ljudima nije važno da li me jasno vide, sve dok mogu da me čuju. Je l' tako?
<BR>&nbsp;&nbsp;&nbsp;&nbsp;&nbsp;"Tako je!" Začu se odgovor mnogih glasova. A zatim: "Svetla! Svetla!"
<BR>&nbsp;&nbsp;&nbsp;&nbsp;&nbsp;Neko sa pozornice uzbuđeno dade znak i publika stade da se kupa u svetlosti.
<BR>&nbsp;&nbsp;&nbsp;&nbsp;&nbsp;"Ovako je mnogo bolje", reče Gladija. "Sada mogu sve da vas vidim, rođaci moji. Naročito bih volela da vidim ženu koja je postavila pitanje, onu koja želi da sazna koliko mi je godina. Želela bih da se obratim direktno njoj. Nemojte biti povučeni niti stidljivi. Ako ste bili dovoljno hrabri da iz mraka postavite pitanje, onda bi trebalo da imate i dovoljno hrabrosti da ga javno postavite."
<BR>&nbsp;&nbsp;&nbsp;&nbsp;&nbsp;Stala je da čeka i konačno iz sredine ustade jedna žena. Tamna kosa bila joj je pozadi čvrsto stegnuta, imala je svetlosmeđu kožu, a odora, koja joj je stajala priljubljena uz telo kako bi istakla njenu vitku figuru, bila je u tamnosmeđim nijansama. Ona reče, tek neznatno kreštavije nego što je to normalno: "Ne plašim se da ustanem. Ne plašim se da postavim pitanje. Koliko vam je godina?"
<BR>&nbsp;&nbsp;&nbsp;&nbsp;&nbsp;Gladija ju je mirno promatrala i čak je u sebi pozdravila to sučeljavanje. (Kako je to moguće? Tokom prve tri dekade njenog života pažljivo su se trudili da joj utuve kako je čak i prisustvo jednog ljudskog bića nepodnošljivo. A vidi sada... stoji pred hiljadama ljudskih bića i uopšte ne drhti. Bila je neizmerno zaprepašćena i krajnje zadovoljna.)
<BR>&nbsp;&nbsp;&nbsp;&nbsp;&nbsp;Gladija reče: "Gospođo, molim vas ostanite da stojite, kako bismo porazgovarale. Kako ćemo meriti starost? Godinama koje su protekle od rođenja?"
<BR>&nbsp;&nbsp;&nbsp;&nbsp;&nbsp;Žena pribrano odvrati: "Zovem se Sindra Lambid. Ja sam član zakonodavnog tela, te stoga jedna od 'zakonodavaca' kapetana Bejlia i jedna od 'poštovanih vođa'. U svakom slučaju, nadam se da mi sleduje bar ono 'poštovana'. Začu se žamor smeha, jer je publika postajala, kako se činilo, sve raspoloženija. "A što se tiče vašeg pitanja, mislim da je uobičajeno meriti nečiju starost brojem galaktičkih standardnih godina koje su protekle od rođenja. Tako je meni pedeset četiri godine. Koliko je vama? Kako bi bilo da nam samo kažete broj?"
<BR>&nbsp;&nbsp;&nbsp;&nbsp;&nbsp;"I hoću. Od mog rođenja proteklo je dve stotine trideset pet galaktičkih standardnih godina, tako da je meni preko dvadeset tri dekade... odnosno nešto sam više nego četvorostruko starija od vas." Gladija se držala uspravno, ali je znala da zbog svoje vitke figure i nejasnog osvetljenja izgleda neobično detinjasto u tom trenutku.
<BR>&nbsp;&nbsp;&nbsp;&nbsp;&nbsp;Iz publike se čuo zbunjeni žagor, a sa leve strane je dopiralo nešto nalik na stenjanje. Uputivši jedan hitar pogled u tom pravcu, ugledala je D. Ž.-a sa šakom na čelu.
<BR>&nbsp;&nbsp;&nbsp;&nbsp;&nbsp;Gladija reče: "Ali to je potpuno pasivan način merenja protoka vremena. Ovako se meri kvantitet, a ne kvalitet. Ja sam život provela tiho, neko bi rekao dosadno. Provodila sam život rutinski, zaštićena od svih nepovoljnih događaja jednim društvenim sistemom koji besprekorno funkcioniše, ali koji ne dopušta niti promene niti eksperimente; takođe su me štitili moji roboti koji bi se uvek našli između mene i svake nezgode.
<BR>&nbsp;&nbsp;&nbsp;&nbsp;&nbsp;Svega dva puta u životu iskusila sam dah uzbuđenja i oba puta u pitanju je bila neka nesreća. Kada mi je bilo trideset tri godine, to jest kada sam bila mlađa od većine vas koji me sada slušate, jedno vreme... mada ne dugo... nada mnom se nadnosila optužba za ubistvo. Dve godine kasnije, usledilo je još jedno razdoblje... isto dugo... tokom koga sam bila umešana u još jedno ubistvo. U oba slučaja, na mojoj strani se našao policajac u civilu Elija Bejli. Verujem da je većina vas... ili možda svi... upoznata sa tom pričom onako kako ju je u svom zapisu izneo sin Elije Bejlija.
<BR>&nbsp;&nbsp;&nbsp;&nbsp;&nbsp;Sada ću dodati i treću priliku, jer ovog meseca sam doživela dosta uzbuđenja, a najveće kada je od mene zatraženo da se pojavim pred vama svima, to je u suprotnosti sa svime što sam činila u celom svom dugačkom životu. I moram priznati da sam uspela jedino zahvaljujući vašem dobrom raspoloženju i ljubaznom prijemu.
<BR>&nbsp;&nbsp;&nbsp;&nbsp;&nbsp;Neka svako od vas uporedi ovo sa svojim vlastitim životom. Vi ste pioniri i živite na jednom pionirskom svetu. Ovaj svet je rastao tokom vašeg života i nastaviće da raste. Ovaj svet još ni izdaleka nije naseljen i svaki dan na njemu je... i mora biti... pustolovina.... Sama klima je pustolovna. Prvo imate hladnoću, pa toplotu, a onda ponovo hladnoću. To je klima bogata vetrovima, olujama i iznenadnim promenama. Ni u jednom trenutku ne možete da se zavalite u stolicu i pustite vreme da sporo protiče kao da se nalazite na nekom svetu koji se lagano ili uopšte ne menja.
<BR>&nbsp;&nbsp;&nbsp;&nbsp;&nbsp;Mnogi stanovnici Bejlisveta su trgovci ili mogu izabrati da to budu, što im pruža mogućnost da pola vremena provedu jureći svemirskim koridorima. A ako ovaj svet ikada bude pripitomljen, mnogi njegovi stanovnici mogu izabrati da svoje aktivnosti prebace na neki manje razvijeni svet ili da se pridruže ekspediciji koja će pronaći neki pogodan svet na koji još nije kročila noga ljudskog bića i uzeti učešća u njegovom oblikovanju i udešavanju za ljudski boravak.
<BR>&nbsp;&nbsp;&nbsp;&nbsp;&nbsp;Izmerite dužinu života događajima i delima, znanjem i uzbuđenjem, i videćete da sam ja prema vama još dete. Sve te godine koje sam proživela iskoristila sam za dosađivanje i iscrpljivanje, a ono malo godina koje vama stoje na raspolaganju bogato vas nagrađuju i uzbuđuju. Pa, recite mi, onda, ponovo, gospođo Lambid, koliko vam je godina?"
<BR>&nbsp;&nbsp;&nbsp;&nbsp;&nbsp;Lambid se osmehnu: "Pedeset četiri dobre godine, gospođo Gladija."
<BR>&nbsp;&nbsp;&nbsp;&nbsp;&nbsp;Ona sede, a dvoranom se ponovo prolomi aplauz koji potraja. Pod njegovom zaštitom D. Ž. promuklo reče: "Ko vas je, gospođo Gladija, naučio da ovako izlazite na kraj sa publikom?"
<BR>&nbsp;&nbsp;&nbsp;&nbsp;&nbsp;"Niko", odvrati mu ona šapatom. "Nikada ranije nisam ni probala."
<BR>&nbsp;&nbsp;&nbsp;&nbsp;&nbsp;"Ali odustanite dok ste u prednosti. Osoba koja upravo ustaje naš je vodeći ratni jastreb. Nema potrebe sučeljavati se s njim. Kažite da ste umorni i sedite. Sami ćemo srediti starog Bistervana."
<BR>&nbsp;&nbsp;&nbsp;&nbsp;&nbsp;"Ali ja nisam umorna", reče Gladija. "Uživam u ovome."
<BR>&nbsp;&nbsp;&nbsp;&nbsp;&nbsp;Čovek koji je sada stajao okrenut prema njoj krajnje zdesna, ali dosta blizu pozornice, bio je visok, odlučan muškarac sa čupavim, sedim obrvama koje su mu se nadnosile nad oči. Njegova proređena kosa takođe je bila seda, a odeća sumorno crna, osvežena samo jednom belom prugom koja se protezala duž svakog rukava i nogavice, kao da jasno ocrtava granice njegovog tela.
<BR>&nbsp;&nbsp;&nbsp;&nbsp;&nbsp;Glas mu je bio dubok i muzikalan: "Zovem se", reče on, "Tomas Bistervan i mnogima sam poznat kao Starac, mislim uglavnom stoga što žele da već jednom umrem i da više ne odugovlačim s tim. Ne znam kako da vas oslovim, jer izgleda da nemate prezimena, a ne poznajem vas dovoljno dugo da bih vas oslovljavao vlastitim imenom. Da budem iskren, ni ne želim tako dobro da vas upoznam.
<BR>&nbsp;&nbsp;&nbsp;&nbsp;&nbsp;Činjenica je da ste pomogli jednom brodu sa Bejlisveta da na vašem svetu izbegne glupe zamke i oružja koje je postavio vaš narod i mi vam se na tome zahvaljujemo. Zauzvrat, vi nam servirate neke pobožne gluposti o prijateljstvu i rođačkim vezama. Puko licemerje!
<BR>&nbsp;&nbsp;&nbsp;&nbsp;&nbsp;Kada je vaš narod osećao da je s nama u srodstvu? Kada su Svemirci osećali da su u bilo kakvoj vezi sa Zemljom i njenim ljudima? Vi, Svemirci, neosporno potičete od Zemljana. To nismo zaboravili, kao što nismo zaboravili ni da ste vi to zaboravili. Jer pre nešto više od dvadeset dekada Svemirci su vladali Galaksijom i odnosili se prema Zemljanima kao da su ovi mrske, kratkovečne, bolesne životinje. Sada, kada smo ojačali, pružate ruku prijateljstva, ali na šaci vam je rukavica, kao i uvek. Trudite se da ne smetnete s uma da u našem prisustvu ne treba podizati nos, ali u tom nosu iako nije podignut, nalaze se čepovi. Pa? Jesam li u pravu?"
<BR>&nbsp;&nbsp;&nbsp;&nbsp;&nbsp;Gladija podiže šake. "Može biti", poče ona, "da publika u ovoj prostoriji... a još verovatnije, publika van ove prostorije koja me vidi putem hipertalasa... nije svesna činjenice da nosim rukavice. One nisu vidljive, ali tu su. Ja to ne poričem. Takođe imam nosne čepove koji ne propuštaju prašinu i mikroorganizme, ali mi ne smetaju pri disanju. Pazim i na to da s vremena na vreme našpricam sprejom grlo. A i perem se možda malo češće nego što to zahteva higijena. Ništa od toga ne poričem.
<BR>&nbsp;&nbsp;&nbsp;&nbsp;&nbsp;Ali to je posledica mojih nedostataka, ne vaših. Moj imunološki sistem nije jak. Moj život je bio previše udoban i sa malo toga sam dolazila u dodir. Ja to nisam namerno odabrala, ali moram otplaćivati dug. Da se iko od vas nađe u mom nesrećnom položaju, šta bi učinio? Šta biste učinili, upravo vi, gospodine Bistervan?"
<BR>&nbsp;&nbsp;&nbsp;&nbsp;&nbsp;Bistervan nije popuštao: "Činio bih ono isto što i vi činite, ali bih to smatrao znakom slabosti, znakom da sam nepodesan i neprilagođen životu, te da se stoga moram ukloniti s puta onima koji su jaki. Ženo, ne govorite nama o nekom srodstvu. Niste vi meni nikakav rod. Vi pripadate onima koji su nas osudili i pokušali da nas unište kada su bili jaki, a koji nam dolaze cvileći, sada kada su slabi."
<BR>&nbsp;&nbsp;&nbsp;&nbsp;&nbsp;U publici nastade komešanje... i to prijateljsko... ali Bistervan je čvrsto držao svoj položaj.
<BR>&nbsp;&nbsp;&nbsp;&nbsp;&nbsp;Gladija nežno reče: "Sećate li se zala koje smo počinili dok smo bili jaki?"
<BR>&nbsp;&nbsp;&nbsp;&nbsp;&nbsp;Bistervan odvrati: "Ne plašite se da ćemo zaboraviti. Stalno nam je to na umu."
<BR>&nbsp;&nbsp;&nbsp;&nbsp;&nbsp;"Dobro! Jer sada znate šta treba izbegavati. Naučili ste da nije dobro kada jaki ugnjetavaju slabe. Stoga, kada se kolo sreće okrene i vi budete jaki, a mi slabi, vi nećete biti od onih koji ugnjetavaju."
<BR>&nbsp;&nbsp;&nbsp;&nbsp;&nbsp;"Kako da ne. To sam već čuo. Kada ste bili jaki, pravili ste se da ne znate šta je to moral, a sada kada ste slabi, iskreno se zalažete za njega"
<BR>&nbsp;&nbsp;&nbsp;&nbsp;&nbsp;"A sa vama je obrnut slučaj, kada ste bili slabi znali ste sve o moralu i bili ste zaprepašćeni ponašanjem jakih... a sada kada ste jaki, zaboravljate na moral. Svakako je bolje ako nemoralan nauči šta je to moral prolazeći kroz nevolju, nego kada onaj ko je moralan zaboravi na moral u napretku."
<BR>&nbsp;&nbsp;&nbsp;&nbsp;&nbsp;"Uzvratićemo istom merom", reče Bistervan, podigavši stisnutu pesnicu.
<BR>&nbsp;&nbsp;&nbsp;&nbsp;&nbsp;"Trebalo bi da uzvratite onako kako biste želeli da vama bude uzvraćeno", reče Gladija, uspruživši ruke kao da nekoga grli. "Svako može da se seti neke davne nepravde za koju bi se trebalo osvetiti, a vi, moj prijatelju, tvrdite da jaki treba da ugnjetavaju slabe. A takvom jednom tvrdnjom vi opravdavate Svemirce iz prošlosti, te onda ne bi trebalo da se žalite na sadašnjost. Da nismo bili u pravu kada smo vas u prošlosti ugnjetavali i da će isto tako biti pogrešno ako se vi time poslužite u budućnosti. Prošlost, na nesreću, ne možemo izmeniti, ali još možemo odlučiti kakava će biti budućnost."
<BR>&nbsp;&nbsp;&nbsp;&nbsp;&nbsp;Gladija zastade. Pošto Bistervan nije smesta odgovorio ona povika: "Koliko vas želi novu Galaksiju, a ne onu lošu staru koja se beskonačan broj puta ponovila?"
<BR>&nbsp;&nbsp;&nbsp;&nbsp;&nbsp;Ljudi stadoše da pljeskaju, ali Bistervan jednim naglim pokretom podiže ruke i gromoglasno povika: "Stanite! Stanite! Ne budite budale! Prestanite!"
<BR>&nbsp;&nbsp;&nbsp;&nbsp;&nbsp;Pljeskanje se nešto utiša i Bistervan nastavi: "Mislite li da ova žena veruje u ono što govori? Mislite li da nam Svemirci žele dobro? Misle da su još jaki, još nas preziru i nameravaju da nas unište... ako mi prvi njih ne uništimo. Čim je ova žena stigla, mi smo, poput budala, stali da je pozdravljamo i veličamo. Ali stavite njene reči na probu. Neka bilo ko od vas zatraži dozvolu da poseti neki svet Svemiraca, pa ćete videti da li ćete moći. Ili, ako bi kojim slučajem iza vas stajao neki svet i ako biste imali čime da im zapretite, kao što je to učinio kapetan Bejli, te vam dopuste da se spustite na neki njihov svet, kako će se s vama postupati? Pitajte kapetana da li su se prema njemu odnosili kao prema rođaku.
<BR>&nbsp;&nbsp;&nbsp;&nbsp;&nbsp;Ova žena je licemerka, uprkos svemu što je izgovorila... ne, upravo zbog toga. Njene reči su samo objava njenog licemerstva. Ona jadikuje i cmizdri zbog svog nedovoljno otpornog imunološkog sistema i kaže da se mora zaštiti protiv zaraza. Razume se, ona to ne čini zato što smatra da smo mi prljavi i zaraženi. Pretpostavljam da joj tako nešto nikada nije palo na pamet.
<BR>&nbsp;&nbsp;&nbsp;&nbsp;&nbsp;Ona cmizdri zbog svog pasivnog života koji provodi zaštićena od nesreća i nezgoda jednim suviše sređenim društvom i gomilom suviše brižnih robota. Kako samo ona mora da mrzi sve to!
<BR>&nbsp;&nbsp;&nbsp;&nbsp;&nbsp;Ali šta nju ovde ugrožava? Kakva bi joj se nezgoda mogla dogoditi na našoj planeti? Ipak je sa sobom dovela dva robota. U ovoj dvorani smo se okupili da joj odamo počast i da je veličamo, a ona je ipak čak i ovamo dovela svoja dva robota. Eno ih tamo na platformi zajedno s njom. Sada, kada je prostorija dobrim delom osvetljena, možete da ih vidite. Jedan predstavlja imitaciju ljudskog bića i zove se R. Denil Olivav. Drugi je pravi besramni robot, metalne strukture, i njegovo ime je R. Žiskar Reventlov. Pozdravite ih, dragi moji stanovnici Bejlisveta. Oni su rođaci ove žene."
<BR>&nbsp;&nbsp;&nbsp;&nbsp;&nbsp;"Šah-mat!" zastenja D. Ž. šapatom.
<BR>&nbsp;&nbsp;&nbsp;&nbsp;&nbsp;"Nije još", odvrati Gladija.
<BR>&nbsp;&nbsp;&nbsp;&nbsp;&nbsp;Publika je istezala vratove kao da ih je spopao iznenadni svrab, a reč "roboti" strujala je uzduž i popreko po dvorani praćena hiljadama uzdaha.
<BR>&nbsp;&nbsp;&nbsp;&nbsp;&nbsp;"Možete ih videti bez po muke", zaori se Gladijin glas. "Denile, Žiskare, ustanite."
<BR>&nbsp;&nbsp;&nbsp;&nbsp;&nbsp;Istog časa oba robota koja su se nalazila iza nje ustadoše.
<BR>&nbsp;&nbsp;&nbsp;&nbsp;&nbsp;"Priđite mi svaki s jedne strane", reče ona, "tako da moje telo ne zaklanja vidik. Mada moje telo nije baš dovoljno veliko da bi išta moglo da zakloni.
<BR>&nbsp;&nbsp;&nbsp;&nbsp;&nbsp;A sada mi dozvolite da vam neke stvari razjasnim. Ova dva robota nisu došla sa mnom da bi mi služila. Tačno je da oni pomažu u održavanju moje nastambe na Aurori, zajedno sa još pedeset jednim robotom, tako da ja ne obavljam ništa sama, već sve što poželim obavi neki robot. Takav je običaj na svetu na kome živim.
<BR>&nbsp;&nbsp;&nbsp;&nbsp;&nbsp;Roboti se razlikuju po složenosti, sposobnosti i inteligenciji - i ova dvojica se, što se toga tiče, kotiraju veoma visoko. Prema mom mišljenju, posebno je Denil robot nad svim robotima, čija inteligencija najpribližnije oponaša ljudsku u onim oblastima gde je moguće vršiti poređenja.
<BR>&nbsp;&nbsp;&nbsp;&nbsp;&nbsp;Sa sobom sam povela samo Denila i Žiskara, ali oni mi nisu od neke velike pomoći. Ako vas baš zanima, sama se oblačim, kupam, sama se služim dok jedem i ne nose me, već sama hodam.
<BR>&nbsp;&nbsp;&nbsp;&nbsp;&nbsp;Da li ih koristim kao ličnu stražu? Ne. Tačno je da me oni štite, ali oni isto tako štite i svakog drugog kome je potrebna zaštita. Upravo nedavno, na Solariji, Denil je učinio sve što je bilo u njegovoj moći da zaštiti kapetana Bejlia i bio je spreman da se odrekne svog postojanja da bi mene zaštitio. Da nije bilo njega, brod ne bi mogao biti spašen.
<BR>&nbsp;&nbsp;&nbsp;&nbsp;&nbsp;Na ovoj platformi mi sigurno nije potrebna zaštita. Konačno, preko pozornice se proteže polje sile što predstavlja dovoljnu zaštitu. Ja nisam tražila da se ono postavi, ali ono je tu i veća zaštita mi nije potrebna.
<BR>&nbsp;&nbsp;&nbsp;&nbsp;&nbsp;Zašto se onda moji roboti nalaze ovde sa mnom?
<BR>&nbsp;&nbsp;&nbsp;&nbsp;&nbsp;Oni od vas kojima je poznata priča o Eliji Bejliju, koji je oslobodio Zemlju od njenih gospodara-Svemiraca, koji je bio začetnik nove politike naseljavanja i čiji je sin poveo prvo ljudsko biće na Bejlisvet... zašto bi se on inače takvo zvao... znaju da je Elija Bejli, mnogo pre no što je upoznao mene, sarađivao sa Denilom. Sarađivao je s njim na Zemlji, na Solariji i na Aurori... u svim svojim velikim slučajevima. Za Denila je Elija Bejli uvek bio 'Partner Elija'. Ne znam da li se ta činjenica javlja u njegovoj biografiji, ali možete mi verovati na reč. I mada Elija Bejli, pošto je bio Zemljanin, u početku nije imao mnogo poverenja u Denila, među njima se ipak razvilo prijateljstvo. Kada je Elija Bejli umirao, ovde na ovoj planeti, pre više od šesnaest dekada, kada se ovde nalazilo svega nekoliko gomila montažnih kuća okruženih baštama, sa njim se u poslednjim trenucima nije nalazio njegov sin. Niti ja." (U magnovenju je pomislila da će joj glas zadrhtati.) "Poslao je po Denila i poslednjim snagama se borio da poživi dok Denil ne stigne.
<BR>&nbsp;&nbsp;&nbsp;&nbsp;&nbsp;Da, ovo je Denilova druga poseta ovoj planeti. Bila sam s njim, ali sam ostala na orbiti." (Nepokolebljivo) "Samo se Denil spustio na planetu, Denil koji je saslušao njegove poslednje reči. Pa, zar vam to ništa ne znači?"
<BR>&nbsp;&nbsp;&nbsp;&nbsp;&nbsp;Glas joj postade jači dok je pesnicom udarala kroz vazduh. "Moram li vam reći da biste shvatili? Zar to niste znali? Evo robota koga je Elija Bejli voleo. Da, voleo. Želela sam da vidim Eliju pre no što umre, da se oprostim s njim; ali on je tražio Denila... i evo Denila. To je onaj isti Denil.
<BR>&nbsp;&nbsp;&nbsp;&nbsp;&nbsp;A ovaj drugi je Žiskar, koji je Eliju upoznao za vreme njegovog boravka na Aurori i koji je uspeo da mu tamo spase život.
<BR>&nbsp;&nbsp;&nbsp;&nbsp;&nbsp;Bez ova dva robota Elija Bejli ne bi ostvario svoj cilj. Svetovi Svemiraca još bi bili nadmoćni, svetovi Naseljivača ne bi postojali i niko od vas se ne bi ovde nalazio. To je jasno meni, a jasno je i vama. Pitam se da li je jasno i gospodinu Tomasu Bistervanu?
<BR>&nbsp;&nbsp;&nbsp;&nbsp;&nbsp;Denil i Žiskar predstavljaju imena vredna poštovanja na ovom svetu. Ona se obično daju potomcima Elije Bejlija na njegov zahtev. Stigla sam brodom čiji se kapetan zove Denil Žiskar Bejli. Pitam se koliko je onih pred kojima se sada nalazim... lično ili putem hipertalasa... koji se zovu Denil ili Žiskar? E, pa ovi roboti iza mene su oni roboti na koje treba da vas podsećaju ta imena. Zar njih da optuži Tomas Bistervan?"
<BR>&nbsp;&nbsp;&nbsp;&nbsp;&nbsp;Žamor u publici postajao je sve glasniji i Gladija podiže molećivo ruke. "Samo trenutak. Samo trenutak. Dozvolite da završim. Nisam vam rekla zašto sam povela ova dva robota."
<BR>&nbsp;&nbsp;&nbsp;&nbsp;&nbsp;Sve se istog časa utiša.
<BR>&nbsp;&nbsp;&nbsp;&nbsp;&nbsp;"Ova dva robota", reče Gladija, "nisu zaboravili Eliju Bejlija kao što ga ni ja nisam zaboravila. Protekle dekade ni najmanje nisu potamnele ta sećanja. Kada sam bila spremna da kročim na brod kapetana Bejlija i kada sam znala da se može desiti da posetim Bejlisvet, kako sam mogla da odbijem Denila i Žiskara i ne povedem ih sa sobom? Želeli su da vide planetu čije postojanje je omogućio Elija Bejli, planetu na kojoj je proveo svoju starost i na kojoj je umro.
<BR>&nbsp;&nbsp;&nbsp;&nbsp;&nbsp;Da, oni su roboti, ali su to inteligentni roboti koji su verno i dobro služili Eliju Bejlija. Nije dovoljno samo poštovati sva ljudska bića; treba popštovati i sva inteligentna bića. I tako sam ih dovela ovamo." A zatim, na kraju, zavikavši, postavi pitanje na koje se moralo odgovoriti: "Da li sam pogrešila?"
<BR>&nbsp;&nbsp;&nbsp;&nbsp;&nbsp;I dobila je odgovor. Jedno gromoglasno "Ne!" zaorilo se dvoranom, svi su bili na nogama, lupali su šakom o šaku, lupali su nogama o pod, uzvikivali, mahali... bez prestanka... bez prestanka... bez prestanka.
<BR>&nbsp;&nbsp;&nbsp;&nbsp;&nbsp;Gladija je promatrala, osmehujući se, i dok se buka nastavljala u beskraj, postala je svesna dve stvari. Prvo, bila je sva u znoju. Drugo, bila je srećnija no ikad u životu.
<BR>&nbsp;&nbsp;&nbsp;&nbsp;&nbsp;Izgledalo je kao da je celog života čekala na ovaj trenutak... trenutak kada će ona, koja je odrasla u osamljenosti, moći konačno da otkrije, posle dvadeset tri dekade, da je u stanju da se suoči sa gomilom, da je pokrene i natera da se povinuje njenoj volji.
<BR>&nbsp;&nbsp;&nbsp;&nbsp;&nbsp;Slušala je neumoran, bučan odgovor - ne... bez prestanka... bez prestanka...
<BR>
<BR>&nbsp;&nbsp;&nbsp;&nbsp;&nbsp;35.
<BR>&nbsp;&nbsp;&nbsp;&nbsp;&nbsp;Dosta kasnije... koliko kasnije nije umela da kaže... Gladija je konačno došla k sebi.
<BR>&nbsp;&nbsp;&nbsp;&nbsp;&nbsp;Prvo je počela beskrajna buka, zatim ju je čvrsti klin sastavljen od ljudi iz obezbeđenja sproveo kroz gužvu i gurnuo u beskrajne tunele koji kao da su se spuštali sve dublje i dublje u tlo.
<BR>&nbsp;&nbsp;&nbsp;&nbsp;&nbsp;Izgubila je vezu sa D. Ž.-om još u početku, a više nije bila ni sigurna da li su se Denil i Žiskar nalazili uz nju. Želela je da se raspita o njima, ali okruživali su je sve sami nepoznati ljudi. Pala joj je na um umirujuća misao da su roboti verovatno i dalje uz nju, jer bi se nesumnjivo oduprli razdvajanju, a ona bi čula metež da je pokušano išta slično.
<BR>&nbsp;&nbsp;&nbsp;&nbsp;&nbsp;Kada je konačno stigla do sobe, njena dva robota su bila s njom. Nije tačno znala gde se nalazi, ali soba je bila prilično velika i čista. U poređenju sa njenim domom na Aurori ovo je bilo bedno stanište, ali u poređenju sa kabinom na brodu, ova odaja bila je dosta luksuzna.
<BR>&nbsp;&nbsp;&nbsp;&nbsp;&nbsp;"Ovde ćete biti sigurni, gospođo", reče poslednji stražar dok je odlazio. "Ako vam išta zatreba, samo nas obavestite." On pokaza na neki uređaj na malom stolu pored kreveta.
<BR>&nbsp;&nbsp;&nbsp;&nbsp;&nbsp;Ona se zagleda u njega, ali dok se okrenula da upita šta je to i kako se upotrebljava, on već beše otišao.
<BR>&nbsp;&nbsp;&nbsp;&nbsp;&nbsp;"Pa, neka", pomisli ona, "snaći ću se."
<BR>&nbsp;&nbsp;&nbsp;&nbsp;&nbsp;"Žiskare", reče ona iscrpljeno, "pronađi koja od ovih vrata vode u kupatilo i izvidi na kom principu radi tuš. Tuš mi je sada neophodan."
<BR>&nbsp;&nbsp;&nbsp;&nbsp;&nbsp;Ona oprezno sede, svesna da je oznojena, ne želeći da natopi stolicu svojim znojem. Kada se Žiskar vratio, nju je već počelo sve da boli usled neprirodno ukočenog položaja u kome je sedela.
<BR>&nbsp;&nbsp;&nbsp;&nbsp;&nbsp;"Gospođo, tuš radi", reče on, "a temperatura je podešena. Tamo se nalazi i neki čvrsti materijal za koji pretpostavljam da je sapun kao i neka vrsta primitivnog materijala za brisanje, zajedno sa raznim drugim stvarčicama koje bi mogle biti od koristi."
<BR>&nbsp;&nbsp;&nbsp;&nbsp;&nbsp;"Hvala, Žiskare", reče Gladija, sasvim svesna da je Žiskar, koji inače nije obavljao takve poslove, uradio upravo ono što je od njega zahtevala. Ali okolnosti menjaju stvari...
<BR>&nbsp;&nbsp;&nbsp;&nbsp;&nbsp;Ako bi se moglo reći da joj nikada ranije nije u toj meri bilo potrebno tuširanje, onda takođe nikada ranije nije u toj meri uživala u tuširanju. Pod tušem je provela mnogo više vremena nego što je to bilo potrebno, a kada je završila nije joj čak ni palo na pamet da se zapita da li su peškiri bili na bilo koji način podvrgnuti sterilizaciji sve dok se njima nije obrisala... a tada je već bilo kasno.
<BR>&nbsp;&nbsp;&nbsp;&nbsp;&nbsp;Stala je da premeće po stvarima koje je Žiskar položio pred nju... puder, dezodorans, češalj, pasta za zube, fen za kosu... ali nikako nije mogla da pronađe ništa što bi ličilo na četkicu za zube. Na kraju je odustala i poslužila se prstom, što je baš nije zadovoljilo. Nije bilo ni četke za kosu, pa je i zbog toga bila nezadovoljna. Istrljala je češalj sapunom pre no što ga je upotrebila, ali ga je svejedno nerado upotrebila. Pronašla je ogrtač koji joj se učinio podesan za spavanje. Mirisao je od čistoće, ali je, zaključi ona, suviše mlitavo visio.
<BR>&nbsp;&nbsp;&nbsp;&nbsp;&nbsp;Denil tiho reče: "Gospođo, kapetan želi da zna da li može da se vidi s vama."
<BR>&nbsp;&nbsp;&nbsp;&nbsp;&nbsp;"Pretpostavljam da može", reče Gladija, još zaposlena oko traženja neke druge odore za noć. "Pusti ga unutra."
<BR>&nbsp;&nbsp;&nbsp;&nbsp;&nbsp;D. Ž. je izgledao umoran, čak oronuo, ali kada se okrenula da ga pozdravi, on joj se izmučeno osmehnu i reče: "Teško je poverovati da vam je preko dvadeset tri dekade."
<BR>&nbsp;&nbsp;&nbsp;&nbsp;&nbsp;"Molim? U ovome?"
<BR>&nbsp;&nbsp;&nbsp;&nbsp;&nbsp;"To vam samo ide u prilog. Poluprovidno je... Ili možda niste znali?"
<BR>&nbsp;&nbsp;&nbsp;&nbsp;&nbsp;Ona pomalo nesigurno spusti pogled na noćni ogrtač, a zatim reče: "Pa neka, ako je to ono što vas zabavlja, ali ja sam svejedno, proživela već dva veka i jednu trećinu od trećeg."
<BR>&nbsp;&nbsp;&nbsp;&nbsp;&nbsp;"Niko vam toliko ne bi dao. Mora da ste bili veoma lepi u mladosti."
<BR>&nbsp;&nbsp;&nbsp;&nbsp;&nbsp;"Niko mi to nikada nije rekao, D. Ž. Uvek sam mislila da je najviše čemu se mogu nadati, da mi neko kaže kako posedujem prigušeni šarm... Ali kako se koristi ovaj uređaj?
<BR>&nbsp;&nbsp;&nbsp;&nbsp;&nbsp;"Pozivna kutija? Samo dodirnite pravougaonik s desne strane i neko će vas upitati kako vas može uslužiti, a posle vi nastavljate."
<BR>&nbsp;&nbsp;&nbsp;&nbsp;&nbsp;"Dobro. Biće mi potrebna četkica za zube, četka za kosu i odeća."
<BR>&nbsp;&nbsp;&nbsp;&nbsp;&nbsp;"Sam ću se postarati da dobijete četkicu za zube i četku za kosu. A o odeći smo se već pobrinuli. U ormanu vam visi kesa sa odećom. Uverićete se da se u njoj nalaze stvari po poslednjoj bejlisvetskoj modi, koje vam se, razume se, ne moraju svideti. A neću vam ni jemčiti da će vam odgovarati. Većina žena sa Bejlisveta je viša od vas, a sve su sasvim sigurno šire i deblje... Ali to nije važno. Mislim da ćete u osami provesti veoma malo vremena."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Pa, gospođo. Čini mi se da ste večeras održali govor, i koliko se sećam, niste želeli da sednete iako sam vam više puta predlagao da to učinite."
<BR>&nbsp;&nbsp;&nbsp;&nbsp;&nbsp;"Mislim da je bio dosta uspešan, D. Ž."
<BR>&nbsp;&nbsp;&nbsp;&nbsp;&nbsp;"I bio je. Bio je to pravi uspeh." D. Ž. se široko osmehnu i počeša po desnoj strani brade kao da veoma pažljivo odmerava reči. "Međutim, svaki uspeh se plaća. Mogao bih bez ustezanja da kažem da ste, u ovom trenutku, najpoznatija osoba na Bejlisvetu i svaki stanovnik Bejlisveta želi da vas vidi i dodirne. Ako bismo vas bilo gde izveli, to bi pretpostavljalo da će istog časa doći do nereda. Bar dok se stvari ne smire. Ne možemo znati koliko će to potrajati.
<BR>&nbsp;&nbsp;&nbsp;&nbsp;&nbsp;A zatim, tu su i ratni jastrebovi koji sada vrište, ali kada se sutra stvari slegnu, kada se hipnoza i histerija stišaju, biće užasno besni. Ako starcu Bistervanu nije palo na pamet da vas ubije odmah posle održanog govora, do sutra će mu životna preokupacija postati da vas usmrti na laganim mukama. A tu su i ljudi iz njegove stranke koji bi mogli da pokušaju da iziđu u susret ovom malom starčevom ćefu.
<BR>&nbsp;&nbsp;&nbsp;&nbsp;&nbsp;Zato ste sada ovde, gospođo. Zato ovu sobu, ovaj sprat, ceo ovaj hotel nadzire ne znam koliko vodova ljudi iz obezbeđenja, među kojima se nadam da nema prikrivenih ratnih jastrebova. A pošto sam bio u tesnoj vezi s vama u ovoj igri junaka i junakinja, i ja sam ovde zatarabljen i ne mogu da izađem."
<BR>&nbsp;&nbsp;&nbsp;&nbsp;&nbsp;"Oh", reče Gladija bezizražajno. "Žao mi je zbog toga. Znači da ne možete posetiti svoju porodicu."
<BR>&nbsp;&nbsp;&nbsp;&nbsp;&nbsp;D. Ž. slegnu ramenima. "Trgovci, u stvari, i nemaju baš neku pravu porodicu."
<BR>&nbsp;&nbsp;&nbsp;&nbsp;&nbsp;"Onda, vašu prijateljicu."
<BR>&nbsp;&nbsp;&nbsp;&nbsp;&nbsp;"Preživeće... Verovatno lakše nego ja." On zamišljeno uperi pogled u Gladiju.
<BR>&nbsp;&nbsp;&nbsp;&nbsp;&nbsp;Gladija jednolično reče: "Nemojte o tome čak ni razmišljati, kapetane."
<BR>&nbsp;&nbsp;&nbsp;&nbsp;&nbsp;D. Ž. podiže obrve. "Ne možete me sprečiti da o tome razmišljam, gospođo, ali preduzeti neću ništa."
<BR>&nbsp;&nbsp;&nbsp;&nbsp;&nbsp;Gladija nastavi: "Šta mislite, koliko ću ostati ovde? Ozbiljno."
<BR>&nbsp;&nbsp;&nbsp;&nbsp;&nbsp;"Zavisi od uprave."
<BR>&nbsp;&nbsp;&nbsp;&nbsp;&nbsp;"Uprave?"
<BR>&nbsp;&nbsp;&nbsp;&nbsp;&nbsp;"Naše petočlano izvršno veće, gospođo. Petoro ljudi", on podiže šaku sa raširenim i ispruženim prstima, "od kojih svako služi pet godina uglavnom se kolebajući, sa po jednom izmenom svake godine, plus specijalni izbori u slučaju smrti ili nesposobnosti. Tako se obezbeđije kontinuitet i smanjuje opasnost od vladavine pojedinaca. To takođe znači da se svaka odluka mora razmotriti, a za to je potrebno vreme, ponekad više vremena nego što ga imamo."
<BR>&nbsp;&nbsp;&nbsp;&nbsp;&nbsp;"Trebalo bi da pomislim", reče Gladija, "kako u slučaju da je jedan od petorice odlučan i uticajan pojedinac..."
<BR>&nbsp;&nbsp;&nbsp;&nbsp;&nbsp;"Da bi on mogao svoje poglede nametnuti ostalima. Povremeno su se takve stvari i dešavale, ali sadašnja vremena nisu jedna od tih... ako razumete šta hoću da kažem. Stariji upravitelj je Genovus Pandaral. On u suštini uopšte nije zao, ali je neodlučan... a to je ponekad isto. Nagovorio sam ga da pusti vaše robote s vama na pozornicu i to se pokazalo kao loše. Jedan nula protiv nas oboje."
<BR>&nbsp;&nbsp;&nbsp;&nbsp;&nbsp;"Ali zašto je to bilo loše? Ljudi su bili zadovoljni."
<BR>&nbsp;&nbsp;&nbsp;&nbsp;&nbsp;"Suviše zadovoljni, gospođo. Želeli smo da budete naša mezimica - naša Svemirka-junakinja koja će nam pomoći da javno mišljenje ostane hladno tako da ne ulećemo u prevremeni rat. Uspešno i dugo ste živeli, a uspeli ste da ih nagnate da kliču kratkovečnosti. Ali zatim ste ih naterali da kliču i robotima, a mi to ne želimo. Nismo baš radi da čujemo ljude kako javno kliču bratstvu sa Svemircima."
<BR>&nbsp;&nbsp;&nbsp;&nbsp;&nbsp;"Ne želite prevremni rat, ali ne želite ni prevremni mir. Je li u tome stvar?"
<BR>&nbsp;&nbsp;&nbsp;&nbsp;&nbsp;"Dobro rečeno, gospođo."
<BR>&nbsp;&nbsp;&nbsp;&nbsp;&nbsp;"Ali šta onda želite?"
<BR>&nbsp;&nbsp;&nbsp;&nbsp;&nbsp;"Želimo Galaksiju, celu Galaksiju. Želimo da naselimo i nastanimo svaku planetu u njoj koja je pogodna za život - i ni manje ni više, želimo da osnujemo galaktičko carstvo. Ne želimo da se Svemirci mešaju u to. Mogu ostati na vlastitim svetovima i živeti u miru kako god žele, ali ne smeju se mešati."
<BR>&nbsp;&nbsp;&nbsp;&nbsp;&nbsp;"Ali to znači da ćete ih prikovati za njihovih pedeset svetova, kao što smo mi držali prikovane Zemljane na Zemlji tokom tolikih godina. Isti ste kao Bistervan."
<BR>&nbsp;&nbsp;&nbsp;&nbsp;&nbsp;"Situacija je drugačija. Zemljanima je bilo onemogućeno da se šire. Vi, Svemirci, ne posedujete taj potencijal. Izabrali ste dugovečnost i robote i taj potencijal je nestao. Čak više nemate ni pedeset svetova. Solarija je napuštena. S vremenom će i drugi otići. Naseljivačima nije u interesu da guraju Svemirce stazom uništenja, ali zašto da se mešamo u njihov dobrovoljni izbor? Vaš govor je nagovestio jednu takvu težnju."
<BR>&nbsp;&nbsp;&nbsp;&nbsp;&nbsp;"Drago mi je. Šta ste mislili da ću reći?"
<BR>&nbsp;&nbsp;&nbsp;&nbsp;&nbsp;"Kazao sam vam. Mir i ljubav - i da ćete sesti. Mogli ste da završite za otprilike jedan minut."
<BR>&nbsp;&nbsp;&nbsp;&nbsp;&nbsp;Gladija ljutito reče: "Ne mogu verovati da ste očekivali da ću počiniti neku sličnu ludost. Kakvo ste to mišljenje imali o meni?"
<BR>&nbsp;&nbsp;&nbsp;&nbsp;&nbsp;"Kakvo ste vi sami mišljenje imali o sebi... na smrt ste se uplašili da progovorite. Otkud smo mogli znati da imamo posla s jednom luckastom ženom koja bi u pola sata mogla da ubedi stanovnike Bejlisveta da treba klicati nečemu za šta ih mi pola života ubeđujemo da je nedostojno klicanja? Ali ovakav razgovor nas nikuda neće odvesti", on s mukom ustade, "i meni je potrebno tuširanje i bilo bi dobro da uhvatim nešto noćnog sna... ako budem mogao. Vidimo se sutra."
<BR>&nbsp;&nbsp;&nbsp;&nbsp;&nbsp;"Ali kada ćemo saznati šta će upravnici odlučiti da učine sa mnom?"
<BR>&nbsp;&nbsp;&nbsp;&nbsp;&nbsp;"Kada oni saznaju, što ne mora biti tako skoro. Laku noć, gospođo."
<BR>
<BR>&nbsp;&nbsp;&nbsp;&nbsp;&nbsp;36.
<BR>&nbsp;&nbsp;&nbsp;&nbsp;&nbsp;"Nešto sam otkrio", reče Žiskar bezosećajnim glasom. "Do tog otkrića sam došao zahvaljujući tome što sam se prvi put našao pred hiljadama ljudskih bića. Da mi se to dogodilo pre dva veka, do otkrića bih još onda došao. Da se nikada nisam našao pred toliko ljudi, nikada ne bih ni došao do ovog otkrića.
<BR>&nbsp;&nbsp;&nbsp;&nbsp;&nbsp;Razmisli samo, tim povodom, u koliko bih ključnih tačaka mogao lako da proniknem, ali nikada to nisam učinio niti ću ikada učiniti, jednostavno zbog toga što nikada neću biti u prilici. Ostaću neznalica sem u slučajevima gde mi okolnosti budu išle na ruku, ali ne mogu računati na okolnosti."
<BR>&nbsp;&nbsp;&nbsp;&nbsp;&nbsp;Denil reče: "Nisam mislio, prijatelju Žiskare, da bi gospođa Gladija, koja je svoj dugi život provela povučeno, mogla tako staloženo da se pojavi pred hiljadama ljudi. Mislio sam da uopšte neće biti sposobna da progovori. Kada se pokazalo da je u stanju, pretpostavio sam da si to ti udesio pošto si prethodno otkrio da to možeš učiniti, a da je ne povrediš. Da li se u tome sastojalo tvoje otkriće?"
<BR>&nbsp;&nbsp;&nbsp;&nbsp;&nbsp;Žiskar reče: "Prijatelju Denile, usudio sam se jedino da olabavim svega nekoliko niti koje su je inhibirale, svega onoliko njih koliko je bilo dovoljno da izgovori nekoliko reči koje bi ostali mogli čuti."
<BR>&nbsp;&nbsp;&nbsp;&nbsp;&nbsp;"Ali ona je učinila mnogo više od toga."
<BR>&nbsp;&nbsp;&nbsp;&nbsp;&nbsp;"Pošto sam izvršio mikroskopsko podešavanje, okrenuo sam se mnoštvu umova iz publike. Nikada ih nisam iskusio u tolikom broju, kao, uostalom, ni gospođa Gladija, tako da sam bio u istoj meri zaprepašćen kao i ona. U početku mi se činilo da ne bih mogao ništa preduzeti u toj neizmernoj mentalnoj povezanosti koja se razbijala o mene. Osećao sam se bespomoćno.
<BR>&nbsp;&nbsp;&nbsp;&nbsp;&nbsp;Ali potom sam u njoj uočio tragove prijateljstva, znatiželje, interesovanja... ne mogu to opisati rečima... kao i izvesnu dozu naklonosti prema gospođi Gladiji. Poigrao sam se s onim što je u sebi sadržavalo tu dozu naklonosti, malo sam negde pritegao, negde pojačao, ali sve to tek neprimetno. Želeo sam da je bar malo ohrabre, kako ja više ne bih morao da se petljam sa umom gospođe Gladije. To je sve što sam učinio. Ne znam koliko sam odgovarajućih niti dotakao. U svakom slučaju, ne mnogo."
<BR>&nbsp;&nbsp;&nbsp;&nbsp;&nbsp;Denil reče: "I šta je bilo onda, prijatelju Žiskare?"
<BR>&nbsp;&nbsp;&nbsp;&nbsp;&nbsp;"Otkrio sam, prijatelju Denile, da sam pokrenuo nešto autokatalitično. Svaka nit koju sam ojačao ojačala je istovetnu susednu nit, a te dve zajedno ojačale su nekoliko susednih. Više ništa nisam morao da uradim. Neprimetne kretnje, tihi zvuci i tek neznatni pogledi koji su stavljali do znanja da se neko slaže sa onim što je gospođa Gladija rekla hrabrili su ostale.
<BR>&nbsp;&nbsp;&nbsp;&nbsp;&nbsp;Tada sam pronašao nešto još čudnije. Sve te male nagoveštaje podrške, koje sam mogao da uočim samo zato što su umovi bili za mene otvoreni, mora da je na neki način uočavala i gospođa Gladija, jer je ostale inhibicije u svom umu savladala bez mog uplitanja. Počela je da govori brže, samouverenije, a publika je uzvraćala spremnije no ikada ranije... bez mog uplitanja. Na kraju je nastupila histerija, oluja, nepogoda koja se sastojala od mentalne grmljavine i sevanja toliko jakog da sam morao zatvoriti svoj um pred tim ili bih u protivnom preopteretio svoja kola.
<BR>&nbsp;&nbsp;&nbsp;&nbsp;&nbsp;Nikada, u celom svom postojanju, nisam naišao na nešto slično, pa ipak sve je započelo time što sam u celoj toj gomili izvršio svega neznatna podešavanja, podešavanja koja sam inače u prošlosti primenjivao na šačici ljudi. U stvari, pretpostavljam da se taj efekat proširio sa publike koja mi je mentalno bila dostupna - na onaj veći deo publike preko hipertalasa."
<BR>&nbsp;&nbsp;&nbsp;&nbsp;&nbsp;Denil reče: "Ne shvatam kako je to moguće, prijatelju Žiskare."
<BR>&nbsp;&nbsp;&nbsp;&nbsp;&nbsp;"Ne shvatam ni ja, prijatelju Denile. Ja nisam ljudsko biće. Ja ne osećam direktno dejstvovanje nekog ljudskog uma sa svim njegovim složenostima i suprotnostima, tako da ne mogu da razaberem mehanizme kojima umovi reaguju. Ali očigledno je da je mnogo lakše upravljati gomilom nego pojedincem. To izgleda paradoksalno. Da bi se pomerilo nešto teže potrebno je uložiti više snage nego za nešto lakše. Većoj energiji neophodno je suprostaviti se većom snagom nego manjoj energiji. Da bi se prešla velika razdaljina potrebno je više vremena nego da bi se prešla mala razdaljina. Zašto bi onda bilo lakše pokolebati mnogo ljudi nego nekolicinu? Ti razmišljaš poput ljudskih bića, prijatelju Denile. Možeš li ti to objasniti?"
<BR>&nbsp;&nbsp;&nbsp;&nbsp;&nbsp;Denil reče: "Sam si rekao, prijatelju Žiskare, da je u pitanju bio autokatalitički efekat, nešto nalik na zarazu. Jedna jedina varnica može zapaliti celu šumu."
<BR>&nbsp;&nbsp;&nbsp;&nbsp;&nbsp;Žiskar je ćutao i činilo se da je zadubljen u misli. Zatim reče: "Ali nije razum zarazan, već osećanja. Gospođa Gladija je izabrala argumente za koje je mislila da će pokrenuti osećanja publike. Nije ni pokušala da se raspravlja sa njima. Znači, moglo bi se reći da što je gomila veća, lakše ju je pokolebati osećanjem nego razumom."
<BR>&nbsp;&nbsp;&nbsp;&nbsp;&nbsp;"Pošto postoji svega nekoliko osećanja, a razuma mnogo, lakše je predvideti ponašanje gomile nego ponašanje jedne jedine osobe. S druge strane, pak, to znači da ako bi trebalo stvoriti zakone koji omogućuju da se predvidi tok istorije, onda se mora uzeti u obzir brojno stanovništvo, što brojnije to bolje. To bi samo po sebi moglo predstavljati prvi zakon psihoistorije, ključ za izučavanje ljudskosti. Ipak..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Pogađa me što to ranije nisam shvatio samo zato što nisam ljudsko biće. Jedno ljudsko biće bi, možda, instiktivno razumelo vlastiti um u dovoljnoj meri da shvati kako treba upravljati sebi sličnima. Gospođa Gladija je bez ikakvog iskustva u obraćanju velikim gomilama savršeno obavila posao. Bili bismo još bolji da je sa nama bio neko poput Elije Bejlija. Prijatelju Denile, zar ne misliš na njega?"
<BR>&nbsp;&nbsp;&nbsp;&nbsp;&nbsp;Denil reče: "Da li ti to možeš da vidiš njegov lik u mom umu? To je iznenađujuće, prijatelju Žiskare."
<BR>&nbsp;&nbsp;&nbsp;&nbsp;&nbsp;"Ne vidim ga, prijatelju Denile. Ne mogu da primam tvoje misli. Ali mogu da iskusim osećanja i raspoloženje - tvoj um je sada takav, da na osnovu dosadašnjeg iskustva, znam da misliš na Eliju Bejlija."
<BR>&nbsp;&nbsp;&nbsp;&nbsp;&nbsp;"Gospođa Gladija je pomenula da sam ja poslednji video partnera Eliju Bejlija živog, pa sam u sećanju ponovo preslušavao te trenutke. Ponovo mislim na ono što je rekao."
<BR>&nbsp;&nbsp;&nbsp;&nbsp;&nbsp;"Zašto, prijatelju Denile?"
<BR>&nbsp;&nbsp;&nbsp;&nbsp;&nbsp;"Tragam za značenjem. Osećam da je bilo važno."
<BR>&nbsp;&nbsp;&nbsp;&nbsp;&nbsp;"Kako bi ono što je kazao moglo imati i neko drugo značenje od onoga koje izvire iz samih reči? Da je u tome bilo ikakvog skrivenog značenja, Elija Bejli bi to jasno i kazao."
<BR>&nbsp;&nbsp;&nbsp;&nbsp;&nbsp;"Možda", reče lagano Denil, "partner Elija nije ni sam shvatio značenje svojih reči."
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
