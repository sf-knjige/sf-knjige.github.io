<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NAPUŠTENI SVET
<BR>@03 = Solarija
<P>&nbsp;&nbsp;&nbsp;&nbsp;&nbsp;14.
<BR>&nbsp;&nbsp;&nbsp;&nbsp;&nbsp;Gladija se peti put u životu našla u jednom svemirskom brodu. Nije mogla bez razmišljanja da se priseti pre tačno koliko vremena su ona i Santriks zajedno otišli na svet zvan Euterp čije su kišne šume nadaleko bile priznate kao jedinstvene, naročito u trenucima dok ih romantično obasjava sjajni satelit, Dragulj.
<BR>&nbsp;&nbsp;&nbsp;&nbsp;&nbsp;Kišna šuma je odista bila bujna i zelena, drveće je bilo pažljivo zasađeno poput vojnika u stroju, a životinje brižljivo odabrane kako bi obezbeđivale raznobojnost i izazivale oduševljenje, dok su otrovna i ostala neprijatna stvorenja bila izostavljena.
<BR>&nbsp;&nbsp;&nbsp;&nbsp;&nbsp;Satelit, koji je jedva imao sto pedest kilometara u prečniku, nalazio se dovoljno blizu Euterpa tako da je sijao poput neke brilijantne tačke iskričave svetlosti. Bio je tako blizu planete da se moglo videti kako promiče preko neba sa zapada na istok, pretičući sporije rotaciono kretanje same planete. Na putu ka zenitu postajao je sve svetliji, a dok bi ponovo zalazio ka obzorju gubio je na sjajnosti. Prve noći svako bi ga zadivljeno posmatrao, druge nešto manje oduševljeno, a treće bi to činio sa nejasnim nezadovoljstvom - pod pretpostavkom da je nebo tih noći bilo vedro, a ono to obično nije bilo.
<BR>&nbsp;&nbsp;&nbsp;&nbsp;&nbsp;Primetila je da domoroci sa Euterpa nikada nisu podizali pogled prema njemu, mada su ga, razume se, na sva usta hvalili turistima.
<BR>&nbsp;&nbsp;&nbsp;&nbsp;&nbsp;Sve u svemu, Gladija je uživala u tom putovanju, ali ipak se najjasnije sećala radosti koju je osetila po povrartku na Auroru i svoje odluke da više nikada ne putuje, sem ako ne bude u pitanju neka preka potreba. (Kada dobro razmisli, mora da je to bilo pre najmanje osam dekada.)
<BR>&nbsp;&nbsp;&nbsp;&nbsp;&nbsp;Izvesno vreme je živela u neprijatnom strahu da će njen muž zahtevati da pođu na još koje putovanje, ali on nikada više nije nešto tako pomenuo. U to vreme je ponekad mislila kako je možda i on doneo istovetnu odluku kao i ona i plašio se da bi ona mogla poželeti ponovo da putuje.
<BR>&nbsp;&nbsp;&nbsp;&nbsp;&nbsp;Nisu oni bili jedini koji su uzbegavali putovanja. Aurorani uopšte... odnosno, Svemirci uopšte,... težili su da ostanu kod kuće. Njihovi svetovi, njihove nastambe bili su suviše udobni. Konačno, ima li većeg zadovoljstva nego kad se o vama brinu vaši vlastiti roboti, roboti koji znaju svaki vaš znak, te stoga znaju kakve su vam navike i želje čak i kada im se ništa ne kaže.
<BR>&nbsp;&nbsp;&nbsp;&nbsp;&nbsp;Osetila je nelagodnost. Da li je D. Ž. na to mislio kada je govorio o dekadenciji robotizovanih društava?
<BR>&nbsp;&nbsp;&nbsp;&nbsp;&nbsp;Ali sada se ponovo nalazila u svemiru, posle toliko vremena. I to na jednom brodu sa Zemlje.
<BR>&nbsp;&nbsp;&nbsp;&nbsp;&nbsp;Najveći njegov deo nije videla, ali i ono na šta je uspela da baci pogled nateralo ju je da se užasno neprijatno oseća. Činilo se da nema ničeg do pravih linija, oštrih uglova i glatkih površina. Očito je bilo izbačeno sve što nije bilo kruto. Kao da nije smelo postojati ništa što nije bilo svrsishodno. Iako nije znala čemu tačno služi bilo koji od predmeta na tom brodu, osećala je da se na njemu nalaze samo one stvari koje su potrebne, da nema ničega što bi moglo da zasmeta u najkraćem kretanju između dve tačke.
<BR>&nbsp;&nbsp;&nbsp;&nbsp;&nbsp;Sve što je bilo auroransko (sve što je poticalo od Svemiraca, moglo bi se čak reći, mada je Aurora u tom pogledu bila najnaprednija), postojalo je u slojevima. Svrsishodnost je bila na dnu... nemoguće je odreći je se u potpunosti, sem u onome što predstavlja puki ukras, ali povrh toga uvek je bilo nečeg što bi zadovoljilo oči i čula, uopšte, a povrh toga, nešto za zadovoljenje duha.
<BR>&nbsp;&nbsp;&nbsp;&nbsp;&nbsp;Koliko je to samo bilo bolje!... Ili je to možda predstavljalo takvo izobilje ljudske kreativnosti da Svemirci više nisu mogli da žive bez ukrašene vaseljene... i da li je to bilo loše? Da li budućnost treba da pripadne ovima odavde-donde geometrima? Ili je stvar možda u tome što Naseljivači još nisu upoznali slasti života?
<BR>&nbsp;&nbsp;&nbsp;&nbsp;&nbsp;Ali, ako je život tako pun slasti, zašto ih je Gladija za sebe tako malo pronašla?
<BR>&nbsp;&nbsp;&nbsp;&nbsp;&nbsp;Ona na ovom brodu, u stvari, nije imala šta da radi do da neprestano razmišlja o takvim pitanjima. Ovaj D. Ž, ovaj Elijin potomak-varvarin, utuvio joj je to u glavu, hladno pretpostavivši da svetovi Svemiraca odumiru, iako je svuda oko sebe mogao da vidi, čak i za vreme tako kratkog boravka na Aurori (sigurno je morao da vidi), da je ovaj svet duboko ogrezao u bogatstvo i sigurnost.
<BR>&nbsp;&nbsp;&nbsp;&nbsp;&nbsp;Pokušala je da umakne vlastitim mislima gledajući holofilmove kojima su je snabdeli i dok je sa umerenom znatiželjom posmatrala slike koje su svetlucale i poskakivale na projekcijskoj ravni; pustolovna priča (sve su to bile pustolovne priče) hitala je od jednog događaj ka drugom tako da je za razgovor ostajalo sasvim malo vremena, a za razmišljanje... ili uživanje nimalo. Nalik na njihov nameštaj.
<BR>&nbsp;&nbsp;&nbsp;&nbsp;&nbsp;D. Ž. uđe usred jednog filma, ali zastade obrativši pažnju na ono što je gledala. Nije ju iznenadio. Roboti koji su čuvali vrata najavili su njegov dolazak na vrenme i ne bi mu dozvolili da uđe da njoj nije bilo zgodno da ga primi. Denil uđe sa njim.
<BR>&nbsp;&nbsp;&nbsp;&nbsp;&nbsp;D. Ž. reče: "Kako ste?" A zatim, pošto je dodirnula kontakt i slike stale da blede, grče se i konačno nestaju, on reče: "Ne morate ga isključiti. Gledaću sa vama."
<BR>&nbsp;&nbsp;&nbsp;&nbsp;&nbsp;"Nema potrebe," odvrati ona. "Već mi je bilo dosta.
<BR>&nbsp;&nbsp;&nbsp;&nbsp;&nbsp;"Da li vam je udobno?"
<BR>&nbsp;&nbsp;&nbsp;&nbsp;&nbsp;"Pa, ne baš. Izolovana sam."
<BR>&nbsp;&nbsp;&nbsp;&nbsp;&nbsp;"Žao mi je! Ali i ja sam bio izolovan na Aurori. Nisu dozvolili nikom iz moje posade da pođe sa mnom."
<BR>&nbsp;&nbsp;&nbsp;&nbsp;&nbsp;"Da li se vi to sada na meni svetite?"
<BR>&nbsp;&nbsp;&nbsp;&nbsp;&nbsp;"Nipošto. Kao prvo, dozvolio sam da vas prate dva robota po vašem izboru. Kao drugo, ovo vam nisam ja nametnuo, već moja posada. Ne vole ni Svemirce ni robote. Ali zašto se bunite? Zar ova izdvojenost ne umanjuje vaš strah od zaraze?"
<BR>&nbsp;&nbsp;&nbsp;&nbsp;&nbsp;Gladija ga je oholo pogledala, ali glas joj je zvučao umorno. "Pitam se, nisam li prestara da bih se plašila zaraze. Što se mnogih stvari tiče, mislim da sam dovoljno dugo poživela. Zatim, tu su, takođe, moje rukavice, nosni filteri i ... ako bude potrebno... moja maska. A pored svega, sumnjam da biste baš poželeli da me dodirnete."
<BR>&nbsp;&nbsp;&nbsp;&nbsp;&nbsp;"Kao ni bilo ko drugi", reče D. Ž. sa iznenadnom oštrinom u glasu, dok mu je šaka krenula ka predmetu na desnoj butini.
<BR>&nbsp;&nbsp;&nbsp;&nbsp;&nbsp;Pogledom je propratila tu kretnju. "Šta je to?!" upita ona.
<BR>&nbsp;&nbsp;&nbsp;&nbsp;&nbsp;D. Ž. se nasmeši dok je izgledalo da mu se brada svetluca na svetlosti. Među smeđim dlakama mestimično se nalazila i pokoja crvenkasta. "Oružje", reče on i izvuče ga. Držao ga je za oblikovani balčak koji mu je štrčao iz šake kao da ga jačina stiska istiskuje naviše. Jedan tanak cilindar, dugačak nekih petnaest centimetara, bio je uperen u Gladiju. Nije bilo vidljivog otvora.
<BR>&nbsp;&nbsp;&nbsp;&nbsp;&nbsp;"Da li to ubija ljude?" Gladija pruži ruku prema predmetu.
<BR>&nbsp;&nbsp;&nbsp;&nbsp;&nbsp;D. Ž. ga hitro ukloni. "Nikada nemojte posezati za nečijim oružjem, gospođo. To je gore od nevaspitanja, jer svaki Naseljivač je obučen da žestoko reaguje na svaki takav pokret i može se desiti da budete povređeni."
<BR>&nbsp;&nbsp;&nbsp;&nbsp;&nbsp;Gladijine oči se raširiše, ona povuče šaku i obe sakri iza leđa. Zatim reče: "Nemojte mi pretiti. Denil ne zna za šalu, što se toga tiče. Na Aurori nema varvara koji bi nosili oružje.
<BR>&nbsp;&nbsp;&nbsp;&nbsp;&nbsp;"Pa", reče D. Ž. koga nije dirnula ova opaska, "mi nemamo robote koji bi nas štitili. A ovo nije nešto što ubija. Ovo je, na neki način, još gore. Emituje neku vrstu vibracija koje nadražuju nervne završetke odgovorne za osećanje bola. To boli više od ičega što možete zamisliti. Niko ne bi samovoljno pristao da to dva puta iskusi, a oni koji nose ovo oružje retko imaju priliku da ga upotrebe. Zovemo ga neuronski bič."
<BR>&nbsp;&nbsp;&nbsp;&nbsp;&nbsp;Gladija se namršti. "Odvratno! Mi imamo robote, ali oni nikog ne povrede sem u izuzetnim slučajevima kada se to ne može izbeći... a i tada to čine u najmanjoj mogućoj meri."
<BR>&nbsp;&nbsp;&nbsp;&nbsp;&nbsp;D. Ž. slegnu ramenim. "To zvuči veoma civilizovano, ali čak i malo bola... malo ubijanja bolje je od dekadencije duha koju sa sobom donose roboti. Osim toga, neuronski bič ne ubija, a vaši ljudi na svojim svemirskim brodovima imaju oružje koje može sejati smrt i uništenje."
<BR>&nbsp;&nbsp;&nbsp;&nbsp;&nbsp;"To je stoga što smo u svojoj ranoj istoriji, dok je naše zemaljsko nasleđe još bilo jako, vodili ratove, ali otkrili smo da postoji i nešto bolje od toga."
<BR>&nbsp;&nbsp;&nbsp;&nbsp;&nbsp;"To oružje ste isprobavali na Zemlji i pošto ste, tobože, otkrili to bolje."
<BR>&nbsp;&nbsp;&nbsp;&nbsp;&nbsp;"To je...", poče ona, ali zatvori usta kao da je želela da proguta ono što je nameravala da kaže.
<BR>&nbsp;&nbsp;&nbsp;&nbsp;&nbsp;D. Ž. klimnu: "Znam. Hteli ste da kažete: To je nešto drugo. Setite se toga, gospođo, ako uhvatite sebe kako razmišljate o tome zašto moja posada ne voli Svemirce. Ili zašto ih ja ne volim. - Ali vi ćete mi biti od koristi, gospođo, i neću dozvoliti da mi se osećanja ispreče na putu."
<BR>&nbsp;&nbsp;&nbsp;&nbsp;&nbsp;"Kako ću vam biti od koristi?"
<BR>&nbsp;&nbsp;&nbsp;&nbsp;&nbsp;"Vi ste Solarijanka."
<BR>&nbsp;&nbsp;&nbsp;&nbsp;&nbsp;"Stalno to ponavljate. Prošlo je više od dvadeset dekada. Ne znam kako Solarija danas izgleda. Ništa ne znam o njoj. Kako je izgledao Bejlisvet pre dvadeset dekada?"
<BR>&nbsp;&nbsp;&nbsp;&nbsp;&nbsp;"Nije ni postojao pre dvadeset dekada, ali Solarija jeste i igraću na kratu da ćete se setiti nečeg korisnog."
<BR>&nbsp;&nbsp;&nbsp;&nbsp;&nbsp;On ustade, kratko se pokloni u znak učivosti, koja je gotovo ličila na ruganje, i ode.
<BR>
<BR>&nbsp;&nbsp;&nbsp;&nbsp;&nbsp;15.
<BR>&nbsp;&nbsp;&nbsp;&nbsp;&nbsp;Gladija je izvesno vreme ćutala, zaneta mislima i brigama, a zatim reče: "On uopšte nije bio učtiv, zar ne?"
<BR>&nbsp;&nbsp;&nbsp;&nbsp;&nbsp;Denil odvrati: "Gospođo Gladija, očito je da je Naseljivač napet. Uputio se ka svetu na kome su uništena dva broda nalik na njegov, a njihove posade pobijene. Upušta se u veliku opasnost, kao i njegova posada."
<BR>&nbsp;&nbsp;&nbsp;&nbsp;&nbsp;"Ti, Denile, uvek braniš svako ljudsko biće", zameri mu Gladija. "Ja ću se takođe suočiti sa opasnošću, i to ne svojom voljom, ali zbog toga nisam gruba."
<BR>&nbsp;&nbsp;&nbsp;&nbsp;&nbsp;Denil ništa ne odvrati.
<BR>&nbsp;&nbsp;&nbsp;&nbsp;&nbsp;Gladija nastavi: "Ili možda jesam. Bila sam pomalo gruba, zar ne?"
<BR>&nbsp;&nbsp;&nbsp;&nbsp;&nbsp;"Mislim da vam Naseljivač to nije zamerio" reče Denil. "Smem li vam predložiti, gospođo, da se spremite za spavanje. Prilično je kasno."
<BR>&nbsp;&nbsp;&nbsp;&nbsp;&nbsp;"Dobro, spremiću se za spavanje, ali čini mi se da nisam dovoljno opuštena da bih mogla zaspati, Denile."
<BR>&nbsp;&nbsp;&nbsp;&nbsp;&nbsp;"Prijatelj Žiskar me uverava da ćete zaspati, gospođo, a on je obično u pravu u pogledu takvih stvari."
<BR>&nbsp;&nbsp;&nbsp;&nbsp;&nbsp;Zaspala je.
<BR>
<BR>&nbsp;&nbsp;&nbsp;&nbsp;&nbsp;16.
<BR>&nbsp;&nbsp;&nbsp;&nbsp;&nbsp;Denil i Žiskar stajali su u tami Gladijine kabine.
<BR>&nbsp;&nbsp;&nbsp;&nbsp;&nbsp;Žiskar reče: "Spavaće čvrsto, prijatelju Denile, a i potreban joj je odmor. Pred njom je jedno opasno putovanje."
<BR>&nbsp;&nbsp;&nbsp;&nbsp;&nbsp;"Učinilo mi se, prijatelju Žiskare", primeti Denil, "da si uticao na nju kako bi pristala da pođe. Pretpostavljam da si imao razlog za to."
<BR>&nbsp;&nbsp;&nbsp;&nbsp;&nbsp;"Prijatelju Denile, tako malo znamo o krizi s kojom se Galaksija sada suočava da ne možemo bezopasno odbiti bilo kakvu akciju koja bi mogla da obogati naše znanje. Moramo saznati šta se zbiva na Solariji, a jedini način da to saznamo jeste da odemo tamo - a jedini način da pođemo jeste da udesimo da i gospođa Gladija pođe. A što se tiče izvršenog uticaja, bilo je potrebno vrlo malo. Uprkos njenim izjavama da ne želi da pođe, jedva je to dočekala. Negde duboko u njoj oduvek je postojala želja da ponovo vidi Solariju. Taj bol koji nosi u sebi neće nestati dogod bude živa."
<BR>&nbsp;&nbsp;&nbsp;&nbsp;&nbsp;"Ako ti tako kažeš, onda je to tako, ali ipak sam zbunjen. Nije li često jasno svima stavljala do znanja da njen život na Solariji nije bio srećan, da je Auroru prihvatila za svoj dom i da nikada nije poželela da se vrati na onaj prvobitni?"
<BR>&nbsp;&nbsp;&nbsp;&nbsp;&nbsp;"Da, to takođe stoji. Jasno je izraženo u njenom umu. Oba osećanja opstajala su zajedno i uporedno. Često sam u ljudskim umovima primećivao slične stvari; istovremeno prisustvo dva oprečna osećanja."
<BR>&nbsp;&nbsp;&nbsp;&nbsp;&nbsp;"Takvo jedno stanje mi ne izgleda logično, prijatelju Žiskare."
<BR>&nbsp;&nbsp;&nbsp;&nbsp;&nbsp;"Slažem se i jedino mogu da zaključim kako ljudska bića nisu uvek i u pogledu svega logična. To mora da je jedan od razloga zbog koga je tako teško sačiniti zakone koji rukovode ljudskim ponašanjem. U pogledu gospođe Gladije, povremeno sam bio svestan te njene žudnje za Solarijom. Ona je redovno bila dobro prikrivena, zatamnjena daleko jačom antipatijom koju je takođe osećala prema tom svetu. Međutim, kada su prispele vesti da je Solarija napuštena, njena osećanja su se izmenila."
<BR>&nbsp;&nbsp;&nbsp;&nbsp;&nbsp;"Otkud to? Kakve veze to napuštanje ima sa mladalačkim iskustvima koja su uslovila antipatiju gospođe Gladije? Ili s onim što je dekadama zauzdavalo njenu žudnju za tim svetom dok je on još bio delotvoran? Zašto bi ona popustila te uzde sada kada je planeta napuštena i odjednom počela da žudi za jednim svetom koji mora da joj je danas potpuno stran."
<BR>&nbsp;&nbsp;&nbsp;&nbsp;&nbsp;"Ne umem to da objasnim, prijatelju Denile, jer što više saznajem o ljudskom umu, to zapadam u veće očajanje, budući da nisam u stanju da ga razumem. Mislim da baš nije neka prednost to što mogu da zavirim u taj um i često ti zavidim na tvojoj jednostavnoj kontroli ponašanja koja proističe iz nesposobnosti da razabereš bilo šta ispod površine."
<BR>&nbsp;&nbsp;&nbsp;&nbsp;&nbsp;Denil je bio uporan. "Da li si naslutio objašnjenje, prijatelju Žiskare?"
<BR>&nbsp;&nbsp;&nbsp;&nbsp;&nbsp;"Pretpostavljam da je tužna zato što je planeta opustela. Napustila ju je pre dvadeset dekada..."
<BR>&nbsp;&nbsp;&nbsp;&nbsp;&nbsp;"Bila je proterana."
<BR>&nbsp;&nbsp;&nbsp;&nbsp;&nbsp;"Sada joj se čini da ju je dobrovoljno napustila i mislim da se poigrava bolnom mišlju da je ona pružila ostalima primer; da niko drugi ne bi otišao da to ona nije učinila, te da bi planeta još bila naseljena i srećna. Pošto ne mogu da joj čitam misli, ja samo pipajući izvlačim zaključke - možda pogrešne - iz njenih osećanja."
<BR>&nbsp;&nbsp;&nbsp;&nbsp;&nbsp;"Ali nije ona mogla da im posluži kao primer, prijatelju Žiskare. Pošto je od njenog odlaska proteklo dvadeset dekada, ne može postojati nikakva uzročna veza koja bi se mogla dokazati između tog davnog i ovog sadašnjeg događaja."
<BR>&nbsp;&nbsp;&nbsp;&nbsp;&nbsp;"Slažem se, ali ljudska bića ponekad pronalaze neku vrstu zadovoljstva u negovanju bolnih osećanja, okrivljujući sami sebe bez ikakvog razloga ili čak protivno razumu. U svakom slučaju, gospođa Gladija je tako snažno žudela da se vrati da sam osetio potrebu da je oslobodim inhibicije koja ju je sputavala da da svoj pristanak. Bilo je potrebno vrlo malo. Pa ipak, mada osećam da je trebalo da pođe, jer to znači da će i nas tamo povesti, isto tako me prožima jedno neprijatno osećanje, da šteta može, možda, biti veća od koristi."
<BR>&nbsp;&nbsp;&nbsp;&nbsp;&nbsp;"Kako to, prijatelju Žiskare?"
<BR>&nbsp;&nbsp;&nbsp;&nbsp;&nbsp;"Možda je veće žudelo da gospođa Gladija krene sa Naseljivačom zato što je želelo da ne bude prisutna na Aurori tokom jednog važnog razdoblja u kome će se pripremati poraz Zemlje i njenih naseljenih svetova."
<BR>&nbsp;&nbsp;&nbsp;&nbsp;&nbsp;Izgledalo je kao da Denil razmatra tu mogućnost. Ipak je posle jedva primetne pauze odvratio: "Šta misliš, čemu bi moglo da posluži odsustvo gospođe Gladije?"
<BR>&nbsp;&nbsp;&nbsp;&nbsp;&nbsp;"O tome ne mogu da donesem sud, prijatelju Denile. Želim da čujem tvoje mišljenje."
<BR>&nbsp;&nbsp;&nbsp;&nbsp;&nbsp;"Nisam razmotrio tu stvar."
<BR>&nbsp;&nbsp;&nbsp;&nbsp;&nbsp;"Razmotri je sada!" Da je Žiskar bio ljudsko biće, ova primedba bi predstavljala naređenje.
<BR>&nbsp;&nbsp;&nbsp;&nbsp;&nbsp;Nastupila je jedna duža pauza posle koje Denil reče: "Prijatelju Žiskare, gospođa Gladija nije pokazivala da je zanimaju međunarodni odnosi sve dok se taj dr Mandamus nije pojavio u njenoj nastambi. Ona se družila sa dr Fastolfom i Elijom Bejlijem, ali ta prijateljstva su se temeljila na ličnoj naklonosti, a nisu počivala na ideološkim osnovama. Štaviše, obojice više nema među nama. Ona oseća antipatiju prema dr Amadiru kao i on prema njoj, ali to je takođe stvar lične prirode. Ta antipatija je stara već dva veka i nijedno od njih nije preduzelo ništa konkretno u vezi s tim, već su oboje samo tvrdoglavo nastavili da gaje tu antipatiju. Dr Amadiro nema nikakvog razloga... a sada ima i preovlađujući uticaj u veću... da se plaši gospođe Gladije ili da se muči oko toga da je ukloni."
<BR>&nbsp;&nbsp;&nbsp;&nbsp;&nbsp;Žiskar reče: "Prenebegao si činjenicu da uklanjanjem gospođe Gladije, on takođe uklanja tebe i mene. Verovatno je bio ubeđen da gospođa Gladija neće poći bez nas, te smo stoga možda mi ti koje smatra opasnima."
<BR>&nbsp;&nbsp;&nbsp;&nbsp;&nbsp;"Tokom našeg postojanja, prijatelju Žiskare, nikada nismo, ni na koji način, ugrozili dr Amadira. Zbog čega bi nas se plašio? On ne zna za tvoje sposobnosti, niti za način na koji se koristiš njima. Zašto bi se onda mučio da nas privremeno ukloni sa Aurore?"
<BR>&nbsp;&nbsp;&nbsp;&nbsp;&nbsp;"Privremeno, prijatelju Denile? Zašto pretpostavljaš da on planira privremeno uklanjanje? Možda on ne zna više od Naseljivača o nevoljama na Solariji i možda, takođe, zna da će Naseljivač i njegova posada sigurno biti uništeni...kao i gospođa Gladija, te ti i ja zajedno s njima. Možda je njegov glavni cilj uništenje Naseljivačevog broda, ali će kraj prijateljice dr Fastolfa i njegovih robota smatrati za dodatni bonus."
<BR>&nbsp;&nbsp;&nbsp;&nbsp;&nbsp;Denil reče: "On sigurno ne bi rizikovao da uđe u rat sa svetovima Naseljivača, a do toga lako može doći ako Naseljivačev brod bude uništen, jer kada se tome pridoda kratkotrajno zadovoljstvo koje bi doživeo pošto bi nas uništio, ne bi bilo vredno rizika."
<BR>&nbsp;&nbsp;&nbsp;&nbsp;&nbsp;"Da li je moguće, prijatelju Denile, da je upravo rat ono što dr Amadiro ima na umu? Tada za njega ne bi postojalo nikakvog rizika - pa tako u oslobađanju od nas on ne samo da bi iskusio zadovoljstvo, nego se ne bi izložio nikakvom riziku."
<BR>&nbsp;&nbsp;&nbsp;&nbsp;&nbsp;Denil mirno reče : "Prijatelju Žiskare, to nema smisla. Naseljivači bi pobedili u bilo kakvom ratu koji bi se vodio u postojećim uslovima. Oni su psihički bolje prilagođeni surovostima rata. Raštrkaniji su, te stoga mogu sprovoditi taktiku udri-i-beži. Oni nemaju bogzna šta da izgube na svojim relativno primitivnim svetovima, dok pak Svemirci imaju mnogo toga da izgube na svojim udobnim i visoko organizovanim svetovima. Ako bi Naseljivači bili voljni da ponude uništenje jednog svog sveta za jedan svet Svemiraca, Svemirci bi smesta morali da se predaju."
<BR>&nbsp;&nbsp;&nbsp;&nbsp;&nbsp;"Ali da li bi se jedan takav rat vodio u postojećim uslovima? Šta ako Svemirci imaju neko novo oružje kojim mogu brzo da unište Naseljivače? Zar se ne može u tome sastojati kriza s kojom se sada suočavamo?"
<BR>&nbsp;&nbsp;&nbsp;&nbsp;&nbsp;"U tom slučaju, prijatelju Žiskare, pobeda bi se mogla bolje i efektnije postići jednim iznenadnim napadom. Zašto bi se mučili da podstiču rat koji Naseljivači mogu iznenada da započnu napadom na svetove Svemiraca čime bi im pričinili priličnu štetu?"
<BR>&nbsp;&nbsp;&nbsp;&nbsp;&nbsp;"Možda je Svemircima potrebno da isprobaju to oružje, te uništavanje niza brodova na Solariji predstavlja probu."
<BR>&nbsp;&nbsp;&nbsp;&nbsp;&nbsp;"Svemirci bi bili krajnje nemaštoviti ako nisu u stanju da pronađu neki metod kojim bi mogli da izvrše testiranje, ne nagovestivši postojanje tog novog oružja."
<BR>&nbsp;&nbsp;&nbsp;&nbsp;&nbsp;Sada je na Žiskara bio red da razmisli. "Pa dobro, prijatelju Denile, kako bi ti onda objasnio ovo naše putovanje? Kako bi objasnio spremnost veća... čak hitnju... da nas otpremi na put sa ovim Naseljivačem? Naseljivač je kazao da će oni narediti Gladiji da pođe - i oni su to, u stvari, učinili."
<BR>&nbsp;&nbsp;&nbsp;&nbsp;&nbsp;"Nisam o tome razmišljao, prijatelju Žiskare."
<BR>&nbsp;&nbsp;&nbsp;&nbsp;&nbsp;"Razmisli sada." Njegove reči su ponovo zazvučale kao naređenje.
<BR>&nbsp;&nbsp;&nbsp;&nbsp;&nbsp;Denil reče: "Hoću."
<BR>&nbsp;&nbsp;&nbsp;&nbsp;&nbsp;Nastupila je tišina, koja se odužila, ali Žiskar nijednom reči niti znakom nije pokazao da je nestrpljiv dok je čekao.
<BR>&nbsp;&nbsp;&nbsp;&nbsp;&nbsp;Konačno, Denil nastavi... lagano, kao da se probijao duž nepoznatih avenija razmišljanja... "Smatram da ni Bejlisvet... niti bilo koji drugi svet Naseljivača... nema potpuno pravo da prisvoji robote sa Solarije. Iako su Solarijanci otišli, ili možda, izumrli, Solarija ostaje svet Svemiraca, mada nije nastanjen. Preostalih četrdeset devet njihovih svetova sigurno bi tako rezonovalo. A ponajpre Aurora... ako smatra da situaciju drži u šaci."
<BR>&nbsp;&nbsp;&nbsp;&nbsp;&nbsp;Žiskar razmisli o tome. "Hoćeš li to da kažeš, prijatelju Denile, da su se Svemirci odlučili na uništenje dva broda Naseljivača kako bi ojačali svoje pravo vlasništva nad Solarijom?"
<BR>&nbsp;&nbsp;&nbsp;&nbsp;&nbsp;Denil reče: "Ne, to se ne bi desilo da je Aurora, vodeća sila Svemiraca, imala situaciju u šaci. Aurora bi u tom slučaju jednostavno objavila da se na Solariju, bilo da je prazna ili ne, ne smeju spuštati letilice Naseljivača i pripretila bi odmazdom njihovim svetovima ako ijedna protivnička letilica uđe u planetni sistem Solarije. Takođe bi uspostavili kordon brodova i senzorskih stanica oko planetnog sistema. Takvo upozorenje nije izdato, nikakva slična akcija nije preduzeta, prijatelju Žiskare. Zašto bi onda uništavali brodove koji se, kao prvo, veoma lako mogu držati na udaljenosti od tog sveta?"
<BR>&nbsp;&nbsp;&nbsp;&nbsp;&nbsp;"Ali brodovi jesu uništeni, prijatelju Denile. Da li bi iskoristio osnovnu nelogičnost ljudskog uma kao objašnjenje?".
<BR>&nbsp;&nbsp;&nbsp;&nbsp;&nbsp;"Ne bih sve dok ne moram. Uzmimo na trenutak to uništavanje zdravo za gotovo. Razmotrimo posledice... Kapetan jedne letilice Naseljivača približava se Aurori, traži odobrenje da situaciju razmotri sa većem, zahteva da sa sobom povede jednog građanina Aurore kako bi ispitao događaje na Solariji u veće mu to sve odobrava. Ako uništenje brodova bez prethodnog upozorenja predstavlja preteranu akciju za Auroru, onda kukavičko popuštanje pred zahtevima jednog kapetana iz redova Naseljivača predstavlja krajnje slabu akciju. Daleko od toga da želi rat, Aurora je svojim popuštanjem pokazala da je voljna bilo šta da učini kako bi odagnala mogućnost izbijanja rata."
<BR>&nbsp;&nbsp;&nbsp;&nbsp;&nbsp;"Da", reče Žiskar. "Događaji se mogu tumačiti i na takav način. Ali šta iz toga proishodi?"
<BR>&nbsp;&nbsp;&nbsp;&nbsp;&nbsp;"Čini mi se", reče Denil, "da svetovi Svemiraca još nisu u toj meri slabi da bi se morali tako ponizno ponašati... ali čak i da jesu, to im ne bi dozvolio ponos stican tokom vekova prevlasti. Mora biti da ih na to nagoni nešto drugo do slabost. Istakao sam kao pouzdanu činjenicu da oni ne izazivaju rat namerno; znači da je verovatnija pretpostavka da se bore da dobiju na vremenu."
<BR>&nbsp;&nbsp;&nbsp;&nbsp;&nbsp;"S kojim ciljem, prijatelju Denile?"
<BR>&nbsp;&nbsp;&nbsp;&nbsp;&nbsp;"Žele da unište Naseljivače, ali još nisu spremni. Dozvoljavaju ovom Naseljivaču da dobije ono što želi, kako bi izbegli rat dok ne budu spremni da ga vode pod vlastitim uslovima. Jedino me iznenađuje to što nisu ponudili da sa njim pošalju i jedan auroranski ratni brod. Ako je ova analiza tačna... a mislim da jeste... Aurora verovatno nema nikakve veze sa incidentom na Solariji. Ne bi sebi zadavali glavobolju sitnicama koje mogu samo da uzbune Naseljivače pre no što su spremni da upotrebe nešto stvarno razorno."
<BR>&nbsp;&nbsp;&nbsp;&nbsp;&nbsp;"Kako onda da gledamo na te sitnice, kako ih ti nazivaš, prijatelju Denile?"
<BR>&nbsp;&nbsp;&nbsp;&nbsp;&nbsp;"Možda ćemo to saznati kada se spustimo na Solariju. Možda je Aurora isto tako znatiželjna kao mi i Naseljivači i možda je to drugi razlog što su sarađivali sa kapetanom, čak u tolikoj meri da su dozvolili gospođi Gladiji da ga prati."
<BR>&nbsp;&nbsp;&nbsp;&nbsp;&nbsp;Došao je red na Žiskara da zaćuti. On konačno reće: "A kakvo to oni tajanstveno razaranje pripremaju?"
<BR>&nbsp;&nbsp;&nbsp;&nbsp;&nbsp;"Ranije smo razgovarali o krizi koja proizlazi iz plana Svemiraca da poraze Zemlju, ali mislili smo na Zemlju uopšte, pod Zemljom smo podrazumevali Zemljane zajedno sa njihovim potomcima na svetovima Naseljivača. Međutim, ako ozboljno posumnjamo da se sprema nešto razarajuće što će omogućiti Svemircima da unište svoje neprijatelje jednim udarcem, možda bismo mogli da pojasnimo naše gledanje na tu stvar. Znači, oni ne mogu planirati da zadaju udarac nekom svetu Naseljivača. Naseljivači mogu sebi dozvoliti da izgube jedan svet, ali će preostali svetovi Naseljivača istog časa uzvratiti udarac. Isto tako ne mogu planirati da zadaju udarac nekolicini ili svim svetovima Naseljivača. Ima ih suviše; suviše su raštrkani. Malo je verovatno da bi svi udari uspeli, tako da bi svetovi Naseljivača koji bi preživeli, u besu i očajanju, razorili svetove Svemiraca".
<BR>&nbsp;&nbsp;&nbsp;&nbsp;&nbsp;"Znači, ti smatraš, prijatelju Denile, da se sprema napad na samu Zemlju".
<BR>&nbsp;&nbsp;&nbsp;&nbsp;&nbsp;"Da, prijatelju Žiskare. Na Zemlji se nalazi ta golema većina kratkovečnih ljudskih bića; ona predstavlja trajni izvor emigranata za svetove Naseljivača, kao glavnu sirovinu za stvaranje novih; ona je štovana postojbina svih Naseljivača. Ako bi Zemlja na neki način bila unišena, pokret Naseljivača možda se nikad ne bi oporavio."
<BR>&nbsp;&nbsp;&nbsp;&nbsp;&nbsp;"Ali neće li onda svetovi Naseljivača vratiti milo za drago isto onako žestoko kao što bi to učinili da je uništen jedan od njih? Meni se čini da bi to bili neizbežno."
<BR>&nbsp;&nbsp;&nbsp;&nbsp;&nbsp;"I meni, prijatelju Žiskare. Stoga, mislim da će, sem u slučaju da su svetovi Svemiraca poludeli, udarac morati da bude izveden veoma prepredeno; tako da izgleda da svetovi Svemiraca ne snose nikakvu odgovornost."
<BR>&nbsp;&nbsp;&nbsp;&nbsp;&nbsp;"Zašto onda jedan sličan prepreden udarac ne bi zadali onim svetovima Naseljivača u čijem se posedu nalazi stvarni ratni potencijal Zemljana?"
<BR>&nbsp;&nbsp;&nbsp;&nbsp;&nbsp;"Ili zbog toga što Svemirci osećaju da bi napad na Zemlju bio psihološki razorniji ili zato što je priroda tog napada takva da može uspeti samo ako je uperen protiv Zemlje, a ne protiv svetova Naseljivača. Pretpostavljam da je u pitanju ovo drugo, pošto je Zemlja jedinstven svet, a njeno društvo nije nalik ni na koje drugo... bilo kod Naseljivača, ili Svemiraca".
<BR>&nbsp;&nbsp;&nbsp;&nbsp;&nbsp;"Da svedemo račun, prijatelju Denile. Došao si do zaključka da Svemirci planiraju da izvedu prepredeni napad na Zemlju koji će je uništiti, a da pri tom ne ukaže na njih; istovremeno, taj napad ne bi mogao uspeti ni na jednom drugom svetu, ali oni još nisu spremni da zadaju taj udarac."
<BR>&nbsp;&nbsp;&nbsp;&nbsp;&nbsp;"Da, prijatelju Žiskare, ali uskoro bi mogli biti spremni, a kada jednom budu spremni, moraće smesta da navale. Svako odlaganje povećaće izglede da dođe do kakve pukotine koja bi ih odala."
<BR>&nbsp;&nbsp;&nbsp;&nbsp;&nbsp;"Veoma je pohvalno to do čega si sve došao, prijatelju Denile, na osnovu ono malo nagoveštaja koje imamo. A sada mi reci nešto o prirodi tog udarca. Što to, tačno, Svemirci planiraju?"
<BR>&nbsp;&nbsp;&nbsp;&nbsp;&nbsp;"Dovde sam, prijatelju Žiskare, stigao preko veoma nesigurnog tla, nisam bio čak ni siguran da je moje rezonovanje potpuno ispravno. Ali čak da pretpostavimo da jeste, ne mogu dalje. Bojim se da ne znam i da ne mogu zamisliti kakva bi priroda tog udarca mogla biti."
<BR>&nbsp;&nbsp;&nbsp;&nbsp;&nbsp;Žiskar reče: "Ali ne možemo preduzeti odgovarajuće mere da se suprotstavimo tom napadu i razrešimo krizu, dok ne znamo njegovu prirodu. Ako budemo morali da čekamo rezultate napada da bismo otkrili njegovu prirodu, onda će biti suviše kasno da se išta preduzme."
<BR>&nbsp;&nbsp;&nbsp;&nbsp;&nbsp;Denil reče: "Ako je priroda predstojećeg događaja poznata bilo kom Svemircu, onda je to Amadiro. Zar ne bi mogao da nateraš Amadira da to javno objavi, te da na taj način uzbuni Naseljivače i onemogući poduhvat?"
<BR>&nbsp;&nbsp;&nbsp;&nbsp;&nbsp;"To ne bih mogao da uradim, prijatelju Denile, a da ozbiljno ne razorim njegov um. Sumnjam da bih ga mogao dovoljno dugo držati neoštećenog kako bih mu omogućio da objavi tu stvar. Ne bih mogao da učinim nešto tako."
<BR>&nbsp;&nbsp;&nbsp;&nbsp;&nbsp;"Možda bismo, onda", reče Denil, "mogli da se tešimo mišlju da je moje rezonovanje pogrešno i da se ne priprema nikakav napad na Zemlju."
<BR>&nbsp;&nbsp;&nbsp;&nbsp;&nbsp;"Ne", reče Žiskar. "Osećam da si u pravu i da jednostavno moramo... beskonačno čekati."
<BR>
<BR>&nbsp;&nbsp;&nbsp;&nbsp;&nbsp;17.
<BR>&nbsp;&nbsp;&nbsp;&nbsp;&nbsp;Gladija, koju je mučilo neko gotovo bolno predosećanje, čekala je da se završi konačni Skok. Tada će se naći dovoljno blizu Solariji da se njeno sunce ukaže u obliku diska.
<BR>&nbsp;&nbsp;&nbsp;&nbsp;&nbsp;Biće to samo običan disk, razume se, bezoblični krug svetlosti, toliko prigušen da će se u njega moći netremice gledati, pošto svetlost bude prošla kroz odgovarajući filter.
<BR>&nbsp;&nbsp;&nbsp;&nbsp;&nbsp;Ne bi se moglo reći da je njegov izgled jedinstven. Sve zvezde koje među svojim planetama imaju neki svet pogodan za život prema ljudskim merilima imale su podužu listu neophodnih uslova koja se završavala tako da su sve međusobno bile slične. Sve su to bile pojedinačne zvezde... ni mnogo veće ni mnogo manje od Sunca koje je obasjavalo Zemlju... niti suviše aktivne, suviše stare, suviše tihe, suviše mlade, suviše tople, suviše hladne, kao ni suviše neuobičajene po hemiskom sastavu. Sve su imale sunčeve pege, baklje, protuberance i sve su na prvi pogled izgledale isto. Bilo je potrebno da se izvede pažljiva spektroheliografska analiza da bi se uočile pojedinosti koje su svaku zvezdu činile jedinstvenom.
<BR>&nbsp;&nbsp;&nbsp;&nbsp;&nbsp;Pa ipak, kada se Gladija zagledala u krug svetlosti koji joj odista nije predstavljao ništa više do jednog kruga svetlosti, osetila je kako joj u oči naviru suze. Nikada nije ni pomislila na to sunce dok je živela na Solariji; ono je predstavljalo tek večni izvor svetlosti i toplote, koji se pojavljivao i zalazio postojanim ritmom. Kada je napuštala Solariju, posmatrala je to sunce kako nestaje iza nje i osećala je samo zahvalnost. Nije cenila nijedno svoje sećanje na to sunce.
<BR>&nbsp;&nbsp;&nbsp;&nbsp;&nbsp;Pa ipak sada je tiho plakala. Stidela se sebe što se raznežila bez ikakvog razloga koji bi mogla da objasni, ali to nije zaustavilo plač.
<BR>&nbsp;&nbsp;&nbsp;&nbsp;&nbsp;Uložila je veći napor kada se upalilo signalno svetlo. To mora da je D. Ž. na vratima; niko drugi se ne bi približio njenoj kabini.
<BR>&nbsp;&nbsp;&nbsp;&nbsp;&nbsp;Denil reče: "Da ga pustim unutra, gospođo? Čini mi se da ste emocionalno potreseni."
<BR>&nbsp;&nbsp;&nbsp;&nbsp;&nbsp;"Da, emocionalno sam potresena, Denile, ali pusti ga. Pretpostavljam da ga to neće iznenaditi."
<BR>&nbsp;&nbsp;&nbsp;&nbsp;&nbsp;Ipak ga je iznenadilo. Konačno je ušao sa osmehom na svom bradatom licu... s osmehom koji je gotovo odmah nestao. Napravio je korak unazad i tiho rekao: "Navratiću kasnije."
<BR>&nbsp;&nbsp;&nbsp;&nbsp;&nbsp;"Ostanite!" reče Gladija grubo. "Nije to ništa. Trenutna glupa reakcija." Ona šmrknu i ljutito pređe rukom preko očiju. "Zašto ste došli?"
<BR>&nbsp;&nbsp;&nbsp;&nbsp;&nbsp;"Želeo sam s vama da porazgovaram o Solariji. Ako nam pođe za rukom da izvršimo mikropodešavanje, spustićemo se sutra. Ako vam sada nije do razgovora..."
<BR>&nbsp;&nbsp;&nbsp;&nbsp;&nbsp;"Jeste mi do razgovora. U stvari, imam jedno pitanje za vas. Zašto su nam bila potrebna tri Skoka da stignemo ovamo? Bio je dovoljan i samo jedan. Jedan je bio dovoljan još u vreme kada su mene prebacivali sa Solarije na Auroru pre dvadeset dekada. Tehnika putovanja kroz prostor sigurno od onda nije nazadovala."
<BR>&nbsp;&nbsp;&nbsp;&nbsp;&nbsp;Na D. Ž.-ovom licu ponovo zablista osmeh. "Izbegavanje. Želeo sam, recimo, da zbunim auroranski brod... ako nas je neki od njih pratio."
<BR>&nbsp;&nbsp;&nbsp;&nbsp;&nbsp;"Zašto bi nas sledio?"
<BR>&nbsp;&nbsp;&nbsp;&nbsp;&nbsp;"To je, gospođo, bila tek pretpostavka. Učinilo mi se da je veće bilo malo previše predusretljivo. Predložili su da se mojoj ekspediciji na Solariju pridruži i jedan auroranski brod."
<BR>&nbsp;&nbsp;&nbsp;&nbsp;&nbsp;"Pa, to ne bi bilo naodmet, zar ne?"
<BR>&nbsp;&nbsp;&nbsp;&nbsp;&nbsp;"Možda... da sam bio potpuno ubeđen da iza svega ne stoji Aurora. Sasvim otvoreno sam rekao veću da bih više voleo da krenem sam... ili..." on uperi prst u Gladiju "...samo sa vama. Zar veće ipak nije moglo da pošalje neki brod da me prati čak i protiv moje volje... da kažemo, čisto dobronamerno? Ali ja ga i dalje ne želim; očekujem da ću imati dovoljno nevolja i da mi neće biti potrebno da se još svaki čas nervozno osvrćem. Zato sam se pobrinuo da zametnem trag... Šta znate o Solariji, gospođo?"
<BR>&nbsp;&nbsp;&nbsp;&nbsp;&nbsp;"Zar vam nisam već toliko puta rekla? Ništa! Prošlo je dvadeset dekada."
<BR>&nbsp;&nbsp;&nbsp;&nbsp;&nbsp;"Ali, gospođo, mislim na psihologiju Solarijanaca. Ona se nije mogla izmeniti za samo dvadeset dekada... Recite mi, zašto su napustili svoju planetu."
<BR>&nbsp;&nbsp;&nbsp;&nbsp;&nbsp;"Priča koju sam čula", reče mirno Gladija, "svodi se na to da je broj stanovnika nezadrživo opadao. Za to je očigledno odgovorna kombinacija preranog umiranja i slabog rađanja."
<BR>&nbsp;&nbsp;&nbsp;&nbsp;&nbsp;"Da li vam to zvuči verovatno?"
<BR>&nbsp;&nbsp;&nbsp;&nbsp;&nbsp;"Svakako. Broj stanovnika se oduvek sporo povećavao." Lice joj se izobličilo usled sećanja. "Solarijanski običaji ne idu na ruku oplođavanju, bilo da je u pitanju prirodno, veštačko ili ektogenetsko."
<BR>&nbsp;&nbsp;&nbsp;&nbsp;&nbsp;"Vi nikada niste imali dece, gospođo?"
<BR>&nbsp;&nbsp;&nbsp;&nbsp;&nbsp;"Na Solariji, ne."
<BR>&nbsp;&nbsp;&nbsp;&nbsp;&nbsp;"A što se tiče prevremenog umiranja?"
<BR>&nbsp;&nbsp;&nbsp;&nbsp;&nbsp;"Mogu samo da nagađam. Pretpostavljam da je ono posledica osećanja neuspeha. Jasno je da Solarija nije funkcionisala kako treba, mada su Solarijanci ulagali veliki emocionalni žar želeći da svom svetu podare idealno društvo... koje ne samo da bi bilo bolje od onog najboljeg na Zemlji, već i takvo koje bi bilo savršenije i od bilo koga drugog među svetovima Svemiraca."
<BR>&nbsp;&nbsp;&nbsp;&nbsp;&nbsp;"Hoćete li vi to da kažete da je Solarija umirala od kolektivne boljke slomljenih srdaca svog naroda?"
<BR>&nbsp;&nbsp;&nbsp;&nbsp;&nbsp;"Ako to želite da predstavite na jedan tako besmislen način", reče nezadovoljno Gladija.
<BR>&nbsp;&nbsp;&nbsp;&nbsp;&nbsp;D. Ž. slegnu ramenima. "Izgleda da je bilo onako kako vi kažete. Ali da li bi oni odista otišli? Gde bi otišli? Kako bi živeli?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Ali, gospođo Gladija, dobro je poznato da su Solarijanci naviknuti na ogromne komade zemlje, koje opslužuju hiljade robota, tako da je svaki Solarijanac gotovo potpuno izolovan. Ako su napustili Solariju, kuda su mogli da odu? Gde bi našli društvo koje bi im u tom pogledu izišlo u susret? Da li su oni, u stvari, otišli na neki drugi svet Svemiraca?"
<BR>&nbsp;&nbsp;&nbsp;&nbsp;&nbsp;"Koliko ja znam, nisu. Ali ja baš nisam neko kome bi se oni poverili."
<BR>&nbsp;&nbsp;&nbsp;&nbsp;&nbsp;"Da nisu možda za sebe pronašli neki novi svet? Ako je to u pitanju, onda to znači da je taj svet sirov i da treba uložiti mnogo truda u teraformiranje. Da li su oni bili pripremljeni za tako nešto?"
<BR>&nbsp;&nbsp;&nbsp;&nbsp;&nbsp;Gladija zatrese glavom. "Ne znam."
<BR>&nbsp;&nbsp;&nbsp;&nbsp;&nbsp;"Možda nisu ni otišli."
<BR>&nbsp;&nbsp;&nbsp;&nbsp;&nbsp;"Koliko sam razumela, Solarija ne daje znake života."
<BR>&nbsp;&nbsp;&nbsp;&nbsp;&nbsp;"Kakve znake?"
<BR>&nbsp;&nbsp;&nbsp;&nbsp;&nbsp;"Prestale su sve međuplanetne komunikacije. Prestalo je svako zračenje sa planete, sem onog koje potiče od robotskog rada ili onog koje se jasno može pripisati prirodnim uzrocima."
<BR>&nbsp;&nbsp;&nbsp;&nbsp;&nbsp;"Otkud to znate?"
<BR>&nbsp;&nbsp;&nbsp;&nbsp;&nbsp;"To je izveštaj koji se pojavio u auroranskim vestima."
<BR>&nbsp;&nbsp;&nbsp;&nbsp;&nbsp;"Ah! Izveštaj! Da neko možda ne laže?"
<BR>&nbsp;&nbsp;&nbsp;&nbsp;&nbsp;"Čemu bi služila jedna takva laž?" Gladija se ukruti pri pomisli na to.
<BR>&nbsp;&nbsp;&nbsp;&nbsp;&nbsp;"Kako bi naši brodovi bili namamljeni na taj svet i uništeni."
<BR>&nbsp;&nbsp;&nbsp;&nbsp;&nbsp;"Pa to je smešno, D. Ž." Glas joj postade oštriji. "Šta bi Svemirci dobili uništenjem dve trgovačke letelice, prethodno se posluživši jednom tako tananom i razrađenom varkom?"
<BR>&nbsp;&nbsp;&nbsp;&nbsp;&nbsp;"Nešto je uništilo dve letelice Naseljivača na jednoj planeti koja bi trebalo da je pusta. Kako to objašnjavate."
<BR>&nbsp;&nbsp;&nbsp;&nbsp;&nbsp;"Ne mogu da objasnim. Pretpostavljam da idemo na Solariju kako bismo došli do objašnjenja."
<BR>&nbsp;&nbsp;&nbsp;&nbsp;&nbsp;D. Ž. ju je namrgođeno promatrao. "Da li biste bili u stanju da me odvedete u oblast koja je vama pripadala kada ste živeli na Solariji?"
<BR>&nbsp;&nbsp;&nbsp;&nbsp;&nbsp;"Na moje imanje?" Ona mu zaprepašćeno uzvrati pogled.
<BR>&nbsp;&nbsp;&nbsp;&nbsp;&nbsp;"Zar ne biste voleli da ga ponovo vidite?"
<BR>&nbsp;&nbsp;&nbsp;&nbsp;&nbsp;Gladijino srce kao da je na trenutak prestalo da kuca. "Da, želela bih, ali zašto baš tamo?"
<BR>&nbsp;&nbsp;&nbsp;&nbsp;&nbsp;"Dva broda koja su bila uništena spustila su se na dosta udaljenim tačkama planete, pa ipak, oba su dosta brzo bila uništena. Iako svako mesto može biti opasno po život, čini mi se da je vaše možda manje od ostalih."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što nam tamo roboti mogu pomoći. Vi biste ih prepoznali, zar ne? Pretpostavljam da traju više od dvadeset dekada. Bar je to bio slučaj sa Denilom i Žiskarom. A oni koji su bili tamo dok ste još živeli na svom imanju sigurno vas se još sećaju, zar ne? Odnosili bi se prema vama kao prema svojoj gospodarici i svoju uslužnost prema vama pretpostavili bi onoj koju duguju prosečnim ljudskim bićima."
<BR>&nbsp;&nbsp;&nbsp;&nbsp;&nbsp;Gladija reče: "Na mom imanju bilo je deset hiljada robota. Viđala sam otprilike tridesetak. Većinu ostalih nikad nisam srela, a verovatno ni oni mene. Poljoprivredni roboti nisu baš usavršeni, znate, kao ni oni koji rade u šumama i rudnicima. Kućni roboti bi me se još mogli sećati... ako nisu prodati ili premešteni od mog odlaska. Zatim, dešavaju se i nesrećni slučajevi, pa neki roboti ne traju dvadeset dekada... Pored toga, bilo šta da mislite o robotskom sećanju, ljudsko sećanje je sklono greškama i može se desiti da se ja nijednog ne setim."
<BR>&nbsp;&nbsp;&nbsp;&nbsp;&nbsp;"Pa i da je tako", reče D. Ž, "možete li me uputiti ka vašem imanju?"
<BR>&nbsp;&nbsp;&nbsp;&nbsp;&nbsp;"Mislite, da vam kažem geografsku širinu i dužinu? Ne."
<BR>&nbsp;&nbsp;&nbsp;&nbsp;&nbsp;"Imam karte Solarije. Može li vam to pomoći?"
<BR>&nbsp;&nbsp;&nbsp;&nbsp;&nbsp;"Možda približno. Nalazi se u južnom centralnom delu severnog kontinenta Heliona."
<BR>&nbsp;&nbsp;&nbsp;&nbsp;&nbsp;"A kada se jednom nađemo tamo negde, da li će vam orijentiri biti od pomoći da se bolje snađete... ako preletimo preko površine Solarije?"
<BR>&nbsp;&nbsp;&nbsp;&nbsp;&nbsp;"Mislite na morske obale i reke?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Mislim da hoće?"
<BR>&nbsp;&nbsp;&nbsp;&nbsp;&nbsp;"Dobro! A u međuvremenu pokušajte da se setite imena i izgleda bar nekih vaših robota. To bi moglo da bude pitanje života ili smrti."
<BR>
<BR>&nbsp;&nbsp;&nbsp;&nbsp;&nbsp;18.
<BR>&nbsp;&nbsp;&nbsp;&nbsp;&nbsp;D. Ž. Bejli je bio sasvim drugačija osoba u prisutnosti oficira. Nigde ni traga od širokog osmeha niti ravnodušnosti prema opasnosti. Sedeo je nagnut nad karte sa izrazom lica koji je odavao krajnju koncentraciju.
<BR>&nbsp;&nbsp;&nbsp;&nbsp;&nbsp;On reče: "Ako žena ne greši, dosta tačno smo odredili granice imanja... i ako pređemo na letenje, trebalo bi uskoro sasvim pouzdano da ga odredimo."
<BR>&nbsp;&nbsp;&nbsp;&nbsp;&nbsp;"Uzaludno trošenje energije, kapetane", promrmlja Jamin Oser, drugokomandujući. Bio je visok kao i D. Ž. i dobro zarastao u bradu. Brada mu je bila crvenkastosmeđa kao i obrve koje su pravile luk iznad svetloplavih očiju. Izgledao je prilično star, ali sticao se utisak da je to posledica iskustva, a ne godina.
<BR>&nbsp;&nbsp;&nbsp;&nbsp;&nbsp;"Šta ja tu mogu", reče D. Ž. "Da imamo antigravitaciju koju nam tehnolozi stalno obećavaju da ćemo dobiti još s ove strane večnosti, bilo li drugačije."
<BR>&nbsp;&nbsp;&nbsp;&nbsp;&nbsp;On se ponovo zagleda u kartu i reče: "Ona kaže da bi trebalo da se nalazi duž ove reke oko šezdeset kilometara uzvodno od mesta gde se uliva u ovu veću. Ako ne greši."
<BR>&nbsp;&nbsp;&nbsp;&nbsp;&nbsp;"I dalje sumnjate", reče Čandrus Nadirhaba, čije su oznake ukazivale na to da je bio navigator i da je njegov zadatak bio da brod spusti na određeno mesto... ili bar na ono mesto na koje mu se ukaže. Njegova tamna koža i uredni brkovi doprinosili su privlačnoj snazi njegovog lica.
<BR>&nbsp;&nbsp;&nbsp;&nbsp;&nbsp;"Ona se priseća tih stvari posle vremenskog jaza od dvadeset dekada", reče D. Ž. "Kakvih bi se pojedinosti ti sećao o nekom prizoru koji nisi video makar samo tri dekade? Ona nije robot. Možda je zaboravila."
<BR>&nbsp;&nbsp;&nbsp;&nbsp;&nbsp;"Pa zašto smo je onda poveli?" promrmlja Oser. "Kao i onog drugog, odnosno robota? On uznemiruje posadu, a i ja ga baš ne volim."
<BR>&nbsp;&nbsp;&nbsp;&nbsp;&nbsp;D. Ž. podiže pogled, nabravši obrve. Zatim reče tihim glasom: "Na ovom brodu nije važno da li se vama ili posadi nešto dopada ili ne, gospodine. Ja sam odgovoran i ja donosim odluke. Verovatno ćemo za šest časova pošto se spustimo svi biti mrtvi sem u slučaju da nas ta žena ne spasi."
<BR>&nbsp;&nbsp;&nbsp;&nbsp;&nbsp;Nadirhaba hladno reče: "Ako treba da umremo, umrećemo. Ne bismo bili trgovci, da ne znamo kako je iznenadna smrt druga strana velikog profita. A u ovoj misiji svi smo dobrovoljci. Pa ipak, nije naodmet znati odakle nas smrt vreba, kapetane. Ako ste to dokonali, mora li to ostati tajna?"
<BR>&nbsp;&nbsp;&nbsp;&nbsp;&nbsp;"Ne, ne mora. Trebalo bi da su Solarijanci otišli, ali pretpostavimo da ih je nekoliko stotina ostalo, pritajivši se kako bi motrili na radnju, da tako kažem."
<BR>&nbsp;&nbsp;&nbsp;&nbsp;&nbsp;"Šta oni mogu protiv jednog naoružanog broda, kapetane? Poseduju li neko tajno oružje?"
<BR>&nbsp;&nbsp;&nbsp;&nbsp;&nbsp;"Ne baš tako tajno", reče D. Ž. "Solarija je preplavljena robotima. To je u prvom redu razlog što su se brodovi Naseljivača spustili na taj svet. Svaki preostali Solarijanac možda ima na raspolaganju milion robota. Jednu ogromnu armiju."
<BR>&nbsp;&nbsp;&nbsp;&nbsp;&nbsp;Eban Kalaja bio je zadužen za vezu. Do tada nije progovorio ni reči, svestan svog statusa mlađeg člana posade, što je još više isticala činjenica da on jedini od četvorice prisutnih oficira nije imao ni bradu ni brkove. Sada je primetio: "Roboti", reče on, "ne mogu da povrede ljudsko biće."
<BR>&nbsp;&nbsp;&nbsp;&nbsp;&nbsp;"Tako nam je rečeno", reče hladno D. Ž, "ali šta mi znamo o robotima? Znamo samo to da su dva broda uništena i da je oko stotinu ljudskih bića... sve samih dobrih Naseljivača... pobijeno na dve strane sveta pretrpanog robotima. Ko je to mogao učiniti? Mi ne znamo koju vrstu naređenja jedan Solarijanac može izdati robotima ili kakvim trikom se može zaobići takozvani prvi zakon robotike.
<BR>&nbsp;&nbsp;&nbsp;&nbsp;&nbsp;"Stoga mi", nastavi on, "i sami moramo malo da zaobilazimo. Najviše što možemo da zaključimo na osnovu izvještaja koje smo primili sa druga dva broda pre no što su bili uništeni, jeste to da su se cele posade bile iskrcale. Konačno, to je bio prazan svet, pa su hteli da protegnu noge, udahnu svež vazduh i razgledaju robote koje su došli da pokupe. Brodovi su im ostali nezaštićeni, a oni sami nespremni kada je došlo do napada.
<BR>&nbsp;&nbsp;&nbsp;&nbsp;&nbsp;"To se ovog puta neće dogoditi. Ja izlazim, ali vi ostali ostajete na brodu ili u njegovoj blizini."
<BR>&nbsp;&nbsp;&nbsp;&nbsp;&nbsp;U Nadirhabinim očima ogledalo se neslaganje. "Zašto vi, kapetane? Ako vam je potreban neko ko će izigravati mamac, mnogo lakše se možemo odreći bilo kog drugog nego vas."
<BR>&nbsp;&nbsp;&nbsp;&nbsp;&nbsp;"Drago mi je što tako mislite, navigatore", reće D. Ž, "ali ja neću biti sam. Sa mnom će poći Svemirka i njeni pratioci. Ona je bitna. Možda će prepoznati nekog robota; u svakom slučaju, neki bi mogli da je se sete. Nadam se da nju roboti neće napasti, iako im je možda naređeno da nam to prirede."
<BR>&nbsp;&nbsp;&nbsp;&nbsp;&nbsp;"Mislite da će se setiti stare gospodarice i pasti na kolena", reče suvo Nadirhaba.
<BR>&nbsp;&nbsp;&nbsp;&nbsp;&nbsp;"Ako ti se tako dopada. Zbog toga sam je poveo i zbog toga ćemo se spustiti na njeno imanje. A ja moram biti s njom, jer je ja jedini poznajem... bar donekle... i moram se pobrinuti da ne napravi neku glupost. Kada jednom saznamo šta se to pred nama isprečilo i ako ostanemo živi pošto nju iskoristimo kao štit možemo sami nastaviti. Ona nam više neće biti potrebna."
<BR>&nbsp;&nbsp;&nbsp;&nbsp;&nbsp;Oser reče: "A šta ćemo onda s njom? Izbaciti je u svemir?"
<BR>&nbsp;&nbsp;&nbsp;&nbsp;&nbsp;D. Ž. zagrme: "Vratićemo je na Auroru!"
<BR>&nbsp;&nbsp;&nbsp;&nbsp;&nbsp;Oser reče: "Moram vam reći, kapetane, da će posada smatrati da je to uzaludno i nepotrebno putovanje. Najbolje će biti da je ostavimo na ovom prokletom svetu. Ona i inače odatle potiče."
<BR>&nbsp;&nbsp;&nbsp;&nbsp;&nbsp;"Da", reče D. Ž. "To bi bila prava stvar, zar ne, kada bi posada meni izdavala naređenja."
<BR>&nbsp;&nbsp;&nbsp;&nbsp;&nbsp;"Ubeđen sam da do toga neće doći", reče Oser, "ali posada ima svoje mišljenje, a nezadovoljna posada može putovanje učiniti opasnim."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
