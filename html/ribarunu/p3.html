<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NJUTNOVO SPAVANJE
<P>&nbsp;&nbsp;&nbsp;&nbsp;&nbsp;Kad je vlada Atlantske Unije, koja je sponzorisala 'Društvo SPES' kao svoj projekat posebne namene, javnosti još nedostupan, oborena državnim udarom na početku prestupne godine (zbog čega je dobio naziv 'prestupni udar'), Maston i njegovi ljudi bejahu spremni: te iste noći sav novac Društva, dokumentacija i svi članovi prošvercovani su preko granice, u Sjedinjene Američke Države. Posle kratkog pregrupisavanja, uputili su peticiju Republici Kaliforniji, tražeći dozvolu da se nastane na nenaseljenim močvarnim terenima poznatim kao 'hemijske zemlje' zbog toksičnog otpada koji se tamo nagomilao, u dolini Sen Žoakin. Sagradili su na tom mestu Bejkersfild, grad pod kupolom, prototip samog SPES-a - naročitog satelita. Unutra se tako lepo moglo živeti da je nekolicina kolonista počela da postavlja pitanje: zašto ne ostati, zašto utrošiti ogromne svote novca i ogroman dodatni trud? Ali propast mirovnog sporazuma Kalifornije i Meksika, poznatog kao Kal-Meks plan, i prvi upadi većih vojnih formacija sa juga, kao i nova epidemija gljivične kuge, dokazaše još jednom da se na Zemlji ne može ostati. Sledeće četiri godine, montažerske ekipe podizane su na orbitu i vraćane šatlom, četiri puta godišnje. Sedam godina posle prebacivanja u Kaliforniju, izvedeno je završnih deset poletanja sa rampe na Zemlji i deset uspešnih pristajanja uz zlatni mehur koji je lebdeo u libracionoj tački. Svi kolonisti našli su se u Spesu, bezbedni. Samo pet nedelja kasnije monitori Spesa javili su da su Ramirezove horde pregazile dolinu Sen Žoakin, uništile tamošnju lansirnu rampu, popljačkale sve što je bilo preostalo od grada Bejkersfilda i spalile kupolu.
<BR>&nbsp;&nbsp;&nbsp;&nbsp;&nbsp;"Pobegosmo za dlaku", reče Noah svom ocu, Ajku. Noah je imao jedanaest godina i čitao je mnogo. Otkrivao je, sopstvenim trudom, jedan po jedan književni kliše, i svaki je upotrebljavao, svečano i zadovoljno.
<BR>&nbsp;&nbsp;&nbsp;&nbsp;&nbsp;"Ono što meni nije jasno", reče Ester, "jeste sledeće: zašto nisu svi postupili kao mi." Ona prstom pogura naočari malo nagore, namršteno gledajući slike na monitorskim ekranima. Korektivna hirurgija zasad nije mnogo pomogla njenom veoma lošem vidu; pošto je imala velike probleme sa imuno-sistemom i alergijskim reakcijama, nije dolazila u obzir nikakva transplantasija očnih sočiva. Ester, čak, nije smela ni da nosi kontakt-sočiva. Zato je imala naočare na licu, kao neko derište iz sirotinjskog kvarta. Ali doktori su uveravali Ajka da će dve-tri godine života ovde, u potpuno nezagađenoj sredini Spesa, biti spas za Ester: ona će moći da izabere za sebe par savršenih očiju iz zalihe zamrznutih organa. "Onda ćeš biti moja plavooka devojčica!" govorio joj je otac u šali, posle neuspeha njene treće operacije, kad joj je bilo trinaest. Važno je bilo jedno: njen nedostatak nastao je pri razvoju organizma, posle rođenja. Nije bio genetski uslovljen. "Tebi su i geni plavi", govorio joj je Ajk. "Noah i ja imamo recesivne za skoliozu, ali ti, devojčice moja, ti si helično savršena. Noah će morati da nađe partnerku u grupi B ili G, ali ti ćeš moći da biraš iz cele kolonije - ti si bez ograničenja. A takvih ima samo dvanaest u celoj ovoj naseobini."
<BR>&nbsp;&nbsp;&nbsp;&nbsp;&nbsp;"Znači, mogu da se pustim u promet. Živeo promiskuitet", govorila je tada Ester, sa licem pokeraški bezizražajnim, ispod zavoja. "Živeo broj trinaest."
<BR>&nbsp;&nbsp;&nbsp;&nbsp;&nbsp;Sad je stajala uz svog brata; Ajk ih je oboje pozvao u monitorski centar, da vide šta se dogodilo sa njihovim gradićem pod kupolom, Bejkersfildom. Neki od žena i dece u Spesu ispoljavali su sklonost ka sentimentalnosti, ka 'nostalgiji', kako su to oni govorili; on je želeo da se njegova deca uvere kakva je Zemlja, zašto su otišli. Spesova VI, veštačka inteligencija, programirana da odabira emisije zanimljive za ovu koloniju, dovršila je izveštaj iz Bejkersfilda projekcijom daljih Ramirezovih osvajanja, a onda se prebacila na peruansku meteorološku studiju Amazonije. Ekrani se ispuniše peščanim dinama i 'ćelavim' crvenim ravnicama, a glas na engleskom jeziku (zapravo je prevodila VI, preuzimajući tako i ulogu 'spikera'), nastavi svoju jednoličnu, zujavu pričanciju. "Vidi, molim te", reče Ester, piljeći i pridržavajući naočare prstima da ne spadaju. "Pa to je sve mrtvo tamo. Zašto se nisu svi popeli ovamo?"
<BR>&nbsp;&nbsp;&nbsp;&nbsp;&nbsp;"Novac", reče njena majka.
<BR>&nbsp;&nbsp;&nbsp;&nbsp;&nbsp;"Zato što većina ljudi nije voljna da se osloni na svoj razum", reče Ajk. "Drugorazredni činilac je novac, materijalna mogućnost. Već stotinu godina svi koji su želeli da gledaju, mogli su da vide šta se dešava: iscrpljenje resursa, populaciona eksplozija, slom vladajućih institucija. Ali da bi čovek racionalno postupio, mora biti voljan da se osloni na razum. Većina ljudi radije će se osloniti na sreću, ili na Boga, ili na neko lako rešenje. Nije lako sa razumom. Planirati pažljivo, to je - naporno. A naporno je i čekati godinama, opredeljivati se za teška, ali dobra rešenja, prikupljati sve nove i nove svote za finansiranje poduhvata, očuvati tajnu da ne bi čitav projekat bio kooptiran u nešto drugo, ili upropašćen pohlepom ili maloumnošću. Koliko ima onih koji se mogu držati jedne, prave linije, u svetu koji se raspada? Razum je onaj kompas koji nas je vodio i doveo dovde."
<BR>&nbsp;&nbsp;&nbsp;&nbsp;&nbsp;"Niko drugi nije ni pokušao?"
<BR>&nbsp;&nbsp;&nbsp;&nbsp;&nbsp;"Koliko je nama poznato, niko."
<BR>&nbsp;&nbsp;&nbsp;&nbsp;&nbsp;"Postojali su fojovci", reče Noah tankim glasom. "Čitao sam o tome. "Strpali su hiljade ljudi u led, kao na zamrzavanje organa, ali cele ljude, žive. Proizveli su veliki broj jeftinih raketa i sve ih ispalili u kosmos, u nadi da će jednog dana, kroz oko hiljadu godina, stići do neke zvezde i probuditi se. Ali nisu čak ni znali da li ta zvezda ima neku planetu."
<BR>&nbsp;&nbsp;&nbsp;&nbsp;&nbsp;"A njihov vođa, velečasni Keven Foj, stajaće na njoj da im poželi dobrodošlicu u Obećanu zemlju", reče Ajk. "Dobar život malo sutra, a umireš danas... jadni oslići! Narod ih je tako zvao, zato što su u samoposlugama mogli da se kupe oni zamrznuti oslići, pakovani tako da je u svakoj kesi bila samo po jedna riba. Ja sam bio otprilike vaših godina i gledao sam na vestima kako se Fojovi 'oslići' penju u rakete, nazvane 'fojnice'. Polovina su već bili zaraženi fungoidima ili RMV-ima. Ulazili su noseći bebe i pevajući. To nisu bili ljudi koji veruju u razum, nego ljudi koji se prepuštaju očajanju."
<BR>&nbsp;&nbsp;&nbsp;&nbsp;&nbsp;Holovid je prikazivao ogromnu prašinastu oluju koja se polako valjala preko pustinjskih područja gde je nekad bio sliv reke Amazon. Oblaci prašine imali su tupu, tamnu boju, mešavinu crvene, sive i smeđe; boju zemlje.
<BR>&nbsp;&nbsp;&nbsp;&nbsp;&nbsp;"Imamo mi sreće", reče Ester. "Pretpostavljam."
<BR>&nbsp;&nbsp;&nbsp;&nbsp;&nbsp;"Ne", reče njen otac. "Sreća nije imala nikakve veze s time. Niti smo mi neki izabran narod. Birali smo sami." Ajk je bio čovek koji govori blagim tonom, ali sad se u njegovom glasu osećao i drhtaj nečeg grubog, zbog čega ga deca na trenutak pogledaše, a žena ostade zagledana u njega nekoliko trenutaka. Njene smeđe oči bile su bistre, svetle.
<BR>&nbsp;&nbsp;&nbsp;&nbsp;&nbsp;"Takođe smo se žrtvovali", reče ona.
<BR>&nbsp;&nbsp;&nbsp;&nbsp;&nbsp;Klimnuo je glavom.
<BR>&nbsp;&nbsp;&nbsp;&nbsp;&nbsp;Smatrao je da ona verovatno misli na njegovu majku. Sara Rouz se kvalifikovala za jedno od četiri mesta ostavljena za žene koje zbog svojih godina više ne mogu rađati decu, ali su vrhunski osposobljene za stručne poslove. Ali kad joj je Ajk, čije je pravo ime bilo Ajzak, ili Isak, rekao da ju je uspeo ubaciti, Sara je prasnula: "Ja da živim u toj groznoj konzervi, u toj kuglici za kuglični ležaj koja se vrti u ničemu? Gde nema vazduha, ni mesta?" Pokušao je da joj objasni o pejzažima u Spesu, ali ona je sve to odbacila. "Znaš da sam imala napad klaustrofobije u Čikagu, pod kupolom dva kilometra u prečniku! Mani se gluposti. Povedi ti Suzanu i decu, mene ostavite da udišem smog, važi? Idite vi. Meni šaljite samo razglednice sa Marsa." Umrla je od retromutacionog virusa, soja RMV-3, nepune tri godine posle tog razgovora. Kad je Ajkova sestra zvala da kaže da Sara umire, Ajk je već bio dekontaminiran; izići iz gradića-kupole Bejkersfild značilo bi primorati sebe na dekontaminaciju iz početka, ali i izložiti se infekciji tim najgorim od svih sojeva brzomutirajućeg virusa koji je prouzrokovao već oko dve milijarde ljudskih žrtava, više nego spororadijacijski sindrom, a gotovo isto koliko i masovna glad. Ajk nije pošao. Uskoro potom, stigla je poruka od njegove sestre: 'Mama umrla sredu noć, sahrana 10 petak.' Ajk je slao poruke faksom, mrežom, videom, ali nijedna poruka nije se probila ili njegova sestra nije želela nijednu da primi. To je sad bio stari bol. Oni su izabrali. Oni su se žrtvovali.
<BR>&nbsp;&nbsp;&nbsp;&nbsp;&nbsp;Njegova deca su sad pred njim, divna deca radi koje su sve žrtve prinete: deca koja su nada. Budućnost. A na Zemlji je obrnuto, tamo prinose decu na žrtvu. Prošlosti.
<BR>&nbsp;&nbsp;&nbsp;&nbsp;&nbsp;"Odabrali smo", reče on, "i žrtvovali smo se. I pošteđeni smo." Iznenadiše i njega samog te dve poslednje reči, dok ih je izgovarao.
<BR>&nbsp;&nbsp;&nbsp;&nbsp;&nbsp;"Ej", reče Noah, "Es, idemo, petnaest je, propustićemo šou." Odjuriše, mršavi dečak i temeljito građena devojka, kroz vrata i preko Livade.
<BR>&nbsp;&nbsp;&nbsp;&nbsp;&nbsp;Porodica Rouz živela je ovde u Vermontu. Ajku bi svaki pejzaž bio dobar, ali je Suzan rekla da su Florida i Boulder lažnjaci, a da bi od Urbana smesta pošizila. Zato je njihova stambena jedinica gledala na jednu livadu Vermonta. Saborna jedinica, ka kojoj su dvoje mladih pošli, imala je belo pročelje sa urednim crkvenim zvonikom, a iza nje je bilo projektovano obzorje, sa zaštitničkim plavim šumovitim brdima. Svetla u kvadrantu Vermont bila su taman koliko treba pomaknuta od vertikale, rekla je Suzan - "Ili je pozno jutro, ili rano popodne, uvek imaš vremena da obaviš sve poslove." To je bilo svojevrsno žongliranje sa stvarnošću, smatrao je Ajk; ali, malo, ne opasno. Nije se nimalo usprotivio. Njemu, lično, bilo je dovoljno tri ili četiri sata sna; oduvek je bio čovek noći i dopadala mu se okolnost da je sad mogao računati da će noć uvek biti jednake dužine, a ne prekratka u leto.
<BR>&nbsp;&nbsp;&nbsp;&nbsp;&nbsp;"Da ja tebi nešto kažem", reče on Suzani, posle razmišljanja o deci i o onom dugom pogledu koji mu je uputila.
<BR>&nbsp;&nbsp;&nbsp;&nbsp;&nbsp;"A?" odvrati ona, ne odvajajući pogled od holovizije, na kojoj se videlo kako oluja izbacuje prašinu u stratosferu: ružna ploveća mrlja sa dugačkim pipcima.
<BR>&nbsp;&nbsp;&nbsp;&nbsp;&nbsp;"Ne volim monitore. Ne volim da gledam dole."
<BR>&nbsp;&nbsp;&nbsp;&nbsp;&nbsp;Nije mu bilo baš sasvim lako da to prizna i da kaže glasno; ali Suzan se samo osmehnula i rekla: "Znam."
<BR>&nbsp;&nbsp;&nbsp;&nbsp;&nbsp;Želeo je nešto više od toga. Verovatno Suzan nije stvarno razumela šta joj je rekao. "Ponekad poželim da se to može isključiti", reče on i nasmeja se. "Naime, ne baš stvarno. Ali to je nekakva veza, obaveza, pupčana vrpca. Rado bih je presekao. Da ovi naši mogu da počnu od čistog početka. Potpuno čisto i jasno. Mislim, ova deca."
<BR>&nbsp;&nbsp;&nbsp;&nbsp;&nbsp;Klimnula je glavom. "To bi možda bilo najbolje."
<BR>&nbsp;&nbsp;&nbsp;&nbsp;&nbsp;"Bar će njihova deca... U toku je zanimljiva rasprava u sali u ED-u." Ajk je bio fizičar specijalizovan za probleme izgradnje i inženjeringa; Maston ga je postavio na mesto glavnog stručnjaka za Šenfeldovu VI. U ovom trenutku najvažnije od njegovih zaduženja bilo je da rukovodi izgradnjom drugog Spes broda, koja je već počela u Radnim halama.
<BR>&nbsp;&nbsp;&nbsp;&nbsp;&nbsp;"O čemu?"
<BR>&nbsp;&nbsp;&nbsp;&nbsp;&nbsp;"Al Levaitis je predložio da ne pravimo nikakve pejzaže. Znaš kakav govor je održao o tome! Kaže da je to pitanje poštenja. Naime, da svaku našu zonu koristimo bez prikrivanja, da je pustimo da nađe svoju sopstvenu estetiku, a ne da je maskiramo u nešto drugo. Ako je Spes naš svet, onda i da ga prihvatimo kao takav. Sledeće pokolenje - šta će mu značiti te slike zemaljskih pejzaža? Mnogi od nas smatraju da je on zaista do neke mere u pravu."
<BR>&nbsp;&nbsp;&nbsp;&nbsp;&nbsp;"Dabome da jeste", reče Suzan.
<BR>&nbsp;&nbsp;&nbsp;&nbsp;&nbsp;"Da li bi ti mogla živeti sa tim? Da ne bude nikakvih opsena većeg prostora, nikakvog obzorja, ni seoske crkve... možda ni astropodloga, nego samo čist metal i keramika. Da li bi to prihvatila?"
<BR>&nbsp;&nbsp;&nbsp;&nbsp;&nbsp;"Da li bi ti?"
<BR>&nbsp;&nbsp;&nbsp;&nbsp;&nbsp;"Mislim da bih. To bi značilo određeno pojednostavljenje... I, kao što Al tvrdi, bilo bi časnije. Okrenulo bi nas od ovog grčevitog držanja za prošlost, oslobodilo bi nas za suočenje sa sadašnjim i sa budućim. Znaš, tako dugo smo teglili, da je teško sada uvideti da smo uspeli, da smo ovde. I da već gradimo sledeću koloniju. Kad na svakoj optimalnoj tački bude po jedan grozd kolonija - ili ako donesu odluku da izgrade Veliki brod i oslobode se iz Sunčevog sistema - koliko će za te ljude imati važnosti bilo šta zemaljsko? Oni će biti pravi žitelji kosmosa. A to i jeste cela zamisao - ta sloboda. Meni bi u ovom trenutku prijalo da je malo okusim."
<BR>&nbsp;&nbsp;&nbsp;&nbsp;&nbsp;"Pošteno", odvrati njegova žena. "Možda sam ja malo preterano uplašena od prevelikog uprošćavanja."
<BR>&nbsp;&nbsp;&nbsp;&nbsp;&nbsp;"Ali, taj zvonik - šta će on značiti ljudima koji su rođeni i odgajeni u kosmosu? Samo zakrčenje, lišeno smisla. Mrtvu prošlost."
<BR>&nbsp;&nbsp;&nbsp;&nbsp;&nbsp;"Ne znam šta znači meni", reče ona. "To moja prošlost svakako nije."
<BR>&nbsp;&nbsp;&nbsp;&nbsp;&nbsp;U međuvremenu je slika na ekranu privukla Ajkovu pažnju. "Vidi", reče on. Bio je grafički prikazan gubitak kopna u Peruu, poređenjem obalske linije iz 1990. i 2040. godine. Razlika dvaju površina značila je da je more toliko odnelo. "Vremenske prilike!" reče Ajk. "One su bile najgore! Samo se osloboditi te glupe, nemoguće nepredvidljivosti!"
<BR>&nbsp;&nbsp;&nbsp;&nbsp;&nbsp;Iz talasa je stršala ruševina neke kule, poslednji ostatak grada Mirafloresa. More nemirno, nebo natušteno, mutno i magleno. Ajk diže pogled sa holoekrana, pogleda smirenu vedrinu opsene Nove Engleske, a onda vide istinski zaklon, onaj iza te projekcije: ono što ih čini bezbednim, bezbednim i slobodnim, izdvojenim. Istina oslobađa, pomisli on, obuhvati svoju ženu jednom rukom oko pleća i reče to glasno.
<BR>&nbsp;&nbsp;&nbsp;&nbsp;&nbsp;Ona mu uzvrati sličnim grljenjem. "Sladak si", reče, svodeći jednu veliku misao na nivo samo ličnog. Ipak, te njene reči su mu prijale. Prilazeći liftovima, on shvati da je srećan - potpuno srećan. Negativni joni u ovoj atmosferi imaju valjda neke veze s tim, podseti on sebe. Ali ovo nije samo fizičko stanje. Ovde je dostignuto ono što je čovek tako dugo tražio, a nikad nije našao, jer nije mogao naći, na Zemlji: racionalnu sreću. Tamo dole su imali samo život, slobodu i potragu za srećom. Nekada; sad ni to. Sada ih ona četvorica konjanika gone kroz prašinu umirućeg sveta. Još jednom mu dođe na um ona neobična reč: pošteđeni. Mi smo pošteđeni.
<BR>
<BR>&nbsp;&nbsp;&nbsp;&nbsp;&nbsp;U trećoj četvrtini druge godine Spesa, sazvan je sastanak kako bi se izvršila revizija školskih programa. Ajk je prisustvovao kao zainteresovani roditelj, Suzana kao roditelj i kao nastavnica sa nepunim radnim vremenom (njen prioritet bila je ishrana), a Ester zato što su pozvani i omladinci, to je bilo deo politike neinfantilizacije, a osim toga, otac je želeo da ona dođe. Predsednik Odbora za obrazovanje, Dik Alardis, održao je govor o naumima i ostvarenjima, a onda su neki nastavnici podneli izveštaje i izvestan broj predloga. Ajk je ukratko rekao nešto o povećanom uključivanju VI u proces učenja. Sve rutina, dok ne ustade Soni Vigtri. Soni je bio stari, dobri momak iz CSA, sa izrazitim južnoteksaškim naglaskom i sa četiri-pet diploma sa dobrih univerziteta; takođe, sa umom nalik na čeličnu klopku sa brijačima duž svih ivica. "Ja b' da žnaam", reče on tiho i sve kao skromno, "važe mižljenje o daljoj neaa-stavi geo-looogije."
<BR>&nbsp;&nbsp;&nbsp;&nbsp;&nbsp;Ajk je u sebi prevodio te reči u vlastito konetikatsko narečje. Sem Henderson je već ustajao da odgovori. Geologija je bila jedna od Semovih sporednih oblasti specijalizacije. "Šta ti to znači, Soni", reče on, svojim tveng-tveng glasovima iz Ohaja. "Predlažeš li da se geologija izbaci iz nastavnog plana i programa?"
<BR>&nbsp;&nbsp;&nbsp;&nbsp;&nbsp;"Šamo me žanima važe mižljenje?"
<BR>&nbsp;&nbsp;&nbsp;&nbsp;&nbsp;To je Ajk lako razumeo: Soni je već obezbedio ključne glasove u Odboru i sad se spremao da povuče svoj potez. Znajući dobro taj jezik, Sem poče ići Soniju u korist: "Pa, ja lično mislim da to itekako vredi razmotriti."
<BR>&nbsp;&nbsp;&nbsp;&nbsp;&nbsp;Alison Džouns-Koraua, koja je držala nastavu iz nauka o Zemlji na trećem nivou, skoči na noge. Ajk je očekivao predvidljivu emotivnu odbranu - ne dozvoliti da spesovska deca odrastu ne znajući ništa o Matici planeti, i tako dalje. Ali je Alison vrlo racionalno istupila sa tezom da naučno obrazovanje ograničeno na sastav samog Spesa, i ničeg više, mora biti do opasne mere nepotpuno. "Ako jednog dana odlučimo, na primer, da teraformiramo Mesec, zar ne bi bilo dobro da oni, ipak, znaju šta je kamen?" Dobra poenta, pomisli Ajk; ali ipak promašena, jer ovde nije suština u programu sa geologijom ili bez nje, nego u uticaju Sonija Vigtrija, Džona Padopulosa i Džona Kelija u Odboru za obrazovanje. Ovo je bila rasprava o vlasti, a to nastavnice nisu shvatile; malo koja žena razume te stvari. Ishod je bio jednako predvidljiv kao i rasprava. Jedini neočekivan događaj bio je napad Džona Kelija na Moa Orenštajna. Mo je tvrdio da je Zemlja laboratorija za Spes i da je treba tako upotrebljavati; onda je zalutao u priču o svojim časovima hemije, gde je ceo razred naučio da prepoznaje mnoge hemijske reakcije tako što su kuvali jedan oblutak, koji je Mo doneo sa Sinajske gore, kao suvenir i kao laboratorijski uzorak - "u skladu sa načelom višestruke upotrebe, vidite, za nešto praktično i za nešto sentimentalno" - u tom trenutku mu je Džon Keli upao u reč. "Dobro! Dobro! Tema je geologija, a ne etnos!" Mo je zaćutao, u suštini ustuknuo od Džonovog grubog tona, a Padopulos je stavio predlog na glasanje.
<BR>&nbsp;&nbsp;&nbsp;&nbsp;&nbsp;"Ovaj Mo izgleda da nervira Džona Kelija", reče Ajk dok su odlazili hodnikom A, prema liftovima.
<BR>&nbsp;&nbsp;&nbsp;&nbsp;&nbsp;"Ma, to je sranje, tata", reče Ester.
<BR>&nbsp;&nbsp;&nbsp;&nbsp;&nbsp;Sa šesnaest godina, Ester je donekle dobila na visini, ali se i sad držala pogureno, kao da joj napor gledanja kroz debele naočari, koje su joj stalno spadale niz nos, vuče glavu napred. Bila je podložna sumornim raspoloženjima. U poslednje vreme se činilo da Ajk ne može reći ništa što neće izazvati Ester da ga napadne.
<BR>&nbsp;&nbsp;&nbsp;&nbsp;&nbsp;"'Sranje' nije iskaz koji će unaprediti raspravu, Ester", reče on blago.
<BR>&nbsp;&nbsp;&nbsp;&nbsp;&nbsp;"Koji raspravu?"
<BR>&nbsp;&nbsp;&nbsp;&nbsp;&nbsp;"Tema nam je bila, koliko sam ja razumeo, nestrpljiv postupak Džona Kelija prema Mou, kao i pobude koje bi iza toga mogle stajati."
<BR>&nbsp;&nbsp;&nbsp;&nbsp;&nbsp;"Ma, sranje, tata!"
<BR>&nbsp;&nbsp;&nbsp;&nbsp;&nbsp;"Ester, prestani s time", reče Suzana.
<BR>&nbsp;&nbsp;&nbsp;&nbsp;&nbsp;"S čime?"
<BR>&nbsp;&nbsp;&nbsp;&nbsp;&nbsp;"Ako ti je poznato, a tvoj ton ukazuje na to da jeste, šta je iznerviralo Džona", reče Ajk, "da li bi htela podeliti to znanje s nama?"
<BR>&nbsp;&nbsp;&nbsp;&nbsp;&nbsp;Kad se čovek toliko trudi da ne popusti iracionalnim porivima, obeshrabrujuće je ako ne dobija nikakve odgovore osim emocionalnih. Ovaj njegov zahtev, savršeno pošten, samo je nagnao devojku da ostane bez reči od silnog besa. Debela stakla piljila su u njega nekoliko trenutaka. Kroz njih je jedva uspevao da vidi njene sive oči. Onda ona dugim koracima isprednjači u odnosu na njih dvoje, i uđe u jedan lift koji kao da se otvori baš sa svrhom da primi njen gnev. Nije zadržala vrata da i oni uđu.
<BR>&nbsp;&nbsp;&nbsp;&nbsp;&nbsp;"Dobro", reče Ajk umorno, čekajući sledeći lift za Vermont. "Šta je sad ovo bilo?"
<BR>&nbsp;&nbsp;&nbsp;&nbsp;&nbsp;Suzana malčice slegnu ramenima.
<BR>&nbsp;&nbsp;&nbsp;&nbsp;&nbsp;"Ne shvatam ovo ponašanje. Zašto je toliko neprijateljski nastrojena, toliko agresivna?"
<BR>&nbsp;&nbsp;&nbsp;&nbsp;&nbsp;To, možda, nije bilo novo pitanje; Suzana se ovog puta nije ni najmanje potrudila da na njega odgovori. Njeno ćutanje bilo je maltene zlovoljno, a to je Ajku smetalo. "Šta li ona misli da će takvim ponašanjem postići? Šta hoće ona?"
<BR>&nbsp;&nbsp;&nbsp;&nbsp;&nbsp;"Timi Keli te zove Ješa Rouz", reče Suzana. "Tako mi je Ester prenela. A nju, u školi, zove Ješinica Rouz. Ester kaže da joj je više prijalo ono ranije 'Ćoksana' ili 'Ćorava'."
<BR>&nbsp;&nbsp;&nbsp;&nbsp;&nbsp;"O", reče Ajk. "O - sranje."
<BR>&nbsp;&nbsp;&nbsp;&nbsp;&nbsp;"Tačno tako."
<BR>&nbsp;&nbsp;&nbsp;&nbsp;&nbsp;U tišini odjezdiše dole, u Vermont.
<BR>&nbsp;&nbsp;&nbsp;&nbsp;&nbsp;Prelazeći Livadu, pod pseudo-zvezdama, on reče: "Nije mi jasno ni od koga je naučio tu reč."
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Timi Keli. On je Esterinih godina - jednu godinu mlađi. Odrastao je u našoj Koloniji, kao i ona. Kelijevi su se učlanili godinu dana posle nas. Bože moj! U stanju smo da sprečimo ulazak ma i jednog virusa, bakterije, spore, ali ovo - ovo se uvuklo? Kako? Kako to može biti?... Kažem ti, Suzana, mislim da monitore treba isključiti. Sve što ova deca mogu videti i čuti sa Zemlje jeste nauk iz nasilja, mržnje, verske i rasne netrpeljivosti, praznoverja."
<BR>&nbsp;&nbsp;&nbsp;&nbsp;&nbsp;"Nije morao slušati monitore." Njen ton bio je strpljiv na jedan maltene patronizujući način.
<BR>&nbsp;&nbsp;&nbsp;&nbsp;&nbsp;"Radio sam sa Džonom u Mesečevoj senci, bili smo jedan do drugog, osam meseci", reče on. "I ničeg ovakvog nije bilo."
<BR>&nbsp;&nbsp;&nbsp;&nbsp;&nbsp;"Verovatno je to više Pet, nego Džon", reče Suzana na isti nepoželjno neuzbuđeni način. "Sitna, skrivena omalovažavanja u Odboru za planiranje ishrane, godinama. Sitne šale. 'Da li bi ovo bilo košer - Suzana?' E. Vidiš. To je nešto sa čime se mora živeti."
<BR>&nbsp;&nbsp;&nbsp;&nbsp;&nbsp;"Dole je bilo tako, ali ovde, u našoj naseobini, u Spesu..."
<BR>&nbsp;&nbsp;&nbsp;&nbsp;&nbsp;"Ajk, spesovci su veoma konvencionalni, konzervativni ljudi, zar to nisi primetio? Veoma elitistički nastrojeni. Kako bismo i mogli biti drugačiji?"
<BR>&nbsp;&nbsp;&nbsp;&nbsp;&nbsp;"Konzervativni? Konvencionalni? O čemu govoriš?"
<BR>&nbsp;&nbsp;&nbsp;&nbsp;&nbsp;"Pa, pogledaj nas! Hijerarhija vlasti, podela rada prema polu, kartezijanske vrednosti, potpuno smo u sredini dvadesetog veka! Ne žalim se, to da bude jasno. I ja sam se za ovo opredelila. Volim da se osećam bezbedna. Htela sam da i klinci budu bezbedni. Ali bezbednost nešto i košta."
<BR>&nbsp;&nbsp;&nbsp;&nbsp;&nbsp;"Ne shvatam ovaj tvoj stav. Rizikovali smo sve, da bismo dobili Spes - zato što smo usmereni ka budućnosti. Ovo su ljudi koji su odabrali da ostave prošlost iza sebe, da počnu od početka. Da obrazuju jednu istinsku ljudsku zajednicu, ali da bude kako treba, da bar jednom bude kako treba! Ovi ljudi su inovatori, intelektualno hrabri, nisu šljam utonuo u stare predrasude protiv drugih ljudi! Naš prosek inteligencije iznosi 165..."
<BR>&nbsp;&nbsp;&nbsp;&nbsp;&nbsp;"Znam, Ajk. Znam koliki nam je prosečni IQ."
<BR>&nbsp;&nbsp;&nbsp;&nbsp;&nbsp;"Taj dečak diže pobunu", reče Ajk posle kraćeg ćutanja. "Jednako kao Ester. Služe se najprljavijim izrazima koje znaju, pokušavaju da šokiraju odrasle. Besmisao."
<BR>&nbsp;&nbsp;&nbsp;&nbsp;&nbsp;"A Džon Keli večeras?"
<BR>&nbsp;&nbsp;&nbsp;&nbsp;&nbsp;"Vidi, Mo se bio zaista raspričao. Njegov prokleti šljunak za uspomenu - mnogo on glumi nekakvog šećerka, znaš. Uspeva mu lako kad predaje tom svom jednom razredu dece, ali u Odboru je prilično dodijao. Ako ga je Džon i presekao, neka je; Mo je dobio ono što je sam tražio."
<BR>&nbsp;&nbsp;&nbsp;&nbsp;&nbsp;Bili su pred vratima svoje jedinice. Ličila su na ulazna vrata kuće iz Nove Engleske, sa nosećim drvenim gredama u konstrukciji, vidljivim spolja. Ali kad je Ajk pritisnuo dugme zvonca, zašištala su tiho i kliznula u stranu.
<BR>&nbsp;&nbsp;&nbsp;&nbsp;&nbsp;Ester se, dabome, zavukla u svoju kocku. U poslednje vreme provodila je što je manje vremena mogla sa njima, u dnevnoj kocki. Noah i Džejson su raširili svoje dijagrame, printaute, udžbenike, i 3-D tablu za igru dama, preko svih ugrađenih aparata, i po podu, i sad su sedeli u sredini svega toga, grickali belanpiriće i ćaskali. "Tomova sestra kaže da ju je videla u OR", govorio je Džejson. "Zdravo, Ajk i Suzana. Ne znam, ko će verovati priči neke tamo od šest godina."
<BR>&nbsp;&nbsp;&nbsp;&nbsp;&nbsp;"Jest. Verovatno oponaša ono što je Linda rekla, htela bi da privuče pažnju na sebe. Ćao, mama i tata. Ej, jeste čuli o izgoreloj ženi koju Linda Džons i Trisa Gerlak kažu da su videle?"
<BR>&nbsp;&nbsp;&nbsp;&nbsp;&nbsp;"Šta ti to znači 'izgorela žena'?"
<BR>&nbsp;&nbsp;&nbsp;&nbsp;&nbsp;"Blizu škole, u hodniku C-1. Išle su zajedno, na neki sastanak devojčica..."
<BR>&nbsp;&nbsp;&nbsp;&nbsp;&nbsp;"Ča-h-s ple-h-sa", ubaci Džejson, praveći pozu negde između umirućeg labuda i dvanaestogodišnjaka koji bljuje.
<BR>&nbsp;&nbsp;&nbsp;&nbsp;&nbsp;"...i kažu da su videle jednu ženu, koju nikad ranije nisu videle, šta kažete na to? Kako bi mogao u Spesu biti neko koga nisu nikad ranije videle? Bila je, kažu one, sva izgorela po telu i šunjala se duž zida hodnika kao da se plaši da bude viđena. Kažu da je otišla u C-3 trenutak pre nego što su one stigle do nje, a kad su pogledale u C-3, tamo nije bilo nikog. Nije nađena ni u jednoj kocki sa obe strane C-3. A sad ona sestrica Toma Forta kaže da je videla tu istu, u OR, to kaže Džejson, ali mala verovatno samo hoće da se pravi važna."
<BR>&nbsp;&nbsp;&nbsp;&nbsp;&nbsp;"Kaže da je imala bele oči", reče Džejson, prevrćući svoje, plave. "Bljaaak. Da ti creva ispadnu."
<BR>&nbsp;&nbsp;&nbsp;&nbsp;&nbsp;"Da li su devojčice to prijavile ikome?" upita Ajk.
<BR>&nbsp;&nbsp;&nbsp;&nbsp;&nbsp;"Trisi i Linda? Ne znam", reče Noah, gubeći zanimanje. "Dakle, hoćemo li sada dobiti duže vreme za učenje sa Šenfeldom?"
<BR>&nbsp;&nbsp;&nbsp;&nbsp;&nbsp;"Ja sam uložio zahtev da dobijete", reče Ajk. Bio je uznemiren. Esterina neopravdana ljutnja, Suzanino odsustvo saosećanja, a sad ove priče o duhovima od Noaha i Džonasa, koji navode šta su dve-tri histerične curice rekle o utvari sa belim očima; sve skupa, obeshrabrujuće.
<BR>&nbsp;&nbsp;&nbsp;&nbsp;&nbsp;On ode u svoju radnu kocku i predade se poslu. Projektovao je rešenja za drugi brod, uz pretpostavku da će Levaitisovi predlozi biti usvojeni. Neće biti lažne scenografije, dakle; nikakvih kulisa; obline i uglovi stvarne konstrukcije biće izloženi pogledu. Strukturni elementi poseduju svoju racionalnu lepotu, koja je proizvod nužnosti. Forma proističe iz funkcije. Umesto da se održava zajednička opsena livade, glavni otvoreni prostor u svakom kvadrantu biće tačno to što jeste: veliki prostor. Zvaće se, recimo, kvad. Deset metara visok, dvesta metara u prečniku; lučni potpornji brodskog korita veličanstveno ga premošćuju. Ajk je radio skice na holou, osmatrao ih iz raznih uglova, šetkao se oko holoa... Nešto posle tri sata u noći, on leže na spavanje, uzbuđen i zadovoljan svojim radom. Suzan je čvrsto spavala. On se opruži pored njene nepomične topline i poče razmišljati o događajima protekle večeri; u mraku, mu je um bio bistriji. Nema antisemitizma u Spesu. Pa, vidi samo koliko je Jevreja među kolonistima. On se spremi da ih nabroji, ali bilo je nepotrebno: broj sedamnaest već je čekao, spreman, u njegovom umu. Sad mu se učini da je to nekako manje nego što je mislio. Ipak poče nabrajati sebi jedno po jedno ime, i uvide da ih zaista ima sedamnaest. Moglo je i više biti, među osam stotina, ali, opet, neke druge etničke grupe prošle su daleko lošije. Nije bilo teško regrutovati ljude azijatskog porekla, štaviše bilo ih je i premnogo; ali je nedostatak kolonista afričkog porekla izazvao neke duge bitke sa svojim savestima, bitke za eventualnu promenu politike, dok su još bili u Uniji. Na kraju se nije mogla zaobići istina da u naseobini, zatvorenoj, od samo osam stotina ljudi, svaki pojedini mora imati izvrsne osobine, i genetske i intelektualne. A crnci, posle raspada sistema javnog školstva, koji se dogodio za vreme Refederacije, naprosto više nisu išli u školu. Za SPES ih se prijavilo samo nekoliko; stroge testove položilo je samo troje. I nebrojeni drugi crnci bili su divni ljudi, naravno, ali to nije bilo dovoljno. Svaka odrasla osoba u naseobini morala je biti izuzetan stručnjak u nekoliko raznih oblasti. Nije bilo vremena za obuku onih koji su, bez ikakve svoje krivice, od samog početka bili u neravnopravnom položaju. Završilo se onim što je D. H. Maston, 'Otac Spesa', nazivao hladnim jednačinama, po jednoj staroj priči koju je rado pričao. "Nikakvog suvišnog tereta na brodu ne sme biti!" - to je bila pouka, kad je on pričao. "Previše ljudskih života zavisi od svake naše odluke! Kad bismo mogli dopustiti sebi sentimentalnost, kad bismo mogli poći lakšim putem, niko se ne bi tome radovao više nego ja. Ali mi možemo imati samo jedno merilo: kvalitet. Fizičku i mentalnu izvrsnost kandidata. Po svim pitanjima. Kandidat koji to ispunjava, ulazi. Ko god ne ispunjava, ostaje napolju."
<BR>&nbsp;&nbsp;&nbsp;&nbsp;&nbsp;Tako se dogodilo da čak i u njihovim danima u Uniji, u Društvu bude samo troje crnaca. Jedan od njih, genijalni matematičar Medison Eles, tragično je ispoljio simptome sporog trovanja zračenjem. Posle njegovog samoubistva, jedan bračni par crnaca, sa prezimenom Vezis, brilijantni mladi ljudi iz Engleske, odustao je i otputovao kući; to je za Spes bio gubitak raznovrsnosti ne samo po etničkom, nego i po državnom poreklu, jer je ostao neznatan broj kandidata koji nisu bili iz Unije ili iz SAD. Ali, kao što je Maston ukazivao, to nije značilo ništa, jer ni pojam nacionalnosti nije značio ništa. Pojam zajednice značio je sve.
<BR>&nbsp;&nbsp;&nbsp;&nbsp;&nbsp;Dejvid Henri Maston je primenio hladne jednačine i na sebe samog. Bio je šezdeset jednu godinu star u vreme kad se kolonija prebacila u Kaliforniju. Ostao je u Americi. "Dok Spes bude završen", govorio je, "meni će biti sedamdeset. Zar da deda od sedamdeset godina zauzme mesto koje bi mogao popuniti neki aktivan naučnik, ili plodna žena, ili neki klinac sa IQ 200? Nemojte se šaliti!" Maston je još bio živ, tamo dole. S vremena na vreme javljao se mrežom, iz Indijanopolisa, i davao savete, uvek dominantan, vladalački, mada, u poslednje vreme, pomalo izvan toka događaja u Spesu.
<BR>&nbsp;&nbsp;&nbsp;&nbsp;&nbsp;Ali zbog čega Ajk ovde leži i razmišlja o starom Mastonu? Tok njegovih misli rasplinu se u nesuvislost dolazećeg spavanja. Tren pre nego što se opustio, drhtaj užasa prolete kroz njega, izazivajući krutost svih mišića odjednom, ali samo na delić sekunde - onaj stari strah, onaj pradavni, strah da se ne ostane bespomoćan, bez uma, strah od samog tonjenja u san. Onda nestade i to. Nestade Ajk Rouz. Ostade toplo telo koje diše, u mraku, u blistavom, malom objektu koji leti, elegantno uravnotežen, na orbiti oko Meseca.
<BR>&nbsp;&nbsp;&nbsp;&nbsp;&nbsp;Lindi Džouns i Trisi Gerlak bilo je dvanaest godina. Kad ih je Ester presrela, da im postavlja pitanja, bile su s njom delimično stidljive, a delimično grube, jer nema veze što joj je šesnaest, vidi kako bljak izgleda sa tim teglama za ajvar na nosu, a inače je Timi Keli naziva Ješinicom, a Timi Keli je ludo otkinuto super riba. Zato je Linda malo gledala u stranu i ponašala se kao da ne čuje Ester; Trisi je ipak bila polaskana, smejala se i rekla, da, baš smo videle tu bljak ženu, fuj, sva pečena po celom telu, i sva sjajna, i odeća joj sva izgorela, osim jedne krpetine. "Znaš, napred, sistem sise-vise, i to znaš kako nenormalne, dugačke", reče Trisi. "Total bljakenzen, znaš, vise pravo nadole. Gaaaa!"
<BR>&nbsp;&nbsp;&nbsp;&nbsp;&nbsp;"Je l' imala bele oči?"
<BR>&nbsp;&nbsp;&nbsp;&nbsp;&nbsp;"Misliš, kao što je ispričala Pankica Fort? Pa naeee-znam. Nismo bile tol'ko blizaka."
<BR>&nbsp;&nbsp;&nbsp;&nbsp;&nbsp;"Al' zubi su joj bili beli", reče Linda; nije mogla izdržati da prepusti celo opisivanje Trisi. "Svi zubi beli, kao što bi bili na lobanji, znaš, i nekako mnoo!-gobrojni."
<BR>&nbsp;&nbsp;&nbsp;&nbsp;&nbsp;"Kao u emisijama iz istorije, ono kako su ljudi živeli u, gde ono beše pre pustinje, valjda u Afici? Tako je izgledala. Kao oni sasušeni od gladi. Šta ti misliš, da l' je bio neki udes o kome nam nisu rekli? Možda dok je neko bio izvan broda? Ako se ispekla, pa poblesavila, pa se sad krije?"
<BR>&nbsp;&nbsp;&nbsp;&nbsp;&nbsp;Nisu bile glupe, ni Linda ni Trisi, nikako; van svake sumnje imale su koeficijent inteligencije iznad 150, kao i svi ostali u koloniji; ali su u koloniji rođene. Nikada nisu živele izvan nje.
<BR>&nbsp;&nbsp;&nbsp;&nbsp;&nbsp;A Ester jeste, i to je pamtila. Rouzovi su se učlanili kad je njoj bilo sedam godina. Pamtila je svašta o gradu u kome su živeli pre učlanjenja, a to je bio grad Filadelfija: bubašvabe, kišu, uzbune zbog nailazećeg talasa zagađenja, pamtila je i svoju najbolju drugaricu u zgradi, Savioru, koja je imala deset miliona majušnih-maleckih kikica, a svaka posebno uvezana crvenim koncem i provučena kroz po jednu plavu perlu. Najbolja prijateljica u zgradi i najbolja u Školi koju su majke organizovale u njihovoj zgradi, najbolja na svetu. Ali onda je Ester morala da se odseli u Sjedinjene Države, pa u Bejkersfild, a tu je bila dekontaminacija, sve je sa nje dekontaminacijom skinuto, bakterije, virusi, gljivice, bubašvabe, zračenje, kiša, crveni konci i plave perle i blistave oči. "Nema frke, ja ću gledati za tebe, Ćoksana", rekla joj je Saviora kad je čula da je Ester bila na operaciji, prvoj, i da nije pomoglo. "Ja tvoje oči, a ti moj mozak, za aritmetiku, važi?"
<BR>&nbsp;&nbsp;&nbsp;&nbsp;&nbsp;Čudna stvar kako se ona sad seća toga, od pre deset godina. Čuje Saviorin glas, ono kako je Saviora pevuckala reč 'aritmetika', sa takvom uzlaznom i silaznom melodijom da je zvučalo kao nešto iz inostranstva, nerazumljivo, čudesno, plavo i crveno...
<BR>&nbsp;&nbsp;&nbsp;&nbsp;&nbsp;"Arit-me-tika", reče ona glasno, odmičući hodnikom B-B, ali to nije bilo to. Nije zvučalo onako.
<BR>&nbsp;&nbsp;&nbsp;&nbsp;&nbsp;Dobro, možda je ta pečena žena u stvari crnkinja. Ali time se ne objašnjava kako je ušla u 2-C, pa posle u OR, ili u pejzaž Plaza-Florida, gde curica Oona Čang i njen mali brat kažu da su je videli noćas, posle zalaska sunca.
<BR>&nbsp;&nbsp;&nbsp;&nbsp;&nbsp;E, je-bi ga, što sam ćorava ovoliko, razmišljala je Ester Rouz, pešačeći preko livade, koja je, za nju, bila samo jedna zelenoplava brljotina. Šta vredi i da udarim nosem u tu ženu sada, misliću da je neko ko normalno treba da bude u Spesu. Kao da je moguć ikakav slepi putnik? Posle godinu i po dana u kosmosu? Gde je ta izgorela bila do sad? Nikakvi se udesi nisu dogodili. Nijedan. Nego, to dečurlija nešto. Igraju se duhova, nastoje da uplaše jedni druge i da se pri tome i sami uplaše. A čega, nego starih slika, iz istorije. Tamo su ta crna čica nakežena od gladi, a u celom tvom svetu sva lica su meka, bela i debela.
<BR>&nbsp;&nbsp;&nbsp;&nbsp;&nbsp;"Razum zaspao, čudovišta se rađaju", reče Ester Rouz glasno. U biblioteci je provela mnogo dana zureći u fajl 'Spomenici zapadne civilizacije'; nije mogla videti svet, pa čak ni Spes, ali je slikarstvu mogla da se divi do mile volje, pod uslovom da svaku sliku gleda iz dovoljne blizine. Najbolje su bile gravure; ona ih na ekranu uveća, a one se ne rasplinu u grudve boja, nego ostanu shvatljive, vide se jake crne linije, senke i osvetljena mesta, od kojih su oblici načinjeni. To beše Gojina gravura. Bića nalik na slepe miševe što izleću iz glave čoveka koji spava, polegao po stolu punom knjiga, a ispod su reči 'Razum zaspao, čudovišta se rađaju', naziv te gravure, doduše preveden na engleski jezik, jedini koji će Ester ikada znati. Bubašvabe, kiša i španski jezik, sve je to sprano. Naravno da u veštačkoj inteligenciji postoji i španski. Kao i sve drugo. Želiš učiti španski? Izvoli. Ali od kakve bi koristi to znanje moglo ikada biti, kad sama VI prevodi sve na engleski brže nego što ti možeš čitati, ili misliti? Zašto da naučiš neki jezik kojim ne govori niko drugi osim tebe?
<BR>&nbsp;&nbsp;&nbsp;&nbsp;&nbsp;Kad dođe kući, pitaće Suzanu da je pusti da stanuje, odsad, u A-Ed spavaonici u Boulderu. Pitaće, hoće. Danas. Čim stigne kući. Mora se probiti napolje. Nema šeme da u spavaoni bude gore nego kod kuće. Njihova neverovatna porodica, tata mama braca i ceca, kao nešto iz devetnaestih! Materica unutar materice! Posmatrajmo Ružu in utero, kosmičku junakinju, kako šipči otprilike negde u pravcu svoje kuće, preko plastične trave... Ona dođe do vrata, pipnu, ona se šiš...tavo otvoriše, i evo, Ester vidi majku koja radi na malom kuhinjskom kompjuteru. Junački se suočava sa matorom i provaljuje: "Čuj, hm, Suzana, ja bih se preselila malo u spavaone. Mislim, znaš, mnogo bolje bi bilo. Da l' će Ajk da supernovuje kad čuje?"
<BR>&nbsp;&nbsp;&nbsp;&nbsp;&nbsp;Tišina traje toliko dugo da ona prilazi majci ovako blizu i razaznaje da matora valjda plače.
<BR>&nbsp;&nbsp;&nbsp;&nbsp;&nbsp;"O", kaže Es. "Nisam mislila da, ej..."
<BR>&nbsp;&nbsp;&nbsp;&nbsp;&nbsp;"U redu je, medena, nije zbog tebe, nego zbog Edija."
<BR>&nbsp;&nbsp;&nbsp;&nbsp;&nbsp;Taj polubrat bio je jedini rođak koga je njena majka ostavila na Zemlji. Ostajali su u vezi, kroz Mrežu. Nisu se često čuli, jer je Ajk tako žestoko protiv održavanja ličnih veza sa ljudima koji su ostali dole, a Suzana nije volela da radi ništa bez njegovog znanja. Ali Esteri je poverila to o Ediju, a Ester je visoko cenila činjenicu da majka ima toliko poverenja u nju.
<BR>&nbsp;&nbsp;&nbsp;&nbsp;&nbsp;"Je li bolestan?" upita ona sada, sa osećanjem mučnine u stomaku.
<BR>&nbsp;&nbsp;&nbsp;&nbsp;&nbsp;"Umro je. Stvarno brzo. Od jednog od tih RMV-a. Bela je javila."
<BR>&nbsp;&nbsp;&nbsp;&nbsp;&nbsp;Suzana je govorila tiho i sasvim prirodno. Ester je neko vreme samo stajala kraj nje, onda prišla još korak bliže i stidljivo dodirnula majčino rame. Suzana se okrete ka njoj, zagrli je i ostade tako, ne puštajući je; poče glasno plakati, ali i govoriti. "Esterice! Tako je dobar bio, tako dobar! Kroz sve smo išli zajedno i tako smo složni bili! Pregurali smo sve maćehe, i sve devojke, i one jazbine u kojima smo morali da živimo, uvek je bilo u redu zbog Edija, zahvaljujući njemu se sve uvek dobro završilo. On je bio moja porodica, Ester. Moja porodica!"
<BR>&nbsp;&nbsp;&nbsp;&nbsp;&nbsp;Možda je ta reč, ipak, nešto i značila.
<BR>&nbsp;&nbsp;&nbsp;&nbsp;&nbsp;Majka se smirila. Pustila je Ester. "Je l' moraš da ne kažeš Ajku?" upita Ester, pripremajući čaj za njih dve.
<BR>&nbsp;&nbsp;&nbsp;&nbsp;&nbsp;Suzana odmahnu glavom. "Nije me briga ako sad sazna da sam pričala sa Edijem. Ali Bela je samo pustila pismo u Mrežu. Nismo razgovarale."
<BR>&nbsp;&nbsp;&nbsp;&nbsp;&nbsp;Ester joj dade čaj; majka ga poče pijuckati, a onda uzdahnu.
<BR>&nbsp;&nbsp;&nbsp;&nbsp;&nbsp;"A ti bi u A-Ed spavaonice", reče ona.
<BR>&nbsp;&nbsp;&nbsp;&nbsp;&nbsp;Ester klimnu glavom, sad obuzeta osećanjem krivice što uopšte govori o tome, što napušta svoju majku. "Pa, valjda. Ne znam."
<BR>&nbsp;&nbsp;&nbsp;&nbsp;&nbsp;"Ja mislim da je to dobra zamisao. Bar pokušaj."
<BR>&nbsp;&nbsp;&nbsp;&nbsp;&nbsp;"Stvarno tako misliš?... Ali da l' će on, znaš, moći da shvati...?"
<BR>&nbsp;&nbsp;&nbsp;&nbsp;&nbsp;"Moći će", reče Suzana. "Dakle?"
<BR>&nbsp;&nbsp;&nbsp;&nbsp;&nbsp;"Mislim da stvarno želim."
<BR>&nbsp;&nbsp;&nbsp;&nbsp;&nbsp;"Prema tome, prijavi se."
<BR>&nbsp;&nbsp;&nbsp;&nbsp;&nbsp;"A je l' mora on da odobri?"
<BR>&nbsp;&nbsp;&nbsp;&nbsp;&nbsp;"Ne. Imaš šesnaest godina. Doba razuma. Tako piše u Kodeksu našeg Društva."
<BR>&nbsp;&nbsp;&nbsp;&nbsp;&nbsp;"Ne osećam se uvek toliko razumna."
<BR>&nbsp;&nbsp;&nbsp;&nbsp;&nbsp;"Osećaćeš se. Biće dobra imitacija."
<BR>&nbsp;&nbsp;&nbsp;&nbsp;&nbsp;"Kad on postane onakav, znaš, da sve mora biti pod njegovom kontrolom ili će sve krenuti sasvim nekontrolisano, e tad ja malo izgubim kontrolu."
<BR>&nbsp;&nbsp;&nbsp;&nbsp;&nbsp;"Znam. Ali on će ovo umeti da prihvati. Biće ponosan što si rano otišla u A-Ed. Pusti ga da se malo izduva - pa da vidiš kako će posle biti miran."
<BR>&nbsp;&nbsp;&nbsp;&nbsp;&nbsp;Ajk ih je iznenadio. Nije bilo potrebe da se izduva, jer se nije ni naduvao. Staloženo je prihvatio Esterin zahtev. "Nema frke", rekao je. "Idi čim ti presade oči."
<BR>&nbsp;&nbsp;&nbsp;&nbsp;&nbsp;"Čim...?"
<BR>&nbsp;&nbsp;&nbsp;&nbsp;&nbsp;"Ne nameravaš se otisnuti u život odrasle osobe sa jednim tako krupnim, izlečivim nedostatkom. To bi bilo budalasto, Ester. Želiš svoju nezavisnost. Zato ti je potrebna i fizička nezavisnost. Prvo nabavi oči - onda poleti. A ti si mislila da ću ja pokušati da te zadržavam? Kćeri, ja želim da te vidim da letiš!"
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;Čekao je.
<BR>&nbsp;&nbsp;&nbsp;&nbsp;&nbsp;"Je li ona spremna?" upita Suzana. "Da li su doktori rekli nešto što ja nisam čula?"
<BR>&nbsp;&nbsp;&nbsp;&nbsp;&nbsp;"Trideset dana pripreme imuno-sistema, i ona će biti u mogućnosti da primi transplantaciju oba oka. Razgovarao sam sa Dikom juče posle Zdravstvenog odbora. Ester može otići već sutra da izabere jedan par za sebe."
<BR>&nbsp;&nbsp;&nbsp;&nbsp;&nbsp;"Birati oči?" reče Noaeh. "Blja-A-A-A-k."
<BR>&nbsp;&nbsp;&nbsp;&nbsp;&nbsp;"A šta ako, šta ako ja ne bih?" upita Ester.
<BR>&nbsp;&nbsp;&nbsp;&nbsp;&nbsp;"Ako ne bi? Ako ne želiš vid?"
<BR>&nbsp;&nbsp;&nbsp;&nbsp;&nbsp;Nije podigla pogled ni ka majci, ni ka ocu. Majka je ćutala.
<BR>&nbsp;&nbsp;&nbsp;&nbsp;&nbsp;"To bi značilo kapitulaciju pred strahom, što bi bilo prirodno, ali nedostojno tebe. Samo bi ukrala sebi izvestan broj nedelja ili meseci savršenog vida."
<BR>&nbsp;&nbsp;&nbsp;&nbsp;&nbsp;"Ali kažeš se da sam dostigla doba razuma. Znači, mogu sama da se opredelim."
<BR>&nbsp;&nbsp;&nbsp;&nbsp;&nbsp;"Naravno da možeš. I opredelićeš se, za ono pametno. Imam puno poverenje u tebe, kćeri. Pokaži mi da je ono opravdano."
<BR>
<BR>&nbsp;&nbsp;&nbsp;&nbsp;&nbsp;Pripremanje imuno-sistema bilo je maltene jednako gadno kao dekontaminacija. Bilo je dana kad Ester nije mogla da pazi ni na šta osim na te cevčice i mašine. Tokom nekih drugih dana osećala se ljudskim bićem u dovoljnoj meri da joj bude dosadno i da se obraduje što je Noah došao u Dom zdravlja da je vidi. "Ej, jesi čula za Babuskeru?" upita Noah. "Mnogi ljudi, najrazličitiji, videli su je u Urbanom. Počelo je tako što se jedna beba uzbuđivala, onda je i majka te bebe videla, a onda cela jedna gomila ljudi. Smatra se da je vrlo mala, i veoma matora, i nešto kao iz Azije, znaš, oči kao Jukio ili Fred, ali sva nešto pogurena, i ima neke nenormalne noge. Ide po palubi, sakuplja smeće iako tamo ničeg nema, i to što sakupi, trpa u vreću, koju nosi. A kad neko krene ka njoj, ona samo nestane sa vidika. A usta su joj stvarno bljakasta, nijedan zub."
<BR>&nbsp;&nbsp;&nbsp;&nbsp;&nbsp;"A izgorela žena, da l' se ona još pojavljuje?"
<BR>&nbsp;&nbsp;&nbsp;&nbsp;&nbsp;"Pa, neke žene u Floridi imale su sastanak nekog odbora, i odjednom su za stolom sedeli i neki drugi ljudi, al' crni. Onda su ih sve žene pogledale, a crni ljudi su samo nestali, nisu se više videli."
<BR>&nbsp;&nbsp;&nbsp;&nbsp;&nbsp;"Uaaaau", reče Ester.
<BR>&nbsp;&nbsp;&nbsp;&nbsp;&nbsp;"Naš matori se ubacio u neki Krizni štab gde su uglavnom psiholozi, i sve su smislili, kao to su masovne halucinacije, okolinska osiromašenost, i tako to. Ispričaće ti on to sve."
<BR>&nbsp;&nbsp;&nbsp;&nbsp;&nbsp;"A-ha, to hoće."
<BR>&nbsp;&nbsp;&nbsp;&nbsp;&nbsp;"Ej-j-Es."
<BR>&nbsp;&nbsp;&nbsp;&nbsp;&nbsp;"Ej-Nou."
<BR>&nbsp;&nbsp;&nbsp;&nbsp;&nbsp;"Jesu li. Mislim. Hoće li."
<BR>&nbsp;&nbsp;&nbsp;&nbsp;&nbsp;"A-ha", reče ona. "Prvo izvade stare. Onda ugrade nove. Onda povežu sve 'žice'."
<BR>&nbsp;&nbsp;&nbsp;&nbsp;&nbsp;"Uaaaau."
<BR>&nbsp;&nbsp;&nbsp;&nbsp;&nbsp;"A-ha."
<BR>&nbsp;&nbsp;&nbsp;&nbsp;&nbsp;"Jesi stvarno morala da ideš i biraš..."
<BR>&nbsp;&nbsp;&nbsp;&nbsp;&nbsp;"Ma ne. Doktori izaberu one koje su genetski u najvećoj meri saglasne. Za mene su našli jedne lepe jevrejske oči."
<BR>&nbsp;&nbsp;&nbsp;&nbsp;&nbsp;"Časna reč?"
<BR>&nbsp;&nbsp;&nbsp;&nbsp;&nbsp;"Zezam se. Ali možda hoće."
<BR>&nbsp;&nbsp;&nbsp;&nbsp;&nbsp;"Biće super ako budeš mogla da vidiš stvarno dobro", reče Noah, a ona začu u njegovom glasu prvi put ono dublje brujanje, kao kod instrumenta sa dva piska, oboe ili fagota. Prvo pomaljanje.
<BR>&nbsp;&nbsp;&nbsp;&nbsp;&nbsp;"Je l' ti tu traka 'Satjagraha', rado bih je čula", reče ona. Oboje su imali naklonost ka operi dvadesetog veka.
<BR>&nbsp;&nbsp;&nbsp;&nbsp;&nbsp;"Nema tu intelektualne složenosti", reče Noah naglaskom svoga oca. "Nalazim odsustvo misli."
<BR>&nbsp;&nbsp;&nbsp;&nbsp;&nbsp;"Jest, jest. I sve je na sanskritu."
<BR>&nbsp;&nbsp;&nbsp;&nbsp;&nbsp;Noah je uključio poslednji čin. Slušali su tenora kako peva uzlazne skale na sanskritu. Ester je sklopila oči. Visoki, čisti glas odlazio je ka sve većim visinama, kao kad gledaš planine - izranjaju iz magle, i ima ih još, i još, do vrhunaca.
<BR>
<BR>&nbsp;&nbsp;&nbsp;&nbsp;&nbsp;"Možemo biti optimisti", rekoše doktori.
<BR>&nbsp;&nbsp;&nbsp;&nbsp;&nbsp;"Šta vam to znači?" upita Suzana.
<BR>&nbsp;&nbsp;&nbsp;&nbsp;&nbsp;"Su, oni ne mogu jemčiti", odvrati Ajk.
<BR>&nbsp;&nbsp;&nbsp;&nbsp;&nbsp;"Zašto ne? Nama je rečeno da je ovo rutinska operacija!"
<BR>&nbsp;&nbsp;&nbsp;&nbsp;&nbsp;"Da, u običnim slučajevima..."
<BR>&nbsp;&nbsp;&nbsp;&nbsp;&nbsp;"A postoje i neobični slučajevi?"
<BR>&nbsp;&nbsp;&nbsp;&nbsp;&nbsp;"Da", reče doktor. "Ovaj slučaj je neobičan. Operacija je prošla bez ikakvih problema. Kao i I-S priprema. Međutim, njena sadašnja reakcija otvara mogućnost - malo verovatnu, ali ipak je to mogućnost - delimičnog ili potpunog odbacivanja."
<BR>&nbsp;&nbsp;&nbsp;&nbsp;&nbsp;"Slepila."
<BR>&nbsp;&nbsp;&nbsp;&nbsp;&nbsp;"Su, ti znaš da čak i u slučaju da ona ove implante odbaci, oni mogu pokušati ponovo."
<BR>&nbsp;&nbsp;&nbsp;&nbsp;&nbsp;"Elektronski implanti bi, zapravo, mogli biti bolji. Sačuvaju optičku funkciju i daju prostornu orijentaciju. Postoje i sonarni obruči oko glave, za razdoblja kad optika ne radi."
<BR>&nbsp;&nbsp;&nbsp;&nbsp;&nbsp;"Znači, ima mesta optimizmu."
<BR>&nbsp;&nbsp;&nbsp;&nbsp;&nbsp;"Obazrivom", reče lekar.
<BR>
<BR>&nbsp;&nbsp;&nbsp;&nbsp;&nbsp;"Pustila sam te da isteraš po svome", reče Suzana. "Pustila sam te, a mogla sam te zaustaviti." Okrete mu leđa i ode niz hodnik.
<BR>&nbsp;&nbsp;&nbsp;&nbsp;&nbsp;Trebalo je da Ajk već pre nekoliko minuta bude u Zalivu; ipak, on sada pođe pešice preko Urbana, do udaljenije skupine liftova, umesto da se iz Doma zdravlja spusti pravo u Zaliv. Bilo mu je potrebno nekoliko minuta da bude sam i da razmišlja. Nije lako izdržati celu ovu gužvu oko Esterine operacije, naporedo sa masovnom histerijom kod kolonista; ako će ga sada i Suzana ostaviti na cedilu... Sve češće ga je obuzimala snažna, bolna potreba da bude sam. Ne da sedi pored Ester, ne da priča sa doktorima, ne da pokušava razumno da razgovara sa Suzanom, niti da ide na sastanke raznih odbora, ni da sluša kako histerični pojedinci pričaju o svojim halucinacijama - nego, naprosto, da bude sam, da sedi pred svojim ekranom Šenfeldove VI, u noći, u miru.
<BR>&nbsp;&nbsp;&nbsp;&nbsp;&nbsp;"Vidi ono", reče jedan visoki čovek, Leksnis iz EVAC-a, zastavši pored Ajka na Urbanom trgu i zureći. "Šta je sledeće? Je li, Rouz, šta ti misliš, šta se ovde, zapravo, dešava?"
<BR>&nbsp;&nbsp;&nbsp;&nbsp;&nbsp;Ajk je pratio Leksnisov pogled. Vide visoka ciglena i kamena pročelja Urbana i jednog dečaka kako prelazi ulicu-hodnik.
<BR>&nbsp;&nbsp;&nbsp;&nbsp;&nbsp;"Klinca?"
<BR>&nbsp;&nbsp;&nbsp;&nbsp;&nbsp;"Da. Bože. Vidi ti kako oni izgledaju."
<BR>&nbsp;&nbsp;&nbsp;&nbsp;&nbsp;Dečaka više nije bilo, ali je Leksnis nastavio da gleda ukočeno u tom pravcu; progutao je knedlu, kao da mu je muka.
<BR>&nbsp;&nbsp;&nbsp;&nbsp;&nbsp;"Nema ga više, Mortene."
<BR>&nbsp;&nbsp;&nbsp;&nbsp;&nbsp;"Sigurno su iz neke masovne gladi", reče Leksnis, koji je i sada netremice gledao u istom pravcu. "Znaš, prva dva-tri puta sam mislio da su to holovidske projekcije. Mislio sam da nam neko to radi. Neko malo otkačenu, u Komunikacijama ili već gde."
<BR>&nbsp;&nbsp;&nbsp;&nbsp;&nbsp;"Ispitujemo tu mogućnost", reče Ajk.
<BR>&nbsp;&nbsp;&nbsp;&nbsp;&nbsp;"Pogledaj im samo ruke. Isuse!"
<BR>&nbsp;&nbsp;&nbsp;&nbsp;&nbsp;"Tamo nema ničeg, Mortene."
<BR>&nbsp;&nbsp;&nbsp;&nbsp;&nbsp;Leksnis ga pogleda. "Jesi li slep?"
<BR>&nbsp;&nbsp;&nbsp;&nbsp;&nbsp;"Tamo nema ničega."
<BR>&nbsp;&nbsp;&nbsp;&nbsp;&nbsp;Leksnis ga je gledao ukočeno, kao da je on, Ajk, halucinacija. "Znaš šta ja mislim da je ovo?" reče on. "Ovo je naša krivica. Opet je gledao ko-zna-šta, preko trga. "Ali šta se od nas očekuje? To ne razumem." Najednom se ustremi napred, odlučnim koracima, a onda stade i poče se osvrtati, sa onim uznemirenim, postiđenim izrazom koji je Ajk već navikao da vidi na licima ljudi čije su halucinacije 'pukle' kao mehurovi od sapunice.
<BR>&nbsp;&nbsp;&nbsp;&nbsp;&nbsp;Ajk prođe pored Leksnisa, želeći nešto da mu kaže, ali ne znajući šta.
<BR>&nbsp;&nbsp;&nbsp;&nbsp;&nbsp;Ušavši u hodnik koji je ličio na ulicu, oseti nešto neobično, kao da se gura u i kroz neku tvar, ili tvari, ili prisustva, i to čitavu gomilu njih; nisu to bile zapreke njegovom kretanju, ništa opipljivo, samo mnoštvo ne-dodira, kao vrlo slabi električni udari po koži ruku i pleća. Dahovi preko njegovog lica. Neopipljiv otpor. Hodao je napred, stigao do liftova, spustio se u Zaliv. Lift je bio pun, ali je Ajk u njemu bio jedina osoba.
<BR>&nbsp;&nbsp;&nbsp;&nbsp;&nbsp;"Ćao Ajk. Jesi vid'o ijednog duha?" upita ga Hal Bauerman vedro.
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Ni ja. Osećam se nekako mimoiđen. Evo ti printaut o drajveru, sa specifikacijama. Učitano je sve ono novo."
<BR>&nbsp;&nbsp;&nbsp;&nbsp;&nbsp;"Mortu Leksnisu se maločas priviđalo, evo pre nekoliko trenutaka, gore u Urbanu. To baš nije čovek za koga bih ja očekivao da pohisteriše."
<BR>&nbsp;&nbsp;&nbsp;&nbsp;&nbsp;"Ajk", reče Larejn Gutierez, prodavačica, "niko ne histeriše. Taj narod je ovde."
<BR>&nbsp;&nbsp;&nbsp;&nbsp;&nbsp;"Koji narod?"
<BR>&nbsp;&nbsp;&nbsp;&nbsp;&nbsp;"Sa Zemlje."
<BR>&nbsp;&nbsp;&nbsp;&nbsp;&nbsp;"Svi smo mi sa Zemlje, koliko znam."
<BR>&nbsp;&nbsp;&nbsp;&nbsp;&nbsp;"Mislim, ovaj narod koga svi vide."
<BR>&nbsp;&nbsp;&nbsp;&nbsp;&nbsp;"Ja ne vidim. Ni Hal. Ni Rod..."
<BR>&nbsp;&nbsp;&nbsp;&nbsp;&nbsp;"Vid'o sam ja ponekog", progunđa Rod Bond. "Ne znam. Stvarno je ludo, znam, Rode, ali toliko njih se vrzmalo po hodniku Pueblo juče celog dana - znam da se može proći pravo kroz njih, ali svi ih vide - i svi su valjda prali neku odeću i cedili, rukama, vodu iz nje. Bilo je kao neka stara traka iz antropologije ili tako nešto."
<BR>&nbsp;&nbsp;&nbsp;&nbsp;&nbsp;"Grupna opsena..."
<BR>&nbsp;&nbsp;&nbsp;&nbsp;&nbsp;"...nije ono što se ovde dešava", odseče Larejn. Govorila je prodornim, oštrim glasom, agresivno. Pri svakom nesaglašavanju, pomisli Ajk, ova postane ratoborna. "Ovde su, Ajk. I ima ih sve više i više."
<BR>&nbsp;&nbsp;&nbsp;&nbsp;&nbsp;"Znači, brod je pun stvarnih ljudi kroz koje se može prolaziti?"
<BR>&nbsp;&nbsp;&nbsp;&nbsp;&nbsp;"Dobar način da se mnogo naroda ukrca u mali prostor", primeti Hal, sa ukočenim, širokim osmehom.
<BR>&nbsp;&nbsp;&nbsp;&nbsp;&nbsp;"I sve što vi vidite je stvarno, dabome, iako ja to ne vidim?"
<BR>&nbsp;&nbsp;&nbsp;&nbsp;&nbsp;"Ne znam šta ti vidiš", reče Larejnova. "Ne znam šta je stvarno. Znam da su oni ovde. Ne znam ko su; možda to moramo saznati. Oni koje sam gledala juče, kao da su bili iz neke stvarno primitivne kulture, obučeni u nekakve životinjske kože, ali lepi, zaista na neki način lepi. Dobro uhranjeni, budne pažnje. Prvi put mi se učinilo da možda vide i oni nas, ali nisam bila sigurna."
<BR>&nbsp;&nbsp;&nbsp;&nbsp;&nbsp;Rod je klimao glavom u znak saglasnosti.
<BR>&nbsp;&nbsp;&nbsp;&nbsp;&nbsp;"Znači, vi ćete uskoro i da pričate s njima, je li? Dobro došli u Spes, narode?"
<BR>&nbsp;&nbsp;&nbsp;&nbsp;&nbsp;"Za sada su stvari takve da kad im priđeš blizu, oni ne budu više tu, ali narod je stalno sve bliže", odgovori Larejnova sasvim ozbiljno.
<BR>&nbsp;&nbsp;&nbsp;&nbsp;&nbsp;"Larejn", reče Ajk. "Čuješ li ti sebe? Rod? Šta ako bih ja došao do vas i kazao, ćao, znate šta, vanzemaljac sa tri glave upravo se zrakovao iz svog letećeg tanjira u naš brod, i evo ga - šta nije u redu? Zar ga ne vidite? Nisi ga videla, Larejn? Rode? Ne vidite ga? Ali ja ga vidim! I ti, Hale, zar nije tako, i ti si video troglavo biće iz kosmosa?"
<BR>&nbsp;&nbsp;&nbsp;&nbsp;&nbsp;"Jasno", reče Hal. "Malog zelenog prcaljocu."
<BR>&nbsp;&nbsp;&nbsp;&nbsp;&nbsp;"Veruješ li nama dvojici?"
<BR>&nbsp;&nbsp;&nbsp;&nbsp;&nbsp;"Ne", reče Larejnova. "Jer ti lažeš. A mi ne."
<BR>&nbsp;&nbsp;&nbsp;&nbsp;&nbsp;"Onda ste ludi."
<BR>&nbsp;&nbsp;&nbsp;&nbsp;&nbsp;"Poricati ono što ja i ljudi oko mene vidimo bilo bi jednako ludo."
<BR>&nbsp;&nbsp;&nbsp;&nbsp;&nbsp;"Ej, ovo je stvarno zanimljiva ontološka rasprava", reče Hal, "ali kasnimo oko dva'es pet minuta na sastanak o specifikacijama za drajver, narode."
<BR>
<BR>&nbsp;&nbsp;&nbsp;&nbsp;&nbsp;Te noći, u pozno doba, Ajk je radio u svojoj kocki i u jednom trenutku osetio blago elektriziranje duž ruku i leđa, kao i prisutnost velike zbijene mase ljudi, i mrmljanje ispod praga čujnosti, i miris znoja ili mošusa ili ljudskog daha. Obuhvatio je glavu šakama i ostao jedan minut tako, a onda digao pogled ka ekranu Šenfeldove veštačke inteligencije i progovorio kao da mu se obraća. "Ne možeš dozvoliti ovo", reče Ajk. "Mi nemamo nikakve druge nade osim ovoga ovde."
<BR>&nbsp;&nbsp;&nbsp;&nbsp;&nbsp;Kocka prazna, vazduh miran, bezmirisan.
<BR>&nbsp;&nbsp;&nbsp;&nbsp;&nbsp;Još neko vreme je radio. Onda ode do postelje i leže pored dubokog, usnulog ćutanja svoje žene. Bila je daleko od njega kao kakav drugi svet.
<BR>&nbsp;&nbsp;&nbsp;&nbsp;&nbsp;A Ester u bolnici u trajnoj tami. Ne, ne trajnoj. Privremenoj. To je tama isceljenja. Videće Ester.
<BR>
<BR>&nbsp;&nbsp;&nbsp;&nbsp;&nbsp;"Šta radiš, Noah?"
<BR>&nbsp;&nbsp;&nbsp;&nbsp;&nbsp;Dečak je stajao zagledan u umivaonik, kao u dubinu. Umivaonik je bio dopola pun vode. Noahov izraz lica beše zanesen. "Gledam zlatne ribice. Izišle su iz česme."
<BR>
<BR>&nbsp;&nbsp;&nbsp;&nbsp;&nbsp;"Pitanje je ovo: do koje mere pojam 'opsena' korisno opisuje jedno zajedničko iskustvo u kome ima elemenata međudejstva?"
<BR>&nbsp;&nbsp;&nbsp;&nbsp;&nbsp;"Pa", reče Džejmi, "i samo to međudejstvo mogla bi biti opsena. Jovanka Orleanka i njeni glasovi." Međutim, u Džejmijevom glasu nije se čulo nimalo ubeđenosti. Helena, koja kao da je preuzela rukovođenje Kriznim štabom, nastavi sa pitanjima: "Šta biste rekli ako bismo pozvali neke od tih naših gostiju da dođu na ovaj sastanak i sednu sa nama?"
<BR>&nbsp;&nbsp;&nbsp;&nbsp;&nbsp;"Ma šta, ma čekaj malo", reče Ajk. "Kazala si 'zajedničko iskustvo', ali ono nije zajedničko; ja ga nemam; s kojim pravom tvrdite da je zajedničko? Ako su to utvare, neopipljivi, nestaju kad im priđeš, nečujni, onda to nisu gosti, to su 'gousti'. Duhovi. Vi, dakle, odustajete od svake želje da budete racionalni..."
<BR>&nbsp;&nbsp;&nbsp;&nbsp;&nbsp;"Ajk, žao mi je, ali ne možeš poricati njihovo postojanje samo zato što ih ti ne vidiš."
<BR>&nbsp;&nbsp;&nbsp;&nbsp;&nbsp;"A na kojoj zdravijoj osnovi bih mogao poricati njihovo postojanje?"
<BR>&nbsp;&nbsp;&nbsp;&nbsp;&nbsp;"Ali ti poričeš da ga mi možemo na toj istoj osnovi prihvatiti."
<BR>&nbsp;&nbsp;&nbsp;&nbsp;&nbsp;"Smatra se da je odsustvo halucinacija ona osnova koja čoveku daje mogućnost da oceni opažaje neke druge osobe kao halucinacije."
<BR>&nbsp;&nbsp;&nbsp;&nbsp;&nbsp;"Pa, dobro, onda ih nazivaj halucinacijama", reče Helena, "mada se meni više dopalo ono 'duhovi'. 'Duhovi' bi moglo biti i bukvalno istinito. Ali mi ne umemo uporedo postojati sa duhovima. Nismo za to obučavani. Moramo u hodu, postepeno, učiti kako se to radi. Kažem, 'moramo', i verujte mi da moramo. Ovi neće otići. Ovde su, a menja se i naše 'ovde'. Možda bi ti za nas mogao biti veoma koristan, Ajk, ako bi hteo, naprosto zato što nisi, hm, svestan... naših gostiju i nastalih promena. A mi, koji ih jesmo svesni, moramo saznati u kojoj su vrsti postojanja oni i zašto. Ako ti samo budeš poricao da postoje, time ćeš ometati posao koji mi pokušavamo da obavimo."
<BR>&nbsp;&nbsp;&nbsp;&nbsp;&nbsp;"Koga bogovi hoće da unište, prvo mu pamet uzmu", reče Ajk, ustavši sa svog sedišta za konferencijskim stolom. Niko drugi ne reče ništa. Svi samo oboriše poglede, kao da im je neprijatno. On u tišini iziđe.
<BR>&nbsp;&nbsp;&nbsp;&nbsp;&nbsp;U CC hodniku jedna grupa ljudi je trčala, smejući se. "Zapreči im put!" dernajo se jedan krupan čovek. Štirnen, iz Letnog inženjeringa. Mahao je rukama kao da tera neku hordu ili gomilu, a jedna žena povika: "Bizoni! To su bizoni! Terajte ih u C, tamo ima više mesta!" Ajk zakorači pravo napred, gledajući pravo napred.
<BR>
<BR>&nbsp;&nbsp;&nbsp;&nbsp;&nbsp;"Pored ulaznih vrata raste jedna puzavica", reče Suzana za vreme doručka. "Loza." Njen ton bio je tako smiren i zadovoljan da je Ajk u prvi mah imao samo jednu misao: zaista prija čuti Suzanu da govori normalno, bar jednom.
<BR>&nbsp;&nbsp;&nbsp;&nbsp;&nbsp;Onda joj reče: "Su..."
<BR>&nbsp;&nbsp;&nbsp;&nbsp;&nbsp;"Šta ja tu mogu, Ajk? Šta hoćeš ti? Da lažem, da ne kažem ništa, da se pravim da tamo ne raste loza? Ona postoji tamo. Izgleda kao skerletni raner-pasulj. Nalazi se tamo."
<BR>&nbsp;&nbsp;&nbsp;&nbsp;&nbsp;"Su, loze rastu iz zemlje. Iz tla. U Spesu toga nema."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Kako možeš i znati i poricati?"
<BR>&nbsp;&nbsp;&nbsp;&nbsp;&nbsp;"Tata, to sve ide obrnutim redom", reče Noah svojim novim, malo promuklim glasom.
<BR>&nbsp;&nbsp;&nbsp;&nbsp;&nbsp;"Šta sve?"
<BR>&nbsp;&nbsp;&nbsp;&nbsp;&nbsp;"Pazi, prvo su se pojavili ljudi. Babe, i to onako čudne, pa bogalji, i tako to, sećaš se, a onda i sve druge vrste ljudi. Zatim su životinje počele da postoje, sad i biljke, i tako to. E, da, mama, jesi čula, videli su kitove u rezervoarima."
<BR>&nbsp;&nbsp;&nbsp;&nbsp;&nbsp;Nasmejala se. "Ja sam videla samo konje na livadi."
<BR>&nbsp;&nbsp;&nbsp;&nbsp;&nbsp;"Konji su bili stvarno lepi", reče Noah.
<BR>&nbsp;&nbsp;&nbsp;&nbsp;&nbsp;"Ja ih nisam video", reče Ajk. "Nisam video nikakve konje na livadi."
<BR>&nbsp;&nbsp;&nbsp;&nbsp;&nbsp;"Bilo ih je mnogo. Ali nije bilo moguće prići im. Valjda su bili divlji. Bili su neki sa pegama, zaista lepi. Nina je rekla da se ta vrsta zove 'apalusa'."
<BR>&nbsp;&nbsp;&nbsp;&nbsp;&nbsp;"Ja konje nisam video", reče Ajk, zagnjuri lice u šake i zaplaka.
<BR>&nbsp;&nbsp;&nbsp;&nbsp;&nbsp;Začu Noahov glas: "Ej, tata", pa Suzanin, "U redu je, ne, ništa, u redu je. Idi ti u školu. Sve je u redu, medeni." I tiho šištanje vrata.
<BR>&nbsp;&nbsp;&nbsp;&nbsp;&nbsp;Njene šake bile su na njegovoj glavi, zaglađivale su mu kosu, i na njegovim ramenima, blago su ga drmale i njihale. "Sve je u redu, Ajk..."
<BR>&nbsp;&nbsp;&nbsp;&nbsp;&nbsp;"Nije. Nije u redu. Nije sve u redu. Sve je poludelo. Sve je otišlo u propast, u propast, sve uzalud, pogrešno. Sve pogrešno."
<BR>&nbsp;&nbsp;&nbsp;&nbsp;&nbsp;Suzana je dugo ćutala i samo masirala i pomicala njegova ramena. Konačno reče: "Plaši me razmišljanje o tome, Ajk. Izgleda kao nešto natprirodno, a ja ne verujem ni u šta natprirodno. Ali ako ne razmišljam na taj način, nego samo gledam, gledam taj narod i... lozu pored ulaznih vrata, postaje razumno. Kako smo mislili, kako smo pomisliti mogli, da tek tako možemo otići? Šta mislimo, ko smo? Stvar je samo u tome što smo poneli sebe sa sobom... Konje i kitove i babe i bolesne bebe. Svi oni su naprosto mi, mi smo sve to, oni su ovde."
<BR>&nbsp;&nbsp;&nbsp;&nbsp;&nbsp;Neko vreme nije govorio ništa. Najzad uze dugi dah. "Dakle, tako", reče on. "Ići sa tokom događaja. Prigrliti neobjašnjivo. Verovati zato što je neverovatno. Koga je briga za shvatanje? Kome je uopšte potrebno da išta razume? Stvari su mnogo razumnije ako o njima uopšte ne razmišljamo. Možda bi trebalo da nam svima urade lobotomiju, time bi život bio zaista pojednostavljen."
<BR>&nbsp;&nbsp;&nbsp;&nbsp;&nbsp;Digla je ruke sa njegovih ramena i udaljila se.
<BR>&nbsp;&nbsp;&nbsp;&nbsp;&nbsp;"A posle lobotomije da nam ugrade elektronske implante", reče ona. "I da nam namaknu na glavu obruče sa sonarima, da se ne sudaramo sa duhovima. Da li je hirurgija rešenje za sve naše probleme?"
<BR>&nbsp;&nbsp;&nbsp;&nbsp;&nbsp;On se tada okrete, ali Suzana mu je bila okrenuta leđima.
<BR>&nbsp;&nbsp;&nbsp;&nbsp;&nbsp;"Idem ja u bolnicu", reče ona i iziđe.
<BR>
<BR>&nbsp;&nbsp;&nbsp;&nbsp;&nbsp;"Pazi tamo! Ej, čuvaaaaj!" vikali su mu. Nije znao u šta se to uputio, po njihovom viđenju - u stado ovaca, u plesnu trupu golih divljaka, u močvaru sa čempresima - a nije ni mario. Video je: livadu, hodnike, kocke.
<BR>&nbsp;&nbsp;&nbsp;&nbsp;&nbsp;Noah je dolazio da se presvuče, tvrdeći da je izblatnjavio odeću igrajući šugo-fudbal po blatu Livade, ali Ajk je tamo šetao po plastičnoj travi, kroz vazduh bez prašine i bakterija. Prolazio je kroz ogromna stabla brestova i kestenova, dvadeset metara visoka; kroz, ne između. Sada priđe liftovima, pritisnu dugmad i dospe u Dom zdravlja.
<BR>&nbsp;&nbsp;&nbsp;&nbsp;&nbsp;"Ester, oh, pa ona je puštena jutros!" reče bolničarka sa osmehom.
<BR>&nbsp;&nbsp;&nbsp;&nbsp;&nbsp;"Puštena."
<BR>&nbsp;&nbsp;&nbsp;&nbsp;&nbsp;"Da. Prva poseta jutros bila je ona mala crnkinja koja je donela poruku od tvoje žene."
<BR>&nbsp;&nbsp;&nbsp;&nbsp;&nbsp;"Mogu li videti tu poruku?"
<BR>&nbsp;&nbsp;&nbsp;&nbsp;&nbsp;"Svakako. U njenoj je fascikli, samo časak..." Dade mu presavijeni list hartije. Ne od Suzane. Bilo je naškrabano Esterinim rukopisom, adresovano na ime Ajzak Rouz. On rasklopi poruku.
<BR>&nbsp;&nbsp;&nbsp;&nbsp;&nbsp;Idem u planine, ostaću neko vreme tamo gore.
<BR>&nbsp;&nbsp;&nbsp;&nbsp;&nbsp;Volim te,
<BR>&nbsp;&nbsp;&nbsp;&nbsp;&nbsp;Ester
<BR>&nbsp;&nbsp;&nbsp;&nbsp;&nbsp;Ispred Doma zdravlja stajao je Ajk i gledao hodnike. Vodili su: levo; desno; i pravo napred. Visina 2,2 metra, širina 2,4 metra, obojeni krem-oker bojom, podovi sivi sa pojedinim trakama druge boje. Sve plave trake završavaju se pred vratima Doma zdravlja, to jest, počinju od tih vrata; počinjati i završavati se, ista je stvar, ali u plave trake je na svaka 3 metra dužine umetnuta po jedna bela strela koja pokazuje ka Domu zdravlja, a ne od njega, prema tome, ipak se završavaju tu, tačno gde on sad stoji. Podovi su svetlosive boje, izuzimajući te trake drugih boja, savršeno glatki i maltene sasvim ravni, jer je u Zoni 8 zakrivljenost celog Spesa jedva primetna. Svetlost dopire iz svetlećih tela, to jest ploča, koje su na razmacima od po pet metara ugrađene u tavanice hodnika. Zna on sve razmake, sve specifikacije, sve materijale, sve odnose. Svi su u njegovom umu. Godinama je razmišljao o njima. Uneo je razum u njih. Planirao ih je.
<BR>&nbsp;&nbsp;&nbsp;&nbsp;&nbsp;Niko se u Spesu ne može izgubiti. Svi hodnici vode do poznatih mesta. Dođeš do tih mesta tako što ideš kud te vode strelice i obojene trake. Ako ideš svim postojećim hodnicima i voziš se svim postojećim liftovima, opet je nemoguće da se izgubiš, opet se bezbedno vratiš na početak. Niti ćeš se ijednom saplesti, jer svi su podovi od glatkog metala, uglačanog, pa obojenog u svetlosivu boju, sa trakama drugih boja i belim strelama da te vode do željenog kraja.
<BR>&nbsp;&nbsp;&nbsp;&nbsp;&nbsp;Ajk načini dva koraka, spotače se i pade. Tresnuo je žestoko. Pod njegovim šakama našlo se nešto grubo, nepravilno, bolno. Stena; iz glatkog metalnog poda viri stena. Mrka i tamnosiva, sa žilama belog; ispucala, izrovašena; na jednom mestu, blizu Ajkove šake, raste mrljica žućkastog lišaja, kao perut. Brid desne šake ga boli, i Ajk diže ruku da pogleda povređeno mesto: pri padu na stenu ogrebao je šaku. On oliza tanki sloj krvi sa ogrebotine. Čučnuo je, zgurio se; pogledao prvo stenu, pa onda mimo stene, u daljinu. Ali tamo ne vide ništa osim hodnika. Neće ništa ni imati, osim ove jedne stene, dok ne pronađe nju. Imaće samo ovu stenu i ukus sopstvene krvi. Ustade.
<BR>&nbsp;&nbsp;&nbsp;&nbsp;&nbsp;"Ester!"
<BR>&nbsp;&nbsp;&nbsp;&nbsp;&nbsp;Niz hodnike prođoše nejaki odjeci njegovog glasa.
<BR>&nbsp;&nbsp;&nbsp;&nbsp;&nbsp;"Ester, ne uspevam da vidim. Pokaži mi kako da vidim!"
<BR>&nbsp;&nbsp;&nbsp;&nbsp;&nbsp;Odgovora nije bilo.
<BR>&nbsp;&nbsp;&nbsp;&nbsp;&nbsp;Krenuo je obazrivo dalje, oko stene, oprezno napred. Put je bio dug, a on, nikad siguran da se nije izgubio. Nije bio siguran gde se nalazi, ali uspon je postajao strmiji, a vazduh razređeniji. I vrlo hladan. Ni u šta nije bio Ajk siguran, dok ne začu glas svoje majke. "Isače! Voljeni, jesi li budan?" pitala je, prilično oštro. On se okrete i vide da ona sedi pored Ester na jednoj granitnoj izbočini pokraj strme, prašnjave staze. Iza njih su, iza ogromne zjapeće praznine vazduha, snežni vrhunci blistali u svetlosti visokoj i jasnoj. Ester ga pogleda. I njene su oči bile bistre, ali tamne, a ona reče: "Sad možemo dole."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
