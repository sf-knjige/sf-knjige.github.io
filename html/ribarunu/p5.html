<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KAMEN KOJI JE IZMENIO STVARI
<P>&nbsp;&nbsp;&nbsp;&nbsp;&nbsp;Jednog dana je nuroblka zvana Bu, radeći sa svojom ekipom na gomili kamenja koledža Obling, našla kamen koji je izmenio stvari.
<BR>&nbsp;&nbsp;&nbsp;&nbsp;&nbsp;Tamo gde oblovi žive, rečne obale su kamenite. Stene, veliko kamenje, sitnije kamenje, obluci i šljunak, sve to leži u hrpama ili rasuto, kilometrima uz i niz reku, na obe obale. Gradovi oblova pravljeni su od kamena; oblovi love, za mesnate gozbe, kuniće koji među kamenjem grade sebi jazbine. Za pribavljanje obične hrane, tu su njihovi nurobli, koji sakupljaju lišaj i drugo rastinje sa kamena, i grade koledže i kuće, i održavaju sve u ispravnom stanju, jer oblovi postaju nervozni i nesrećni kad nešto nije u redu.
<BR>&nbsp;&nbsp;&nbsp;&nbsp;&nbsp;Srce svakog oblovskog grada je koledž, a ponos svakog koledža jesu koledžske terase, koje se stepenasto spuštaju od visokih kamenih zgrada sve do reke. U terasama je kamenje razvrstano po veličini: od stena su napravljene spoljašnje zidine, unutra su redovi velikih kamenova, pa nasipi od sitnijeg kamenja i, najzad, unutrašnje terase od oblutaka koji, utisnuti u sitan šljunak, daju složene mozaike i obrasce. Po terasama se oblovi šetaju ili sede u dugim, toplim danima, pušeći ta-lišće u lulama od kamena-penušca, raspravlajući o istoriji prirode i društva, o filozofiji i metafizici. Dok su kamenovi raspoređeni po redu, a to znači po veličini, i dok su svi obrasci jasni i uredni, oblovi imaju duhovan mir i sposobni su za duboke misli. Kad završe svoje razgovore na terasama, najmudriji stari oblovi ulaze u koledž i zapisuju najbolje od onog što je pomišljeno i rečeno, u Knjige starostavne, koje se čuvaju uredno poređane na policama biblioteke koledža.
<BR>&nbsp;&nbsp;&nbsp;&nbsp;&nbsp;Kad se reka u rano proleće digne na poplavu, pa krene preko terasa, da tumba kamenje i spira šljunak, i čini težak nered, oblovi ostaju u koledžu. Tamo čitaju Knjige starostavne, raspravljaju, beleže, planiraju nova rešenja za terase, jedu mrsne gozbe i puše. Njihovi nuri kuvaju, poslužuju na gozbama, održavaju red u prostorijama koledža. Čim poplave prođu, nuri kreću da srede stene i kamenje, da poprave terase. Žure da to što pre završe, jer nered posle poplava silno nervira oblove, a oni, kad su nervozni, biju i siluju nure žešće nego obično.
<BR>&nbsp;&nbsp;&nbsp;&nbsp;&nbsp;Prolećne poplave su ovog proleća provalile zid od velikih stena u gradu Oblingu, ostavljajući grane i naplavine drveta i drugo smeće na terasama, i remeteći ili uništavajući mnoge obrasce. Terase koledža Oblinga poznate su po svojoj savršenoj sređenosti i po složenoj lepoti svojih obrazaca oblutaka. Slavni oblovi provedoše mnogo godina smišljajući ih i odabirajući oblutke; jedan veliki planer, Aknegni, radio je, pričaju neki, čak i svojim sopstvenim rukama, da bi tvorevina bila što bolja. Ako iz takvog obrasca bude izgubljen jedan jedini oblutak, nuroblovi će danima pretraživati hrpe kamenja u potrazi za oblutkom tačno takve veličine i oblika. Na takvome je zadataku bila i nuroblka zvana Bu, sa celom svojom ekipom, kad je našla kamen koji je izmenio stvari.
<BR>&nbsp;&nbsp;&nbsp;&nbsp;&nbsp;Kad su potrebni kamenovi za zamenu ranijih, nuroblovi kamenotražitelji često naprave približnu kopiju tog dela terasnog mozaika, da bi mogli u njoj isprobavati jedan po jedan oblutak, da vide kako će se uklopiti, a da ne moraju svaki da nose gore, čak do unutrašnjih terasa. Bu je na ovaj način uglavila jedan oblutak u probni uzorak kamenja i dobro se zagledala u njega da bi bila sigurna da je oblikom i veličinom tačno kako treba; tad zapazi da taj kamen ima i jednu osobinu koju Bu nije nikad ranije primetila: boju. Obluci u ovom delu mozaika bili su svi veliki ovali, dlan i četvrt široki i dlan i po dugački. Kamen koji je Bu upravo uglavila u probni uzorak bio je savršen 'jedan i četvrt sa jedan i po', i zato se uklopio besprekorno; ali drugi obluci bili su uglavnom u tamno-plavo-sivoj boji, ujednačenoj, dok je ovaj novi bio žive plavozelene boje, sa sa mrvicama bleđe žad-zelene.
<BR>&nbsp;&nbsp;&nbsp;&nbsp;&nbsp;Bu je znala, naravno, da je sasvim svejedno koje je boje kamenje, da je to slučajna i beznačajna osobina koja ni na koji način ne utiče na stvarni obrazac. Ipak, sada uhvati sebe kako zuri sa neobičnim zadovoljstvom u plavozeleni. Uskoro pomisli: 'Ovaj kamen je lep.' Nije gledala, kao što je trebalo, celinu obrasca, nego samo taj jedan kamen, čija se boja isticala spram bezbojnosti ostalih. Bu beše čudnovato dirnuta; i čudne misli se uzdigoše u njenoj svesti. Ona pomisli: 'Ovaj kamen je značajan. On znači. On je reč.' Podiže ga i zadrža, osmatrajući sad one druge.
<BR>&nbsp;&nbsp;&nbsp;&nbsp;&nbsp;Original tog obrasca, gore na terasama, nosio je naziv 'Dekanov obrazac', po dekanu koledža, Festlu, koji je isplanirao šta treba da bude na tom prostoru. Bu ugura plavozeleni u probni uzorak i ostade privučena i zbunjena njegovom bojom; međutim, nikakvo značenje nije uspela razabrati u njemu.
<BR>&nbsp;&nbsp;&nbsp;&nbsp;&nbsp;Odnese ga prednuru kamenotražiteljskih odreda i zapita ga da li on u tom kamenu vidi išta loše, čudno ili posebno. Prednur se zamišljeno zagleda u kamen i dugo tako ostade, ali na kraju veoma raširi oči, što je značilo: ne.
<BR>&nbsp;&nbsp;&nbsp;&nbsp;&nbsp;Bu odnese taj kamen gore, do unutrašnjih terasa, i uglavi ga tačno gde je trebalo. Upotpunio je Dekanov obrazac bez greške; i oblikom i veličinom baš pravi. Ali Bu se odmače da osmotri obrazac šire, i zaključi da to sad kao da uopšte nije Dekanov obrazac. Novi kamen ništa nije promenio u obrascu; naprosto je upotpunio jedan drugi obrazac, čijeg prisustva sve do sad Bu nije bila svesna: obrazac boja, koji je imao malo ili nimalo veze sa Dekanovim rasporedom zasnovanim na veličinama i bojama. Tek sa ovim novim bila je upotpunjena zavojnica plavozelenih kamenova koja je prosecala polje isprepletanih romboida od 'jedan i četvrt - jedan i po' oblutaka u sredini Festlovog prostora. Većinu tih plavozelenih upravo je Bu ugradila tokom nekoliko poslednjih godina; ali zavojnicu je počeo neki drugi nurobl, pre nego što je Bu unapređena i dobila da radi na Dekanovom sektoru.
<BR>&nbsp;&nbsp;&nbsp;&nbsp;&nbsp;Upravo tad Dekan Festl iziđe da se prošeta po prolećnom suncu, noseći zarđalu puščetinu o ramenu, a lulu u ustima, srećan što vidi da se nered izazvan poplavama sada popravlja. Beše to jedan plemeniti, stari obl koji još nijednom nije silovao Bu, mada ju je često tapšao. Bu priteže hrabrost, sakri oči i reče: "Gospodaru dekane, gospodine! Da li bi Gospodar Dekan u svome znanju bio toliko dobar da mi kaže verbalno značenje ovog sektora pravog obrasca, koji upravo popravih?"
<BR>&nbsp;&nbsp;&nbsp;&nbsp;&nbsp;Dekan Festl zastade, možda malčice nezadovoljan što mu prekidaju meditacije; ali videći da je mlada nuroblka tako smerno čučnula i pokrila sve svoje oči, on je potapša trpeljivo i reče: "Svakako. Ovaj subsektor mog dizajna može se pročitati, na najjednostavnijem nivou, ovako: 'Ja raspoređujem kamenje divno' ili 'Ja raspoređujem kamenje u izvrstan red'. Postoji tu, naravno, i jedna iminentna postverbalna signifikantnost, kao i neodredljiva arkanost. Ali nema potrebe da ti mučiš svoju glavicu time!"
<BR>&nbsp;&nbsp;&nbsp;&nbsp;&nbsp;"Da li je moguće", zapita nurica pokornim glasom, "naći neko značenje i u bojama kamenova?"
<BR>&nbsp;&nbsp;&nbsp;&nbsp;&nbsp;Dekan se opet nasmeši i prošašolji je po nekoliko raznih mesta. "Ko zna šta se sve dešava u nurskim glavama! Boja! Značenje u boji! Potrči, pohitaj sada, nuroblice. Vrlo lepo si obavila opravku ovde. Vrlo uredno, vrlo lepo." On se odšetka dalje, pućkajući na lulu i uživajući u prolećnom suncu.
<BR>&nbsp;&nbsp;&nbsp;&nbsp;&nbsp;Bu se vratila do hrpe kamenja, na posao sortiranja, ali njen um bio je uznemiren. Cele te noći sanjala je plavozeleni kamen. U snu je kamen govorio, pa su progovorili i okolni kamenovi u toj shemi. Bu se probudila, ali se nije mogla setiti koje reči su kamenovi rekli.
<BR>&nbsp;&nbsp;&nbsp;&nbsp;&nbsp;Ujutru su se nuri digli pre nego što se sunce diglo; a Bu je popričala sa nekoliko istognezdnika i rad-prijatelja dok su hranili i prali bilčiće i jeli, na brzinu, doručak od hlanog, prženog lišaja. "Popnimo se sada na terase, pre nego što oblovi ustan", reče Bu. "Hoću nešto da vam pokažem."
<BR>&nbsp;&nbsp;&nbsp;&nbsp;&nbsp;Bu je imala mnogo prijatelja; osmoro ili devetoro pođoše s njom gore, na terase. Od tog broja, neke su bile nuroblke, koje su sa sobom ponele bilčiće, od kojih je neke još trebalo dojiti, dok su drugi već pomalo prohodali.
<BR>&nbsp;&nbsp;&nbsp;&nbsp;&nbsp;"Šta li je ova Bu uvrtela sebi u glavu ovog puta!" govorili su jedni drugima i smejali se.
<BR>&nbsp;&nbsp;&nbsp;&nbsp;&nbsp;"E, gle'jte sada", reče im Bu kad su svi bili na Dekanovom sektoru unutrašnje terase. "Pogledajte ove obrasce. I vidite boje kamenova."
<BR>&nbsp;&nbsp;&nbsp;&nbsp;&nbsp;"Boje ne znače ništa", reče jedna nurkinja, a druga: "Boje nisu deo obrazaca, Bu."
<BR>&nbsp;&nbsp;&nbsp;&nbsp;&nbsp;"Ali ako bi bile?" reče Bu. "Samo gledajte."
<BR>&nbsp;&nbsp;&nbsp;&nbsp;&nbsp;Nuri, naviknuti da ćute i slušaju, počeše gledati.
<BR>&nbsp;&nbsp;&nbsp;&nbsp;&nbsp;"Dakle", reče jedan nur posle izvesnog vremena, "zapanjujuće, zar ne!"
<BR>&nbsp;&nbsp;&nbsp;&nbsp;&nbsp;"Gledajte, gledajte!" reče Buin najbolji prijatelj, Ko. "Zavojnica plavozelenog prolazi kroz čitavu Dekanovu shemu! A pazi onih pet crvenih hematita oko žutog peščara: kao cvet."
<BR>&nbsp;&nbsp;&nbsp;&nbsp;&nbsp;"Ceo ovaj sektor od mrkog bazalta - u stvari - seče, seče preko pravog obrasca, zar ne?" reče mali Ga.
<BR>&nbsp;&nbsp;&nbsp;&nbsp;&nbsp;"Daje drugi obrazac. Drugačiji", reče Bu. "Možda imanentan, sa neuhvatljivom signifikantnošću."
<BR>&nbsp;&nbsp;&nbsp;&nbsp;&nbsp;"Mani se toga, ej, Bu", reče Ko. "Da nisi postala profesorica, možda?"
<BR>&nbsp;&nbsp;&nbsp;&nbsp;&nbsp;Ostali se nasmejaše, ali Bu je bila odveć uzbuđena da bi primetila da je smešna. "Nisam", reče ona najozbiljnije, "ali, gledajte, onaj plavozeleni oblutak, tamo, poslednji u zavojnici."
<BR>&nbsp;&nbsp;&nbsp;&nbsp;&nbsp;"Serpentinit", reče Ko.
<BR>&nbsp;&nbsp;&nbsp;&nbsp;&nbsp;"Da, znam. Ali ako Dekanova shema nešto znači - a on kaže da ovaj deo znači 'Ja slažem kamenje na divan način' - zar ne bi, onda, plavozeleni mogao biti neka druga reč? Sa drugim značenjem?"
<BR>&nbsp;&nbsp;&nbsp;&nbsp;&nbsp;"Sa kojim?"
<BR>&nbsp;&nbsp;&nbsp;&nbsp;&nbsp;"Ne znam. Mislila sam da vi možda znate." Bu pogleda nadežno Una, starijeg nura koji je, iako hrom posle jedne lavine kamenja koja ga je zahvatila kad je bio mlad, tako dobro održavao fine obrasce da su ga oblovi ostavili u životu. Un je piljio u plavozeleni i osmatrao krivinu ocrtanu nizom takvih, a onda, napokon, polako rekao: "Mogao bi govoriti: 'Nur kamen postavlja'."
<BR>&nbsp;&nbsp;&nbsp;&nbsp;&nbsp;"Koji nur?" upita Ko.
<BR>&nbsp;&nbsp;&nbsp;&nbsp;&nbsp;"Bu", reče mala Ga. "Ona je postavila taj jedan."
<BR>&nbsp;&nbsp;&nbsp;&nbsp;&nbsp;Bu i Un istovremeno široko otvoriše oči, iskazujući time: ne. Ne.
<BR>&nbsp;&nbsp;&nbsp;&nbsp;&nbsp;"Sheme nikad nisu o nurima!" reče Ko.
<BR>&nbsp;&nbsp;&nbsp;&nbsp;&nbsp;"Možda sheme od boja jesu", reče Bu, još više uzbuđena. Sad je vrlo brzo treptala.
<BR>&nbsp;&nbsp;&nbsp;&nbsp;&nbsp;"'Nur'", reče Ko, prateći plavozelenu zavojnicu pogledom sva tri svoja oka, "'nur postavlja kamenje na divan način u nesavladivoj zakrivljenosti.' Bože! O čemu li je tu reč?" On nastavi da čita duž te krive linije. "'U nesavladivoj zakrivljenosti pred...', šta je ovo? Aha, 'predviđajući viđeno'."
<BR>&nbsp;&nbsp;&nbsp;&nbsp;&nbsp;"'Viziju'", predloži Un. "'Viziju...' hmmmm, ne znam ovu poslednju reč."
<BR>&nbsp;&nbsp;&nbsp;&nbsp;&nbsp;"Vi to sve vidite u bojama kamenova?" upita Ga, zblanuta.
<BR>&nbsp;&nbsp;&nbsp;&nbsp;&nbsp;"U obrascima boja", odgovori Bu. "Oni nisu slučajni. Nisu bez smisla. Sve ovo vreme mi ih ugrađujemo po obrascima, ali ne samo oblovskim, koje oni smišljaju, a mi ostvarujemo, nego i po drugim... po nurovskim. Sa novim značenjima. Gledajte, gledajte ih!"
<BR>&nbsp;&nbsp;&nbsp;&nbsp;&nbsp;Pošto su svi bili naviknuti da ćute i slušaju, stadoše i počeše gledati obrasce na unutrašnjim terasama koledža Oblinga. Videše da raspored po veličini i obliku oblutaka i većih kamenova daje pravilne kvadrate, pravougaonike, trouglove, dodekahedrone, cik-cak linije, i razne pravougaono izlomljene linije, sve prepuno velike, sređene lepote i velikog značenja. I videše da je raspoređivanje kamenova po bojama stvorilo druge sheme, manje potpune, često samo započete ili naznačene - krugove, zavojnice, ovale i složene krivolinijske lavirinte velike i nepredvidljive lepote i značenja. Tako je dugačka petlja belih kvarcita prosecala, sve nekako popreko, dve uporedne prave linije od četvrtastih dlan-i-četvrt kamenova; a jedan romboidni oblik sastavljen od nekoliko kamenova-peščara, svaki veličine pola dlana, kao da je bio ujedno element u dugom polumesecu blede žute boje.
<BR>&nbsp;&nbsp;&nbsp;&nbsp;&nbsp;Bila su prisutna oba obrasca; da li je jedan poništavao drugi ili je svaki bio deo onog drugog? Bilo je teško, ali ne i nemoguće, gledati oba sistema jednovremeno.
<BR>&nbsp;&nbsp;&nbsp;&nbsp;&nbsp;Posle dužeg vremena mala Ga upita: "Da li smo mi sve to uradili, ne znajući šta činimo?"
<BR>&nbsp;&nbsp;&nbsp;&nbsp;&nbsp;"Ja sam uvek gledao boju kamenja", reče Un tiho, spustivši pogled.
<BR>&nbsp;&nbsp;&nbsp;&nbsp;&nbsp;"I ja sam", reče Ko. "I koliko je krupnozrn ili sitnozrn, i kakva mu je tekstura. Ja sam započeo onaj krivudavi deo u Kristalnim uglovima." On pokaza ka jednom prastarom, slavnom delu terasa. Taj deo je isplanirao veliki Oholothl. "Prošle godine, posle one zakasnele poplave, kad smo izgubili onako veliki broj kamenova iz obrasca, sećate se? Doneo sam mnogo ametista iz pećina Ubi. Volim purpur!" Zvučao je prkosno.
<BR>&nbsp;&nbsp;&nbsp;&nbsp;&nbsp;Bu je razgledala krug malih, glatkih tirkiza umetnutih u jedan ugao gde se shema sastojala od nekoliko prepletenih pravougaonika. "Ja volim plavozeleno", prošaputa ona. "Ja, plavozeleno. On, purpurno. Mi vidimo boje kamenja. Pravimo shemu. Pravimo je divno."
<BR>&nbsp;&nbsp;&nbsp;&nbsp;&nbsp;"Šta mislite, da kažemo profesorima?" upita mala Ga uzbuđeno. "Mogli bi nam dati više hrane."
<BR>&nbsp;&nbsp;&nbsp;&nbsp;&nbsp;Stari Un otvori sva tri oka širom. "Ni reči o ovome profesorima! Ne vole oni da se ijedan obrazac promeni. Znate da je tako. Oni od promena postaju nervozni. Mogli bi se unervoziti i pokažnjavati nas."
<BR>&nbsp;&nbsp;&nbsp;&nbsp;&nbsp;"Ne bojimo se", šapnu Bu.
<BR>&nbsp;&nbsp;&nbsp;&nbsp;&nbsp;"Ne bi oni ni razumeli", reče Ko. "Ne gledaju oni boje. Ne slušaju nas. A i kad bi slušali, znali bi da su to samo nurske pričancije, besmislice. Zar ne? Ali ja, ja se sad vraćam u pećine po još ametista, da dovršim ovaj krivudavi sektor", reče on, pokazavši ka Kristalnim uglovima, gde opravke jedva da su bile i započete. "A oni nikad neće ni primetiti."
<BR>&nbsp;&nbsp;&nbsp;&nbsp;&nbsp;Gaino nestašno bilče, sin profesora Endla, počelo je da iskopava oblutke iz Vrhovnog trougla; trebalo je, dakle, da dobije po turu. "Uhhhh", uzdahnu Ga. "Pravo malo oblobilče! Prosto ne znam šta ću s njim!"
<BR>&nbsp;&nbsp;&nbsp;&nbsp;&nbsp;"Poći će on u Školu sledeće godine", reče Un suvo. "Tamo će znati šta da rade s njim."
<BR>&nbsp;&nbsp;&nbsp;&nbsp;&nbsp;"Ali šta ću ja bez njega?" upita Ga.
<BR>&nbsp;&nbsp;&nbsp;&nbsp;&nbsp;Sunce je već dobro odskočilo; profesori su se već pojavljivali na prozorima svojih spavaćih soba, odakle su gledali terase. Njima se ne bi dopalo da vide dokoličenje nura; a prisustvo bilčića bilo je, naravno, potpuno zabranjeno na celom prostoru koledža. Bu i ostali se žurno vratiše u svoja gnezda i radne zgrade.
<BR>
<BR>&nbsp;&nbsp;&nbsp;&nbsp;&nbsp;Ko je istog dana otišao u pećine Ubi, a Bu sa njim; vratili su se noseći vreće finog ametista. Sledećih nekoliko dana radili su na dovršenju krivudavog dela, kome dadoše naziv 'Purpurni talasi'; na taj način su oni dovršavali opravku Kristalnih uglova. Taj posao činio je Koa srećnim; on je pevao i šalio se, a noću su Bu i on vodili ljubav. Ali Bu je razmišljala uglavnom o nečem drugom. Proučavala je obrasce boja na terasama, nalazila sve više takvih, a u njima sve više zamisli i značenja.
<BR>&nbsp;&nbsp;&nbsp;&nbsp;&nbsp;"Jesu li svi o nurima?" pitao je stari Un. Zbog artritisa nije mogao na terase, ali mu je Bu svakog dana javljala šta je otkrila.
<BR>&nbsp;&nbsp;&nbsp;&nbsp;&nbsp;"Ne", reče ona, "većina se odnosi i na oblove i na nure. I na bilčiće. Ali su nuri sve to pravili. Otud razlike. Oblovske sheme nikad nisu stvarno o nuroblovima. Samo su o oblovima i oblovskim mišljenjima. Ali kad počneš čitati boje, naiđeš na izuzetno zanimljive stvari!"
<BR>&nbsp;&nbsp;&nbsp;&nbsp;&nbsp;Bu je bila toliko uzbuđena i ubedljiva da su i drugi nuri iz grada Oblinga počeli da proučavaju kolor-obrasce i da se uče kako da čitaju njihova značenja. Ta praksa se proširila i na druga gnezda, a uskoro i na druge gradove. Uskoro su nuri i uzvodno i nizvodno od Oblinga otkrili da njihove terase takođe nude bogatstvo kamenih crteža bojom i iznenađujućih poruka o oblovima, nurovima i bilčićima.
<BR>&nbsp;&nbsp;&nbsp;&nbsp;&nbsp;Mnogi nuri su, međutim, bili uznemireni čitavom tom zamišlju; odbijali su da vide bilo kakve obrasce sačinjene od boja ili da dopuste mogućnost da boja nešto znači. "Oblovi računaju na nas; pouzdaju se u to da mi nećemo ništa menjati", govorili su ti nurovi. "Mi smo njihovi nuroblovi. Naša je dužnost da obrasce održavamo u redu, da bilčići ne galame, da svuda vlada red, da bi oblovi mogli da rade svoje važne poslove. Ako počnemo izmišljati nova značenja, menjati nešto, narušavati sheme, gde će tome biti kraj? Ne bi bilo pošteno prema oblovima."
<BR>&nbsp;&nbsp;&nbsp;&nbsp;&nbsp;Ali Bu nije htela niti da čuje za takve razloge; bila je prepuna svog otkrića. A nije ni samo ćutala i slušala. Govorila je. Odlazila je od jedne do druge radne zgrade i govorila. Jedne večeri sakupila je hrabrost i krenula gore, na terase, noseći oko vrata na kožnoj vrpci jedan savršeni, uglačani tirkiz koji je počela nazivati kamenom svog jastva. Prošetala je preko svih terasa i zašla među profesore, zapanjene njenom pojavom; otišna na Rektorski mozaik, gde se Rektorica Astl, slavna naučnica, šetkala u usamljenoj meditaciji, sa prastarom puškom o ramenu i sa lulom iz koje su se vukli gusti pramenovi dima čiji je miris bio jak i neprijatan. U takvom svetom razdoblju, čak ni redovni profesor ne bi prekinuo Rektoricu. Ali Bu joj priđe, čučnu, prekri oči i reče glasom drhtavim, ali jasnim: "Gospo rektorice, madam! Da li bi Gospa Rektorica odgovorila na jedno moje pitanje?"
<BR>&nbsp;&nbsp;&nbsp;&nbsp;&nbsp;Rektorica je bila zaista uznemirena i veoma nezadovoljna zbog ovog nedoličnog ponašanja. Okrete se najbližem profesoru i reče: "Ova nurkinja je poludela; naredi da bude uklonjena odavde, molim te."
<BR>&nbsp;&nbsp;&nbsp;&nbsp;&nbsp;Bu je osuđena na deset dana zatvora, da je tamo mogu silovati svi studenti do mile volje, a onda poslata na sto dana u kamenolome da kleše ploče za popločavanje ulica.
<BR>&nbsp;&nbsp;&nbsp;&nbsp;&nbsp;Kad se vratila u gnezdo, bila je trudna od jednog silovanja i veoma mršava od truda u kamenolomu, ali je oko vrata i sad nosila svoj tirkizni kamen. Svi iz njenog gnezda i iz njene radne kuće dočekaše je i pozdraviše, pevajući pesme koje su smislili na osnovu značenja pročitanih u bojama na terasama. Ko ju je tešio nežnom pažnjom te noći i rekao da će bilče njeno biti bilče njegovo, a njeno gnezdo, gnezgo njegovo.
<BR>&nbsp;&nbsp;&nbsp;&nbsp;&nbsp;Ne mnogo dana posle toga, ona uđe u koledž (ali kroz kuhinje) i provuče se (uz pomoć nura koji su tu, kao sluge, radili) do privatne odaje Kanona.
<BR>&nbsp;&nbsp;&nbsp;&nbsp;&nbsp;Taj Kanon koledža oblinškog beše obl vrlo star, proslavljen svojim poznavanjem metafizičke lingvistike. Ujutro se taj budio sporo. Ovoga jutra se probudio sporo i zagledao, ne bez izvesne zbunjenosti, u sluškinurku koja je došla da razgrne njegove zavese i da mu posluži doručak. Kao da je bila neka nova. Malo je nedostajalo da Kanon posegne za puškom, ali bio je odveć pospan.
<BR>&nbsp;&nbsp;&nbsp;&nbsp;&nbsp;"Zdravo", reče on. "Ti si neka nova, je li."
<BR>&nbsp;&nbsp;&nbsp;&nbsp;&nbsp;"Želim da odgovoriš na jedno moje pitanje", reče nurkinja.
<BR>&nbsp;&nbsp;&nbsp;&nbsp;&nbsp;Kanon se još više razbudi i ukočeno zagleda u ovo zapanjujuće stvorenje. "Bar imaj dovoljno pristojnosti da pokriješ te očurde, nurkinjo!" reče on, ali bez stvarne uznemirenosti. Bio je toliko ostario, da više nije bio siguran koji obrasci važe za šta; zato ga njihova promena nije uznemirila onoliko koliko bi mogla.
<BR>&nbsp;&nbsp;&nbsp;&nbsp;&nbsp;"Nema ko drugi da mi odgovori", reče nurkinja. "Molim te, odgovori mi. Da li ti je poznato sledeće: može li plavozeleni kamen u nekom obrascu biti reč?"
<BR>&nbsp;&nbsp;&nbsp;&nbsp;&nbsp;"O, da, naravno da može", reče Kanon, čije se prisustvo duha sada izoštravalo. "Mada su, naravno, sva verbalna značenja boja odavno zastarela. Stvar su antike, čista istorija, a to zanima samo matore deda-drde, kao što sam ja, ha. Reči kazane bojama ne postoje ni u najstarijim delovima naših današnjih terasa. Mogu se naći samo u najdrevnijim Knjigama starostavnim."
<BR>&nbsp;&nbsp;&nbsp;&nbsp;&nbsp;"A šta takav kamen znači?"
<BR>&nbsp;&nbsp;&nbsp;&nbsp;&nbsp;Kanon se pitao da li sanja - raspravljati o istorijskoj lingvistici, sa nekakvom nurašturom, pre doručka! - ali san je bio zabavan. "Taj plavozeleni preliv, kakav vidim na kamenu koji ti, izgleda, nosiš kao ukras, mogoa bi, u adjektivskoj formi unutar sheme, indicirati kvalitet nesputane volicije. To jest, volje. A kao imenica, taj preliv bi označavao, kako da se izrazim?... odsustvo prinude; nedostatak kontrole; stanje samoodlučivanja..."
<BR>&nbsp;&nbsp;&nbsp;&nbsp;&nbsp;"Slobodu", reče nurkinja. "Da li je to reč: sloboda?"
<BR>&nbsp;&nbsp;&nbsp;&nbsp;&nbsp;"Svojevremeno je taj preliv značio to, draga moja", reče Kanon. "Ali sad ne znači."
<BR>&nbsp;&nbsp;&nbsp;&nbsp;&nbsp;"Zašto ne?"
<BR>&nbsp;&nbsp;&nbsp;&nbsp;&nbsp;"Zato što je ta reč zastarela", reče Kanon, koga je ovaj neobjašnjivi dijalog počeo zamarati. "A sad, budi dobra nurkinja i udalji se, i reci mojoj sluškinji da mi donese doručak."
<BR>&nbsp;&nbsp;&nbsp;&nbsp;&nbsp;"Baci pogled kroz prozor", reče nurkinja podivljalih očiju. To je rekla glasom toliko strastvenim, da se Kanon zaista zabrinuo. "Pogledaj kroz prozor, vidi terase! Vidi boje kamenova! Vidi koje su obrasce nuri napravili, koje smo sheme mi dali, koja značenja upisali! Potraži slobodu! O, molim te, pogledaj!"
<BR>&nbsp;&nbsp;&nbsp;&nbsp;&nbsp;Sa tom završnom molbom, ovo zapanjujuće priviđenje nestade. Kanon ostade ležeći i zureći u vrata svoje spavaće sobe; a ona se već sledećeg trenutka otvoriše. Pojavi se njegova stara sluškinurka, sa poslužavnikom na kome je bio čaj od bilja sa kamenih njiva i prženi usoljeni lišaj, toliko vruć da se pušio. "Dobro jutro, gospodaru Kanone, gospodine!" reče ona vedro. "Već ste budni? Divno jutro!" Ostavi poslužavnik pored njegove postelje, priđe prozoru i široko razgrnu zavese.
<BR>&nbsp;&nbsp;&nbsp;&nbsp;&nbsp;"Da li beše ovde neka mlada nurkinja maločas?" upita Kanon, donekle nervozno.
<BR>&nbsp;&nbsp;&nbsp;&nbsp;&nbsp;"Sasvim sigurno ne, gospodine. Bar ne da je meni poznato", reče sluškinurka. Ali šta je ovo bilo - da li je ona uputila jedan kratak pogled pun znanja, ka njemu, da li je imala drskosti da ga pogleda? Ne. Ni slučajno. "Divne su terase jutros", nastavi ona. "Trebalo bi da Vaše kanonstvo baci pogled."
<BR>&nbsp;&nbsp;&nbsp;&nbsp;&nbsp;"Napolje, napolje, idi", zareža Kanon, a nurkinja ode, sa pokornim naklonom, pokrivajući oči.
<BR>&nbsp;&nbsp;&nbsp;&nbsp;&nbsp;Kanon pojede doručak, a onda se diže iz kreveta. Priđe prozoru da osmotri, u jutarnjoj svetlosti, terase svoga Koledža.
<BR>&nbsp;&nbsp;&nbsp;&nbsp;&nbsp;U jednom trenutku mu se učini da opet sanja, da sve vidi u obrascima sasvim drugačijim nego što je celog svog života video na istim ovim terasama - divlje ustrojstvo krivina i boja, zaprepašćujuće grupe reči, neslućena značenja, predivnu novotu smisla i lepote - a onda otvori oči široko, vrlo široko, i žmirnu; i sve to nestade. Dobro znani, istiniti poredak opet je prekrivao sve terase, poredak jasan i pravilan u jutarnjoj svetlosti. Nije se imalo šta drugo videti. Kanon okrete leđa prozoru i otvori jednu knjigu.
<BR>&nbsp;&nbsp;&nbsp;&nbsp;&nbsp;Zato ne vide duge kolone nuroblova koje krenuše odozdo, ispod spoljašnjih gradskih zidina, iz gnezda i radnih kuća, noseći svoje bilčiće, pevajući i plešući preko terasa. Začu pesmu, ali samo kao buku bez iole signifikantnosti. Tek kad prva kamenčina ulete kroz njegov prozor, on diže pogled i uzviknu uznemireno: "Šta bi ovo trebalo da znači?"
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
