<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PLESOM DO GANAMA
<P>&nbsp;&nbsp;&nbsp;&nbsp;&nbsp;"Sila, ili vlast, ili moć, to je veliko bubnjanje", reče Aketa. "Grmljavina. Buka vodopada koja stvara elektricitet. Ispuni te toliko, da ne ostane mesta ni za šta drugo."
<BR>&nbsp;&nbsp;&nbsp;&nbsp;&nbsp;Ket prosu nekoliko kapi vode po tlu, mrmljajući: "Pij, putniče." Poče rasipati polensku hranu po zemlji, govoreći: "Jedi, putniče." Diže pogled ka Ijananamu, planini sile. "Možda je samo grmljavinu slušao, pa nije mogao čuti ništa drugo", reče ona. "Šta ti misliš, da li je znao šta radi?"
<BR>&nbsp;&nbsp;&nbsp;&nbsp;&nbsp;"Mislim da je znao šta radi", reče Aketa.
<BR>
<BR>&nbsp;&nbsp;&nbsp;&nbsp;&nbsp;Posle uspešne, iako problematične, transilijencije 'Šobija' do i od ogavne male planete M-60-340-nolo, celo jedno krilo Ve Porta izdvojeno je za čurtensku tehnologiju. Osnivači teorije čurtena, na Anaresu, i inženjeri transilijencije, na Urasu, održavali su putem ansibla neprekidnu vezu sa teoretičarima i inženjerima na Veu, koji su organizovali istraživanja i opite sa svrhom da se utvrdi šta se, iustinu, dešava kad jedan brod i njegova posada pređu sa jednog mesta u kosmosu na drugo, a da za to ne utroše nimalo vremena. "Ne kazati 'pređu', ne kazati 'dešava'", prekorno su govorili Cetijanci. "Nego je ovde ne tamo u jednom trenutku, a tamo ne ovde u tom istom trenutku. Taj neinterval zove, u našem jeziku, čurten."
<BR>&nbsp;&nbsp;&nbsp;&nbsp;&nbsp;Sa ovim krugovima cetijanskih temporalista bili su povezani, kao alke u lancu, krugovi hainskih psihologa, koji su vodili svoje istrage i rasprave o tome šta se stvarno dešava kad inteligentna živa bića dožive čurten. "Nemojmo govoriti 'u stvari' i 'stvarno'", upozoravali su oni. "Tačka 'pristizanja' jedne čurtenske posade u stvarnost ustanovljava se upoređivanjem i uzajamnim prilagođavanjem njihovih opažanja, prema tome za misleća bića presudni činilac za uspešnu transilijenciju jeste njihov pristup sazdavanju tog događaja..." i tako dalje, i još dalje, jer pripadnici hainske civilizacije pričaju bez prestanka već milion godina i još se nisu umorili. Ali oni veoma vole i da slušaju, pa su slušali sve što im je posada 'Šobija' imala kazati. Kad je stigao komandant Dalzul, slušali su i njega.
<BR>&nbsp;&nbsp;&nbsp;&nbsp;&nbsp;"Morate poslati jednog čoveka, samog", govorio je. "Interferencija je problem. Desetoro ljudi je bilo u 'Šobiju'. Pošaljite samo jednog. Mene."
<BR>
<BR>&nbsp;&nbsp;&nbsp;&nbsp;&nbsp;"Ako ide Šen, trebalo bi da ideš i ti", reče Beton.
<BR>&nbsp;&nbsp;&nbsp;&nbsp;&nbsp;Njegova majka odmahnu glavom.
<BR>&nbsp;&nbsp;&nbsp;&nbsp;&nbsp;"Glupo je ne ići!"
<BR>&nbsp;&nbsp;&nbsp;&nbsp;&nbsp;"Ako oni neće tebe, ne mogu dobiti ni mene", reče ona.
<BR>&nbsp;&nbsp;&nbsp;&nbsp;&nbsp;Dečko je znao da ne treba nju zagrliti, niti joj mnogo pričati. Sada, međutim, učini nešto u šta se retko upuštao: našali se. "Vratila bi se ne za tili čas, nego pre tilog časa", reče on.
<BR>&nbsp;&nbsp;&nbsp;&nbsp;&nbsp;"E, aj ži-be", reče Tai.
<BR>
<BR>&nbsp;&nbsp;&nbsp;&nbsp;&nbsp;Šen je znao da Hainci ne nose uniforme i ne koriste statusne reči kao što je 'komandant'. Svejedno, za susret sa komandantom Dalzulom obukao je svoju uniformu teranskog Ekumena.
<BR>&nbsp;&nbsp;&nbsp;&nbsp;&nbsp;Rođen u barakama u Alberti, u Kanadi, u najranijim godinama članstva Tere u Ekumenu, Dalzul je diplomirao iz temporalne fizike na univerzitetu u A-Iou na Urasu, a onda se obučavao kod Stabila na Hainu, i najzad se vratio na svoju rodnu planetu kao mobil Ekumena svetova. Tokom šezdeset sedam godina, koliko su potrajala njegova putovanja brzinama bliskim svetlosnoj, jedan religijski pokret na Teri, koji je od početka donosio nevolje, eskalirao je u užase unističke revolucije. Dalzul je za samo nekoliko meseci ovladao situacijom, ispoljavajući toliko oštroumnosti i taktičke veštine da je stekao poštovanje onih za koje je radio - i obožavanje onih protiv kojih je radio; naime, unistički 'oci' su zaključili da je on Bog. Pokolj nevernika širom sveta preobraćen je u novenu, devet godina dugo obožavanje 'ponovo došlog Boga'; a novena se degenerisala u nove šizme i sekte koje su se posvetile uglavnom ubijanju svih pripadnika svih drugih sekti. Dalzul je, međutim, uspeo da ugasi i ovaj požar teokratskog nasilja, najgori još od vremena Velikog zagađenja. Nastupao je elegantno, duhovito, strpljivo, pouzdano, izdržljivo, lukavo, vedro - dakle, koristeći sve osobine koje Ekumen najviše ceni.
<BR>&nbsp;&nbsp;&nbsp;&nbsp;&nbsp;Pošto nije više mogao raditi na Teri, jer mu je tu pretila dalja deifikacija, počeše mu davati mračne, ali značajne zadatke na slabo poznatim i slabo popularnim, ali značajnim planetama. Jedna takva bio je Orint, jedina dosad sa koje se Ekumen povukao. Sam Dalzul je preporučio da ga pošalju. Ubrzo po njegovom dolasku, Orintijanci su uništili sva razumna živa bića na sopstvenoj planeti, na taj način što su poveli rat patogenim, biološkim oružjima, jedni protiv drugih. Dalzul je taj ishod i predskazao, sa užasavajućom, ali i saosećajnom tačnošću. Uspeo je u poslednjim trenucima da organizuje tajno izvlačenje nekoliko hiljada dece, čiji su roditelji pristali da ih puste; ti poslednji Orintijanci dobiše naziv 'Dalzulova deca'.
<BR>&nbsp;&nbsp;&nbsp;&nbsp;&nbsp;Šen je znao da junaci postoje samo u primitivnim kulturama; ali kultura Tere bila je uistinu primitivna, a Dalzul, njegov junak.
<BR>&nbsp;&nbsp;&nbsp;&nbsp;&nbsp;Tai je sa nevericom čitala poruku sa Ve Porta. "Kakva im je to posada?" upita ona. "Kome je palo na um da od roditelja traži da ostave svoju decu?"
<BR>&nbsp;&nbsp;&nbsp;&nbsp;&nbsp;Onda je digla pogled ka Šenu, videla njegovo lice.
<BR>&nbsp;&nbsp;&nbsp;&nbsp;&nbsp;"Dalzulu", reče Šen. "On želi nas. Da mu budemo posada."
<BR>&nbsp;&nbsp;&nbsp;&nbsp;&nbsp;"Ti idi", reče Tai.
<BR>&nbsp;&nbsp;&nbsp;&nbsp;&nbsp;Raspravljao se s njom, dabome, ali se Tai postavila junački. Šen je otišao. Za prijem na kome je trebalo da se sretne sa Dalzulom obukao je tu crnu uniformu sa srebrnim gajtanom duž rukava i srebrnim krugom iznad srca.
<BR>&nbsp;&nbsp;&nbsp;&nbsp;&nbsp;I komandant je bio u istoj takvoj uniformi. Takvog ga Šen ugleda, i srce mu podskoči i poče gruvati. Prvi Šenov utisak bio je, neizbežno, da je Dalzul manji rastom nego što ga je zamišljao: naime, manji od tri metra visine. U svakom drugom pogledu bio je kao što je Šen i očekivao: uspravan i vitak, sa dugačkom, svetlom, a sad i prosedom kosom povučenom unazad sa veličanstvenog lica prepunog života; oči mu bejahu bistre kao voda. Šen do tog trenutka nije znao da je Dalzulova koža toliko bela; ali ovaj deformitet, ili atavizam, bio je nevažan, štaviše, mogao se sagledati kao neka vrsta lepote. Dalzulov glas bio je topao i tih; on je razgovarao, uz povremeni smeh, sa skupinom uzbuđenih Anarešana. Video je Šena, okrenuo se i pošao pravo do njega. "Najzad! Ti si Šen, ja sam Dalzul, bićemo drugari na istom brodu. Stvarno mi je žao što tvoja partnerka nije mogla da nam se pridruži. Ali zameniće je neke koje su, koliko znam, tvoje stare prijateljice - Forest i Riel."
<BR>&nbsp;&nbsp;&nbsp;&nbsp;&nbsp;Šen je bio oduševljen što vidi dva dobro znana lica. Prvo lice - nož od opsidijana, sa vrlo budnim očima; drugo, okruglo i sjajno kao bakarno sunce. Šen je sa obema bio na obuci na Olulu. One ga pozdraviše sa jednakim zadovoljstvom. "Ovo je divno", reče on i dodade: "Svi smo, dakle, Terani?" - glupo pitanje, jer bilo je jasno da jesu; ali Ekumen po pravilu voli da meša posadu od raznih kultura.
<BR>&nbsp;&nbsp;&nbsp;&nbsp;&nbsp;"Hajdemo da se sklonimo od ovoga", reče Dalzul, "pa ću objasniti." Dade znak jednom mezkletu, koji dođe žurnim, sitnim koracima, ponosito gurajući kolica natovarena pićem i hranom. Oni natrpaše svoje poslužavnike i nađoše sebi sedišta u jednoj niši kraj prozora, daleko od bučne gomile. Tu su sedeli, jeli, pili, govorili i slušali. Dalzul nije pokušavao da sakrije svoje strastveno uverenje da je na pravom putu da reši 'čurtenski problem'.
<BR>&nbsp;&nbsp;&nbsp;&nbsp;&nbsp;"Dva puta sam odlazio sam." To je rekao nešto tiše, i Šen prostodušno zausti: "Bez...?" pa zaćuta.
<BR>&nbsp;&nbsp;&nbsp;&nbsp;&nbsp;Dalzul se široko osmehnu. "Ne, ne. Sa dopuštenjem ČIS... čurtenske istraživačke skupine. Ali ne stvarno sa njihovim blagoslovom. Zato sam sklon da šapućem i gledam preko ramena. Još i sad ovde ima nekih čisovaca koji mi stvaraju osećanje kao da sam ukrao njihov brod... podsmevao se njihovim teorijama... pogazio njihov šrifgretor... popišao se na njihove cipele... iako smo se i brod i ja prebacili oba puta na odredište i nazad bez ikakvih čurtenskih problema, bez ikakvih opažajnih poremećaja."
<BR>&nbsp;&nbsp;&nbsp;&nbsp;&nbsp;"Kuda?" upita Forest, napetog lica oštrog poput sečiva.
<BR>&nbsp;&nbsp;&nbsp;&nbsp;&nbsp;"Prvo putovanje bilo je unutar ovog sistema, od Vea do Haina i nazad. Kao autobusom. Sve poznato, predvidljivo. Bez ikakvih incidenta, kao što sam i očekivao. Ovde sam: tamo sam. Iziđem iz broda da proverim stvari kod Stabila, vratim se u brod, opet sam ovde. Zip - zap! Magija vam je to. Ali čovek se u njoj oseća tako prirodno. Tamo gde si, tu si. Jesi li se ti tako osećao, Šene?"
<BR>&nbsp;&nbsp;&nbsp;&nbsp;&nbsp;Silina Dalzulovih bistrih očiju delovala je zapanjujuće. Bilo je to kao da te gleda munja. Šen je bio prepun želje da kaže, da; jesam; umesto toga, morao je promucati: "Ja... znaš, mi, mi smo se morali pomučiti da utvrdimo gde smo."
<BR>&nbsp;&nbsp;&nbsp;&nbsp;&nbsp;"Mislim da je to bilo nepotrebno. Ta pometnja. Transilijencija je ne-doživljaj. Mislim da se u normalnom slučaju ne dogodi ništa. Bukvalno ništa. U događaj sa 'Šobijem' umešali su se razni događaji, uneti spolja - poremetili su vam interval. Mislim da ovog puta možemo imati ne-doživljaj." Videći kako ga gledaju Forest i Riel, on se nasmeja. "Vi ćete ne-videti šta time hoću da ne-kažem", reče. "Nego, da vam ispričam ovo. Posle autobuskog vozikanja, toliko uporno sam im dosađivao da me je Gvoneš pustio da odem kao solista na istraživačko."
<BR>&nbsp;&nbsp;&nbsp;&nbsp;&nbsp;Mezklete, sav zahuktan od silnog posla, dođe do njih, gurajući kolica svojim malenim, krznatim šapama. Mezkleti vole žurke, obožavaju da dele hranu gostima, a naročito piće, i da onda gledaju kako ljudska bića počinju da se ponašaju 'otkačeno'. Ovaj mezklete ostade neko vreme u blizini ova tri ljudska bića, onda jednako žurno ode do teoretičara sa Anaresa - koji su uvek otkačeni.
<BR>&nbsp;&nbsp;&nbsp;&nbsp;&nbsp;"Istraživačko. Prvi kontakt?"
<BR>&nbsp;&nbsp;&nbsp;&nbsp;&nbsp;Dalzul klimnu glavom. Njegova snaga i nesvesno dostojanstvo bili su takvi, da su ulivali strahopoštovanje, a ipak je njegova radost, jesnostavna oduševljenost postignutim, bila neodoljivo privlačna. Šen je sretao brilijantne ljude i mudre ljude, ali nikad nikog čija energija blista tako jako, tako čisto, tako ranjivo.
<BR>&nbsp;&nbsp;&nbsp;&nbsp;&nbsp;"Izabrali smo jednu daleku. G-14-214-jomo; na mapama Širenja bila je ubeležena kao 'Tadkla'. Ali narod koji tamo nađoh zove je Ganam. Preliminarna ekumenska misija već je krenula tamo, nafalskom brzinom; pre osam godina je pošla sa Olula, još je na putu i stići će kroz trinaest godina od danas/ovde. Naravno, ne možemo uspostaviti vezu sa njima dok su u prelazu, pa im nismo ni mogli reći da ću biti tamo mnogo pre njih. Čigovci su smatrali da je dobra zamisao da me pošalju na mesto gde će neko u svakom slučaju da svrati kroz trinaest godina. Jer da se ja nisam javio sa Ganama, možda su dotični nafalovci mogli da ustanove šta se desilo sa mnom. Međutim, sada se čini da će ta misija, stižući na odredište, moći samo da zaključi da je Ganam već učlanjen u Ekumen!" Zagledao se u oči svima redom; pogled mu je blistao od strasti i rešenosti. "Čurten će, znate, promeniti sve. Kad budemo imali samo transilijenciju umesto kosmičkih putovanja - umesto svih putovanja - kad ne bude nikakvih razdaljina između svetova - kad budemo kontrolisali interval - neprestano pokušavam da zamislim šta će to značiti, za Ekumen, za nas. Tada ćemo postići da domaćinstvo ljudske rase bude istinski jedna kuća, jedno mesto. Ali to zadire još dublje! Mi se u transilijenciji, zapravo, vraćamo nečemu čega smo nekada bili deo; ponovo uspostavljamo onaj praiskonski trenutak, onaj puls, ritam... vraćamo se jedinstvu. Da bismo se izmakli ispod vlasti vremena. Da bismo koristili večnost! Ti si bio tamo, Šene - osetio si ovo što pokušavam reći?"
<BR>&nbsp;&nbsp;&nbsp;&nbsp;&nbsp;"Pa, hm, ne znam", reče Šen. "Jesam..."
<BR>&nbsp;&nbsp;&nbsp;&nbsp;&nbsp;"Želiš li videti traku sa mog putovanja?" upita Dalzul naglo, sa nestašnim sjajem u očima. "Poneo sam projektor."
<BR>&nbsp;&nbsp;&nbsp;&nbsp;&nbsp;"Da!" rekoše Forest i Riel i naguraše se oko Šena i Dalzula u nišu, kao skupinica zaverenika. Mezklete je uzalud pokušavao da vidi šta to oni rade; suviše je nizak bio, čak i kad se popeo na kolica.
<BR>&nbsp;&nbsp;&nbsp;&nbsp;&nbsp;Dok je programirao spravicu za projektovanje, Dalzul im ukratko ispriča o Ganamu. Ta planeta bila je jedno od najudaljenijih zasejavanja izvršenih prilikom hainskog Širenja; ali poslednjih pet stotina hiljadugodišta ostala je izvan zajednice ljudskog roda. Ništa se o njoj nije znalo, osim da bi tamo mogla postojati nekakva populacija nastala od davnih ljudskih naseljenika. Ako bi se pokazalo da je to tako, ekumenski brod, poslat pre osam godina, postupao bi na uobičajeni način: zadržao bi se dugo vremena na orbiti i odatle bi samo osmatrao, a onda bi poslao na površinu planete nekoliko posmatrača sa zadatkom da se kriju od stanovništva, ili da se tajno pomešaju sa stanovništvom i žive 'normalnim' životom, ili, ako je baš neizbežno, da priznaju odakle su, a čitavo to vreme da prikupljaju podatke, uče lokalne jezike i običaje - proces koji, normalno, traje mnogo godina. Sve je to moralo sad biti prekinuto, kao da nastaje kratak spoj, zbog nepredvidljivosti nove tehnologije. Dalzulov brodić nije izronio čak ni u stratosferi, kao što je bilo planirano, nego u nižim slojevima atmosfere, samo stotinak metara iznad tla.
<BR>&nbsp;&nbsp;&nbsp;&nbsp;&nbsp;"Nije bilo prilike da se na poprište zbivanja uvučem neprimetno", reče on. Dok je ovo govorio, na malenom ekranu pojavi se audiovizuelni snimak koji su načinili uređaji njegovog broda. Videše kako sive ravnice Ve Porta iščezavaju u trenu, kad je brod čurtenovao sa te planete. "Sad", reče Dalzul, i oni videše u istom trenutku blistanje zvezda u crnom kosmosu i žute zidove i narandžaste krovove jednog grada, odnosno bleskanje sunca na vodi nekog kanala.
<BR>&nbsp;&nbsp;&nbsp;&nbsp;&nbsp;"Jeste videli?" promrmlja Dalzul. "Ništa se ne desi."
<BR>&nbsp;&nbsp;&nbsp;&nbsp;&nbsp;Grad se malo nagnuo na jednu stranu, a onda staložio: sunčane ulice i trgovi puni ljudi. Svi su gledali gore, pokazivali prstima ka nebu, i jasno se videlo da viču nešto što je moralo značiti 'Gledajte!' ili 'Vidi!' ili tome slično.
<BR>&nbsp;&nbsp;&nbsp;&nbsp;&nbsp;"Ja zaključio da kad je već tako ispalo, treba prihvatiti tu situaciju", reče Dalzul. Drveće i trava se uzdigoše oko brodića koji je Dalzul spustio na tlo. Narod je već žurio ka njemu, iz grada. Ljudski narod: sa kožom boje terakote, telima prilično zdepastim, licima širokim, bosi, golih ruku do ramena, obučeni u kiltove i gilete divnih boja; muškarci sa krupnim, zlatnim minđušama i, na glavi, ukrasima u vidu kruna od pruća, zlatne žice, perja.
<BR>&nbsp;&nbsp;&nbsp;&nbsp;&nbsp;"Gamani", reče Dalzul. "Stanovnici Ganama... Silni su, a? Mogu reći da ne gube vreme. Mogu reći da su se okupili u roku od pola sata - e, vidite onu predivnu ženu? to je Ket - pa, pošto je bilo jasno da ih brod prilično uzbunjuje, ja sam odlučio da pre svega, i iznad svega, moram pokazati sopstvenu nebranjenost."
<BR>&nbsp;&nbsp;&nbsp;&nbsp;&nbsp;Šta je time hteo da kaže postade im jasno čim je kamera prikazala njegov izlazak iz broda. Laganim koracima sišao je na travu i stao nepomično, okrenut ka masi Gamana, nag. Bez ikakvog oružja, bez ikakve odeće, sam, naprosto je stajao pred njima, a žestoko sunce bleštalo je na njegovoj beloj koži i srebrnastoj kosi; ruke je raširio, a šake okrenuo ka narodu, gestom nuđenja.
<BR>&nbsp;&nbsp;&nbsp;&nbsp;&nbsp;Zastoj potraja vrlo dugo. Gomila se polako natiskivala bliže; priče i uzvici polako su zamirali. U središtu vidnog polja kamere ostao je Dalzul, koji je stajao nepomičan, bez napetosti. Onda - videvši sledeći događaj, Šen šumno udahnu - jedna žena istupi ka njemu. Visoka je bila, snažne građe, zaobljenih ruku; imala je visoke jagodice i crne oči. Kosa joj je bila spojena u pletenice, prožete zlatnim žicama, a pletenice svijene, na njenoj glavi, u nešto nalik na krunu. Stala je pred Dalzula i progovorila, glasom jasnim i punim. Zvučalo je kao poezija, ili kao postavljanje nekih obrednih pitanja, pomisli Šen. Dalzul je uzvratio tako što je prineo šake svome srcu, a onda ih jako raširio, dlanovima nagore.
<BR>&nbsp;&nbsp;&nbsp;&nbsp;&nbsp;Žena je neko vreme napomično zurila u njega, a onda izgovorila samo jednu reč, jakog zvučanja. Lagano, kretnjama ozbiljnim i svečanim, ona smače tamnocrveni gilet sa svojih prsa i pleća, razveza i kilt, i odbaci to od sebe, pokretom izvrsnim i vrlo svesnim; ostade naga, pred nagim muškarcem.
<BR>&nbsp;&nbsp;&nbsp;&nbsp;&nbsp;Pruži mu ruku, koju Dalzul prihvati.
<BR>&nbsp;&nbsp;&nbsp;&nbsp;&nbsp;Počeše se udaljavati od brodića. Krenuli su ka gradu. Gomila se iza njih opet zatvarala i polazila za njima, u tišini, bez žurbe, bez ikakve zbrke, kao da su svi već imali prilike da rade ovakve stvari.
<BR>&nbsp;&nbsp;&nbsp;&nbsp;&nbsp;Ostade samo nekoliko osoba, uglavnom mladih, da razgledaju brod, da začikuju jedni druge ko sme prići bliže, radoznali, oprezni, ali ne uplašeni.
<BR>&nbsp;&nbsp;&nbsp;&nbsp;&nbsp;Dalzul zaustavi traku.
<BR>&nbsp;&nbsp;&nbsp;&nbsp;&nbsp;"Vidiš razliku?" reče on Šenu.
<BR>&nbsp;&nbsp;&nbsp;&nbsp;&nbsp;Šen, zadivljen, ne reče ništa.
<BR>&nbsp;&nbsp;&nbsp;&nbsp;&nbsp;"Posada 'Šobija' je ustanovila", reče im Šen, "da doživljaji svih jedinki u posadi mogu samo zajedničkim naporom da se sastave u celinu koja će biti suvisla. Potreban je bio napor da se postigne sinhronizacija - što sad zovemo entreinment, ili, uklapanje u jedan hod. Kad su to shvatili, ispeli su se izvući iz fragmentarnog opažanja, koje je postajalo sve opasnije, o tome gde su i šta se zbiva. Je li tačno, Šene?"
<BR>&nbsp;&nbsp;&nbsp;&nbsp;&nbsp;"Kažu da nam je to bio 'doživljaj haosa'", reče Šen, pomalo potišten zbog svojih uspomena na taj dan i zbog različitosti Dalzulovog iskustva.
<BR>&nbsp;&nbsp;&nbsp;&nbsp;&nbsp;"Temporalisti i psiholozi dobro su se namučili i smislili su mnogo teorija o 'Šobijevom' putovanju", reče Dalzul. "Moja teorijica je žalosno jednostavna: smatram da je opažajni nesklad, praćen strahom i gubljenjem, bio većim delom posledica neusklađenosti 'Šobijeve' posade. Koliko god da ste vi, Šene, uspeli da izgradite psihološke veze i slogu unutar vaše posade, ipak ste ostali desetoro ljudi sa četiri sveta - četiri različite kulture - dve babe, tri deteta! Ako se suvisla transilijencija može postići pomoću entreinmenta, dejstvovanja u jednom ritmu, onda treba stvoriti uslove da entreinment bude lak. Pravo je čudo da ste ga vi uopšte postigli. Najjednostavniji način jeste, naravno, da zaobiđeš ceo taj problem - i otputuješ sam."
<BR>&nbsp;&nbsp;&nbsp;&nbsp;&nbsp;"A kako, onda, obezbediti nezavisnu potvrdu o istinitosti onoga što putnik javi?" reče Forest.
<BR>&nbsp;&nbsp;&nbsp;&nbsp;&nbsp;"Kao što ste maločas videli: tu su uređaji, pa nek snimaju."
<BR>&nbsp;&nbsp;&nbsp;&nbsp;&nbsp;"Ali nama su se na 'Šobiju' svi uređaji ugasili ili su počeli pokazivati očitavanja sasvim bez veze", reče Šen. "Očitavanja su bila jednako nesređena kao i naša opažanja."
<BR>&nbsp;&nbsp;&nbsp;&nbsp;&nbsp;"Tačno tako! I vi i vaši uređaji bili ste u istom polju entreinmenta, i jedni drugima ste kvarili posao. Ali čim je samo dvoje-troje vas poletelo dole, na planetu, stvari su se poboljšale: lender je dejstvovao besprekorno, trake sa snimcima površine su jasne. Mada veoma ružne."
<BR>&nbsp;&nbsp;&nbsp;&nbsp;&nbsp;Šen se nasmeja. "Ružne, da. Nešto kao planeta govana. Ali, komandante, čak i na trakama se nijednog trenutka ne vidi jasno ko jeste, a ko nije izišao na površinu planete. Upravo to je jedan od najhaotičnijih delova celog našeg doživljaja. Ja sam sleteo sa Gveterom i Betonom. Površina ispod letelice bila je nepostojana, pa sam ih pozvao da se vrate unutra. Onda smo uzleteli i ušli u 'Šobi'. To sve zvuči suvislo. Ali Gveterovo opažanje je bilo da je on sišao sa Betonom i Tai, ne sa mnom, zatim da je čuo kako ga Tai iz 'Šobija' poziva da se vrati gore, i da se vratio, ali sad sa Betonom i sa mnom. Međutim Beton kaže da je doleteo do površine sa Tai i sa mnom. Video je kako se njegova majka udaljava od lendera, prenebregava naređenje za povratak, i siguran je da su smo je ostavili tamo, na površini planete. To je i Gveter video. Vratili su se bez nje i zatekli su je kako ih čeka na komandnom mostu. Tai, sama, uopšte ne pamti da je išla lenderom bilo kuda. Te četiri priče su jedini dokazi kojima raspolažemo. Čini se da su sve četiri jednako istinite i jednako neistinite. Trake ne pomažu, ne pokazuju ko je bio u skafandrima. U onoj mutljazi od govana, na površini te planete, svi su izgledali isto."
<BR>&nbsp;&nbsp;&nbsp;&nbsp;&nbsp;"E, pa, upravo o tome je reč", odvrati Dalzul, nagnuvši se napred, lica ozarenog. "Ta mutljaga, to sranje, taj haos koji ste videli i koji su videle i vaše kamere - pomisli samo, kolika je razlika između toga i ove trake koju smo upravo gledali! Sunčev sjaj, živahna lica, blistave boje, sve u jasnoći i svetlosti... Zato što nije bilo ničijeg uplitanja sa strane, Šene. Ovi Cetijanci kažu da u čurtenskom polju nema ničeg osim dubokih ritmova, odnosno vibracija najosnovnijih talasa-čestica. Transilijencija je jedna od funkcija onog istog ritma koji sačinjava i samo postojanje, bivanje. Po cetijanskoj duhovnoj fizici, pristup tom ritmu omogućava jedinki da učestvuje u večnosti i sveprisutnosti. Ekstrapolacija koju ja izvodim iz toga jeste, da pojedinci koji zajedno ulaze u transilijenciju moraju biti u maltene savršenoj međusobnoj usklađenosti, da bi stigli na isto mesto i imali skladan - pa time i tačan - opažaj o tom mestu. Ova moja intuicija pokazala se, u onoj meri u kojoj sam ja stigao da je proverim, kao tačna: jedna osoba može da čurtenuje i da pri tome sve ostane u punom skladu sa zdravim razumom. Dok ne shvatimo šta, zapravo, radimo, ekipe od deset ljudi neminovno će doživljavati haos ili nešto još gore."
<BR>&nbsp;&nbsp;&nbsp;&nbsp;&nbsp;"A četiri osobe?" upita Forest suvo.
<BR>&nbsp;&nbsp;&nbsp;&nbsp;&nbsp;"...jesu kontrola", reče Dalzul. "Iskreno da vam kažem, ja sam smatrao da je trebalo još nekoliko puta da idem sam, ili, u najgorem slučaju, sa jednim saputnikom. Ali naši prijatelji sa Anaresa, kao što znate, vrlo nepoverljivo gledaju na pojave koje nazivaju 'egoizovanjem'. Po njihovom mišljenju, moralnost nije dostupna pojedincima, nego samo skupinama. Osim toga, oni kažu da se možda u opitu sa 'Šobijem' desio neki poremećaj, ali da skupine mogu čurtenovati podjednako uspešno kao i pojedinci: otkud znamo, ako ne pokušamo još nekoliko puta? Zato ja pristanem na srednje rešenje. Kažem ja njima: šaljite mene i još tri visoko saglasna i visoko motivisana saputnika. Pošaljite nas još jednom na Ganam, pa da vidimo šta ćemo videti!"
<BR>&nbsp;&nbsp;&nbsp;&nbsp;&nbsp;"Neprikladna je reč 'motivisan'", reče Šen. "Ja sam se ovome posvetio. Pripadam ovoj posadi."
<BR>&nbsp;&nbsp;&nbsp;&nbsp;&nbsp;Gledajući kako Riel klima glavom, Forest, u svojoj ćutljivosti i opreznosti, reče samo: "Hoćemo li uvežbavati opit, komandante?"
<BR>&nbsp;&nbsp;&nbsp;&nbsp;&nbsp;"Kol'ko god vam drago", reče Dalzul. "Ali ima nekih stvari koje su važnije od vežbanja? Da li ti, Forest, pevaš ili sviraš na nekom instrumentu?"
<BR>&nbsp;&nbsp;&nbsp;&nbsp;&nbsp;"Pevanje mi uspeva", reče Forest. Riel i Šen takođe klimnuše glavama kad ih Dalzul pogleda.
<BR>&nbsp;&nbsp;&nbsp;&nbsp;&nbsp;"Ovu znate", reče Dalzul i poče tiho da peva jednu drevnu pesmu, poznatu svima koji su ikad prošli kroz barake i logore Tere, 'Odlazeći ka Zapadnom moru'. Pridruži mu se Riel, pa Šen, pa Forest - glasom neočekivano dubokim i zvonkim. Nekoliko ljudi iz obližnjih skupina se okrete, čuvši kako se nova harmonija probija kroz brbljanje mnogih govorećih glasova. Mezklete dođe sav užurban; ostavio je čak i kolica. Oči su mu bile krupne i sjajne. Oni završiše pesmu, smeškajući se, dugim završnim akordom.
<BR>&nbsp;&nbsp;&nbsp;&nbsp;&nbsp;"Eto vam entreinment", reče Dalzul. "Šta će nam više, do Ganama možemo i muzikom. Posle svega, ostaje samo muzika."
<BR>&nbsp;&nbsp;&nbsp;&nbsp;&nbsp;Forest i Riel, smeškajući se, podigoše svoje čaše.
<BR>&nbsp;&nbsp;&nbsp;&nbsp;&nbsp;"Muzici!" nazdravi Šen. Imao je osećaj da je pijan i da je ludo srećan.
<BR>&nbsp;&nbsp;&nbsp;&nbsp;&nbsp;"Posadi 'Galbe'!" nazdravi Dalzul. Počeše piti u to ime.
<BR>&nbsp;&nbsp;&nbsp;&nbsp;&nbsp;Naravno da su ipak uvažili minimalno razdoblje potrebno za psihiološko zbližavanje posade, zvano izjaj. Za vreme izjaja, imali su mogućnosti da raspravljaju o čurtenu do mile volje, i sa Dalzulom i između sebe. Gledali su brodske trake i čitali, nekoliko puta iz početka, Dalzulove zapise o njegovom kratkotrajnom boravku na Ganamu, tako da su ih na kraju i naučili napamet; ali su onda raspravljali da li im je to bilo mudro. "Primamo bez oklevanja sve što je on video i rekao, kao da su to objektivne činjenice", reče Forest. "Na osnovu kojih nezavisnih izveštaja smo se uverili da on govori istinu?"
<BR>&nbsp;&nbsp;&nbsp;&nbsp;&nbsp;"Brodske trake ga u svemu potvrđuju", reče Šen.
<BR>&nbsp;&nbsp;&nbsp;&nbsp;&nbsp;"Ako je teorija, baš ta njegova, istinita, onda su on i njegovi uređaji bili entreinovani. Moguće je da je stvarnost celog broda, pa i svih brodskih uređaja, nama opaziva isključivo kroz opažanje one osobe, one inteligentne ličnosti, koja je učestvovala u transilijenciji. Cetijanci, ako išta znaju pouzdano o šurtenu, znaju upravo to da umešanost inteligentnog bića u taj proces onemogućava razumevanje procesa. Pošalji robotizovan brod, nema problema. Pošalji amebe i cvrčke, nema problema. Pošalji visoko inteligentna bića, i ti više ni u šta nećeš moći da budeš siguran. Vaš brod bio je deo vaše stvarnosti, vaših deset različitih stvarnosti. Njegovi uređaji poslušno su beležili vaše neusklađenosti, ili su toliko potpali pod njihov uticaj da su se pokvarili ili isključili. Tek kad ste počeli svi zajedno ulagati određeni trud da biste sazdali jednu zajedničku, uklopljenu stvarnost, brod je mogao reagovati dobro i početi da je snima. Je li tako?"
<BR>&nbsp;&nbsp;&nbsp;&nbsp;&nbsp;"Jeste. Ali veoma je teško", reče Šen, "živeti bez uverenja da negde tu, u svemu tome, kad bi je čovek samo mogao pronaći, postoji činjenica."
<BR>&nbsp;&nbsp;&nbsp;&nbsp;&nbsp;"Samo uobrazilja", reče Forest neumoljivo. "Nema činjenice. Činjenica je jedna od naših najlepših uobrazilja."
<BR>&nbsp;&nbsp;&nbsp;&nbsp;&nbsp;"Ali muzika dolazi pre svega", reče Šen. "A ples je, kad ljudi postaju muzika. Mislim da Dalzul sagledava da mi... možemo plesom do Ganama."
<BR>&nbsp;&nbsp;&nbsp;&nbsp;&nbsp;"To mi se dopada", reče Riel. "A pazi sad ovo: ako se oslanjamo na teoriju uobrazilje, onda treba dobro da pazimo da ne 'poverujemo' u Dalzulove tvrdnje, niti u ono što je njegov brod snimio. To su uobrazilje. Ali ako ne prihvatamo pretpostavku, zasnovanu samo na 'Šobijevom' opitu, da čurtenovanje obavezno remeti ljudsko opažanje i tumačenje tog opažanja, onda nemamo razloga ni da ne verujemo Dalzulovim izveštajima. On je iskusan posmatrač i izvanredan geštalter."
<BR>&nbsp;&nbsp;&nbsp;&nbsp;&nbsp;"U njegovom izveštaju ima sastojaka prilično banalne uobrazilje", reče Forest. "Princeza koja je, tobož, samo njega čekala, očekivala ga, povela ga naga do svoje palate, gde se posle prijatnog i učtivog prijema upustila u seks sa njim - štaviše, seks im je odlično uspeo...? Ne kažem da on laže. Ne tvrdim to. Sve zvuči i izgleda istinito. Ali baš se pitam kako je princeza sagledala te događaje."
<BR>&nbsp;&nbsp;&nbsp;&nbsp;&nbsp;"To nećemo znati dok ne odemo tamo i dok je ne upitamo", reče Riel. "Uostalom, šta čekamo?"
<BR>
<BR>&nbsp;&nbsp;&nbsp;&nbsp;&nbsp;Brod 'Galba' bio je hainski, namenjen samo za putovanja unutar jednog planetnog sistema, napravljen dobrim delom od stakla i tek nedavno opremljen čurtenskom aparaturom. Bio je to lep, neveliki mehur, ne mnogo veći od 'Šobijevog' lendera. Ušavši u taj brodić, Šen dožive mučne trenutke: onaj čurtenski haos, onaj osećaj da nigde nema središta niti razuma, počeše živo da mu se vraćaju. Zar mora još jednom proći kroz sve to? A može li? Vrlo oštra i bolna bila je pomisao na Tai, Tai koja bi trebalo sad da bude ovde kao što je tad bila tamo, Tai koju je on na 'Šobiju' zavoleo; i pomisao na Betona, dečaka čistog srca - sad su mu potrebni; kamo sreće da su ovde.
<BR>&nbsp;&nbsp;&nbsp;&nbsp;&nbsp;Forest i Riel kliznuše kroz ulaznu komoru. Za njima, Dalzul; usredsređenost njegove energije bila je maltene vidljiva oko njega, kao neki oreol ili korona, blistavost bivanja. Nikakvo čudo što su unisti zaključili da je Bog, pomisli Šen; takođe pomisli na svečanu, maltene pobožnu dobrodošlicu koju su Dalzulu priredili Gamani. Dalzul je pod naponom, pun je mane, one moći na koju drugi ljudi reaguju i koja ih vodi ka entreinmentu, hvatanju zajedničkog koraka. Šenu sva zabrinutost nekako izmače iz pažnje. Znao je da sa Dalzulom haosa neće biti.
<BR>&nbsp;&nbsp;&nbsp;&nbsp;&nbsp;"Smatrali su da ćemo lakše vladati ovim mehurom nego što bismo onim brodom u kome sam ja išao. Pokušaću ovog puta da ga vodim tako da se ne pojavimo baš nad samim krovovima. Shvatljivo je da su pomislili da je bog neko ko se materijalizovao naočigled svih!" Šen se već navikavao na pojavu da Dalzul kao odjek ponovi njegove misli; čak je počeo to da očekuje. Oni su u sinhroniji, to je njihova snaga.
<BR>&nbsp;&nbsp;&nbsp;&nbsp;&nbsp;Zauzeše svoja mesta, Dalzul pred čurtenskom instrument-tablom, Riel na uključenju u VI, Forest u ulozi geštalta i podrške ostalima, dok je Šen preuzeo kontrolu leta. Dalzul se osvrte, klimnu glavom, i onda ih Šen izvede nekoliko stotina kilometara daleko od Ve Porta. Zakrivljenost te planete pade u daljinu, odmičući se od njih, a zvezde zasijaše pod njegovim nogama, oko njega i iznad.
<BR>&nbsp;&nbsp;&nbsp;&nbsp;&nbsp;Dalzul poče da peva, ali ne melodiju, nego samo jednu nepromenjenu notu, postojano, duboko A. Pridruži se Riel, oktavu iznad, onda Forest na F između njih, a Šen i nehotice poče da stvara jedno postojano srednje C, kao da se pretvorio u crkvene orgulje. Riel se premesti na sledeće C, iznad njegovog, Dalzul i Forest otpevaše trijadu, i dok se akord, menjao Šen prestade znati ko peva koju notu, čuo je samo sferu zvezda i bio sfera zvezda u slatkim učestalostima koje su nadolazile i tihnule u jednom dugo zadržanom jednoglasju kad Dalzul dodirnu kontrole, a žuto sunce se stvori visoko na plavom nebu iznad grada.
<BR>&nbsp;&nbsp;&nbsp;&nbsp;&nbsp;Šen nije prestao leteti. Ispod brodića su se naginjali, na jednu stranu, krovovi, crveni, narandžasti, prašni trgovi promakoše ispod. "Možda onamo, Šene", reče Dalzul, pokazavši prstom ka jednoj traci travnjaka duž nekog kanala, a Šen bez ikakvog napora dovede 'Galbu', dugom, klizećom, silaznom putanjom, tamo, i spusti je na travu mekano kao da se spušta mehur od sapunice.
<BR>&nbsp;&nbsp;&nbsp;&nbsp;&nbsp;Osvrte se da pogleda ostale i ono izvan zidova brodića.
<BR>&nbsp;&nbsp;&nbsp;&nbsp;&nbsp;"Plavo nebo, zelena trava, blizu je podne, urođenici se približavaju", reče Dalzul. "Tačno?"
<BR>&nbsp;&nbsp;&nbsp;&nbsp;&nbsp;"Tačno", reče Riel, a Šen se nasmeja. Nikakav sukob različitih čulnih utisaka; nema haosa u opažanjama; nema užasa nepouzdanosti, ovog puta. "Čurtenovali smo", reče on. "Uradili smo to. Otplesali smo!"
<BR>&nbsp;&nbsp;&nbsp;&nbsp;&nbsp;Radnici na poljima, dole, uz sam rub kanala, prestadoše da rade. Okupili su se u skupinu i gledali, očito se plašeći da priđu; ali nedugo potom, na prašnjavom drumu iz grada pojaviše se ljudi. "Uveren sam da je ono odbor za doček", reče Dalzul.
<BR>&nbsp;&nbsp;&nbsp;&nbsp;&nbsp;Stajali su i čekali pokraj svog mehurastog broda. Napetost ovih trenutaka samo je pojačavala izuzetnu izoštrenost čula i osećanja. Šenu se činilo da odnekud poznaje divne i grube obrise ona dva vulkana koji okružuju gradsku dolinu, da zna te vulkane, da ih nikad neće zaboraviti, da zna miris vazduha i pad svetla i crninu senke ispod lišća; ovo je ovde/sad, reče on sebi, sa radosnom pouzdanošću, ja sam ovde/sad, i nema daljine, nema razdvajanja.
<BR>&nbsp;&nbsp;&nbsp;&nbsp;&nbsp;Napetost bez straha. Muškarci sa perjanicama i krestama, široki u prsima i jaki u rukama, nastupaju postojanim korakom ka njima, lica bezizražajnih. Zaustavljaju se pred njima. Jedan, nešto stariji od drugih, malo klimne glavom ka njima i kaže: "Sem Dazu." Dalzul čini gest od srca kao otvorenoj šaci i kaže: "Viaka!" Drugi muškarci govore: "Dazu, Sem Dazu" i oponašaju Dalzulov pokret.
<BR>&nbsp;&nbsp;&nbsp;&nbsp;&nbsp;"Viaka", govori Dalzul, "beja", - prijatelj - i predstavlja domaćinima svoje saputnike, jednu po jednu osobu. Svaki put kaže ime, pa ponovi reč 'prijatelj'.
<BR>&nbsp;&nbsp;&nbsp;&nbsp;&nbsp;"Fojez", kaže za njim stari Viaka. "Šen. Jeh." Jasno mu je da nije osobito dobro ponovio ime 'Riel', pa se malo mršti. "Prijatelji. Budite dobro došli. Dođite, dođite u Ganam." Tokom svog kratkotrajnog prvog boravka, Dalzul nije uspeo da snimi mnogo ganamskog. To malo što je doneo, uzeli su lingvisti, pa su uz pomoć svojih pametnih programa za izvođenje analogija sastavili jedan mali rečnik i pretpostavljenu gramatiku, sve puno (?); Šen je to revnosno proučio. Pamtio je reč beja, pa kijugi - 'budi dobro došao (?)' ili 'osećaj se kao kod svoje kuće (?). Riel, po struci hilfer/lingvist, beše mišljenja da je trebalo duže proučavati taj maleni priručnik. "Ma, ne, bolje je učiti jezik od onih koji njime govore", bio je Dalzulov odgovor na to.
<BR>&nbsp;&nbsp;&nbsp;&nbsp;&nbsp;Dok su pešačili prašnjavim drumom ka gradu Ganamu, živopisnost utisaka postade prejaka za Šena. Sve oko njega razlivalo se u bleštanje, vrelinu, zračnost, slavu: zidovi od gline, crveni i žuti, gola prsa i ramena u prelivima nalik na crvenilo pečene zemlje; purpur, crveno, oranž, umbra u trakama i šarama na ogrtačima, prslucima i kiltovima; sjaj zlata, klimanje perja, mirisi ulja i tamjana, prašine, dima, hrane, znoja, zvuci mnogo glasova, šljapkanje sandala i šuštanje bosih tabana po kamenu i zemlji, zvona, gongovi, različitost svetla, dodir, ritam i miris jednog sveta na kome ništa nije poznato, a sve je onako kako jeste i kako valja i treba da bude, u ovom gradiću kamena, blata i divnih drvenih kipova, u bleštanju sunca kao u zlatnom požaru, primitivno izrađeno, divno i ljudsko. Čudnije je bilo od ičega što je Šen dotad upoznao i izgledalo mu je kao da se vraća svojoj kući posle dugog odsustva. Suze mu pomutiše vid. Svi smo mi jedno, pomisli on. Ne postoji između nas ni prostorni ni vremenski interval; dovoljno je samo zakoračiti preko, i eto nas, svi smo zajedno. Hodao je uz Dalzula i slušao kako ga taj narod pozdravlja, vrlo uozbiljeno, prigušenim glasovima: Sem Dazu, govorahu, Sem Dazu, kijugi. Ti si se vratio kući.
<BR>
<BR>&nbsp;&nbsp;&nbsp;&nbsp;&nbsp;Prvi dani bili su niz takvih preopterećenja. U pojedinim trenucima Šenu se činilo da je prestao misliti - i da sad samo doživljava, prima, a ne obrađuje. "Procesuj kasnije", reče Dalzul sa smehom, kad mu se Šen na ovo požalio. "Koliko često čovek ima priliku da bude dete?" I zaista je bilo kao da su postali deca, koja nemaju kontrolu nad događajima, ali zato ni odgovornost. Događalo se nekad predvidivo, a nekad neverovatno, ali se događalo, a on je bio deo tog događanja i gledalac istovremeno. Domoroci su zapeli da proglase Dalzula za svog kralja. Smešno, ali sasvim prirodno. Umro vam je kralj, a nije ostavio naslednika; iz nebesa iskoči jedan srebrni čovek, a vaša princeza kaže "To je on, to je pravi"; srebrni iščezne i vrati se sa pratiocima, tri čudne osobe koje umeju činiti razna čuda; pa, eto, proglasite ga za kralja. Šta biste drugo učinili s njim?
<BR>&nbsp;&nbsp;&nbsp;&nbsp;&nbsp;Moglo se shvatiti zašto Riel i Forest oklevaju: nije im se dopadalo tako duboko ulaženje u poslove jedne domorodačke kulture. Ali ne predložiše Dalzulu nikakvu alternativu. Pošto je bilo jasno da će to kraljevanje biti više počasno nego stvarno, vladalačko, priznadoše da je verovatno najbolje da im Dalzul ispuni želju. Radi sticanja kakvog-takvog 'drugog ugla gledanja' na Dalzulov položaj, odvojiše se od Dalzula i Šena, već prvog dana; otidoše da stanuju u jednoj kući blizu pijace, što im je dalo mogućnost druženja sa običnim ljudima i slobodu kretanja daleko veću od Dalzulove. Kad si prestolonaslednik, govorio je Dalzul Šenu, nezgoda je u tome što se od tebe očekuje da po seo dan dreždiš u dvorcu i poštuješ sve tabue.
<BR>&nbsp;&nbsp;&nbsp;&nbsp;&nbsp;Šen je ostao uz Dalzula. Viaka je dodelio Šenu celo jedno krilo dvorca, da u njemu stanuje; doduše, taj dvorac od glinenih opeka bio je veoma razuđen, imao je mnogo takvih krila. Šen je postigao dogovor da se u taj prostor doseli jedan rođak Viakine žene, čovek zvani Abud, da bi mu pomagao u održavanju domaćinstva. Niko, ni Dalzul ni domaćini, nije od Šena tražio ništa; njegovo vreme bilo je u celosti slobodno. Čisovci su ovoj ekipi naložili da provede trideset dana na Ganamu. Dani su proticali kao blistava voda. Trudio se da piše dnevnik, za Ekumen, ali mu nije nimalo prijalo da prekida kontinuitet iskustva da bi o njemu govorio i da bi ga analizovao. Poenta svega ovoga upravo je u tome da se ništa ne dešava, razmišljao je, smeškajući se.
<BR>&nbsp;&nbsp;&nbsp;&nbsp;&nbsp;Jedini doživljaj koji se na neki način izdvojio kao različit bio je dan proveden sa jednom rođakom - 'nećakom (?)' - staroga Viake, i sa njenim 'mužem (?)'. Šen je nastojao da razmrsi ko je kome šta u tom njihovom sistemu rodbinskih odnosa, ali su znaci pitanja ostajali; a to dvoje mladih bili su iz nekog razloga tvrdo rešeni da ne koriste svoja imena. Poveli su ga na dugu, divnu šetnju do jednog vodopada na obronku većeg od dva vulkana, zvanog Ijananam. Shvatio je da je to njima sveto mesto i da žele da ga on vidi. Itekako se iznenadio videvši da sveti vodopad okreće svetu dinamo-mašinu. Dvoje Gamana su objašnjavali koliko su umeli, a Šen se trudio da shvati što više; stekao je utisak da ovaj narod sasvim dobro zna kako se može napraviti hidroelektrana, ali da slabo stoji sa provodnicima i da ova majušna hidrocentrala na vodopadu zapravo ne služi nikakvoj praktičnoj svrsi. Njegovi domaćini raspravljali su ne o upotrebi generisane električne energije, nego uglavnom o prirodi elektriciteta; Šen od toga jedva da je išta razumeo. Pokušavao je da ih pita postoji li ijedno mesto gde oni upotrebljavaju električnu struju, ali je to umeo da kaže samo na jedan način, pomoću dve reči: "Negde iziđe?" U ovakvim trenucima nije mu se dopadalo da bude 'kao dete' ili kao maloumnik. Da, govorila je mlada žena, iziđe na iškanemu kad basem-miak vadaje. Šen je klimao glavom i pravio beleške. Ovo dvoje su, kao i svi Gamani, veoma voleli da gledaju kako on to radi: govori u beležnicu, a majušni simboli iskrsavaju na jednom malom, maleckom ekranu, prijatna magija.
<BR>&nbsp;&nbsp;&nbsp;&nbsp;&nbsp;Izveli su ga na terasu koja se pružala iz zgradice sa dinamo-mašinom, izgrađene od klesanog kamena. Pojedinačni komadi kamena bili su jedni u druge uklopljeni na divno složene načine. Dvoje mladih su sa tog mesta pokušavali nešto da objasne Šenu, pokazujući niz vodu. On ugleda neko hitro svetlucanje u vodi; ali nije mogao razaznati šta je to. Heda, govorili su; heda, tabu. Tu reč je od Dalzula dobro naučio, ali dosad nije lično naišao ni na šta 'hedasto'. Nastavili su obilazak, i Šen nekoliko puta začu u njihovom razgovoru reč 'Dazu', ali ni sad ne uspe da razume šta kažu. Prođoše i pored malog zemljanog oltara, gde svako od njih, u skladu sa gamanskim neformalnim načinom obožavanja, položi po jedan list sa obližnjeg drveta; onda krenuše niz planinu, u dugačkoj svetlosti poznog popodneva.
<BR>&nbsp;&nbsp;&nbsp;&nbsp;&nbsp;U trenutku kad su prolazili jednom okukom na strmoj stazi, Šen vide, u magličastim zlatastim daljinama, dva druga naselja, grada ili sela, smeštena niže u istoj velikoj dolini. Iznenadilo ga je to, a zatim se začudio što ga je iznenadilo. Shvatio je da se toliko utopio u svoj boravak u Ganamu da je, do tog časa, sasvim zaboravio da to nije jedino mesto na ovom svetu. Pokaza prstom tamo i upita svoje vodiče: "Pripada Gaman?" Posle kraće međusobne rasprave, koja im je verovatno bila potrebna da bi se dogovorili šta bi, za ime sveta, takvo njegovo pitanje moglo značiti, rekoše mu: ne, samo Ganam pripada Gamanima; ti gradovi tamo jesu drugi gradovi.
<BR>&nbsp;&nbsp;&nbsp;&nbsp;&nbsp;Šen se zapita da li je Dalzul bio u pravu kad je tvrdio da se čitav taj svet zove Ganam, ili se taj naziv ipak odnosi samo na jedan grad i okolno, gradsko, područje. "Tegud ao? Kako zoveš?" upita on, i poče tapkati šakom po tlu, pa mahati rukama oko sebe da pokaže čitavu dolinu i planinu iza njihovih leđa, kao i onu drugu planinu. "Nanam tegudjeh", reče Viakina 'nećaka (?)' kao da nije baš sigurna, ali njen 'muž (?)' izrazi neslaganje, i rasprava se nerazumljivo nastavi još kilometar i po, ili više, niz planinu. Šen odustade, strpa beležni aparat u džep i prepusti se uživanju u šetnji kroz večernju svežinu niz brdo, sve do zlatnih zidova Ganama.
<BR>
<BR>&nbsp;&nbsp;&nbsp;&nbsp;&nbsp;Sledećeg dana, ili je to možda ipak bilo dva dana kasnije, naiđe Dazul. Šen je potkresivao jednu voćku u zidom okruženom drorištu svog dela dvorca. Nož za ovaj posao imao je tanko, blago povijeno, čelično sečivo i skladno izrezbarenu, davno pohabanu drvenu dršku; bio je oštar kao brijač. "Ovo je divna alatka", reče on Dalzulu. "Moja baba me je naučila kako se orezuju voćke. To ti je jedna umetnost kojom se nisam mogao često baviti otkad sam pristupio Ekumenu. Ovi ovde su dobri voćari. Juče sam izišao sa nekima od njih i popričao." Beše li juče? Nije bitno. Vreme nije trajanje, vreme je intenzitet; vreme je unutrašnji niz otkucaja, i interval, razmišljao je Šen maločas, dok je proučavao ovo drvo, učio unutrašnji ritam njegovog rasta, nimalo slučajne intervale njegovih grana. Godine su cvetovi, svetovi su plodovi... "Orezivanje me baca u neki poetski sentiment", reče on onda, pa pogleda Dalzula i upita: "Nešto nije u redu?" Bilo je kao jedan preskočeni otkucaj srca, pogrešna nota, omašeni korak u plesu.
<BR>&nbsp;&nbsp;&nbsp;&nbsp;&nbsp;"Ne znam", reče Dalzul. "Da sednemo malo." Otidoše u hlad pod balkonom i sedoše, podvijajući noge, na ravne kamene ploče kojima je tlo na tom mestu bilo pokriveno. "Verovatno sam se preterano oslonio na moje intuitivno shvatanje ovog naroda", reče Dalzul. "Išao sam za svojim njuhom, umesto da se malo suzdržanije postavim, učim njihov jezik reč po reč, postupam po svim pravilima... Ne znam. Nešto sasvim sigurno nije kako treba."
<BR>&nbsp;&nbsp;&nbsp;&nbsp;&nbsp;Dok je Dalzul govorio, Šen je posmatrao njegovo snažno, živopisno lice. Od žestokog ovdašnjeg sunca Dalzulova bela koža je potamnela, dobijajući ljudskiju boju. Na sebi je i sad imao svoje pantalone i košulju, ali je sivu kosu raspustio, kao što to gamanski muškarci čine, i namakao na glavu usku traku propletenu zlatom, što mu je dalo kraljevski, ali i varvarski izgled.
<BR>&nbsp;&nbsp;&nbsp;&nbsp;&nbsp;"Ovo je varvarski narod", reče Dalzul. "Možda sa više nasilja u sebi, i primitivniji, nego što sam bio spreman da priznam. Ova kraljevska funkcija koju su rešili da mi nametnu - bojim se da ću je morati sagledati kao nešto više od čisto počasne ili verske dužnosti. Ipak je politička, posle svega. Naime, čini se da sam, onog terenutka kad sam izabran za kralja, stvorio sebi i takmaca. Neprijatelja."
<BR>&nbsp;&nbsp;&nbsp;&nbsp;&nbsp;"Ko je taj?"
<BR>&nbsp;&nbsp;&nbsp;&nbsp;&nbsp;"Aketa."
<BR>&nbsp;&nbsp;&nbsp;&nbsp;&nbsp;"Ne znam ga. Taj ne stanuje u ovom dvorcu?"
<BR>&nbsp;&nbsp;&nbsp;&nbsp;&nbsp;"Ne. Nije od Viakinih ljudi. Izgleda da nije bio tu kad sam ja, onaj prvi put, došao. Koliko razumem Viaku, taj Aketa smatra da ima nasledno pravo na presto i zakonsko pravo da bude princezin ljubavnik."
<BR>&nbsp;&nbsp;&nbsp;&nbsp;&nbsp;"To se odnosi na princezu Ket?" Šen još nijednu reč nije progovorio sa princezom, koja se držala 'na visini'; nikad nije izlazila iz svog dela dvorca, mada je dopuštala Dalzulu da je tamo posećuje. "A šta ona kaže o Aketi? Zar ona nije na tvojoj strani? Pa, ona je bila ta koja je izabrala tebe, zar ne?"
<BR>&nbsp;&nbsp;&nbsp;&nbsp;&nbsp;"Ona kaže da ja treba da postanem kralj. To se nije promenilo. Ali se ona promenila. Iselila se iz dvorca. Zapravo, otišla je da stanuje, koliko ja mogu shvatiti, u domaćinstvu tog Akete! Za ime Boga, Šene, postoji li u ovoj vasioni ijedna planeta na kojoj muškarci uspevaju da razumeju žene?"
<BR>&nbsp;&nbsp;&nbsp;&nbsp;&nbsp;"Geten", reče Šen.
<BR>&nbsp;&nbsp;&nbsp;&nbsp;&nbsp;Dalzul se nasmeja, ali mu lice ostade napeto, zadubljeno u odmeravanje raznih mogućnosti. "Ti, ti imaš partnerku", reče on posle nekog vremena. "Možda se tu krije odgovor. Ja nikada, ni sa jednom ženom, nisam dospeo do toga da znam, da stvarno znam, šta ona hoće, ko je ona. Ako izdržiš dovoljno dugo sa jednom istom, da li dospeš do toga?"
<BR>&nbsp;&nbsp;&nbsp;&nbsp;&nbsp;Šenu je bilo dirljivo da jedan stariji čovek, tako blistav, postavlja njemu takva pitanja. "Ne znam. Tai i ja... mi se poznajemo na jedan način koji... Nije to lako. Ne znam... Ali što se tiče princeze - Riel i Forest su razgovarale sa narodom, učile jezik. Pošto su žene, možda će moći da ponude neka objašnjenja?"
<BR>&nbsp;&nbsp;&nbsp;&nbsp;&nbsp;"Jesu žene, i nisu žene", reče Dalzul. "Zato sam ja izabrao baš njih, Šene. Da smo poveli dve prave žene, možda bi psihodinamika bila odveć složena."
<BR>&nbsp;&nbsp;&nbsp;&nbsp;&nbsp;Šen ne reče ništa, opet obuzet osećanjem da nešto nedostaje ili da on nešto previđa, da neku stvar ne razume. Zapita se da li Dalzul zna da se Šen bavio seksom uglavnom sa muškarcima, sve dok nije upoznao Tai.
<BR>&nbsp;&nbsp;&nbsp;&nbsp;&nbsp;"Razmotri, na primer, ovo", reče Dalzul. "Princeza je mogla pomisliti da treba da bude ljubomorna na jednu, ili na obe; da su moje seksualne partnerke. Kakvo je to zmijsko gnezdo moglo biti! Ali one, razume se, nisu nikakva pretnja. Naravno, ako se htela postići usaglašenost, trebalo je da povedem samo muškarce. Starešine Haina su, međutim, većinom babe. Znao sam da moram postupiti na način koji će se njima dopasti. Zato sam pozvao tebe i tvoju partnerku, dakle bračni par. Pošto tvoja partnerka nije mogla poći, zaključio sam da je najbolje da povedem ove dve. Dosad dejstvuju divno. Ali čini mi se da nisu opremljene da mi kažu šta se dešava u umu, ili u hormonima, jedne seksualno vrlo izrazite žene, kao što je ova princeza."
<BR>&nbsp;&nbsp;&nbsp;&nbsp;&nbsp;Još jedan preskočeni otkucaj. Šen protrlja jednu šaku o neravan kamen terase, ne shvatajući zašto se toliko zbunjuje. Nastojeći da se vrati prvobitnoj temi, on upita: "Ako je kralj politička ličnost, a ne samo svetačka, da li bi ti mogao - da se tako izrazim, povući svoju kandidaturu?"
<BR>&nbsp;&nbsp;&nbsp;&nbsp;&nbsp;"A, ta uloga jeste sveta. Jedini način da se povučem bio bi da pobegnem. Da čurtenujem nazad na Ve Port."
<BR>&nbsp;&nbsp;&nbsp;&nbsp;&nbsp;"Mogli bismo odleteti 'Galbom' na neki drugi deo ove planete", predložio je Šen. "Da obavljamo posmatranja negde drugde."
<BR>&nbsp;&nbsp;&nbsp;&nbsp;&nbsp;"Ako dobro razumem Viaku, ne postoji stvarno mogućnost odlaska. Čini se da je Ket, prelazeći na moju stranu, izazvala raskol; ako se sad Aketa popne na vlast, nastaće krvoproliće, njegovi podržavaoci počeće da se osvećuju Viaki i svim Viakinim ljudima, da ih prinose na žrtvu zato što su uvredili ličnost jedinog pravog, svetog kralja... Religija i politika! Kako je moguće da sam ja, baš ja, bio toliko slep? Dopustio sam da me moje lične čežnje ubede da smo ovde našli idilu, prilično primitivnu. A vidi u šta smo upali, ovo je frakcionaška borba i ujedno seksualno takmaštvo između raznih skupina inteligentnih varvara, čiji su noževi za orezivanje, kao i mačevi, uvek veoma oštri." Dalzul se neočekivano osmehnu, a njegove svetle oči blesnuše. "Divan je ovo narod. Oni su sve ono što smo mi izgubili zbog svoje pismenosti, industrije, nauke. Neposredno čulni - potpuno strastveni - praiskonski stvarni. Volim ih. Ako žele da im budem kralj, onda, tako mi Boga, staviću korpu perja na glavu i biću njihov kralj! Ali pre toga moram smisliti kao da iziđem nakraj sa tim Aketom i njegovom ekipom. A jedini ključ za Aketu je, čini se, naša setna princeza Ket. Ako budeš išta saznao, Šene, reci mi. Potrebni su mi tvoji saveti i tvoja pomoć."
<BR>&nbsp;&nbsp;&nbsp;&nbsp;&nbsp;"To ćeš imati, komandante", reče Šen, još jednom dirnut. Dalzul ode. Šen posle nekog vremena zaključi da treba da uradi tačno ono što Dalzul, zbog svoje muško-heteroseksualne defanzivnosti, ne može: treba da ode tamo gde stanuju Forest i Riel, i da od njih zatraži savet i pomoć.
<BR>&nbsp;&nbsp;&nbsp;&nbsp;&nbsp;Pođe ka njihovoj kući. Gurajući se kroz pijacu, čudesno i divno bučnu i aromatičnu, zapita se kad je poslednji put video njih dve; uvide da je to bilo pre nekoliko dana. Pa, šta je u međuvremenu radio? Vrzmao se po voćnjacima. Pentrao se na tu planinu, na Ijananam, gde imaju dinamo... odatle je video druge gradove... Nož za rezanje grančica je od čelika. Kako ovi Gamani, proizvode čelik? Imaju li topionicu? Ili nabavljaju takve proizvode od nekog drugog, trgovinom? Šenov um je tromo i mukotrpno prevrtao ta pitanja, a noge su ga već unosile u dvorište gde je Forest sedela na terasi, na jednom jastučiću, čitajući knjigu.
<BR>&nbsp;&nbsp;&nbsp;&nbsp;&nbsp;"Vidi, vidi", reče ona. "Posetilac sa druge planete!"
<BR>&nbsp;&nbsp;&nbsp;&nbsp;&nbsp;Davno je to bilo kad je Šen poslednji put kročio ovde - pre osam dana? Deset?
<BR>&nbsp;&nbsp;&nbsp;&nbsp;&nbsp;"Gde ste bile vas dve?" upita on, sav u pometnji.
<BR>&nbsp;&nbsp;&nbsp;&nbsp;&nbsp;"Evo, tačno ovde. Riel!" Forest je uputila taj povik gore, ka balkonu. Nekoliko glava pogleda preko ograde balkona, načinjene od izrezbarenog drveta; jedna od tih, ona sa kovrdžavom kosom, reče: "O, Šene! Silazim!"
<BR>&nbsp;&nbsp;&nbsp;&nbsp;&nbsp;Riel dođe sa loncem semenki 'tipu', koje je u Ganamu svako grickao. Sedoše, njih troje, u krug, tu na terasi, pola na suncu, a pola u senci, i počeše da krckaju i grickaju semenke; tipični antropoidi, reče Riel uzgredno. Pozdravila je Šena sa istinskom toplinom, a ipak nije se moglo ne primetiti da i ona i Forest zadržavaju neki oprezan stav: posmatraju ga, ne pitaju ništa, čekaju da vide... šta? Pa, dobro, koliko je, zapravo, prošlo od njihovog poslednjeg susreta? Šen oseti iznenadan grč nelagodnosti u sebi, čupanje preskočenog otkucaja, tako duboko da se morao obema šakama osloniti na topli kamen peščar, da se upostoji. Je li zemljotres? Izgrađen između dva zadremala vulkana, ovaj gradić se ponekad malo tresao, pa su parčići gline otpadali sa zidova, a mali, narandžasti crepovi sa krovova... Forest i Riel su ga gledale. Ništa se nije treslo, nigde ništa nije padalo.
<BR>&nbsp;&nbsp;&nbsp;&nbsp;&nbsp;"Dalzul se suočio sa izvesnim problemima, u dvorcu", reče on.
<BR>&nbsp;&nbsp;&nbsp;&nbsp;&nbsp;"A, je li?" reče Forest, tonom savršeno neutralnim.
<BR>&nbsp;&nbsp;&nbsp;&nbsp;&nbsp;"Pojavio se neki domorodac koji tvrdi da ima pravo na presto, kao pretendent ili naslednik. Princeza se preselila kod njega. Međutim, ona i sad govori Dalzulu da on, Dalzul, treba da postane kralj. Ako se taj pretendent popne na vlast, to jest ako stekne moć ili silu, preduzeće, čini se, krvavu osvetu protiv Viake i svih Viakinih ljudi, pobiće sve koji su podržavali Dalzula. To je upravo ona nezgodna situacija koju Dalzul želi da izbegne."
<BR>&nbsp;&nbsp;&nbsp;&nbsp;&nbsp;"I za čije rešavanje je upravo on vrhunski majstor", reče Forest.
<BR>&nbsp;&nbsp;&nbsp;&nbsp;&nbsp;"Mislim da je on u velikoj meri sklon utisku da je upao u bezizlaznu situaciju. Rekao bih da ga najviše muči to što ne razume kakva je princezina uloga u svemu ovome. Pomislio sam da biste vas dve mogle imati neki odgovor na pitanje zašto se ona bacila njemu u naručje, a onda otišla da živi kod njegovog takmaca."
<BR>&nbsp;&nbsp;&nbsp;&nbsp;&nbsp;"Govoriš o Ket", reče Riel, obazrivo.
<BR>&nbsp;&nbsp;&nbsp;&nbsp;&nbsp;"Da. On je naziva princezom. Zar ona to nije?"
<BR>&nbsp;&nbsp;&nbsp;&nbsp;&nbsp;"Ne znam ja šta Dalzulu ta reč znači. To je reč sa mnogo konotacija. Ako je ovde upotrebljena u denotaciji 'kćer kralja', onda se ne uklapa. Nema kralja."
<BR>&nbsp;&nbsp;&nbsp;&nbsp;&nbsp;"Nema sad..."
<BR>&nbsp;&nbsp;&nbsp;&nbsp;&nbsp;"Niti je ikad bilo", reče Forest.
<BR>&nbsp;&nbsp;&nbsp;&nbsp;&nbsp;Šen suzbi sev besa. Već mu je dodijalo da bude maloumno dete, a ova Forest itekako je umela da ga nervira svojim vrlo sažetim mudrovanjima. "Vidite", reče on, "hmmm, ja sam, ovaj, malo bio izvan toka događaja. Imajte strpljenja sa mnom. Mislio sam da je njihov kralj mrtav. I da su ovi, opažajući Dalzulov prividno čudesni silazak sa neba u vreme njihovog traganja za novim kraljem, zaključili da je Dalzul božanski naimenovan da bude 'onaj koji će držati žezlo'. Je l' to bilo sve netačno?"
<BR>&nbsp;&nbsp;&nbsp;&nbsp;&nbsp;"Ono 'božanski naimenovan' je nesumnjivo tačno", reče Riel. "Stvari o kojima govorimo svakako su svetinje." Zastala je, pogledala Forest. Timski rad, zaključi Šen; ali ove dve su tim u čijem sastavu, trenutno, on nije. Kud ode ono njihovo divno jedinstvo?
<BR>&nbsp;&nbsp;&nbsp;&nbsp;&nbsp;"Ko je taj takmac, taj pretendent?" upita ga Forest.
<BR>&nbsp;&nbsp;&nbsp;&nbsp;&nbsp;"Čovek po imenu Aketa."
<BR>&nbsp;&nbsp;&nbsp;&nbsp;&nbsp;"Aketa!"
<BR>&nbsp;&nbsp;&nbsp;&nbsp;&nbsp;"Znate ga?"
<BR>&nbsp;&nbsp;&nbsp;&nbsp;&nbsp;Opet razmena pogleda njih dve; onda Forest okrete lice ka njemu i pogleda ga pravo u oči. "Šene", reče ona, "mi smo ozbiljno nesinhronizovani. Pitam se, nije li nam ovo čurtenski problem. Doživljavanje haosa, kakvo se desilo vama na 'Šobiju'."
<BR>&nbsp;&nbsp;&nbsp;&nbsp;&nbsp;"Sada, ovde? Posle provedenih dana, nedelja..."
<BR>&nbsp;&nbsp;&nbsp;&nbsp;&nbsp;"Gde je to ovde?" upita ga Forest, sasvim uozbiljena, napete pažnje.
<BR>&nbsp;&nbsp;&nbsp;&nbsp;&nbsp;Šen pljesnu šakom po kamenu-peščaru. "Ovde! Sada! U ovom dvorištu vaše kuće na Ganamu! Nema ovo nikakve sličnosti sa iskustvom haosa. Nama je ovo sve zajedničko - suvislo je, saglasno, zajedno smo ovde! Jedemo semenke tipua!"
<BR>&nbsp;&nbsp;&nbsp;&nbsp;&nbsp;"I ja mislim tako", reče Forest, tako nežno da Šenu postade jasno ona pokušava da ga smiri i da mu ulije pouzdanje. "Ali moguće je da... da čitamo ove doživljaje sasvim različito."
<BR>&nbsp;&nbsp;&nbsp;&nbsp;&nbsp;"Ljudi to uvek čine, svuda", reče on, ne bez očajanja.
<BR>&nbsp;&nbsp;&nbsp;&nbsp;&nbsp;Pomakla se, tako da je on mogao jasnije videti knjigu koju je čitala kad je došao. Bila je to obična ukoričena knjiga, ali oni nisu doneli nijednu knjigu sa sobom, na 'Galbi'; debela knjiga, na teškom smeđem papiru, rukom pisana, starinska zemaljska knjiga iz biblioteke u Novom Kairu, ne knjiga, to je jastuk, cigla, košara, knjiga je. Čudnim slovima popunjena. Jezikom koji nije poznat. Knjiga sa koricama od rezbarenog drveta i šarkama od zlata.
<BR>&nbsp;&nbsp;&nbsp;&nbsp;&nbsp;"Šta je to?" upita on, gotovo nečujno.
<BR>&nbsp;&nbsp;&nbsp;&nbsp;&nbsp;"Mi mislimo da je to 'Sveta istorija gradova pod Ijananamom", reče Forest.
<BR>&nbsp;&nbsp;&nbsp;&nbsp;&nbsp;"Knjiga", reče Riel.
<BR>&nbsp;&nbsp;&nbsp;&nbsp;&nbsp;"Nepismeni su", reče Šen.
<BR>&nbsp;&nbsp;&nbsp;&nbsp;&nbsp;"Neki jesu", reče Forest.
<BR>&nbsp;&nbsp;&nbsp;&nbsp;&nbsp;"Zapravo je veliki broj njih nepismen", reče Riel. "Ali među trgovcima i sveštenicima ima nekih koji znaju da čitaju. Ovu knjigu nam je dao Aketa. Mi već neko vreme učimo kod njega. On je divan nastavnik."
<BR>&nbsp;&nbsp;&nbsp;&nbsp;&nbsp;"Mislimo da je neka vrsta sveštenika-učenjaka", reče Forest. "U ovom društvu postoje takvi položaji, nazivamo ih svešteničkim zato što su u osnovi sveti, ali to su, zapravo, zaposlenja, ili životna opredeljanja, ili struke. Od velike su važnosti Gamanima, bitni delovi sklopa ovog društva, mislimo mi. Neko mora popunjavati te položaje, inače nastupaju veliki poremećaji. S druge strane, onaj ko ima dar ili sklonost za to, ali ne počne da se bavi tim poslom, takođe se ozbiljno poremeti. Mnoge takve uloge su, izgleda, samo povremene, na primer neko upravlja nekom svetkovinom koja se održava samo jednom godišnje; ali izgleda da neke zahtevaju zaista veliko angažovanje i donose veliki ugled. Većina su za muškarce. Po našem osećaju, muškarac dobija prestiž tako što preuzme jednu od tih svešteničkih uloga."
<BR>&nbsp;&nbsp;&nbsp;&nbsp;&nbsp;"Ali muškarci upravljaju celim gradom", reče Šen.
<BR>&nbsp;&nbsp;&nbsp;&nbsp;&nbsp;"Ne znam ja to", uzvrati Forest, još sa onom blagošću netipičnom za nju, što je Šenu jasno govorilo da, po njenom utisku, on još nije sasvim priseban. "Mi bismo ovo društvo opisale kao društvo bez prevlasti ijednog pola. Podela rada nije, ili vrlo malo jeste, prema polovima. Brakova imaš svakojakih - možda je najčešći poliandričan, gde jedna žena ima dva ili tri muža. Dobar broj žena je izvan seksualnog opticaja zato što su u skupinim homoseksualnim brakovima koji se zovu ijeha i sastoje se od tri, četiri ili više žena. Još nismo pronašle nikakav muški ekvivalent toga..."
<BR>&nbsp;&nbsp;&nbsp;&nbsp;&nbsp;"U svakom slučaju", reče Riel, "Aketa jeste jedan od Ketinih muževa. Njegovo ime znači otprilike: Ketin rođak, njen prvi muž. Ali 'rođak' znači da su u istoj liniji gledano od vulkana. Kad smo doputovali, Aketa je bio niže u dolini, u Sponti."
<BR>&nbsp;&nbsp;&nbsp;&nbsp;&nbsp;"On je sveštenik, i to, nama se čini, jedan od visokih. Možda zato što je Ketin muž. Ona je svakako važna osoba, ali većina najuglednijih svešteničkih uloga ipak je, čini nam se, rezervisana za muškarce. To je verovatno ustupak muškarcima, da bi im se nadoknadilo to što nemaju sposobnost da rađaju decu."
<BR>&nbsp;&nbsp;&nbsp;&nbsp;&nbsp;Gnev se još jednom nadiže u Šenu. Odakle pravo ovim ženskama da njemu drža predavanja o polu, i o zavidljivosti zbog materice? Kao morski talas, mržnja ga ispuni solima gorčine, zatim se povuče nadole i nestade. On sedi sa svojim krhkim sestrama u sunčevom sjaju na kamenu i gleda tešku, nemoguću knjigu otvorenu na Forestinom krilu.
<BR>&nbsp;&nbsp;&nbsp;&nbsp;&nbsp;Posle dugog vremena, Šen progovori. "Šta piše tu?"
<BR>&nbsp;&nbsp;&nbsp;&nbsp;&nbsp;"Ja prepoznajem samo poneku reč, tu i tamo. Aketa je želeo da knjiga bude neko vreme kod mene. On nam je držao časove. Ja uglavnom gledam slike. Kao beba." Ona mu pokaza malenu, blistavim bojama nacrtanu, zlatnom okvirnom linijom ukrašenu sliku na otvorenoj stranici: muškarci u divnim odeždama i sa nagomilanim ukrasima na glavi. Videlo se da plešu, pod purpurnim obroncima Ijananama.
<BR>&nbsp;&nbsp;&nbsp;&nbsp;&nbsp;"Dalzul je mislio da su Gamani u fazi pre pismenosti", reče Šen. "Mora ovo da vidi."
<BR>&nbsp;&nbsp;&nbsp;&nbsp;&nbsp;"Video je", reče Riel.
<BR>&nbsp;&nbsp;&nbsp;&nbsp;&nbsp;"Ali..." poče Šen, pa zaćuta.
<BR>&nbsp;&nbsp;&nbsp;&nbsp;&nbsp;"U davnoj, davnoj prošlosti, na Teri", reče Riel, "jedan od prvih antropologa doveo je jednog čoveka iz malenog, izdvojenog arktičkog plemena u jedan od ogromnih gradova, koji se zvao Njujork. Na tog veoma pametnog plemenskog čoveka najjači utisak ostavile su kugle na najnižim stubićima pojedinih stepeništa. Proučavao ih je sa dubokim zanimanjem. Nisu ga zanimale ogromne građevine, mase sveta na ulicama, ni mašine..."
<BR>&nbsp;&nbsp;&nbsp;&nbsp;&nbsp;"Mi se pitamo nije li čurtenski problem stvar ne samo utisaka, nego i čovekovih očekivanja", reče Forest. "Ljudsko biće shvata svet intencionalno: polazeći od svoje namere. U suočenju sa haosom, tragamo za nečim dobro poznatim, bliskim, ili napravimo nešto takvo, a onda se njime služimo kao sredstvom za izgrađivanje celog svog sveta. Bebe tako rade, svi tako radimo; ogromna većina onoga što naša čula javljaju biva zadržana procesom filtriranja, tako da samo vrlo mali deo stiže do svesti. Naime, svesni smo samo onoga čega želimo, ili moramo, biti svesni. U čurtenu se Vaseljena rastvori, ili rastopi. Dok izlazimo iz čurtena, mi se trudimo - mahnito - da ponovo sazdamo vasionu. Što prepoznamo, to zgrabimo. Čim se dočepamo jedne stvari, počnemo oko nje da gradimo sve ostalo."
<BR>&nbsp;&nbsp;&nbsp;&nbsp;&nbsp;"Kažem 'Ja...'", reče Riel, "posle čega može uslediti beskonačan broj različitih rečenica. Ali već sledeća reč počinje graditi jednu nepromenljivu sintaksu. 'Ja želim...' Dok doguramo do poslednje reči u rečenici, može nam se desiti da budemo prisiljeni da na to mesto, poslednje, stavimo jednu određenu reč, hteli-ne hteli, bez ikakve mogućnosti biranja. Osim toga, možeš koristiti samo one reči koje znaš."
<BR>&nbsp;&nbsp;&nbsp;&nbsp;&nbsp;"Tako smo se mi iščupali iz iskustva haosa na 'Šobiju'", reče Šen. Najednom ga je zabolela glava; u slepoočnicama je pulsirao bol, naletao i povlačio se u nejednakim razmacima. "Pričali smo. Sazdavali sintaksu tog iskustva. Ispričali smo svoju priču."
<BR>&nbsp;&nbsp;&nbsp;&nbsp;&nbsp;"I potrudili se iz sve snage da je ispričate istinito", reče Forest.
<BR>&nbsp;&nbsp;&nbsp;&nbsp;&nbsp;Posle još jedne pauze, Šen progovori, pritiskajući prstima osetljive masirne tačke na slepoočnicama: "Kažete li da je Dalzul lagao?"
<BR>&nbsp;&nbsp;&nbsp;&nbsp;&nbsp;"Nije. Međutim, da li on kazuje priču Ganama ili priču Dalzula? Jedan narod priprost, detinjast, proglašava njega za kralja, divna princeza mu se sama nudi..."
<BR>&nbsp;&nbsp;&nbsp;&nbsp;&nbsp;"Pa, ponudila se..."
<BR>&nbsp;&nbsp;&nbsp;&nbsp;&nbsp;"To je njen posao. Tome se, u životu, posvetila. Ona je jedna od važnih sveštenica. Njena titula je 'Anam'. Dalzul je to preveo kao 'princeza'. Mi mislimo da to znači 'zemlja'. Zemljište, tlo, svet. Ona je zemlja ganamska, i ona prima stranca, sa puno počasti. Ali to nije sve. Postoji i recipročna funkcija, koju je Dalzul označio rečju 'kralj'. Međutim, ovaj narod nema kraljeve. Mora biti da je to neki sveštenički položaj, naime, uloga muškarca koji će biti partner za Anam. Ne Ketin muž, nego njen partner tokom onog vremena kad je ona Anam. Međutim, nismo sigurne. I ne znamo kakvu je to odgovornost on preuzeo na sebe."
<BR>&nbsp;&nbsp;&nbsp;&nbsp;&nbsp;"Osim toga, moguće je da i mi izmišljamo svašta, ne manje nego Dalzul", reče Riel. "Kako možemo sa sigurnošću znati?"
<BR>&nbsp;&nbsp;&nbsp;&nbsp;&nbsp;"Ako nam se vratiš, da uporedimo beleške, mnogo lakše će nam biti", reče Forest. "Potreban si nam."
<BR>&nbsp;&nbsp;&nbsp;&nbsp;&nbsp;Potreban sam i njemu, pomisli Šen. Potrebna mu je moja pomoć. I ovim dvema je potrebna moja pomoć. A kakvu pomoć mogu ja dati? Ne znam gde sam. Pojma nemam o ovom mestu. Znam da je kamen topao i neravan pod mojim dlanom.
<BR>&nbsp;&nbsp;&nbsp;&nbsp;&nbsp;Znam da su ove dve ženske saosećajne, pametne, i da se trude da postupaju čestito.
<BR>&nbsp;&nbsp;&nbsp;&nbsp;&nbsp;Znam da je Dalzul veliki čovek, nije glupi sebičnjak, nije lažov.
<BR>&nbsp;&nbsp;&nbsp;&nbsp;&nbsp;Znam, kamen je rapav, sunce toplo, senka prohladna. Znam ovaj blago-slatki ukus semenki tipua, znam kako krckaju pod zubima.
<BR>&nbsp;&nbsp;&nbsp;&nbsp;&nbsp;Znam da su Dalzula slavili kao Boga kad mu je bilo trideset godina. Koliko god da je odbijao njihove tvrdnje, ipak ga je taj doživljaj morao izmeniti. Kad mu se primakla starost, setio se, neizbežno, kako je kad si kralj...
<BR>&nbsp;&nbsp;&nbsp;&nbsp;&nbsp;"Znamo li išta o svešteničkom položaju na koji bi on trebalo da dođe?" upita Šen oštro.
<BR>&nbsp;&nbsp;&nbsp;&nbsp;&nbsp;"Ključna reč je, izgleda, 'todok', što znači štap ili motka ili skiptar, vladarska palica, žezlo. Titula za Dalzula je 'Todogaj', onaj koji drži skiptar. U tom pogledu, Dalzul je u pravu. To zaista zvuči kao 'kralj'. Ali mi ne verujemo da je smisao takvog kraljevanja - vladavina nad ljudima."
<BR>&nbsp;&nbsp;&nbsp;&nbsp;&nbsp;"U svakodnevnim poslovima, odluke donose saveti", reče Riel. "Sveštenici ih podučavaju, predvode u obredima i, recimo, održavaju spiritualnu ravnotežu u gradu."
<BR>&nbsp;&nbsp;&nbsp;&nbsp;&nbsp;"A to bi moglo da znači da ponekad prinesu nekog čoveka na žrtvu, ubiju ga", reče Forest. "Ne znamo šta su zatražili od Dalzula da uradi! Ali utisak je nesumnjiv da bi mu bilo mudro da to dozna."
<BR>&nbsp;&nbsp;&nbsp;&nbsp;&nbsp;Posle nekog vremena, Šen uzdahnu. "Osećam se kao budala", reče on.
<BR>&nbsp;&nbsp;&nbsp;&nbsp;&nbsp;"Zato što si se zaljubio u Dalzula?" Forestine crne oči zagledale su se pravo u njegove. "Smatram da zaslužuješ hvalu i počast za to. Ali takođe mislim da je Dalzulu potrebna tvoja pomoć."
<BR>&nbsp;&nbsp;&nbsp;&nbsp;&nbsp;Dok je, laganim hodom, odlazio, osetio je da ga Forest i Riel ispraćaju pogledima i da njihova brižna naklonost ide za njim, ostaje sa njim.
<BR>&nbsp;&nbsp;&nbsp;&nbsp;&nbsp;Krenuo je natrag, ka velikom pijačnom trgu. Moramo ispričati ovu svoju priču zajedno, reče on sebi. Ali te reči ostadoše šuplje.
<BR>&nbsp;&nbsp;&nbsp;&nbsp;&nbsp;Moram slušati, pomisli on. Ne pričati, ne saopštavati. Treba mirovati.
<BR>&nbsp;&nbsp;&nbsp;&nbsp;&nbsp;Osluškivao je dok se kretao ulicama Ganama. Pokušavao da gleda, da njegove oči vide, da oseća, da bude u svojoj koži, u ovom svetu, a svet da bude ono što jeste. Ne njegov, niti Dalzulov, niti Forestin ili Rielin, već svet onaj pravi, od zemlje tvrdoglave, ni na šta drugo svodive, od kamena i gline, od suvog, blistavog vazduha, sa telima koja dišu i umovima koji misle. Ulični prodavac izvikuje svoju robu, kratkom melodijom reči, pet slogova, tataBANaba, pa onda pauza jednake dužine, pa opet taj poziv, sladak i beskrajan. Prolazi pored njega jedna žena i Šen je vidi, vidi je u jednom trenutku potpuno: niskog rasta, mišićavih ruku i nogu, lice zaokupljeno nekim razmišljanjima i brigama, široko, sa hiljadama borica koje je sunce urezuckalo u glatkoću pečene gline te kože. Ona jakim koracima grabi pored njega, ustremljena ka svom odredištu, ne primećuje ga, nema je tu. Za sobom je ostavila nesumnjiv osećaj bivanja. Osećaj da ona sama sobom jeste ono što jeste. Nije načinjena, ne može se pročitati, niti dohvatiti. Ona je drugo, druga. Nije njemu dato da je shvati.
<BR>&nbsp;&nbsp;&nbsp;&nbsp;&nbsp;U redu, onda. Imaš rapav, topao kamen pod dlanom, imaš pesmicu od pet slogova i jednu omanju, ostariju ženu koja gleda svoja posla i ide nekud. Imaš nešto za početak.
<BR>&nbsp;&nbsp;&nbsp;&nbsp;&nbsp;Sanjao sam, pomisli on. Od prvog trenutka našeg pristizanja ovamo. Nije bila noćna mora kao na 'Šobiju'. San je bio dobar, sladak. Ali, čiji san, moj ili njegov? Stalno sam trupkao za njim, gledao kroz njegove oči, susretao se sa Viakom i ostalima, krkao na gozbama, sluškao muziku... Učio njihove plesove, i da bubnjam sa njima... da kuvam, da orezujem grančice na voćkama... Sedeo na svojoj terasi, jeo semenke tipua... jedan sunčani san, pun muzike i drveća i jednostavnog druženja i mirne samoće. Moj dobar san, pomisli on, iznenađen, ironičan. Nema kraljevanja, ni prelepih princeza, ni grabeža za presto. Ja sam lenština, i snovi su mi lenji. Potrebna mi je Tai da me probudi, rasrdi, stvori vibracije u meni. Meni je potrebna moja ljutita ženska, moja neopraštajuća prijateljica.
<BR>&nbsp;&nbsp;&nbsp;&nbsp;&nbsp;Forest i Riel su zamena, ne loša. Prijateljice jesu; oprostile su lenjost, ali su ga i trgle iz lenjosti.
<BR>&nbsp;&nbsp;&nbsp;&nbsp;&nbsp;Čudno pitanje se pojavi u njegovom umu: zna li Dalzul da smo mi ovde? Izgleda da Forest i Riel ne postoje za njega kao žene; postojim li ja za njega kao muškarac?
<BR>&nbsp;&nbsp;&nbsp;&nbsp;&nbsp;Nije ni pokušao da odgovori na to. Moj posao je da njega prodrmam i protresem, pomisli on. Da zaparam njegov sklad izvesnim neskladom, da uvedem sinkopu u ritam. Pozvaću ga na večeru i porazgovaraću s njim, pomisli on.
<BR>
<BR>&nbsp;&nbsp;&nbsp;&nbsp;&nbsp;Sredovečan, veličanstvenog izgleda, orlovskog nosa, žestokog lica, Aketa je ipak bio najblaži i najstrpljiviji nastavnik. "Todokju nkenes ebegebju", ponovio je peti ili šesti put, opet sa osmehom.
<BR>&nbsp;&nbsp;&nbsp;&nbsp;&nbsp;"Žezlo... nešto... je puno? Vlada nad? predstavlja?" reče Forest.
<BR>&nbsp;&nbsp;&nbsp;&nbsp;&nbsp;"Povezano sa... simboliše?" reče Riel.
<BR>&nbsp;&nbsp;&nbsp;&nbsp;&nbsp;"Kenes!" uzviknu Šen. "Električno! To je reč koju su stalno upotrebljavali kod generatora. Sila, moć, vlast!"
<BR>&nbsp;&nbsp;&nbsp;&nbsp;&nbsp;"Žezlo je simbol vlasti?" reče Forest. "Al' mi je otkriće. Jebo te!"
<BR>&nbsp;&nbsp;&nbsp;&nbsp;&nbsp;"Jebo te!" ponovi Aketa, kome se očito dopalo zvučanje tih reči. "Jebo te!"
<BR>&nbsp;&nbsp;&nbsp;&nbsp;&nbsp;Šen otpoče pantomimu. Odigrao je vodopad, pa oponašao kretanje točkova, i zujanje i zvrčanje malog dinama koji se nalazi gore, na jednom obronku vulkana. Dve žene su blenule u njega, a on je vikao, urlao, vrteo se, zujao i električno praštao, a kroz sve to, na mahove uzvikivao: "Kenes?" kao poludela kokoška. Aketin osmeh se samo proširio. "Soha, kenes", saglašavao se on i oponašao preskakanje varnice iz jednog njegovog prsta u drugi. "Todokju nkenes ebegebju."
<BR>&nbsp;&nbsp;&nbsp;&nbsp;&nbsp;"Skiptar simbolizuje, ili znači, elektricitet! To bi moralo značiti nešto ovako: ako prihvatiš skiptar, odnosno žezlo, onda si sveštenik elektriciteta, kao što je Aketa sveštenik Biblioteke, a Agot kalendara - je li tako?"
<BR>&nbsp;&nbsp;&nbsp;&nbsp;&nbsp;"Bilo bi razumno", reče Forest.
<BR>&nbsp;&nbsp;&nbsp;&nbsp;&nbsp;"Zašto bi oni izabrali odmah Dalzula, baš njega, da im bude glavni električar?" upita Riel.
<BR>&nbsp;&nbsp;&nbsp;&nbsp;&nbsp;"Zato što je sišao sa neba, kao munja!" reče Šen.
<BR>&nbsp;&nbsp;&nbsp;&nbsp;&nbsp;"A da li su ga izabrali?" upita Forest.
<BR>&nbsp;&nbsp;&nbsp;&nbsp;&nbsp;Nastade zatišje. Aketa je prenosio pogled sa jednog na drugog, na oprezu, ali strpljiv.
<BR>&nbsp;&nbsp;&nbsp;&nbsp;&nbsp;"Kako se kaže 'bira'?" upita Forest Rielu, koja odgovori: "Sotot".
<BR>&nbsp;&nbsp;&nbsp;&nbsp;&nbsp;Forest se okrete njihovom učitelju. "Aketa: Dazu... ntodok... sotot?"
<BR>&nbsp;&nbsp;&nbsp;&nbsp;&nbsp;Aketa je neko vreme ćutao, a onda reče, sumorno i jasno: "Soha. Todok nDazu ojo sotot."
<BR>&nbsp;&nbsp;&nbsp;&nbsp;&nbsp;"Da. Takođe je žezlo izabralo Dalzula", promrmlja Riel.
<BR>&nbsp;&nbsp;&nbsp;&nbsp;&nbsp;"Aheo?" upita Šen - Zašto? Ali od Aketinog odgovora uspeše razabrati samo nekoliko reči: sveštenička dužnost, svetost, zemlja.
<BR>&nbsp;&nbsp;&nbsp;&nbsp;&nbsp;"Anam", reče Riel. "Ket? Anam Ket?"
<BR>&nbsp;&nbsp;&nbsp;&nbsp;&nbsp;Aketine oči, crne kao katran, zagledaše se u njegove. Opet je ćutao, a ćutanje mu je bilo takvo da njih troje ostadoše nepomični. Kad je progovorio, glas mu je bio pun tuge. "Ai Dazu! Ai Dazu kesemmas!"
<BR>&nbsp;&nbsp;&nbsp;&nbsp;&nbsp;Ustao je, a oni su već znali šta se od njih očekuje, pa su i oni ustali, tiho mu se zahvalili na podučavanju i izišli u povorci. Poslušna deca, pomisli Šen. Dobri đaci. Uče - šta?
<BR>
<BR>&nbsp;&nbsp;&nbsp;&nbsp;&nbsp;Te večeri je digao pogled sa malog gamanskog bubnja 'za prste', na kome je vežbao, što je Abud voleo da sluša sedeći s njim na terasi i ponekad, ako u Šenovom bubnjanju prepozna neki ritam, pevušeći neku kratku pesmu.
<BR>&nbsp;&nbsp;&nbsp;&nbsp;&nbsp;"Abud", reče on, "metu?" - jednu reč?
<BR>&nbsp;&nbsp;&nbsp;&nbsp;&nbsp;Abud, koji se poslednjih nekoliko dana navikao na takva zapitkivanja, reče: "Soha." Bio je to mladić lišen humora, ali smirene naravi; trpeo je sve Šenove neobičnosti, možda zato, pomisli Šen, što ih jedva i primećuje.
<BR>&nbsp;&nbsp;&nbsp;&nbsp;&nbsp;"'Kesemmas'", reče Šen.
<BR>&nbsp;&nbsp;&nbsp;&nbsp;&nbsp;"Ah", reče Abud, ponovi tu reč, a onda zaplovi lagano i neumoljivo u nerazumljiv govor. Šen je naučio da gleda govornika, a da se i ne trudi da razume reči. Slušao je ton, gledao gestove, izraze lica. Zemlja, dole, nisko, kopanje? Gamani sahranjuju svoje mrtve. Mrtav, smrt? Šen izvede pantomimu umiranja, leša; ali Abud nikad nije razumeo te njegove šarade, pa i sad ostade prazno zagledan u njega. Šen odustade i poče lupkati po bubnjiću plesni ritam sa jučerašnje svetkovine. "Soha, soha", reče Abud.
<BR>
<BR>&nbsp;&nbsp;&nbsp;&nbsp;&nbsp;"Ja sa Ket nijednom nisam razgovarao", reče Šen Dalzulu.
<BR>&nbsp;&nbsp;&nbsp;&nbsp;&nbsp;Večera, koju su završili, bila je dobra. On ju je skuvao, uz znatnu pomoć Abuda koji je u poslednji čas sprečio Šena da stavi fezunije na vatru. Sirovi fezuni, umočeni u vatreno ljut biber-sos, behu divno ukusni. Abud je jeo sa njima, ali je, kao i uvek u prisustvu Dalzula, ćutao, u znak poštovanja; čim je dovršio jelo, pozdravio ih je i otišao. Ostadoše Dalzul i Šen, da krckaju semenke tipua i pijuckaju pivo od oraščića, sedeći na malim asurama na terasi i gledajući kako zvezde polako zatrpavaju nebo svojim blistanjem.
<BR>&nbsp;&nbsp;&nbsp;&nbsp;&nbsp;"Svi muškarci, osim izabranog kralja, tabu su za nju", reče Dalzul.
<BR>&nbsp;&nbsp;&nbsp;&nbsp;&nbsp;"Ali ona je udata, zar ne?"
<BR>&nbsp;&nbsp;&nbsp;&nbsp;&nbsp;"Nije, nije. Princeza mora ostati devica sve dok se ne izabere kralj. Onda pripadne samo njemu. Sveti brak, hierogamija."
<BR>&nbsp;&nbsp;&nbsp;&nbsp;&nbsp;"Kod ovih postoji i poliandrija", reče Šen neodlučno.
<BR>&nbsp;&nbsp;&nbsp;&nbsp;&nbsp;"Njeno telesno spajanje sa kraljem verovatno je najvažniji deo obreda ustoličenja. Ni princeza ni budući kralj ne mogu ništa od toga da odbiju. Upravo zbog toga je njeno bekstvo toliko zbunjujuće. Pogazila je zakone sopstvenog društva." Dalzul povuče dug gutljaj piva. "Ono zbog čega su me izabrali - naime, moje dramatično silaženje s neba - sad možda deluje protiv mene. I ja sam pogazio zakone, tako što sam otišao, a onda se vratio, ali ne sam. Jedna natprirodna osoba ispadne iz neba, to je prihvatljivo; ali četiri osobe, neko muško, neko žensko, svi jedu, piju i seru kao i svako drugi i svi neprekidno postavljaju glupa pitanja, govoreći kao bebe? Ne ponašamo se na dovoljno svetački način. Domoroci, zato, reaguju jednakim nedoličnostima, gaženjima pravila. Primitivna viđenja sveta su kruta, raspadnu se ako budu izložena naprezanju. Mi delujemo dezintegrativno na ovo društvo. Za to sam odgovoran ja."
<BR>&nbsp;&nbsp;&nbsp;&nbsp;&nbsp;Šen uvuče vazduh. "Nije ovo tvoj svet, komandante", reče on. "Njihov je. Odgovornost je takođe njihova. On pročisti grlo. "Dodao bih da ne izgledaju baš tako primitivni - proizvode čelik, njihovo razumevanje načela elektriciteta je zadivljujuće - i veoma su pismeni; reklo bi se da je njihov društveni sistem veoma savitljiv i postojan, ako su tačni Forestini..."
<BR>&nbsp;&nbsp;&nbsp;&nbsp;&nbsp;"Ja je i sad nazivam princezom, ali moje znanje jezika se popravilo, tako da sam uvideo da je reč 'princeza' netačna", reče Dalzul, spustivši vrč i nastavivši da govori tonom zamišljenosti. "Verovatno bi bliža bila reč 'kraljica': kraljica Ganama, kraljica Gamana. Nju poistovećuju sa Ganamom, sa tlom same planete."
<BR>&nbsp;&nbsp;&nbsp;&nbsp;&nbsp;"Da", reče Šen. "Riel kaže..."
<BR>&nbsp;&nbsp;&nbsp;&nbsp;&nbsp;"Tako da ona, u nekom smislu, jeste Zemlja. Kao što sam ja, u nekom smislu, kosmos, Nebo. Došao sam na ovaj svet sam, i tu postoji konjunkcija. Mistični spoj: vatra i vazduh se sjedinjuju sa zemljom i vodom. Stare mitologije, nanovo odigrane živim telima. Ona mi ne može okrenuti leđa, jer bi takvim postupkom poremetila najosnovniji poredak stvari. Kad su otac i majka spojeni, njihova deca su poslušna, srećna, bezbedna. Ako bi se mati pobunila, nastupio bi nered, neuspeh, stradanje. Te odgovornosti su potpune. Mi ih ne odabiramo. One odabiraju nas. Ket mora biti vraćena svojoj dužnosti prema svom narodu."
<BR>&nbsp;&nbsp;&nbsp;&nbsp;&nbsp;"Forest i Riel su zaključile da je Ket već godinama udata za Aketu i da sa svojim drugim mužem ima jednu kćer." Šen je čuo u svome glasu oštrinu; usta su mu bila suva, a srce je lupalo kao da se uplašio - čega? Da će ispoljiti neposlušnost?
<BR>&nbsp;&nbsp;&nbsp;&nbsp;&nbsp;"Viaka je rekao da je može vratiti u dvorac", reče Dalzul, "ali uz rizik da pretendentova klika preduzme neke mere odmazde."
<BR>&nbsp;&nbsp;&nbsp;&nbsp;&nbsp;"Dalzule!" uzviknu Šen. "Ket je udata žena! Vratila se svojoj porodici. Ispunila je i okončala svoju dužnost koju je prema tebi imala kao sveštenica zemlje, ili već čega. Aketa je njen muž, nije tvoj takmac. On ne želi to, to žezlo, ili krunu, ili šta se već dobije!"
<BR>&nbsp;&nbsp;&nbsp;&nbsp;&nbsp;Dalzul nije odgovorio. U sve dubljem sumraku, izraz njegovog lica nije se mogao pročitati.
<BR>&nbsp;&nbsp;&nbsp;&nbsp;&nbsp;Šen, u očajanju, nastavi: "Dok ne shvatimo njihovo društvo kudikamo bolje, možda bi najrazumnije bilo da se uzdržimo od... da ne dozvolimo da Viaka kidnapuje Ket, to nikako..."
<BR>&nbsp;&nbsp;&nbsp;&nbsp;&nbsp;"Drago mi je što to uviđaš", reče Dalzul. "Ja svoju umešanost ne mogu izbeći, ali naša je dužnost da se što manje mešamo u siteme verovanja koji postoje kod ovog naroda. Vlast je odgovornost, avaj! Nego, vreme je da ja krenem. Hvala ti za vrlo prijatno veče, Šene. Sposobni smo mi i sad da otpevamo nešto zajedno, a, drugari brodski?" Ustao je i potapšao vazduh po ramenima. "Laku noć, Forest; laku noć, Riel", zatim je potapšao i Šena po ramenu, "Laku noć i hvala, Šene!" Izišao je dugim koracima iz dvorišta, gipka, uspravna prilika, belo svetlucanje u mraku osvetljenom zvezdama.
<BR>
<BR>&nbsp;&nbsp;&nbsp;&nbsp;&nbsp;"Mislim, Forest, da ga moramo ugurati nekako u brod. Sve više se gubi u opsenama." Šen je tako jako stiskao šake da su zglavci pucketali. "Mislim da se gubi. Možda su mene obuzeli prividi. Ali, ipak, reklo bi se da smo ti, Riel i ja u istoj, uopšteno govoreći istoj stvarnosti, ili uobrazilji; jesmo li?"
<BR>&nbsp;&nbsp;&nbsp;&nbsp;&nbsp;Forest natmureno klimnu glavom. "U sve većoj meri jesmo. E, sad, ako kesemmas znači umiranje, ili ubistvo - Riel misli da je to ubistvo, ima komponentu nasilja... Stalno mi se vraća jedna stravična vizija u kojoj jadni Dalzul prinosi nekoga na žrtvu, u nekakvoj groznoj svetkovini kolje nekoga, uveren da proliva ulje ili seče platno ili nešto tako, bezazleno. Jedva čekam da ga izvučemo iz ovoga! I da se ja izvučem. Ali kako?"
<BR>&nbsp;&nbsp;&nbsp;&nbsp;&nbsp;"Pa, valjda, ako nas troje..."
<BR>&nbsp;&nbsp;&nbsp;&nbsp;&nbsp;"Ako mu se obratimo razumno?" reče Forest, ironično.
<BR>
<BR>&nbsp;&nbsp;&nbsp;&nbsp;&nbsp;Otišli su do građevine koju je on nazvao dvorcem, ali su morali dugo da čekaju da bi videli Dalzula. Stari Viaka je, nervozan i brižan, pokušavao da ih navede da odu, ali oni ostadoše. Konačno, Dalzul iziđe u svoje dvorište i pozdravi Šena. Nije pozdravio, niti opazio prisutnost, Forest i Riel. Ako je glumio, bila mu je to izvanredna, besprekorna gluma; kretao se bez ikakve svesti o njihovom fizičkom prisustvu, govorio je bez obzira na to da li su one već nešto svoje započele govoriti. Kad Šen najzad reče: "Forest i Riel su ovde, Dalzule, ovde su njih dve - pogledaj ih!" Dalzul pogleda tamo gde je Šen pokazao, a onda pogleda Šena, sa izrazom lica toliko preneraženim i saosećajnim da Šen namah izgubi orijentaciju i pogleda i sam tamo, da se uveri da li su one, stvarno, još tu.
<BR>&nbsp;&nbsp;&nbsp;&nbsp;&nbsp;Pogledavši ga, Dalzul progovori vrlo blago: "Šene, došlo je, otprilike, vreme da mi krenemo."
<BR>&nbsp;&nbsp;&nbsp;&nbsp;&nbsp;"Jeste... jeste... tako i ja mislim, treba da idemo." Suze sažaljenja, olakšanja, stida zaglaviše se na trenutak u Šenovom grlu. "Treba da se vratimo. Ovo nije uspelo."
<BR>&nbsp;&nbsp;&nbsp;&nbsp;&nbsp;"I hoćemo, uskoro. Vrlo brzo", reče Dalzul. "Ne brini se, Šene. Anksioznost povećava perceptualne anomalije. Samo se ti smireno drži, kao što si ranije, i imaj na umu da nisi učinio ništa pogrešno. Čim se krunisa..."
<BR>&nbsp;&nbsp;&nbsp;&nbsp;&nbsp;"Ne! Pođimo sad..."
<BR>&nbsp;&nbsp;&nbsp;&nbsp;&nbsp;"Šene, ja ovde imam jednu obavezu; nije bitno da li sam je tražio ili nisam. Ispuniću je. Kad bih ja klisnuo odavde, Aketina klika potegla bi mačeve..."
<BR>&nbsp;&nbsp;&nbsp;&nbsp;&nbsp;"Aketa nema mač", reče Riel, glasom prodornijim i višim no što ga je Šen ikada čuo. "Ovi ljudi nemaju nikakve mačeve, ne prave ih!"
<BR>&nbsp;&nbsp;&nbsp;&nbsp;&nbsp;Dalzul je nastavio govoriti kroz njen glas: "Čim se krunisanje završi i kraljevsko mesto popuni, poći ćemo. Ja se, u svakom slučaju, mogu za jedan sat i vratiti, ako baš bude potrebno. Prebaciću vas na Ve Port. Za ne-tili ne-čas, je l' tako glasi ona šala. Prema tome, prestani se brinuti oko nečeg što nikada nije bilo tvoj problem. Ja sam vas u ovo uvukao, odgovornost je moja."
<BR>&nbsp;&nbsp;&nbsp;&nbsp;&nbsp;"Kako možeš..." poče Šen, ali Forestina dugačka, crna šaka našla se na mišici njegove ruke.
<BR>&nbsp;&nbsp;&nbsp;&nbsp;&nbsp;"Ne pokušavaj, Šene", reče ona. "Ludaci rezonuju mnogo bolje nego pametni. Idemo. Ovo je vrlo mučno."
<BR>&nbsp;&nbsp;&nbsp;&nbsp;&nbsp;Dalzul se već okretao i odlazio, vedar i spokojan, kao da su posetioci otišli.
<BR>&nbsp;&nbsp;&nbsp;&nbsp;&nbsp;"Dve mogućnosti", reče Forest kad su izišli na vrelu, bleštavu ulicu. "Ili sačekamo, uz njega, da se ta svetkovina obavi, ili ga tresnemo po glavi i skembamo u brod."
<BR>&nbsp;&nbsp;&nbsp;&nbsp;&nbsp;"Ja bih volela da ga udarim po glavi", reče Riel.
<BR>&nbsp;&nbsp;&nbsp;&nbsp;&nbsp;"Ako ga utrpamo u brod", reče Šen, "kako ćemo biti sigurni da će nas on vratiti na Ve? A ako i dođemo na Ve, pa se on okrene i sam vrati, kako znamo šta će učiniti? Mogao bi da uništi Ganam umesto da ga spase."
<BR>&nbsp;&nbsp;&nbsp;&nbsp;&nbsp;"Šene!" reče Riel. "Prestani s time. Da li je Ganam planeta? Da li je Dalzul bog?"
<BR>&nbsp;&nbsp;&nbsp;&nbsp;&nbsp;Zurio je u nju. Prođoše dve žene, pogledaše ih, a jedna, zaklimavši glavom, izgovori pozdrav: "Ha, Fojez! Ha, Jeh!"
<BR>&nbsp;&nbsp;&nbsp;&nbsp;&nbsp;"Ha, Tasap!" reče joj Forest, a Riel se, plamenog pogleda, suoči sa Šenom. "Ganam je mali grad-država na jednoj velikoj planeti, koju Gamani zovu Anam, dok je narod u susednoj dolini zove nekim sasvim drugim imenom. Videli smo samo jedan kutak tog sveta. Trebaće nam godine da išta stvarno saznamo. Dalzul, da li zato što je lud, ili što je od čurtena poludeo, ili smo od čurtena svi poludeli, ne znam šta je od toga istinito i ne interesuje me sada - Dalzul je uleteo i upetljao se u svetinje i sad možda stvara izvesne zbrke i nevolje. Ali ovaj narod živi ovde. Ovo je njihovo. Ne može ih jedan čovek ni uništiti, ni spasti! Imaju oni svoju priču, koju oni pričaju! Kako ćemo mi biti u njoj opisani, ne znam - možda kao neki idioti koji su jednom prilikom poispadali sa neba!"
<BR>&nbsp;&nbsp;&nbsp;&nbsp;&nbsp;Forest obgrli Riel oko ramena, pokretom kao da predlaže mir. "E, ova kad se uzbudi, onda se raznese od uzbuđenja. Šen, idemo. Aketa ni u kom slučaju ne planira da pokolje Viakinu porodicu. Ne vidim da će nam ovi ljudi dozvoliti da napravimo neku krupnu štetu. Kontrolišu oni događaje. Učestvovaćemo u svetkovini. Verovatno se neće desiti ništa naročito, osim u Dalzulovom umu. Čim se to završi, i njegov um se smiri, zatraži od njega da nas poveze kući. On će to obaviti. On je..." Zastala je. "On je očinski nastrojen." Rekla je to bez ironije.
<BR>&nbsp;&nbsp;&nbsp;&nbsp;&nbsp;Više nisu videli Dalzula, sve do dana svetkovine. Ostao je zavučen u svoj dvorac kao u kakvu jazbinu, a Viaka im je strogo zabranjivao ulazak. Aketa, činilo se, nije imao vlast da se umeša u svetu nadležnost drugih, a ni želju. "Tezjeme", govorio je, a to je značilo nešto u smislu 'događa se onako kako i treba da se događa'. Nije izgledao srećan zbog toga, ali da se meša, nije hteo.
<BR>&nbsp;&nbsp;&nbsp;&nbsp;&nbsp;Kad je svanulo jutro Svetkovine sa žezlom, na pijaci niko nije kupovao ni prodavao ništa. Ljudi su izlazili iz kuća odeveni u najfinije kiltove i divne prsluke; svi muškarci koji su pripadali ma kom sveštenom redu nosili su na glavama visoke trščane korpe iz kojih su virile velike perjanice i masivne, zlatne minđuše. Glave beba i male dece bile su istrljane crvenim okerom. Ali ovo nije bila svečanost kao ona od pre nekoliko dana; niko nije plesao, niko nije pekao tipu-hleb, nije bilo muzike. Veika, prilično tiha masa sveta okupljala se na pijaci; ništa drugo se nije dešavalo. Onda se otvoriše vrata Aketine kuće - Ketine, zapravo, podseti ih Riel - i povorka poče izlaziti, hodajući uz složene, uzbudljive, ali tužne udare bubnjeva. Bubnjari su dotle čekali na ulicama iza kuće; sad počeše izlaziti i hodati iza povorke. Čitav grad kao da se tresao u njihovim postojanim, teškim ritmovima.
<BR>&nbsp;&nbsp;&nbsp;&nbsp;&nbsp;Šen još nikada nije ni video Ket, osim na brodskoj traci o Dalzulovom prvom dolasku; svejedno, odmah je prepoznade u povorci. Beše to žena stroga i veličanstvena. Na glavi je imala ukrasnu 'korpu' jednostavniju od onih na glavama većine muškaraca, ali ukrašenu većom količinom zlata; u hodu je ponosito održavala ravnotežu njome. Uz nju je stupao Aketa, čija se crvena perjanica klimala napred-nazad iznad 'krune' od pruća; s druge, leve strane Ketine stupao je drugi muškarac - "Ketketa, njen drugi muž", promrmlja Riel. "A ono je njena ćerkica." Devojčica je imala četiri ili pet godina; stupala je rame uz rame sa roditeljima, vrlo dostojanstveno. Njena tamna kosa bila je nacrvenjena okerom i raskuštrana. "Prisutni su svi sveštenici iz Ketine vulkanske linije", nastavi Riel. "Ono je Okretač Zemlje. Onaj matori je Sveštenik kalendara. Došli su i mnogi koje ne poznajem. Ovo je velika svetkovina..." Glas joj je pomalo drhtao.
<BR>&nbsp;&nbsp;&nbsp;&nbsp;&nbsp;Povorka se, izlazeći sa pijace, okrenula levo i nastavila uz teške udare bubnjeva sve dok Ket nije došla nadomak glavnog ulaza u Viakinu veoma prostranu, na više strana razuđenu kuću žutih zidova. Tada, bez ikakvog vidljivog znaka, svi stadoše. Bubnjevi su zadržali teški, višestruki ritam, ali su jedan po jedan prestajali da se oglašavaju; ostade samo jedan, koji je pulsirao kao srce, a onda zamuknu i taj, ostavljajući zastrašujuću tišinu.
<BR>&nbsp;&nbsp;&nbsp;&nbsp;&nbsp;Jedan muškarac, na čijoj je glavi bila čitava kula upletenog perja, iskorači napred i povika, tonom nekoga ko poziva u ime zakona: "Sem ajatan! Sem Dazu!"
<BR>&nbsp;&nbsp;&nbsp;&nbsp;&nbsp;Vrata se otvoriše polako. Dalzul je stajao između suncem obasjanih ragastova, tama iza njega. Na sebi je imao onu svoju crnu i srebrnu uniformu. Kosa mu je blistala srebrno.
<BR>&nbsp;&nbsp;&nbsp;&nbsp;&nbsp;U potpunom ćutanju gomile, Ket pođe napred i stade pred njega. Onda se spusti na oba kolena, pognu glavu i reče: "Dazu, sototiju!"
<BR>&nbsp;&nbsp;&nbsp;&nbsp;&nbsp;"'Dalzule, ti si izabrao'", šapnu Riel.
<BR>&nbsp;&nbsp;&nbsp;&nbsp;&nbsp;Dalzul se osmehnu. Zakorači napred i pruži obe ruke, da digne Ket na noge.
<BR>&nbsp;&nbsp;&nbsp;&nbsp;&nbsp;Šapat prolete kroz gomilu kao vetar, kao šištanje, kao šumno uvlačenje vazduha izazvano zaprepašćenjem i šokom. Ketina glava, zlatom natovarena, naglo se diže, a onda Ket skoči na noge i uspravi se žestokom kretnjom; ali ruke joj ostadoše opružene nadole, niz bokove. "Sototiju!" ponovi ona, okrete se i žustrim koracima se vrati da stane između svojih muževa.
<BR>&nbsp;&nbsp;&nbsp;&nbsp;&nbsp;Bubnjevi počeše tiho, sitnim, učestanim lupkanjima, zvukom kiše.
<BR>&nbsp;&nbsp;&nbsp;&nbsp;&nbsp;U koloni se, naspram samih vrata velike kuće, pojavi jedno prazno mesto. Dalzul pođe, ćutke, sasvim vladajući sobom, veoma dostojanstven, i stade u taj prostor oslobođen za njega. Kišni zvuci bubnjeva postepeno su se pojačavali, uzdigli se do grmljavine koja se valjala blizu i daleko, bučno i tiho. Savršeno jednovoljno, kao jato riba ili ptica, kolona pođe dalje.
<BR>&nbsp;&nbsp;&nbsp;&nbsp;&nbsp;Za kolonom učesnika pođe i narod Ganama; u masi, i Šen, Riel i Forest.
<BR>&nbsp;&nbsp;&nbsp;&nbsp;&nbsp;"Kuda idu?" upita Forest kad su izišli iz poslednje ulice i zaputili se uzanim drumom između voćnjaka.
<BR>&nbsp;&nbsp;&nbsp;&nbsp;&nbsp;"Ovaj put vodi na Ijananam", reče Šen.
<BR>&nbsp;&nbsp;&nbsp;&nbsp;&nbsp;"Na vulkan? Možda će tamo biti obred."
<BR>&nbsp;&nbsp;&nbsp;&nbsp;&nbsp;Bubnjevi su tukli, sunce je tuklo, Šenovo srce je tuklo, Šenova stopala su udarala po prašini puta, sve u jednom ogromnom pulsiranju. Entreinovano. Misao i govor izgubljeni u ujedinjenom nizu udara, udara, udara.
<BR>&nbsp;&nbsp;&nbsp;&nbsp;&nbsp;Kolona je već stala. I narod koji je za njom išao počeo se zaustavljati. Troje Terana produži još napred i nađe se naporedo sa učesnicima, koji su se prestrojavali: bubnjari su se svi pomerali na jednu stranu, pri čemu su neki nastavljali tihu muziku grmljavine. Iz mase naroda izdvajali su se neki, i to ljudi sa decom, i počinjali se vraćati tim istim strmim putem pored planinske rečice. Niko nije govorio; huka vodopada, koji se nalazio još uzvodno, kao i pljuskanje brzaka nadomak kolone, gotovo sasvim nadjačaše bubnjeve.
<BR>&nbsp;&nbsp;&nbsp;&nbsp;&nbsp;Stotinak koraka dalje, uzbrdo, videla se kamena zgradica u kojoj se nalazio dinamo; ali niko ne nastavi da se penje ka njoj. Sveštenici sa perjanicama, Ket, njeni muževi i članovi njenog domaćinstva, svi stadoše u stranu, ostavljajući slobodan prolaz između Dalzula i rečice. Na tom mestu su bile uklesane kamene stepenice koje su vodile do same vode; završavale su se terasom načinjenom od kamenih ploča svetlije boje. Voda je, bistra, hitala preko terase, razvučena u brzi, plitki sloj. Usred sjaja i promicanja vode uzdizao se, iz terase, oltar, ili niski tron, zasenjujuće blistav u podnevnom suncu: sasvim pozlaćen, ili od solidnog zlata izliven, ali sav prekriven rezbarijama i crtežima, zamršenim, fantastičnim prilikama krunisanih muškaraca, muškaraca koji koji plešu, muškaraca sa dijamantskim očima. Na tronu je ležao štap, ne zlatan, ne ukrašen, od nekog tamnog drveta ili zatamnjenog metala.
<BR>&nbsp;&nbsp;&nbsp;&nbsp;&nbsp;Dalzul pođe ka tronu.
<BR>&nbsp;&nbsp;&nbsp;&nbsp;&nbsp;Aketa naglo istupi napred i ispreči se tako da Dalzul nije mogao doći do prvog stepenika. Progovori nekoliko reči, glasom koji je odzvanjao nadaleko. Riel odmahnu glavom: nije razumela. Dalzul je samo stajao, bez reči, pokreta ili odgovora. Kad Aketino ćutanje potraja. Dalzul pođe napred kao da će proći kroz Aketu.
<BR>&nbsp;&nbsp;&nbsp;&nbsp;&nbsp;Aketa se ne skloni s puta. Prstom pokaza ka Dalzulovim stopalima. "Tediad!" reče oštro - "'Cipele'", promrmlja Riel. Dalzul je jedan trenutak oklevao, a onda, ne gubeći nimalo od dostojanstva, kleknuo, izuo cipele i čarape, ostavio ih po strani i uspravio se, bos, u crnoj uniformi.
<BR>&nbsp;&nbsp;&nbsp;&nbsp;&nbsp;"Sada se skloni", reče on tiho, a Aketa, kao da ga je razumeo, pođe natrag, na svoje mesto među posmatračima.
<BR>&nbsp;&nbsp;&nbsp;&nbsp;&nbsp;"Ai Dazu", reče dok je Dalzul promicao pored njega, a Ket ponovi blago: "Ai Dazu!" Tihi žamor pratio je Dalzula dok je silazio niz stepenike, izlazio na potopljenu terasu, gazio kroz plitku vodu koja se rasipala u blistavim kapljicama oko zglavaka njegovih stopala. Bez ikakvog oklevanja, on priđe tronu, obiđe ga i stade tako da bude licem okrenut prema povorci i prema gomili posmatrača. Osmehnu se, ispruži ruku i uhvati vladarsko žezlo.
<BR>
<BR>&nbsp;&nbsp;&nbsp;&nbsp;&nbsp;"Ne", reče Šen. "Ne, niko od nas nije imao špijunsku kameru na sebi. Da, ostao je na mestu mrtav. Ne, nemam pojma koliko volti. Podzemni kablovi od genaratora do tog mesta, pretpostavljamo. Da, naravno da je bilo namerno, hteli su i pripremili da se tako završi. Smatrali su da je izabrao svoju smrt. Opredelio se da umre tako, onog dana kad se opredelio da njegova seksualna partnerka bude Ket, Sveštenica Zemlje, dakle Zemlja. Bili su uvereni da on to zna; otkud su mogli znati da ne zna? Ko legne sa Zemljom, umire od Munje. Muškarci putuju u Ganam iz dalekih krajeva samo da bi umrli takvom smrću. Dalzul je doputovao iz velike daljine. Ne, niko od nas nije shvatio. Ne, ne znam da li su ovi događaji bili u ma kakvoj vezi sa čurtenskim efektom, sa opažajnim neskladom, sa haosom. Dogodilo se da smo različito videli stvari, ali ko je od nas znao istinu? On je znao da mora biti Bog još jednom."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
