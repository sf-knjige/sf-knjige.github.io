<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. ŠIROK CARSKI DRUM
<P>&nbsp;&nbsp;&nbsp;&nbsp;&nbsp;Arbin se u Čiku osećao nekako nelagodno, stešnjeno. Negde, usred grada, od oko pedeset hiljada ljudskih duša, jednom od najvećih na Zemlji, negde usred grada nalazili su se i Vasionci; činovnici velikog Galaktičkog carstva.
<BR>&nbsp;&nbsp;&nbsp;&nbsp;&nbsp;Ruku na srce, Arbin nikada ranije nije video nijednog Vasionca. No ovde, u Čiku, potpuno spontano je odvraćao glavu od ljudi s kojima se mimoilazio, u strahu da će se na kraju naći oči u oči sa nekim vanzemljaninom. Doduše, i kad bi ga neko upitao, nije bio siguran da bi dao precizan odgovor u čemu se, u stvari, Zemljani i Vasionci razlikuju. No, u duši je nepogrešivo osećao da nekakva razlika naprosto mora da postoji.
<BR>&nbsp;&nbsp;&nbsp;&nbsp;&nbsp;On baci pogled iza sebe pri ulasku u zgradu Instituta. Parkirao je svoje vozilo na za to predviđenom prostoru, i plativši, dobio kupon, potvrdu da je njegovo parking-mesto zauzeto za narednih šest časova. Nije li se to nekom moglo učiniti sumnjivim? Sve čega bi se setio izazivalo je u njemu podozrenje. Vazduh oko njega kao da je bio ispunjen očima i ušima.
<BR>&nbsp;&nbsp;&nbsp;&nbsp;&nbsp;Kad bi samo taj čudni čovek ostao sakriven tamo gde mu je naloženo, u pregrađenom odeljku u zadnjem delu vozila... Doduše, Arbin mu je gestovima izričito naredio da ne izviruje, ali da li ga je ovaj razumeo? On oseti nestrpljenje. Zašto li je, zaboga, dozvolio da ga Gru nagovori na sve ovo?
<BR>&nbsp;&nbsp;&nbsp;&nbsp;&nbsp;Nekakav glas ga prekide u razmišljanju, i on shvati da su se vrata pred kojima je stajao nekako otvorila.
<BR>&nbsp;&nbsp;&nbsp;&nbsp;&nbsp;"Šta želite", pitao je glas.
<BR>&nbsp;&nbsp;&nbsp;&nbsp;&nbsp;Arbin pomisli da mora biti da je prečuo to isto pitanje postavljeno, verovatno, već nekoliko puta, jer je u glasu osetio nestrpljenje. Stoga on brzo, hrapavim glasom i suvog grla isprekidano odgovori:
<BR>&nbsp;&nbsp;&nbsp;&nbsp;&nbsp;"Mogu li da se ovde prijavim za sinapsifajer?"
<BR>&nbsp;&nbsp;&nbsp;&nbsp;&nbsp;Vratar, neka mlada devojka, uputi mu oštar pogled i odgovori: "Upišite se ovde."
<BR>&nbsp;&nbsp;&nbsp;&nbsp;&nbsp;Arbin skloni ruke iza leđa i promuklo ponovi: "Gde mogu da se bliže obavestim o proceduri?" Setio se, nekako, da mu je Gru pomenuo kako se aparat zove; no, ipak, teško je izgovarao tu reč koja mu se učinila toliko besmislenom.
<BR>&nbsp;&nbsp;&nbsp;&nbsp;&nbsp;No, vratarka odvrati čeličnim glasom: "Morate se najpre ubeležiti kao posetilac. Pre toga ne mogu ništa da uradim za vas."
<BR>&nbsp;&nbsp;&nbsp;&nbsp;&nbsp;Arbin se bez reči okrete i krenu. Mlada žena za pultom nestrpljivo stisnu usne i besno pritisnu signalnu polugu pored svog sedišta. Arbin se očajnički borio da ne stvori o sebi sliku nekog kriminalca, osećajući istovremeno kako mu to nikako ne polazi za rukom. Devojka ga je odmerila od glave do pete. Sigurno će moći da ga prepozna i za hiljadu godina. On oseti ludu želju da potrči natrag do kola, što pre se vrati na farmu...
<BR>&nbsp;&nbsp;&nbsp;&nbsp;&nbsp;U tom trenutku, u prostoriju ušeta neka osoba u belom laboratorijskom mantilu. Vratarka prstom pokaza na Arbina.
<BR>&nbsp;&nbsp;&nbsp;&nbsp;&nbsp;"Dobrovoljac za sinapsifajer, gđice Šekt", reče ona, "ali neće da kaže kako se zove."
<BR>&nbsp;&nbsp;&nbsp;&nbsp;&nbsp;Arbin se osvrnu i ugleda pridošlu mladu devojku. Delovao je zbunjeno.
<BR>&nbsp;&nbsp;&nbsp;&nbsp;&nbsp;"Da li vi rukovodite aparatom, gospođice?"
<BR>&nbsp;&nbsp;&nbsp;&nbsp;&nbsp;Devojka se prijateljski nasmeja. "Ne, nikako." Arbin odjednom oseti kako njegov strah jenjava.
<BR>&nbsp;&nbsp;&nbsp;&nbsp;&nbsp;"Mogu vas, međutim, odvesti do prave osobe", dodade ona, a onda zainteresovano upita: "Želite li zaista da budete dobrovoljac?"
<BR>&nbsp;&nbsp;&nbsp;&nbsp;&nbsp;"Samo želim da vidim čoveka zaduženog za spravu", ukočeno odgovori Arbin.
<BR>&nbsp;&nbsp;&nbsp;&nbsp;&nbsp;"U redu." Devojka nije izgledala nimalo uznemirena ovakvim odgovorom. Ona jednostavno kliznu prema vratima iza kojih se i pojavila, i za kratko vreme, iza njih se ukaza njena ruka, dajući Arbinu znak da priđe.
<BR>&nbsp;&nbsp;&nbsp;&nbsp;&nbsp;Srca koje je snažno udaralo, on krenu za njom i oni uđoše u nekakvu malu odaju. Devojka mu se blago obrati: "Ako imate vremena da sačekate pola sata, ili možda čak i manje, dr Šekt će vas sa zadovoljstvom primiti. Sada je, trenutno, veoma zauzet. Ako želite mogu vam doneti neke knjige i čitač da vam vreme brže prođe."
<BR>&nbsp;&nbsp;&nbsp;&nbsp;&nbsp;Arbin, međutim, odrečno odmahnu glavom. Činilo mu se da se zidovi sobe polako zatvaraju nad njim, obrazujući klopku. Da li je sada stvarno zarobljen? Hoće li Starešine sada doći da ga odvedu?
<BR>&nbsp;&nbsp;&nbsp;&nbsp;&nbsp;Bilo je to najduže čekanje u Arbinovom životu.
<BR>
<BR>&nbsp;&nbsp;&nbsp;&nbsp;&nbsp;Gospodar Enije, namesnik na Zemlji, znatno je lakše upriličio sastanak sa dr Šektom, mada je bio gotovo isto toliko uzbuđen. Čak i posle četiri pune godine službovanja na Zemlji, poseta Čiku predstavljala je pravu avanturu. Kao neposredni predstavnik Njegovog Veličanstva, njegov položaj na Zemlji bio je zvanično, ravan položaju vicekraljeva svih galaktičkih sektora, čija su se blistava prostranstva pružala duž stotina kubnih parseka svemira. No, u sebi ipak nije mogao da potisne osećaj izgnanstva. Zakopan u nemoćnoj pustoši Himalaja, okružen stanovništvom punim nemoćne mržnje prema njemu, prema Carstvu a i prema sebi samima, čak je i put u Čik doživljavao kao bekstvo od stvarnosti.
<BR>&nbsp;&nbsp;&nbsp;&nbsp;&nbsp;Iskreno rečeno, ovakva bekstva su po pravilu kratko trajala. Morala su biti takva, jer ovde, u gradu, neophodno je bilo da se neprestano nose zaštitna odela impregnirana olovom, čak i pri spavanju. Još i gore: morao je neprestano da uzima određene doze metabolina.
<BR>&nbsp;&nbsp;&nbsp;&nbsp;&nbsp;Upravo se, zbog toga, gorko jadao Šektu:
<BR>&nbsp;&nbsp;&nbsp;&nbsp;&nbsp;"Metabolin je", reče on, podižući crvenkastu kapsulu da bi je ovaj bolje video, "možda najbolji simbol onoga kako ja doživljavam vašu planetu, prijatelju moj. Svrha mu je da pospeši sve metaboličke procese u mom telu, za sve vreme dok sedim ovde, obavijen radioaktivnim oblakom koga vi lično niste ni svesni." On proguta kapsulu. "Eto. Sada će mi srce brže zakucati, pluća dublje disati, jetra brže stvarati hemijska jedinjenja koja, kako mi rekoše lekari, od nje čine najznačajniju fabriku u organizmu. A to kasnije plaćam užasnim glavoboljama i beskrajnim zamorom."
<BR>&nbsp;&nbsp;&nbsp;&nbsp;&nbsp;Dr Šekt ga je slušao sa izrazom dobroćudnog odobravanja na licu. Većina ljudi ga je smatrala kratkovidim, ne zato što je nosio naočare ili što je zaista imao slab vid, već pre zbog toga što je bio profesionalno naviknut da sve gleda izbliza, i dobro i sumnjičavo odmeri sve činjenice pre no što bilo šta kaže. Bio je visok, nešto malo poguren, u skladu sa poodmaklim godinama u kojima se nalazio.
<BR>&nbsp;&nbsp;&nbsp;&nbsp;&nbsp;No, bio je isto tako i čovek koji je dobro poznavao galaktičku kulturu, tako da nije delio uobičajenu zemaljsku odbojnost i sumnjičavost, zbog koje su Zemljani, generalno gledano, i bili toliko neprijatni, pa čak i odvratni građanima Carstva, kosmopolitima širokih nazora kakav je bio Enije.
<BR>&nbsp;&nbsp;&nbsp;&nbsp;&nbsp;"Siguran sam da vam ta pilula nije neophodna. Metabolin je samo još jedno vaše predubeđenje i to i sami vrlo dobro znate. Kada bih vam umesto metabolina podmetnuo kapsulu ispunjenu šećerom, ništa se gore ne biste osećali. Čak biste kasnije, putem autosugestije, sami sebi izazvali glavobolju", odgovori Šekt.
<BR>&nbsp;&nbsp;&nbsp;&nbsp;&nbsp;"Govorite tako jer se nalazite u sredini na koju ste se navikli. Poričete li, međutim, da je vaš sopstveni metabolizam, uopšte uzev, veći od mog?"
<BR>&nbsp;&nbsp;&nbsp;&nbsp;&nbsp;"Naravno da ne, ali kakve to ima veze? Svima vama, iz Carstva, prirodno je urođeno predubeđenje da se mi Zemljani razlikujemo od ljudskih bića na drugim svetovima; međutim, stvari ne stoje baš tako. Ili možda dolazite ovamo kao propovednik antiterestrijalizma?"
<BR>&nbsp;&nbsp;&nbsp;&nbsp;&nbsp;Enije zaječa. "Tako mi Cara vaši zemaljski prijatelji sami su, u tom pogledu, najbolji propovednici! Žive ovde onako kako žive zatočenici na ovoj smrtonosnoj planeti, zadojeni sopstvenim besom; ali upravo stoga za Galaksiju neprestano predstavljaju bolno mesto! Da, sasvim ozbiljno govorim, Šekte. Koja druga planeta neguje taj stepen ritualnog u svakodnevnom životu i posvećuje mu se sa tolikom samomučeničkom žestinom? Ne prođe ni dan a da mi ne stigne nekakva delegacija nekog od vaših vladajućih tela koja traži smrtnu kaznu za, recimo, nekog ubogog starog đavola koji je, u bekstvu, da bi izbegao Šezdesetu, nabasao u neku zabranjenu oblast, ili još gore, pojeo više nego što iznosi njegovo sledovanje hrane?"
<BR>&nbsp;&nbsp;&nbsp;&nbsp;&nbsp;"Da, ali vi im bez izuzetka udovljavate u njihovim zahtevima za smrtnu kaznu. Vaša ideologija gađenja kao da nije dovoljna onda kada se treba usprotiviti."
<BR>&nbsp;&nbsp;&nbsp;&nbsp;&nbsp;"Zvezde su mi svedoci da iz sve snage nastojim da sprečim najtežu kaznu. Ali šta tu opšte može da se učini? Car jednostavno zahteva da se svi lokalni običaji na provincijskim svetovima dosledno poštuju - što je u suštini pametna politika, jer se na taj način sprečava izbijanje svakojakih pobuna svakog drugog dana. Kako, dakle, mogu da se usprotivim svim tim vašim Savetima, Senatima i Većima kada bi oni, u tom slučaju, digli jezivu dreku i stali da pljuju Carstvo i sva njegova tela! Radije bih da prespavam usred čitave legije samih đavola, svaku noć u narednih dvadeset godina, nego da, makar samo deset minuta, moram da gledam takvu sliku na Zemlji!"
<BR>&nbsp;&nbsp;&nbsp;&nbsp;&nbsp;Šekt uzdahnu i zagladi svoju retku kosu. "Za čitavu Galaksiju Zemlja je samo kamičak na nebu, ako je uopšte iko i primećuje. Nama je ona, međutim, dom, i to jedini dom koji imamo. Iako se uošte ne razlikujemo od vas na spoljnim svetovima, život nam pruža mnogo manje sreće. Zbijeni smo ovde na jednom svetu u agoniji, gušimo se u pritvoru radijacije, okruženi smo Galaksijom, ogromnom Galaksijom koja nas odbacuje. Šta bismo mogli da uradimo da suzbijemo osećaj usamljenosti koji nas prosto izjeda? Priznajte i sami, namesniče, da li biste bili voljni da višak našeg stanovništva pošaljete na neki drugi svet?"
<BR>&nbsp;&nbsp;&nbsp;&nbsp;&nbsp;"Da li bih ja bio voljan? Od kakvog je to značaja, kada vanzemaljski svetovi nisu spremni da vas prime ni po koju cenu. Oni, jednostavno, ne žele da se suoče sa zemaljskim bolestima."
<BR>&nbsp;&nbsp;&nbsp;&nbsp;&nbsp;"Zemaljskim bolestima!" naroguši se Šekt. "To je besmislica koja se mora iskoreniti jednom zauvek! Mi ne donosimo smrt. Kad bi tako bilo onda biste vi, ovde među nama, odavno bili mrtvi."
<BR>&nbsp;&nbsp;&nbsp;&nbsp;&nbsp;"Pa, ruku na srce", pomirljivo se nasmeši Enije, "preduzimam sve da sprečim bilo kakav neposredan neželjeni kontakt."
<BR>&nbsp;&nbsp;&nbsp;&nbsp;&nbsp;"Samo zato što ste i vi podlegli strahu koji su stvorili vaši glupi sledbenici."
<BR>&nbsp;&nbsp;&nbsp;&nbsp;&nbsp;"Nemojte tako, Šekte. Zar ćete reći da je teorija o neposrednoj radioaktivnosti ljudskih tela bez ikakve naučne osnove?"
<BR>&nbsp;&nbsp;&nbsp;&nbsp;&nbsp;"Naravno da ne. Kako se, ovde, radioaktivnost uopšte može izbeći? I vi ste radioaktivni. Kao uostalom svako na svih stotinu miliona planeta u okviru Carstva. Mi, Zemljani, jesmo pod dejstvom radijacije, u svakom slučaju više nego ostali, ali garantujem vam ne u toj meri da bismo ikome naudili."
<BR>&nbsp;&nbsp;&nbsp;&nbsp;&nbsp;"I pored toga, prosečni Vasionac misli upravo suprotno. Što je još gore, ne pokazuje ni najmanje volje da proveri svoje ubeđenje. Uostalom..."
<BR>&nbsp;&nbsp;&nbsp;&nbsp;&nbsp;"Uostalom, reći ćete, mi smo drugačiji. Mi nismo ljudska bića jer se brže modifikujemo, pod dejstvom radijacije, naravno, pa smo se zato do sada toliko izmenili... Ni to nije dokazano."
<BR>&nbsp;&nbsp;&nbsp;&nbsp;&nbsp;"Ali verovanje je prilično rašireno."
<BR>&nbsp;&nbsp;&nbsp;&nbsp;&nbsp;"I dok god je prilično rašireno, i dok god na nas sa Zemlje gledaju kao na parije, bićemo upravo onakvi kakvim nas i vidite. Ako nas tako neuviđavno odbacujete, šta možete za uzvrat očekivati? Možete li nam zameriti to što vas mrzimo, ako i vi mrzite nas? Verujte, mnogo više bismo mi, Zemljani, trebalo da se zbog toga nađemo uvređeni nego vi."
<BR>&nbsp;&nbsp;&nbsp;&nbsp;&nbsp;Enije je poprilično žalio zbog navale gneva koju je sam izazvao. Čak su i izuzeci među Zemljanima, kao što je Šekt, potpuno zaslepljeni, razmišljao je on: čak i oni suprotstavljaju Zemlju svim spoljnim svetovima. Ipak on nastavi, pomalo uvređeno:
<BR>&nbsp;&nbsp;&nbsp;&nbsp;&nbsp;"Molim vas, Šekte, da mi oprostite zbog ove male neotesanosti. Pogledajte me ovakvog kakav jesam, mladog i čemernog. Imate pred sobom jadnička, mladića od četrdeset godina - a četrdeset godina je još žutokljuno doba u razmerama profesionalne upravne službe - koji teškom mukom izučava svoj zanat ovde na Zemlji. Proći će godine i godine pre no što se oni ludaci u Birou za Spoljne Provincije sete da me prebace na neki mirniji svet. Obojica smo, stoga, zatočenici ove planete, a ujedno i pripadnici jednog velikog civilizovanog sveta u kome se ne prave razlike kako po pitanju porekla, tako ni po telesnim neistovetnostima. Pružite mi, stoga, ruku i ostanimo prijatelji."
<BR>&nbsp;&nbsp;&nbsp;&nbsp;&nbsp;Namrgođene Šektove crte namah se razvedriše, otkrivši da je doktor sada mnogo raspoloženiji, te se on otvoreno nasmeja:
<BR>&nbsp;&nbsp;&nbsp;&nbsp;&nbsp;"Loš ste glumac, Namesniče. Molite za moju dobru volju, ali i dalje zvučite kao pravi diplomata Njegovog Veličanstva."
<BR>&nbsp;&nbsp;&nbsp;&nbsp;&nbsp;"Podučite me, onda, kako da glumim, pa mi recite nešto o toj vašoj napravi, sinapsifajeru."
<BR>&nbsp;&nbsp;&nbsp;&nbsp;&nbsp;Šekt se vidno trže i natušti. "Šta ste o njoj čuli? Mora da ste, osim pravnih nauka, izučavali i fiziku, čim se i za to interesujete."
<BR>&nbsp;&nbsp;&nbsp;&nbsp;&nbsp;"Od onih sam ljudi koje sve zanima. Molim vas, doktore, recite mi, zbilja bih voleo da znam šta je posredi."
<BR>&nbsp;&nbsp;&nbsp;&nbsp;&nbsp;Doktor se ispitivački zagleda u svog sagovornika, uz jasan izraz sumnje na licu. Zatim ustade i, gladeći bradu, zamišljeno reče:
<BR>&nbsp;&nbsp;&nbsp;&nbsp;&nbsp;"Pa, ne znam odakle bih počeo."
<BR>&nbsp;&nbsp;&nbsp;&nbsp;&nbsp;"U ime zvezda, ako ne znate kako da mi stručno objasnite kako instrument radi, okanite se toga! Stvarno ne bih ništa razumeo od svih tih vaših tenzora, funkcija i čega sve ne još!"
<BR>&nbsp;&nbsp;&nbsp;&nbsp;&nbsp;Šaktu zasijaše oči. "U redu, držaćemo se striktno 'nestručnog'. To je, jednostavno, aparat koji treba da proširi saznajni kapacitet ljudskog uma."
<BR>&nbsp;&nbsp;&nbsp;&nbsp;&nbsp;"Ljudskog? Doista! I deluje li?"
<BR>&nbsp;&nbsp;&nbsp;&nbsp;&nbsp;"Kada bismo samo znali! Za to je potrebno još mnogo istraživanja. Izložiću vam, ukratko, suštinu, a vi sami prosudite. Nervni sistem je, kod čoveka i viših životinja, sastavljen od neurobelančevinaste materije, koja se gradi na krupnim molekulima veoma neuravnoteženog elektronskog balansa. Najmanji podsticaj, nadražaj, izazvaće reakciju kod jednog od njih; on će je zatim preneti na drugi i tako dalje, sve do mozga. Sam mozak je ogromna grupacija istih takvih molekula koji su međusobno povezani na sve moguće načine. A pošto neurobelančevina ima 1020, odnosno jedan sa dvadeset nula u sledu, i broj njihovih mogućih kombinacija kreće se u granicama faktorijala u iznosu 1020. To je tako veliki broj da, kada bi svi elektroni i protoni u vaseljeni činili, sami za sebe, posebne vaseljene, broj eletrona i protona u tako nastalim vaseljnama ne bi bio ni blizu usporedbe sa... možete li da me pratite?"
<BR>&nbsp;&nbsp;&nbsp;&nbsp;&nbsp;"Ni reči ne razumem, hvala zvezdama. Čak i kada bih pokušao da idem u korak s vama, zacvileo bih kao psetance od tolikog umnog naprezanja."
<BR>&nbsp;&nbsp;&nbsp;&nbsp;&nbsp;"Hmm. Pa, u svakom slučaju, ono što obično nazivamo nervnim impulsom nije ništa drugo do progresivni elektronski debalans koji kroz nerve ide do mozga i odatle ponovo natrag. To je valjda jasno, zar ne?"
<BR>&nbsp;&nbsp;&nbsp;&nbsp;&nbsp;"To jeste."
<BR>&nbsp;&nbsp;&nbsp;&nbsp;&nbsp;"Onda dobro, blagoslovena vam bila vaša genijalnost. Dokle god impuls u svom kretanju nailazi na ćeliju nerva, može se dalje brzo prenositi, zbog gustine samih ćelija neurobelančevina. Međutim, svake dve susedne ćelije istovremeno deli beskrajno tanak sloj ne-nervnog tkiva, te stoga one, iako se dodiruju, nisu neposredno vezane."
<BR>&nbsp;&nbsp;&nbsp;&nbsp;&nbsp;"Shvatam!" uzviknu Enije. "Naravno, nervni impuls mora nekako da preskoči tu ne-nervnu barijeru."
<BR>&nbsp;&nbsp;&nbsp;&nbsp;&nbsp;"Upravo tako. Ta opnica umanjuje i slabi snagu impulsa i usporava brzinu njegovog prostiranja, srazmerno kvadratu sopstvene debljine. Isto to važi i za kretanje impulsa u samom mozgu. E, sada, zamislite da se, na neki način, umanji konstantna neprovodljivost tih međućelijskih opni."
<BR>&nbsp;&nbsp;&nbsp;&nbsp;&nbsp;"Konstantna neprovodljivost?"
<BR>&nbsp;&nbsp;&nbsp;&nbsp;&nbsp;"Izolacioni otpor opne. U tome je čitava stvar. Kada bi se konstantna neprovodljivost spustila, impulsi bi lakše preskakali prepone. Učili biste brže, mislili biste brže."
<BR>&nbsp;&nbsp;&nbsp;&nbsp;&nbsp;"Ako je tako, vratiću se na svoje prvobitno pitanje. Deluje li?"
<BR>&nbsp;&nbsp;&nbsp;&nbsp;&nbsp;"Za sada sam eksperimentisao samo na životinjama."
<BR>&nbsp;&nbsp;&nbsp;&nbsp;&nbsp;"I kakav je rezultat?"
<BR>&nbsp;&nbsp;&nbsp;&nbsp;&nbsp;"Pa, većina ih je uginula vrlo brzo, zbog poremećaja u belančevinama mozga. Tkivo se jednostavno zgrušalo, kao kada se jaje zgruša nakon dužeg kuvanja."
<BR>&nbsp;&nbsp;&nbsp;&nbsp;&nbsp;"Ima nečeg neverovatno okrutnog u toj hladnokrvnosti s kojom nauka nastupa. Šta se desilo s primercima koji nisu uginuli?"
<BR>&nbsp;&nbsp;&nbsp;&nbsp;&nbsp;"Još ništa tačno ne mogu da zaključim, pošto posredi nisu bila ljudska bića. Sve činjenice jesu tu, ali... Meni su potrebni ljudi. Vidite i sami da je u pitanju prirodna elektronska percepcija svakog pojedinog mozga. Svaki od njih pokazuje određenu vrstu sasvim slabog elektriciteta, od kojih nijedan nije isti. Možete ih razlikovati sa sigurnošću kao i otiske prstiju, ili mrežu krvnih sudova na mrežnjačama raznoraznih očiju. Čak su, u tom smislu, mozgovi i pouzdaniji indikator. Ako se i to uzme u obzir prilikom samog ogleda, i ako sam, uopšte, u pravu, ne bi trebalo da bude greške... Međutim, problem je što nemam raspoložive ljudske mozgove na kojima bih vršio opite. Na sve strane tražim dobrovoljce, ali..." On beznadežno raširi ruke.
<BR>&nbsp;&nbsp;&nbsp;&nbsp;&nbsp;"Normalno, ne može im se zameriti, prijatelju", primeti Enije. "No, kada bi, izistinski, aparat bio potpuno usavršen, šta biste preduzeli s njim?"
<BR>&nbsp;&nbsp;&nbsp;&nbsp;&nbsp;"To onda više neće biti do mene", odgovori fizičar i slegnu ramenima. "Verovatno bi se stvar poverila na rešavanje Velikom savetu."
<BR>&nbsp;&nbsp;&nbsp;&nbsp;&nbsp;"Znači, ne biste svoj pronalazak stavili na raspolaganje Carstvu?"
<BR>&nbsp;&nbsp;&nbsp;&nbsp;&nbsp;"Što se mene tiče, to bi bilo moguće. Ali samo Veliki savet ima punomoć nad..."
<BR>&nbsp;&nbsp;&nbsp;&nbsp;&nbsp;"Oh", prekide ga Enije nestrpljivo, "do vraga s tim vašim Velikim savetom! Već sam se gnjavio s njim. Ne biste li vi razgovarali s njima i vi se s njima neposredno nagađali kada dođe vreme za to?"
<BR>&nbsp;&nbsp;&nbsp;&nbsp;&nbsp;"Kakvog bih ja uticaja mogao imati na njih?"
<BR>&nbsp;&nbsp;&nbsp;&nbsp;&nbsp;"Mogli biste im reći da bi kada bi Zemlja razvila široku proizvodnju sinapsifajera koji bi se mogli koristiti na ljudskim bićima bez i najmanjeg rizika, i kada bi se proizvodnja usmerila ka Galaksiji, možda bilo moguće zaobići ograničenja u vezi sa iseljavanjem zemaljskog življa na druge svetove."
<BR>&nbsp;&nbsp;&nbsp;&nbsp;&nbsp;"Šta? I bez pogovora biste se vi, Vasionci, izložili našim epidemijama, našoj, neljudskosti i 'posebnosti'?" Šekt je bio više nego sarkastičan.
<BR>&nbsp;&nbsp;&nbsp;&nbsp;&nbsp;"Možda", tiho odvrati Enije, "možda biste svi, en masse, mogli biti preseljeni na neku drugu planetu. Mislim da bi trebalo da razmislite o tome."
<BR>&nbsp;&nbsp;&nbsp;&nbsp;&nbsp;Vrata se baš u tom trenutku otvoriše i na njima se pojavi mlada devojka. Ona uđe i krenu prema ormanu sa filmo-knjigama, razbivši pomalo ljigavu atmosferu koja je do tada vladala u prostoriji, istovremeno otvaranjem vrata bukvalno pročistivši vazduh u zagušljivoj odaji. Kao da je svojim ulaskom unela dah proleća. No, shvativši da njen otac nije sam, i uhvativši strančev pogled, ona porumene i krenu nazad ka izlazu.
<BR>&nbsp;&nbsp;&nbsp;&nbsp;&nbsp;"Hodi, Pola", pozva je žustro njen otac. "Gospodaru moj", dodade on obraćajući se Eniju, "voleo bih da upoznate moju kćerku. Pola, predstavljam ti Lorda Enija, namesnika na Zemlji."
<BR>&nbsp;&nbsp;&nbsp;&nbsp;&nbsp;Ovaj je već bio na nogama, i njegova ležerna galantnost učini da se i devojka vidno opusti. "Moja nadraža gospođice", poče on, "vi ste dragi kamen koji teško da je Zemlja mogla proizvesti. Bili biste, zaista, predivan ukras na kome god svetu da se nađete."
<BR>&nbsp;&nbsp;&nbsp;&nbsp;&nbsp;On prihvati Polinu šaku, koju mu ona pomalo plaho i suviše brzo pruži. Za trenutak je izgledalo da će je Enije poljubiti, na tradicionalno učtiv način, ali iako mu je to za časak možda bilo na umu, na kraju do toga ipak ne dođe. On ispusti njenu ruku, i ova, oslobođena, skliznu pored devočinog tela. Gest je bio vrlo rečit.
<BR>&nbsp;&nbsp;&nbsp;&nbsp;&nbsp;Pola, uz lako nabrane obrve, progovori:
<BR>&nbsp;&nbsp;&nbsp;&nbsp;&nbsp;"Počastvovana sam zbog pažnje koju mi ukazujete, gospodaru, meni, običnoj devojci sa Zemlje. Zaista se hrabro i stoički izlažete mogućnosti da vam prenesem zarazu."
<BR>&nbsp;&nbsp;&nbsp;&nbsp;&nbsp;Šekt pročisti grlo i prekide neugodan trenutak. "Gospodaru, moja kćerka upravo privodi kraju svoje studije na Univerzitetu u Čiku, a dodatna neophodna znanja stiče radeći dva puta nedeljno kao moj asistent u laboratoriji. Veoma je sposobna i, mada ovo govorim kao pristrasan i ponosan otac, možda će jednog dana doći na moje mesto."
<BR>&nbsp;&nbsp;&nbsp;&nbsp;&nbsp;"Tata", odvrati Pola nežno, "imam nešto važno da ti kažem." Međutim, oklevala je. "Hoćete li da iziđete za momenat?" upita Enije uljudno.
<BR>&nbsp;&nbsp;&nbsp;&nbsp;&nbsp;"Ne, nikako", odgovori Šekt. "Kaži šta je, Pola."
<BR>&nbsp;&nbsp;&nbsp;&nbsp;&nbsp;"Imamo dobrovoljca, oče", reče ona.
<BR>&nbsp;&nbsp;&nbsp;&nbsp;&nbsp;Doktor se zagleda u nju, kao da ne razume. "Dobrovoljca za sinapsifajer?"
<BR>&nbsp;&nbsp;&nbsp;&nbsp;&nbsp;"Tako čovek kaže."
<BR>&nbsp;&nbsp;&nbsp;&nbsp;&nbsp;"Kao da sam vam doneo dobru sreću", bile su Enijeve reči.
<BR>&nbsp;&nbsp;&nbsp;&nbsp;&nbsp;"Tako izgleda." Šekt se ponovo okrenu svojoj kćeri. "Smesti ga u sobu C i zamoli ga da sačeka, domah ću doći."
<BR>&nbsp;&nbsp;&nbsp;&nbsp;&nbsp;Pola iziđe, a Šekt se obrati namesniku. "Moraćete, na žalost, da me izvinite."
<BR>&nbsp;&nbsp;&nbsp;&nbsp;&nbsp;"Naravno. Koliko predviđate da će ogled trajati?"
<BR>&nbsp;&nbsp;&nbsp;&nbsp;&nbsp;"Mislim da je to pitanje više sati, namesniče. Da li ste možda voljni da i sami prisustvujete opitu?"
<BR>&nbsp;&nbsp;&nbsp;&nbsp;&nbsp;"Dragi moj Šekte, ništa groznije od toga, verujte mi, ne mogu da zamislim. Biću još sutra u Gradskoj kući, pa vas molim da mi dojavite rezultat."
<BR>&nbsp;&nbsp;&nbsp;&nbsp;&nbsp;Šekt ispolji vidno olakšanje. "Naravno, naravno."
<BR>&nbsp;&nbsp;&nbsp;&nbsp;&nbsp;"Dobro... I razmislite o onome o čemo smo razgovarali. Pred vama je širok, carski drum sa vratnicama novih saznanja."
<BR>&nbsp;&nbsp;&nbsp;&nbsp;&nbsp;Enije napusti doktora još uznemireniji nego što je bio pre razgovora; jer nije saznao sve što je hteo, a neka čudna zebnja mu i dalje nije davala spokoja.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
