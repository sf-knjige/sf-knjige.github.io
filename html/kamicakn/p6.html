<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. NOĆ PUNA ZEBNJE
<P>&nbsp;&nbsp;&nbsp;&nbsp;&nbsp;Čak ni noću namesnikova palata nije gubila ništa od svog vilinskog izgleda. Večernje cveće vanzemaljskog porekla otvaralo bi svoje sočne bele krunice i njihov miris ispunjavao bi vazduh sve do zidina koje su okruživale palatu. Pod polarizovanom mesečinom, veštačke silikatne žice, domišljato utkane u nerđajuću aluminijumsku leguru, odavale su blago ljubičasto svetlucanje nasuprot metalnom sjaju svoje podloge.
<BR>&nbsp;&nbsp;&nbsp;&nbsp;&nbsp;Enije pogledom obuhvati noćno nebo. Zvezde su za njega predstavljale pravu lepotu, jer one su predstavljale Carstvo.
<BR>&nbsp;&nbsp;&nbsp;&nbsp;&nbsp;Nebo vidljivo sa Zemlje pripadalo je prosečnoj kategoriji. Nije zračilo gotovo nepodnošljivom veličanstvenošću kojom su se odlikovali nebeski svodovi Središnjih Svetova, gde su gusto zbijene zvezde nadmašale jedna drugu svojim zaslepljujućim sjajem u toj meri da se noćna tama gotovo sasvim gubila u neprekidnom rasprskavanju svetlosnih zrakova. No, isto tako, nije imalo ni usamljeničku dubinu nebeskih svodova na perifernim svetovima gde bi se tek poneka prigušena svetlost kakve zvezde-nahočeta probijala kroz neotkriveno zagasito crnilo - dok bi se sočivasta mlečnobela Galaksija pružala preko svoda krijući u svojoj dijamantskoj prašini pojedinačnu svetlost usamljenih zvezda.
<BR>&nbsp;&nbsp;&nbsp;&nbsp;&nbsp;Dve hiljade zvezda su sa Zemlje mogle biti vidljive u isti mah. Enije je mogao da vidi Sirijus - oko koga je kružio jedan od najgušće naseljenih svetova u Carstvu. Bio je to Arkturus, prestonica Sektora u kome je rođen. Trantorovo sunce, sunce glavnog sveta Carstva, bilo je izgubljeno negde u svetlosti Mlečnog puta. Čak i pomoću teleskopa bilo ga je teško razaznati u magličastom sjaju.
<BR>&nbsp;&nbsp;&nbsp;&nbsp;&nbsp;On oseti mek dodir ruke na svom ramenu, te joj sopstvenom rukom krete u susret.
<BR>&nbsp;&nbsp;&nbsp;&nbsp;&nbsp;"Flora?" prošapta on.
<BR>&nbsp;&nbsp;&nbsp;&nbsp;&nbsp;"Izgleda da je baš ona", dopre do njega vragolast glas njegove žene. "Znaš li da nisi ni oka sklopio otkad si se vratio iz Čika? Dalje, znaš li da će uskoro zaruditi? Hoćeš li da naložim da nam posluže doručak ovde napolju?"
<BR>&nbsp;&nbsp;&nbsp;&nbsp;&nbsp;"Što da ne?" Enije joj se nežno nasmeši i posegnu za smeđim uvojkom njene kose koji je poigravao u tami na njenom obrazu, čupnuvši ga lagano. "A želiš li ti da najlepše oči u Galaksiji zgasnu dok ovako bdiš zajedno sa mnom?"
<BR>&nbsp;&nbsp;&nbsp;&nbsp;&nbsp;Ona skloni njegovu ruku sa svoje kose i odgovori tiho: "Jedino što ih može zgasnuti je tvoja neiskrenost. Lepo zvučiš, ali dobro te znam i jasmo mi je da nešto nije u redu. Šta te toliko zaokuplja ove noći, dragi moj?"
<BR>&nbsp;&nbsp;&nbsp;&nbsp;&nbsp;"Pa, ono zbog čega me uvek spopadnu brige. Uvek se snuždim kad pomislim kako sam te ovde potpuno beskorisno sahranio. A tvoje dobrote nije vredno ni najsjasnije i najotmenije Namesništvo u čitavoj Galaksiji."
<BR>&nbsp;&nbsp;&nbsp;&nbsp;&nbsp;"Hajde, hajde, Enije, ne igraj se mnome. Znam da nije to u pitanju."
<BR>&nbsp;&nbsp;&nbsp;&nbsp;&nbsp;Enije samo zatrese glavom u mraku. "Ne znam. Toliko mi se raznih sitnica skrckalo u glavu da mi je sada konačno pozlilo. Eto, na primer, ta stvar sa Šektom i njegovim sinpasifajerom. Pa onda i onaj Arvardan sa svojim teorijama. I toliko drugih stvari. Oh, čemu sve to, Flora? Ništa mi ne polazi za rukom."
<BR>&nbsp;&nbsp;&nbsp;&nbsp;&nbsp;"Ovo doba dana baš i nije, priznaćeš, najpogodniji trenutak da preispituješ sopstvenu sposobnost."
<BR>&nbsp;&nbsp;&nbsp;&nbsp;&nbsp;"Ti Zemljani!" proškrguta kroz zube Enije. "Tako malo ih je, a toliko briga zadaju Carstvu! Sećaš li se samo, Flora, kako me je opominjao stari Farul, prethodni zemaljski namesnik, kada mi je objašnjavao teškoće i specifičnosti ovog posla? Bio je u pravu. Šta više, nije u svojim opomenama bio za mene dovoljno ubedljiv, ni toliko da izbegne moje podsmevanje iza svojih leđa! U to vreme sam mislio da je on samo žrtva svoje sopstvene senilnosti. Mlad, smeo, angažovan, kakav sam bio, 'Ja ću to bolje', govorio sam sebi..." On zastane za trenutak, izgubljen u sećanjima, a zatim nastavi, sasvim nevezano: "Pri tom, toliko međusobno nezavisnih činjenica govori u prilog tome da se Zemlja ponovo zanosi snovima o pobuni."
<BR>&nbsp;&nbsp;&nbsp;&nbsp;&nbsp;On pogleda u svoju ženu. "Znaš li da učenje Društva Starešina kaže da je Zemlja jednom bila jedino čovečansko tle, kolevka ljudskog roda, ona prva i jedina prapostojbina?"
<BR>&nbsp;&nbsp;&nbsp;&nbsp;&nbsp;"Pa zar nam nije Arvardan to isto rekao pre dve večeri?" Flora se priseti da je u ovakvim situacijama uvek najbolje da svog muža pusti da se lepo ispriča.
<BR>&nbsp;&nbsp;&nbsp;&nbsp;&nbsp;"Da, baš tako", odgovori Enije smrknuto. "Ali on je govorio, ako se sećaš, samo o prošlosti. Društvo Starešina u vidu ima i budućnost. Tvrde da će doći dan kada će Zemlja ponovo postati središte ljudskog roda. Idu čak tako daleko da kažu da će legendarno Drugo Kraljevstvo Zemlje razoriti Carstvo, čiji će potpuni slom ostaviti Zemlju da pobedonosno likuje u svojoj nekadašnjoj, iskonskoj slavi..." Ovde Eniju glas primetno zadrhta, ali odmah nastavi: "... Zaostalog, varvarskog, zagađenog sveta. Tri puta su do sada ovakve besmislice dovele do pobune, i tri puta je ta glupa zaslepljenost idejom ostala nepokolebana, i pored svih razaranja u cilju ugušenja pobune."
<BR>&nbsp;&nbsp;&nbsp;&nbsp;&nbsp;"Ma, oni su samo vredni sažaljenja", usprotivi se Flora, "ti Zemljani. Šta im je drugo i preostalo, osim upravo te, glupe zaslepljenosti idejom? Sve drugo im je oduzeto - mogućnost života na jednom... normalnom svetu, mogućnost pristojnog života. Oduzeta im je čak i mogućnost da makar pomišljaju da ih ostatak Galaksije gleda kao sebi ravne. Možeš li ih onda kriviti što spas traže u sanjarenjima?"
<BR>&nbsp;&nbsp;&nbsp;&nbsp;&nbsp;"Mogu, kako da ne!" uzviknu gorljivo Enije. "Neka se okanu snova i neka zaista rade na tome da budu na ravnoj nozi s Galaksijom! Ne, oni ne poriču da se razlikuju od ostalih. Problem je u tome što neće da priznaju da su 'ispod', tvrdeći da su 'iznad', ali ne možeš očekivati da sav normalan svet tako misli! Neka se okanu svojih međusobnih potkazivanja, svojih prevaziđenih i ponižavajućih 'Uredbi'! Neka budu ljudi ako žele da ih takvima smatraju! Neka budu Zemljani, pa će jedino tako i biti tretirani! No, nema veze, ostavimo sada to. Šta se, na primer, dešava sa sinapsifajerom? Pa, ima tu jedna mala stvar koja mi ne da da spavam." Enije se zamišljeno namršti, postavši svestan da nebo na Istoku polako gubi svoju uglačanu tamu.
<BR>&nbsp;&nbsp;&nbsp;&nbsp;&nbsp;"Sinapsifajer?... Pa, nije li to ono o čemu je, između ostalog, dr Arvardan govorio za večerom? Jesi li zbog toga išao u Čik?"
<BR>&nbsp;&nbsp;&nbsp;&nbsp;&nbsp;Enije potvrdno zaklima.
<BR>&nbsp;&nbsp;&nbsp;&nbsp;&nbsp;"I šta si otkrio?"
<BR>&nbsp;&nbsp;&nbsp;&nbsp;&nbsp;"Baš ništa", odgovori on. "Poznajem Šekta, i to dobro. Tačno znam kada je iznutra spokojan, a kada nije. I kažem ti, Flora, taj čovek strepi od nečega bar je tako bilo za sve vreme našeg razgovora. A kada sam odlazio, primetio sam da je zapao u neka mračna razmišljanja. Mora da je posredi neka neodređena misterija, Flora."
<BR>&nbsp;&nbsp;&nbsp;&nbsp;&nbsp;"A njegova mašina? Da li će ikada početi da funkcioniše?"
<BR>&nbsp;&nbsp;&nbsp;&nbsp;&nbsp;"Ja ne znam, jer nisam neurofizičar. Šekt misli da neće. Pozvao me je samo da bi mi rekao da je jedan dobrovoljac jedva izbegao smrt. Jedino što ja u to ne verujem. Šekt je sijao od sreće! I više od toga. Eksperiment je garantovano uspeo i pacijent je sigurno živ i zdrav, ili ja u životu zaista nikada nisam video srećnog i zadovoljnog čoveka... E, sada, šta misliš, zašto bi me lagao? Misliš li da mašina kao ta može biti ulog u igri? Misliš li da je to pokušaj da se začne rasa genija?"
<BR>&nbsp;&nbsp;&nbsp;&nbsp;&nbsp;"Zbog čega bi onda sve to držali u tajnosti?"
<BR>&nbsp;&nbsp;&nbsp;&nbsp;&nbsp;"A tako! Zbog čega? Zar to nije očigledno? Zbog čega pobune tri puta za redom nisu uspevale? Zato što im se suprotstavljala neuporedivo veća sila. Međutim, povećaj prosečnu inteligenciju jednog Zemljanina. Udvostruči je. Utrostruči je. Kolika će onda biti ta 'neuporedivo jača sila'?"
<BR>&nbsp;&nbsp;&nbsp;&nbsp;&nbsp;"Oh, Enije!"
<BR>&nbsp;&nbsp;&nbsp;&nbsp;&nbsp;"Možda ćemo biti u položaju majmuna koji se suprotstavljaju ljudima. Kakvi su nam onda izgledi?"
<BR>&nbsp;&nbsp;&nbsp;&nbsp;&nbsp;"Stvarno govoriš napamet. Oni tako nešto nikada ne bi mogli da drže u tajnosti. Uvek možeš poslati po psihologe iz Biroa za Spoljne Svetove da testiraju nekoliko nasumično odabranih uzoraka Zemljana. Bilo kakav neočekivan rast koeficijenta inteligencije bi odmah bio otkriven."
<BR>&nbsp;&nbsp;&nbsp;&nbsp;&nbsp;"Verovatno je tako... ali možda i nije. Ni u šta više nisam sasvim siguran, Flora, osim u jednu stvar: pobuna je blizu. Nešto kao Ustanak iz 750-te, samo što će ovo sigurno biti još gore."
<BR>&nbsp;&nbsp;&nbsp;&nbsp;&nbsp;"Pa, jesmo li spremni da se odupremo? Hoću reći, ako si tako siguran..."
<BR>&nbsp;&nbsp;&nbsp;&nbsp;&nbsp;"Spremni?" Enije se grohotom nasmeja. "Garnizon je pod mobilizacijom i naoružan do zuba. Sve što mogu da učinim u ovom trenutku već sam učinio. Ali Flora, ja pobunu ne želim! Ne želim da moje namesničko službovanje bude upravo ono koje će kasnije biti pominjano kao Namesništvo pobune! Neću da moje ime bude sinonim za smrt i pokolj. Dobio bih, doduše, odlikovanje, ali za stotinak godina će me u istorijskim knjigama zvati krvavim tiraninom. Sećaš li se šta se desilo sa vicekraljem od Santanije u šestom veku? Da li mu je išta drugo preostalo osim da postupi kako je postupio, bez obzira na to što je pobio milione? Onda su ga kovali u zvezde, ali postoji li iko ko ga danas brani? Više bih voleo da postanem neko o kome će se pričati kao o čoveku koji je sprečio pobunu i sačuvao živote dvadeset miliona budala." No, Enijev glas zvučao je prilično beznadežno.
<BR>&nbsp;&nbsp;&nbsp;&nbsp;&nbsp;"Jesi li baš tako uveren da ipak ne možeš bilo šta da učiniš?" Ona sede pored njega i pomilova ga po licu.
<BR>&nbsp;&nbsp;&nbsp;&nbsp;&nbsp;Enije grčevito stisnu njenu ruku. "Kako? Kako? Sve radi protiv mene. Izgleda da i sam Biro uskače u bitku i staje na stranu ovih fanatika, šaljući tog Arvardana ovamo."
<BR>&nbsp;&nbsp;&nbsp;&nbsp;&nbsp;"Ali, dragi moj, zaista mislim da taj arheolog ništa strašno neće učiniti. Priznajem da govori kao da je malo zveknut, ali kako ti to može nauditi?"
<BR>&nbsp;&nbsp;&nbsp;&nbsp;&nbsp;"To bi ti moralo biti jasno. On želi da mu bude odobreno da utvrdi da Zemlja zaista jeste prapostojbina čovečanstva. Hoće da diverziju izazove naučnim autoritetom."
<BR>&nbsp;&nbsp;&nbsp;&nbsp;&nbsp;"Sreči ga, onda."
<BR>&nbsp;&nbsp;&nbsp;&nbsp;&nbsp;"Ne mogu. Iskreno ti to kažem. Teorijski, vicekraljevi mogu da utiču na sve i da čine sve što žele, ali to, jednostavno, nije baš tako. Taj čovek, Arvardan, ima pismeno odobrenje Biroa za Spoljnje Svetove. Ima i Carevu dozvolu. Tu ostajem potpuno nemoćan. Mogao bih da preduzmem nešto tek pošto bih se obratio Centralnom Savetu, a ta procedura bi trajala mesecima... A šta mogu da im ponudim kao svoj argument? Ako bih ga, pak, silom sprečio, to bi odmah značilo pobunu, jer i sama znaš kako Centralni Savet koristi svaku priliku da svakog prestupnika, koji je to bar po njihovom mišljenju, brzo smakne. To datira još od Građanskog rada iz osamdesetih godina. I onda? Onda bih bio zamenjen nekim ko ne bi bio sposoban da sagleda situaciju, i Arvardan bi bez problema nastavio započeto.
<BR>&nbsp;&nbsp;&nbsp;&nbsp;&nbsp;A sve to, Flora, još nije ono najgore. Znaš li samo kako on zamišlja da dokaže prastaru istoriju Zemlje? Mora da već pogađaš."
<BR>&nbsp;&nbsp;&nbsp;&nbsp;&nbsp;Flora se nežno nasmeja. "Precenjuješ me, mužu moj. Otkud bih znala? Nisam arheolog. Pretpostavljam da će krenuti da rije po starim kipovima ili zakopanim kostima i pokušati da im, putem količine zračenja, odredi starost, ili već tako nekako."
<BR>&nbsp;&nbsp;&nbsp;&nbsp;&nbsp;"Zaista bih priželjkivao da je tako. Ono što Arvardan namerava, sam mi je to rekao juče, jeste da prodre u radioaktivne oblasti na Zemlji. Namerava da tamo pronađe ljudske artefakte i da pokaže kako su stariji od vremena kada je Zemljina kora postala radioaktivna. Tvrdi da je i radioaktivnost čovekov proizvod i želi da otkrije kada je do toga došlo."
<BR>&nbsp;&nbsp;&nbsp;&nbsp;&nbsp;"Pa, to je upravo ono što sam rekla."
<BR>&nbsp;&nbsp;&nbsp;&nbsp;&nbsp;"Znaš li šta znači prodreti u radioaktivne predele? Ti predeli su pod zabranom. To je jedna od najsnažnijih Uredbi koje na Zemlji postoje. Niko ne sme da uđe u Zabranjene oblasti, a sve radioaktivne oblasti su pod zabranom."
<BR>&nbsp;&nbsp;&nbsp;&nbsp;&nbsp;"Pa, to je odlično! To znači da će, u stvari, sami Zemljani sprečiti Arvardana!"
<BR>&nbsp;&nbsp;&nbsp;&nbsp;&nbsp;"Odlično! Zaustaviće ga visoki ministar! A kako da ga posle ubedimo da to nije bio projekat koji je Vlada blagoslovila, da Carstvo ne podržava takvo namerno svetogrđe?"
<BR>&nbsp;&nbsp;&nbsp;&nbsp;&nbsp;"Visoki ministar nije baš toliko osetljiv!"
<BR>&nbsp;&nbsp;&nbsp;&nbsp;&nbsp;"Nije, kažeš?" Enije se odmače i zagleda u svoju ženu. Mogao je da vidi samo njenu tamnu siluetu naspram neba koje je postajalo sve svetlije. "Tvoja naivnost je stvarno dirljiva! Naravno da on sigurno jeste baš toliko osetljiv! Znaš li samo šta se dogodilo... pa pre otprilike pedeset godina? Reći ću ti, a ti onda prosudi sama.
<BR>&nbsp;&nbsp;&nbsp;&nbsp;&nbsp;Zemljani tvrde da su zakoniti vladaoci Galaksije; stoga ne prihvataju i ne žele nikakve spoljne manifestacije toga da je Carstvo, objektivno, pravi gospodar sveta. Desilo se, međutim, da je mladi, maloletni i mentalno zaostali vladar Stanel Drugi - ako se sećaš, onaj koji je ubijen i svrgnut posle dvogodišnje vladavine - naredio da se obeležje Carstva postavi u Kabinetu Saveta u gradu Vašinu. To je bio razuman potez, budući da se takvo isto obeležje nalazi u svakom Kabinetu Saveta na svakom svetu u Galaksiji, predstavljajući simbol imperijalnog jedinstva. Šta se, međutim, desilo? Tog istog dana kada je obeležje u Vašinu postavljeno, gradom su zavladlai masovni neredi.
<BR>&nbsp;&nbsp;&nbsp;&nbsp;&nbsp;Fanatici Vašina zbacili su obeležje i ukrstili koplja sa garnizonom. Ludilo Stanela Drugog bilo je toliko da je naredio da se obeležje vrati na ustanovljeno mesto, makar i po cenu da celokupno čovečanstvo bude zbrisano sa lica Zemlje. No, ubijen je pre nego što je naređenje bilo izvršeno, a Edvard, njegov naslednik, povukao je naredbu, pa je mir bio ponovo uspostavljen."
<BR>&nbsp;&nbsp;&nbsp;&nbsp;&nbsp;"Hoćeš reći", s nevericom upita Flora, "da carsko obeležje nije vraćeno u Kabinet?"
<BR>&nbsp;&nbsp;&nbsp;&nbsp;&nbsp;"Upravo to. Tako mi zvezda, Zemlja je jedina među milionima naseljenih planeta koja nema obeležje imperijalnog jedinstva u Kabinetu Saveta. Upravo ova, bedna planeta na kojoj sada stojimo. A ako bismo danas ponovo pokušali istu stvar, oni bi se borili do poslednjeg čoveka da nas spreče. Pitaš me jesu li osetljivi? Kažem ti: oni su ludi."
<BR>&nbsp;&nbsp;&nbsp;&nbsp;&nbsp;Usledi tišina - u trenutku kada je zora svojom sivkastom svetlošću već podosta osvojila. Tada se začu slab i nesiguran Florin glas:
<BR>&nbsp;&nbsp;&nbsp;&nbsp;&nbsp;"Enije?"
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"To što bi eventualna pobuna narušila tvoj ugled kao namesnika nije jedino zbog čega te ona toliko zabrinjava. Ne bih ti bila žena kada ne bih umela da tako dobro prodrem u tvoj tok misli. Mislim da očekuješ nešto veoma opasno... po Carstvo... Enije, ne krij ništa od mene. Bojiš se da će Zemljani definitivno pobediti."
<BR>&nbsp;&nbsp;&nbsp;&nbsp;&nbsp;"Flora, ne mogu sad o tome." U očima mu se ogledao nekakav bol. "To čak nije ni puka slutnja... Mada, možda četiri godine na ovoj planeti predstavljaju prekrupan zalogaj za bilo kog normalnog čoveka. Ali kako je samo moguće da su ti Zemljani toliko samopouzdani?"
<BR>&nbsp;&nbsp;&nbsp;&nbsp;&nbsp;"Kako znaš da jesu?"
<BR>&nbsp;&nbsp;&nbsp;&nbsp;&nbsp;"Oh, jesu. I ja imam svoje izvore informacija. Napokon, potučeni su već tri puta. Oni više nemaju iluzija. Opet, suočeni su sa dve stotine miliona svetova, od kojih je svaki ponaosob jači i naoružaniji od Zemlje. A opet, puni su samopouzdanja. Mogu li, zaista, biti toliko čvrsti u toj svojoj veri u nekakvu Sudbinu ili natprirodnu silu - u nešto što samo za njih ima nekakvo značenje? Možda - možda - možda..."
<BR>&nbsp;&nbsp;&nbsp;&nbsp;&nbsp;"Možda šta, Enije?"
<BR>&nbsp;&nbsp;&nbsp;&nbsp;&nbsp;"Možda imaju nekakvo svoje oružje."
<BR>&nbsp;&nbsp;&nbsp;&nbsp;&nbsp;"Oružje koje bi poslužilo jednom svetu da potuče dvesta miliona drugih? Slušaj, paničiš. Takvog oružja nema."
<BR>&nbsp;&nbsp;&nbsp;&nbsp;&nbsp;"Već sam ti pomenuo sinapsifajer."
<BR>&nbsp;&nbsp;&nbsp;&nbsp;&nbsp;"I ja sam te posavetovala kako da se pobrineš oko te stvari. Znaš li za nešto drugo što bi moglo poslužiti kao oružje?"
<BR>&nbsp;&nbsp;&nbsp;&nbsp;&nbsp;"Ne", usledio je bezvoljan odgovor.
<BR>&nbsp;&nbsp;&nbsp;&nbsp;&nbsp;"Potpuno razumljivo, jer ga nema. Dragi, slušaj me sada, reći ću ti šta da činiš. Stupi u vezu sa Visokim Ministrom. U najvećem poverenju mu saopšti svoje sumnje u pogledu Arvardanovih planova, i nastoj, nezvanično, da mu se odobrenje ne izda. To će odagnati svaku moguću sumnju - ili bi bar tako trebalo da bude - da Carska Vlada ima ikakvog udela u ovoj ludoj zloupotrebi njenih ovlašćenja. Na taj način ćeš zaustaviti Arvardana, a da se tvoj učinak ne vidi. A onda, zatraži da Biro pošalje nekoliko dobrih psihologa - ili, još bolje, zahtevaj četvoro, da bi ti na kraju poslali bar tu dvojicu - i uposli ih oko provere čitave te ujdurme sa sinapsifajerom. Za sve ostalo će se pobrinuti vojska, a prepustićemo potomstvu da samo rešava svoje probleme.
<BR>&nbsp;&nbsp;&nbsp;&nbsp;&nbsp;A sada bi baš mogao da malo odspavaš, i to baš ovde. Spusti naslon stolice, pokrij se ovim mojim krznenim ogrtačem, a kada se probudiš, naložiću da se ovamo doguraju kolica sa doručkom. Stvari izgledaju drugačije kad svane dan."
<BR>&nbsp;&nbsp;&nbsp;&nbsp;&nbsp;I desi se tako da Enije, posle probdevene noći, uhvati san samo pet minuta pre no što će sunce izići.
<BR>&nbsp;&nbsp;&nbsp;&nbsp;&nbsp;A zatim je proteklo osam časova pre nego što je visoki ministar iz namesnikovih usta doznao za Bela Arvardana i njegovu misiju na Zemlji.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
