<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Izuzimajući samog Sermaka, Luis Bort bio je najrevnosniji u okupljanju svih onih otpadničkih elemenata koji su se stopili u sada veoma glasnu Stranku akcije. Međutim, on nije bio u onoj deputaciji što je pre gotovo pola godine posetila Salvora Hardina. Ne zbog toga što su njegovi napori bili nepriznati, naprotiv. Izostao je iz veoma opravdanog razloga: u to vreme nalazio se na glavnoj planeti anakreonskog sveta.
<BR>&nbsp;&nbsp;&nbsp;&nbsp;&nbsp;U posetu je otišao privatno. Nije posetio nijednog zvaničnika i nije obavio ništa značajno. Samo je posmatrao po zabitim uglovima prometne planete i turao svoj zatupasti nos u prašnjave rupe.
<BR>&nbsp;&nbsp;&nbsp;&nbsp;&nbsp;Kući se vratio u predvečerje jednog kratkog zimskog dana koji je započeo oblačno i sada se završavao sa snegom, a već jedan čas kasnije sedeo je za osmougaonim stolom u Sermakovom domu.
<BR>&nbsp;&nbsp;&nbsp;&nbsp;&nbsp;Njegove prve reči nisu mogle popraviti atmosferu skupa koji je već bio prilično potišten zbog sve gušćeg snežnog sumraka što se napolju spuštao.
<BR>&nbsp;&nbsp;&nbsp;&nbsp;&nbsp;"Bojim se", reče on, "da je naš položaj od one vrste koju obično melodramski nazivaju 'propalim slučajem'."
<BR>&nbsp;&nbsp;&nbsp;&nbsp;&nbsp;"Misliš?" sumorno će Sermak.
<BR>&nbsp;&nbsp;&nbsp;&nbsp;&nbsp;"U to se ne sumnja, Sermače. Nema drugačijeg mišljenja."
<BR>&nbsp;&nbsp;&nbsp;&nbsp;&nbsp;"Naoružanje..." započe pomalo zvanično doktor Valto, ali ga Bort odmah prekide.
<BR>&nbsp;&nbsp;&nbsp;&nbsp;&nbsp;"Ostavi to. To je stara priča." Pogled mu je kružio po okupljenima. "Govorim o ljudima. Priznajem da je bila moja zamisao da pokušamo da podstaknemo neku vrstu dvorske pobune, kako bi za kralja postavili nekog ko bi bio naklonjeniji Zadužbini. Bila je to dobra zamisao, i još je to. Njen jedini majušni nedostatak je u tome što je neostvarljiva. Za to se postarao veliki Salvor Hardin."
<BR>&nbsp;&nbsp;&nbsp;&nbsp;&nbsp;Sermak kiselo primeti: "Navedi pojedinsti, Borte."
<BR>&nbsp;&nbsp;&nbsp;&nbsp;&nbsp;"Pojedinosti! Nema ih! Nije to tako jednostavno. Stvar je u celokupnoj prokletoj situaciji na Anakreonu. Stvar je u religiji koju je Zadužbina razvila. Ona dejstvuje!"
<BR>&nbsp;&nbsp;&nbsp;&nbsp;&nbsp;"Pa!"
<BR>&nbsp;&nbsp;&nbsp;&nbsp;&nbsp;"Treba da je vidite na delu, da biste shvatili. Jedino što odavde vidite, to je da postoji velika škola koja se posvetila obuci sveštenika, kao i to da, s vremena na vreme, u nekom zabačenijem kraju grada biva priređena poneka posebna predstava za hodočasnike... i to je sve. Čitava stvar jedva da nas se dotiče. Dok, na Anakreonu..."
<BR>&nbsp;&nbsp;&nbsp;&nbsp;&nbsp;Lem Tarki zagladi jednim prstom urednu šiljatu bradicu i nakašlja se: "Kakva je to religija? Hardin je uvek govorio da je to samo oblanda, kako bi ne pitajući prihvatili našu nauku. Sećaš se, Sermače, onog dana rekao nam je..."
<BR>&nbsp;&nbsp;&nbsp;&nbsp;&nbsp;"Hardinova objašnjenja ne treba uzimati uvek zdravo za gotovo", podseti ih Sermak. Ipak, kakva je to religija, reci nam Borte?"
<BR>&nbsp;&nbsp;&nbsp;&nbsp;&nbsp;Bort malo promisli. "Etički gledano, ona je u redu. Jedva da se razlikuje od raznih filosofija starog Carstva. Visoki moralni standardi, i tako to. Sa tog stanovišta nema joj se šta zameriti. Tokom istorije, religija je uvek bila jedan od onih činilaca koji je imao vrlo civilizujuće dejstvo, te u tom smislu ispunjava..."
<BR>&nbsp;&nbsp;&nbsp;&nbsp;&nbsp;"To znamo", nestrpljivo ga prekide Sermak. "Pređi na stvar."
<BR>&nbsp;&nbsp;&nbsp;&nbsp;&nbsp;"Pa, evo." Bort je bio malo zbunjen, mada to nije pokazivao. "Religija koju je Zadužbina stvorila i ohrabrivala, pazite, počiva na strogoj autoritarnosti. Sveštenstvo ima isključivu kontrolu nad oruđima nauke koja smo Anakreonu dali, ali su tako obučeni da tim oruđima rukuju isključivo iskustveno. Potpuno veruju u tu religiju i u... hm ... duhovnu vrednost energije kojom upravljaju. Na primer, pre dva meseca neka budala je nešto petljala na centrali u Tesalekijanskom hramu, jednoj od velikih. Razume se, digla je u vazduh pet gradskih blokova. Svi, pa i sami sveštenici, smatrali su da je to božja kazna."
<BR>&nbsp;&nbsp;&nbsp;&nbsp;&nbsp;"Sećam se. U novinama je tada izišla neka izfrizirana verzija. Ne shvatam na šta ciljaš."
<BR>&nbsp;&nbsp;&nbsp;&nbsp;&nbsp;"Slušaj onda", osorno odvrati Bort. "Sveštenstvo obrazuje hijerarhiju na čijem je vrhu kralj, koga smatraju nekom vrstom manjeg boga. Po božanskom pravu on je apsolutni monarh i ljudi u to potpuno veruju, kao uostalom i sveštenici. Takvog kralja ne možeš zbaciti. Da li sada shvataš?"
<BR>&nbsp;&nbsp;&nbsp;&nbsp;&nbsp;"Čekaj", upade Valto. "Šta si mislio kada si rekao da je sve to Hardinovo maslo? Kakve on veze ima s tim?"
<BR>&nbsp;&nbsp;&nbsp;&nbsp;&nbsp;Bort ga s gorčinom pogleda. "Zadužbina je revnosno pothranjivala ovu obmanu. Ovoj podvali je pružana puna naučna potpora. Nema nijedne svetkovine kojom ne upravlja kralj okružen radioaktivnom aurom koja svetli oko celog njegovog tela i uzdiže se kao kruna iznad njegove glave. Ko ga dodirne zadobije ozbiljne opekotine. U presudnim časovima kreće se kroz vazduh, navodno zahvaljujući božanskom duhu. Jednim pokretom ruke ispunjava hram bisernom, unutrašnjom svetlošću. Nema kraja tim sasvim običnim trikovima koje za njega izvodimo, ali čak i sami sveštenici u njih veruju, iako ih sami proizvode."
<BR>&nbsp;&nbsp;&nbsp;&nbsp;&nbsp;"Loše", reče Sermak grizući usnu.
<BR>&nbsp;&nbsp;&nbsp;&nbsp;&nbsp;"Mogao bih da ronim suze kao zdenac u Većničkom parku", ozbiljno reče Bort, "kad se setim prilike koju smo propustili. Uzmite onu situaciju pre trideset godina, kada je Hardin spasao Zadužbinu od Anakreona. U to vreme Anakreonjani nisu shvatali da Carstvo propada. Sami su manje-više vodili svoje poslove još od Zeonske pobune, ali čak i onda, kada su se sve veze prekinule, jer se Leopoldov deda-gusar proglasio kraljem, oni nisu potpuno shvatili da je Carstvo kaput.
<BR>&nbsp;&nbsp;&nbsp;&nbsp;&nbsp;Da je Car imao hrabrosti da pokuša, mogao je povratiti vlast pomoću dve krstarice i unutrašnje pobune koja bi sugurno izbila. I mi, i mi smo to isto mogli učiniti, ali ne... Hardin je uveo obožavanje monarha. Ja lično to ne shvatam. Zašto? Zašto? Zašto?"
<BR>&nbsp;&nbsp;&nbsp;&nbsp;&nbsp;"A šta radi Verisov?" iznenada upita Hajim Orsi. "Nekada je bio istaknuti akcionista. Šta on tamo radi? Jel' i on slep?"
<BR>&nbsp;&nbsp;&nbsp;&nbsp;&nbsp;"Ne znam", oštro odvrati Bort. "Za njih je prvosveštenik. Koliko znam, on je samo savetnik sveštenstva za tehnička pitanja. Samo figura, proklet bio, ništa drugo do figure!"
<BR>&nbsp;&nbsp;&nbsp;&nbsp;&nbsp;Naokolo je vladala tišina a sve se oči uperiše u Sermaka. Mladi vođa stranke nervozno je grizao nokte, a zatim naglas izusti: "Nešto se tu ne slaže. Nešto je tu sumnjivo."
<BR>&nbsp;&nbsp;&nbsp;&nbsp;&nbsp;On se osvrnu naokolo, a zatim još energičnije dodade: "Zar je Hardin tolika budala?"
<BR>&nbsp;&nbsp;&nbsp;&nbsp;&nbsp;"Izgleda da jeste", sleže ramenima Bort.
<BR>&nbsp;&nbsp;&nbsp;&nbsp;&nbsp;"Nipošto! Nešto tu nije u redu. Da bi se samom sebi tako temeljno i beznadežno prerezao grkljan, nužna je kolosalna glupost. Veća nego što bi je Hardin posedovao čak i da je budala, a poričem da je budala. S jedne strane zasniva religiju kako bi otklonio svaku mogućnost unurašnjih nemira. S druge strane naoružava Anakreon svim vrstama naoružanja. To ne shvatam."
<BR>&nbsp;&nbsp;&nbsp;&nbsp;&nbsp;"Stvar jeste malo nejasna, priznajem", reče Bort, "ali to su činjenice. Šta drugo da mislimo?"
<BR>&nbsp;&nbsp;&nbsp;&nbsp;&nbsp;Valdo naglo reče: "Obična veleizdaja. Plaćaju ga."
<BR>&nbsp;&nbsp;&nbsp;&nbsp;&nbsp;Ali Sermak nestrpljivo zatrese glavom. "Ni to ne verujem. Čitava stvar je suluda i besmislena... Kaži, Borte, jesi li čuo nešto o ratnoj krstarici koju Zadužbina treba da opravi za anakreonsku flotu?"
<BR>&nbsp;&nbsp;&nbsp;&nbsp;&nbsp;"Ratna krstarica?"
<BR>&nbsp;&nbsp;&nbsp;&nbsp;&nbsp;"Stara carska krstarica..."
<BR>&nbsp;&nbsp;&nbsp;&nbsp;&nbsp;"Ne, nisam. Ali to ništa ne znači. Brodogradilišta su religiozna svetilišta, potpuno nedostupna svetovnoj javnosti. Niko nikada ne čuje ništa o floti."
<BR>&nbsp;&nbsp;&nbsp;&nbsp;&nbsp;"Iap su neke glasine procurile. Neki iz Stranke izneli su stvar pred Veće. Hardin to uopšte nije porekao, znaš. Njegov predstavnik je osudio one koji pronose glasine i na tome je ostalo. Možda to nešto znači."
<BR>&nbsp;&nbsp;&nbsp;&nbsp;&nbsp;"To je samo deo celine", reče Bort. "Ukoliko je tačno, potpuno je sumanuto. Međutim, to ne bi bilo ništa gore od ostalog."
<BR>&nbsp;&nbsp;&nbsp;&nbsp;&nbsp;"Pretpostavljam", reče Orsi, "da Hardin nema negde neko tajno oružje. Koje možda..."
<BR>&nbsp;&nbsp;&nbsp;&nbsp;&nbsp;"Da", otvoreno će Sermak, "ogromnog čupavca iz kutije koji će u psihološki pogodnom trenutku iskočiti i naterati matorog Vinisa u fras. Zadužbina bolje da sama sebe raznese u vazduh i prištedi sebi agoniju neizvesnosti ukoliko treba da zavisi od nekakvog tajnog oružja."
<BR>&nbsp;&nbsp;&nbsp;&nbsp;&nbsp;"Dobro", žurno promeni temu Orsi, "pitanje se svodi na ovo: koliko je vremena preostalo? A Borte?"
<BR>&nbsp;&nbsp;&nbsp;&nbsp;&nbsp;"Tačno. Pitanje tako glasi. Ali ne gledajte u mene, ne znam. Anakreonska štampa uopšte ne pominje Zadužbinu. Upravo sada puna je vesti o predstojećem slavlju i ničeg drugog u njoj nema. Znate, iduće nedelje Lepold postaje punoletan."
<BR>&nbsp;&nbsp;&nbsp;&nbsp;&nbsp;"Onda imamo mesec dana pred sobom. Po prvi put te večeri Valdo se osmehnu. To nam daje vremena..."
<BR>&nbsp;&nbsp;&nbsp;&nbsp;&nbsp;"Đavola nam to daje vremena", zaškrguta nestrpljivo Bort. "Kažem vam da je kralj bog. Mislite da treba da sprovede propagandnu kampanju da bi svom narodu ulio borbeni duh? Mislite da treba da nas optuži za agresiju i da se koristi jeftinim emocijama? Kada dođe čas za napad, Leopold će izdati naređenje, a narod će se boriti. Tek tako. To je najprokletiji sistem. Bogu se ne postavljaju pitanja. Koliko ja znam, on već sutra može izdati naređenje, a ti u to naređenje možeš da uviješ malo duvana i da ga popušiš."
<BR>&nbsp;&nbsp;&nbsp;&nbsp;&nbsp;Svi su govorili uglas, dok je Sermak udarao o sto ne bi li ih smirio, kada se otvoriše ulazna vrata i ulete Levi Norast. Nije skinuo ni kaput, a stepenike je preskakao ostavljajući za sobom snežni trag.
<BR>&nbsp;&nbsp;&nbsp;&nbsp;&nbsp;"Pogledajte ovo!" povika, bacivši hladne, snegom uprskane novine na sto. "I na vizikasterima se samo o tome govori."
<BR>&nbsp;&nbsp;&nbsp;&nbsp;&nbsp;Raširiše novine i pet glava se nadnese nad njih.
<BR>&nbsp;&nbsp;&nbsp;&nbsp;&nbsp;Prigušenim glasom Sermak reče: "Tako mi velikog svemira, ide na Anakreon! Ide na Anakreon!"
<BR>&nbsp;&nbsp;&nbsp;&nbsp;&nbsp;"To jeste veleizdaja", zapiskuta Tarki od uzbuđenja. "Proklet bio ako Valdo nije u pravu. Prodao nas je i sad ide po svoju platu."
<BR>&nbsp;&nbsp;&nbsp;&nbsp;&nbsp;Sermak ustade: "Više nemamo drugog izbora. Sutra ću od Veća zatražiti da se protiv Hardina podigne optužnica zbog veleizdaje. A ukoliko to ne uspe..."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
