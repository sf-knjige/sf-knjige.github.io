<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Bila je to druga sednica Odbora kojoj je Hardin prisustvovao, ukoliko čovek ne računa nezvanične razgovore koje su članovi Odbora vodili sa sada već odsutnim Gospodarom Dorvinom. Gradonačelnik je, ipak, dobro znao da su održane bar jedna, ako ne i dve ili tri sednice, za koje nekako uopšte nije primio poziv. Ne bi on dobio obaveštenje ni o ovoj sednici, tako mu je izgledalo, da nije bilo ultimatuma.
<BR>&nbsp;&nbsp;&nbsp;&nbsp;&nbsp;Svodilo se na ultimatum, iako bi površno čitanje vizigrafisanog dokumenta moglo čoveka da navede na pretpostavku da je u pitanju bila prijateljska razmena pozdrava između dva vladara.
<BR>&nbsp;&nbsp;&nbsp;&nbsp;&nbsp;Hardin ga polako uze u ruke. Kićeno je otpočinjao pozdravom: "Njegovog Silnog Veličanstva Kralja Anakreona svom prijatelju i bratu dr Luisu Pirenu, Predsedniku Upravnog odbora Enciklopedijske Zadužbine Broj Jedan", a završavao se još divotnije džinovskim pečatom složene simbolike.
<BR>&nbsp;&nbsp;&nbsp;&nbsp;&nbsp;Pa ipak, to je bio ultimatum.
<BR>&nbsp;&nbsp;&nbsp;&nbsp;&nbsp;Hardin reče: "Na kraju krajeva, ispalo je da nismo imali mnogo vremena... samo tri meseca. Pa, i to malo vremena smo uludo straćili. Ovo nam ostavlja samo nedelju dana."
<BR>&nbsp;&nbsp;&nbsp;&nbsp;&nbsp;Piren se zabrinuto namršti. "Mora postojati neki izlaz. Potpuno je neverovatno da bi stvari terali do kraja uprkos onome u šta nas je Gospodar Dorvin uveravao u pogledu stava Cara i Carstva."
<BR>&nbsp;&nbsp;&nbsp;&nbsp;&nbsp;Hardin načulji uši: "Vidim. Obavestio si kralja Anakreona o tom navodnom stavu?"
<BR>&nbsp;&nbsp;&nbsp;&nbsp;&nbsp;"Jesam, pošto sam predlog izneo pred Odbor na glasanje i dobio jednoglasnu podršku."
<BR>&nbsp;&nbsp;&nbsp;&nbsp;&nbsp;"A kada je obavljeno to glasanje?"
<BR>&nbsp;&nbsp;&nbsp;&nbsp;&nbsp;Piren ga pogleda s visine. "Ne verujem da vam dugujem bilo kakav odgovor, gradonačelniče Hardine."
<BR>&nbsp;&nbsp;&nbsp;&nbsp;&nbsp;"U redu. Nisam toliko živo zainteresovan. Jedino što mislim da je baš vaše diplomatsko prenošenje Gospodar Dorvinovog dragocenog doprinosa situaciji", ugao usana mu se podiže u nakiselom osmehu, "bio neposredan povod ovoj maloj prijateljskoj noti. Inače bi je odložili za još neko vreme, mada ne verujem da bi i to pomoglo Terminusu, s obzirom na stav Odbora."
<BR>&nbsp;&nbsp;&nbsp;&nbsp;&nbsp;Jejt Fulem upita: "Gospodine gradonačelniče, kako ste došli do ovog neobičnog zaključka?"
<BR>&nbsp;&nbsp;&nbsp;&nbsp;&nbsp;"Veoma jednostavno. Jedino je bilo potrebno upotrebiti onaj veoma zanemareni artikal - zdrav razum. Vidite, postoji jedna grana ljudskog saznanja poznata kao simbolička logika, pomoću koje se može istrebiti sav onaj kukolj koji je nagomilan u ljudskom govoru."
<BR>&nbsp;&nbsp;&nbsp;&nbsp;&nbsp;"A šta je sa njom?" upita Fulem.
<BR>&nbsp;&nbsp;&nbsp;&nbsp;&nbsp;"Primenio sam je. Između ostalog, primenio sam je i na ovaj dokument. Zbog sebe samog to nisam morao da radim, pošto sam znao o čemu je reč, ali čini mi se da bih petorici fizičara mogao lakše objasniti simbolima nego rečima."
<BR>&nbsp;&nbsp;&nbsp;&nbsp;&nbsp;Hardin uze nekoliko listova hartije iz mape koja mu je stajala pri ruci, a zatim ih raširi. "Napominjem da nisam to sam radio", reče on. "Kao što možete videti, ove analize je potpisao Muler Holk iz Logičkog odeljenja."
<BR>&nbsp;&nbsp;&nbsp;&nbsp;&nbsp;Piren se naže preko stola kako bi bolje video, a Hardin nastavi: "Prirodno, poruka Anakreona predstavljala je jednostavan problem, jer se za njene sastavljače može reči da su pre ljudi od dela nego ljudi od pera. Jednostavno se svodi na kategoričnu izjavu koja, predstavljena simbolima, izgleda ovako, a prevedena u reči približno glasi: 'Dajte nam ono što tražimo u roku od nedelju dana, ili ćemo ubiti boga u vama i u svakom slučaju uzeti ono što želimo.'"
<BR>&nbsp;&nbsp;&nbsp;&nbsp;&nbsp;Nastade ćutanje, dok je pet članova Odbora pratilo redove simbola, a zatim Piren sede i zbunjeno se nakašlja.
<BR>&nbsp;&nbsp;&nbsp;&nbsp;&nbsp;Hardin primeti: "Izgleda da je situacija bezizlazna, dr Pirene?"
<BR>&nbsp;&nbsp;&nbsp;&nbsp;&nbsp;"Izgleda da jeste."
<BR>&nbsp;&nbsp;&nbsp;&nbsp;&nbsp;"U redu." Hardin zameni listove. "Pred sobom sada imate kopiju ugovora između Carstva i Anakreona... ugovora, uzgred budi rečeno, koji je potpisao onaj isti Gospodar Dorvin koji je ovde bio koliko prošle nedelje... i njegovu simboličku analizu."
<BR>&nbsp;&nbsp;&nbsp;&nbsp;&nbsp;Ugovor se protezao na pet sitno štampanih stranica, a analiza je bila naškrabana na jedva pola strane.
<BR>&nbsp;&nbsp;&nbsp;&nbsp;&nbsp;"Kao što vidite, gospodo, analiza je pokazala da nekih devedeset procenata ugovora nema nikakvog smisla, a da na kraju dolazimo do nečeg što se može opisati na sledeći zanimljivi način:
<BR>&nbsp;&nbsp;&nbsp;&nbsp;&nbsp;Obaveze Anakreona prema Carstvu: nikakve!
<BR>&nbsp;&nbsp;&nbsp;&nbsp;&nbsp;Vlast Carstva nad Anakreonom: nikakva!"
<BR>&nbsp;&nbsp;&nbsp;&nbsp;&nbsp;Ponovo su petorica brižno čitala analizu, pažljivo proveravajući reči u ugovoru, a kada završiše Piren sa zebnjom reče: "Ovo izgleda tačno."
<BR>&nbsp;&nbsp;&nbsp;&nbsp;&nbsp;"Priznajte, dakle, da ugovor nije ništa drugo do deklaracija o potpunoj nezavisnosti Anakreona i priznanje takvog statusa od strane Carstva?"
<BR>&nbsp;&nbsp;&nbsp;&nbsp;&nbsp;"Izgleda da je tako."
<BR>&nbsp;&nbsp;&nbsp;&nbsp;&nbsp;"Mislite li da Anakreon to ne shvata, i da mu nije stalo da naglasi svoj nezavisni položaj tako što će prirodno težiti da uzme za zlo svaku eventualnu pretnju od strane Carstva? Naročito kada je očigledno da je Carstvo nemoćno da takve pretnje ostvari, jer u protivnom ne bi nikada dozvolilo nezavisnost."
<BR>&nbsp;&nbsp;&nbsp;&nbsp;&nbsp;"Ali", primeti Sat, "kako onda gradonačelnik Hardin objašnjava uveravanja Gospodara Dorvina u podršku Carstva. Izgledala su..." On sleže ramenima. "Pa, izgledala su zadovoljavajuća."
<BR>&nbsp;&nbsp;&nbsp;&nbsp;&nbsp;Hardin se zavali u stolici. "Znate, u čitavoj ovoj stvari najzanimljivije je to što sam, to priznajem, Njegovo Gospodstvo smatrao najpreispoljnijim magarcem koga sam ikada upoznao, a ispostavilo se da je on, u stvari, savršen diplomata i vrlo pametan čovek. Uzeo sam slobodu da snimim sve njegove izjave."
<BR>&nbsp;&nbsp;&nbsp;&nbsp;&nbsp;Stvori se pometnja, a Piren užasnuto otvori usta.
<BR>&nbsp;&nbsp;&nbsp;&nbsp;&nbsp;"Pa šta?" upita Hardin. "Znam da je to ozbiljna zloupotreba gostoprimstva i stvar koju nijedan takozvani gospodin ne bi učinio. A znam i to da su stvari mogle da postanu neprijatne da je Njegovo Gospodstvo išta primetilo, ali ono nije, a ja imam snimak i to vam je. Uzeo sam taj snimak, kopirao ga i takođe poslao Holku radi analize."
<BR>&nbsp;&nbsp;&nbsp;&nbsp;&nbsp;Landin Krast upita: "I gde je ta analiza?"
<BR>&nbsp;&nbsp;&nbsp;&nbsp;&nbsp;Hardin odgovori: "To je ono što je najzanimljivije. Po svemu sudeći, od sve tri analize ovu je bilo najteže obaviti. Kada je posle dva dana prilježnog rada Holk uspeo da odstrani besmislena tvrđenja, neodređena trtljanja, beskorisna opšta mesta, ukratko svo balavljenje, nije preostalo ništa. Sve se potiralo. Gospodar Dorvin, gospodo, u toku pet dana razgovora nije rekao nijednu prokletu stvar, a tako je govorio da to uopšte niste primetili. To su vam ta lepa uveravanja koja imate od vašeg milog Carstva."
<BR>&nbsp;&nbsp;&nbsp;&nbsp;&nbsp;Hardin ne bi veću zabunu stvorio ni da je umesto svoje poslednje izjave na sto stavio aktiviranu smrdljivu bombu. Umoran, strpljivo je sačekao da se konačno primire.
<BR>&nbsp;&nbsp;&nbsp;&nbsp;&nbsp;"I tako, kada ste Anakreonu zapretili akcijom Carstva", zaključi on, "samo ste razdražili monarha koji bolje zna kako stvari stoje. Prirodno je bilo da će njegov ego tražiti hitno dejstvovanje, a rezultat toga je ultimatum... što me vraća na moju polaznu tvrdnju. Preostala nam je jedna nedelja, šta ćemo sada preduzeti?"
<BR>&nbsp;&nbsp;&nbsp;&nbsp;&nbsp;"Izgleda da nemamo drugog izlaza", reče Sat, "već da dozvolimo Anakreonu da osnuje vojnu bazu na Terminusu."
<BR>&nbsp;&nbsp;&nbsp;&nbsp;&nbsp;"Tu se slažem s vama", odgovori Hardin, "ali šta ćemo preduzeti da bi smo ih prvom pogodnom prilikom izbacili?"
<BR>&nbsp;&nbsp;&nbsp;&nbsp;&nbsp;Jejtu Fulemu zaigraše brkovi. "To mi zvuči kao da ste zaključili da se protiv njih mora primeniti nasilje."
<BR>&nbsp;&nbsp;&nbsp;&nbsp;&nbsp;"Za nesposobnog nasilje je poslednji izlaz", odvrati mu Hardin. "Sigurno je, međutim, da nemam nameru da im u znak dobrodošlice prostrem crveni tepih i uglancam svoj najbolji nameštaj kako bi se njime koristili."
<BR>&nbsp;&nbsp;&nbsp;&nbsp;&nbsp;"Ipak, ne dopada mi se način na koji to izlažete", bio je uporan Fulem. "To je opasan stav, utoliko opasniji što smo u poslednje vreme primetili da dobar deo stanovništva tek tako prihvata svaki vaš predlog. Mogu i to da vam kažem, gradonačelniče Hardine, da Odboru nisu promakle vaše nedavne delatnosti."
<BR>&nbsp;&nbsp;&nbsp;&nbsp;&nbsp;On zastade, nailazeći na sveopšte odobravanje. Hardin sleže ramenima.
<BR>&nbsp;&nbsp;&nbsp;&nbsp;&nbsp;Fulem nastavi: "Ukoliko grad potpalite na neki akt nasilja, ono što ćete postići biće masovno samoubistvo, a to nemamo nameru da dozvolimo. Naša politika ima jedno jedino osnovno načelo, a to je Enciklopedija. Što god budemo odlučili da učinimo ili ne učinimo, biće tako odlučeno jer će predstavljati krajnju i nužnu meru za očuvanje bezbednosti Enciklopedije."
<BR>&nbsp;&nbsp;&nbsp;&nbsp;&nbsp;"Znači, dolazite do zaključka da moramo nastaviti našu intenzivnu kampanju... da ama baš ništa ne preduzimamo", reče Hardin.
<BR>&nbsp;&nbsp;&nbsp;&nbsp;&nbsp;Piren gorko uzvrati: "Sam si pokazao da nam Carstvo ne može pomoći, mada ne razumem kako i zašto to mora biti tako. Ukoliko je nužan kompromis...
<BR>&nbsp;&nbsp;&nbsp;&nbsp;&nbsp;Hardin je imao košmarni osećaj da trči punom brzinom a da nigde ne stiže. "Nema kompromisa! Zar ne shvatate da je čitava ova besmislica oko vojnih baza trtljanje najniže vrste? Pl. Rodrik nam je rekao šta želi Anakreon, otvorenu aneksiju, i nametanje svog feudalnog sistema sa zemljposedima i seljačkoaristokratskom privredom. Ono malo naše atomske energije može ih prisiliti da nastupaju polagano, ali će ipak nastupati."
<BR>&nbsp;&nbsp;&nbsp;&nbsp;&nbsp;On uvređeno ustade, a i ostali za njim, izuzev Džordža Fare.
<BR>&nbsp;&nbsp;&nbsp;&nbsp;&nbsp;Džordž Fara iznenada progovori: "Molim vas da svi sednete. Mislim da smo predaleko otišli. Hajde, nema potrebe da izgledate tako ljuti, gradonačelniče Hardine, niko od nas nije veleizdajnik."
<BR>&nbsp;&nbsp;&nbsp;&nbsp;&nbsp;"U to me tek morate ubediti."
<BR>&nbsp;&nbsp;&nbsp;&nbsp;&nbsp;Fara se blago osmehnu. "I sami znate da tako ne mislite. Dozvolite mi da nešto kažem."
<BR>&nbsp;&nbsp;&nbsp;&nbsp;&nbsp;Njegove lukave očice se napola zaklopiše, a na glatkoj površini brade presijavao mu se znoj. "Nema svrhe kriti da je Odbor došao do zaključka da se pravo rešenje anakreonskog problema nalazi u onome što će biti obelodanjeno kada se kroz šest dana otvori Kripta."
<BR>&nbsp;&nbsp;&nbsp;&nbsp;&nbsp;"Je li to vaš doprinos ovom pitanju?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Da ništa ne preduzimamo, je li tako, već da u tihom spokojstvu i sa punim poverenjem čekamo da deus ex machina iskoči iz Kripte?"
<BR>&nbsp;&nbsp;&nbsp;&nbsp;&nbsp;"Ukoliko je lišimo vaše emocionalne frazeologije, upravo bi to bila ideja."
<BR>&nbsp;&nbsp;&nbsp;&nbsp;&nbsp;"Kakav nedovitljiv eskapizam! Zaista, dr Fara, takvo ludilo već miriše na genija. Slabija pamet ne bi za tako šta bila sposobna."
<BR>&nbsp;&nbsp;&nbsp;&nbsp;&nbsp;Fara se dobronamerno nasmeši: "Zabavna je vaša sklonost prema epigramima, Hardine, ali i neumesna. U stvari, mislim da se sećate mog argumenta u vezi Kripte, izrečenog pre tri nedelje."
<BR>&nbsp;&nbsp;&nbsp;&nbsp;&nbsp;"Da, sećam ga se. Ne poričem da je, sa stanovišta deduktivne logike, to bilo sve samo ne neka glupa ideja. Rekli ste, ispravite me ako pogrešim, da je Hari Seldon bio najveći psiholog u Sistemu, i da je, stoga, mogao tačno da predvidi ovu neprijatnu situaciju u kojoj smo sada, kao i to da je baš zato i ustanovio Kriptu kao način da nam u datom trenutku ukaže na rešenje."
<BR>&nbsp;&nbsp;&nbsp;&nbsp;&nbsp;"Shvatili ste suštinu."
<BR>&nbsp;&nbsp;&nbsp;&nbsp;&nbsp;"Da li bi vas čudilo ako vam kažem da sam o ovoj stvari veoma mnogo razmišljao proteklih nedelja?"
<BR>&nbsp;&nbsp;&nbsp;&nbsp;&nbsp;"Vrlo laskavo. S kakvim ishodom?"
<BR>&nbsp;&nbsp;&nbsp;&nbsp;&nbsp;"S takvim da čistoj dedukciji nešto nedostaje. Ponovo je potrebno da se začini zdravim razumom."
<BR>&nbsp;&nbsp;&nbsp;&nbsp;&nbsp;"Na primer?"
<BR>&nbsp;&nbsp;&nbsp;&nbsp;&nbsp;"Na primer, ukoliko je predvideo anakreonsku gužvu, zbog čega nas nije smestio na neku planetu bližu galaktičkim centrima? Dobro je poznato da je Seldon izmanevrisao članove Komisije sa Trantora da narede da se Zadužbina osnuje na Terminusu. Ali zbog čega je to učinio? Zbog čega nas je smestio ovde, ukoliko je unapred znao za prekid komunikacija, za naše izolovanje od Galaksije, pretnje naših suseda, kao a i za našu bespomoćnost vezanu za oskudicu u metalima na Terminusu? To, pre svega! Ili, ukoliko je sve ovo predvideo, zbog čega nije unapred opomenuo prve naseljenike kako bi imali vremena da se pripreme, umesto što je sačekao, da jednom nogom zakorače sa urvine, pa da to učini?
<BR>&nbsp;&nbsp;&nbsp;&nbsp;&nbsp;A ne zaboravite ni ovo. Čak i da je u ono vreme mogao predvideti problem, i mi ga isto tako dobro uviđamo sada. Konačno, Seldon nije bio čarobnjak. Ne postoji trik da se izbegne dilema koju on može da vidi, a mi ne."
<BR>&nbsp;&nbsp;&nbsp;&nbsp;&nbsp;"Ali, Hardine, mi to ne možemo!" podseti ga Fara.
<BR>&nbsp;&nbsp;&nbsp;&nbsp;&nbsp;"Niste ni pokušali. Nijednom niste pokušali. Najpre ste odbili da priznate da uopšte postoji neka opasnost! Zatim ste gajili apsolutno slepo poverenje u Cara! A sada ste se okrenuli prema Hariju Seldonu. Sve vreme ste se oslanjali na autoritet ili na prošlost, a nikada na sebe same."
<BR>&nbsp;&nbsp;&nbsp;&nbsp;&nbsp;Pesnice su mu se grčevito stezale. "To je ravno bolesnom stanju, uslovljeni refleks koji odgurkuje u stranu nezavisnost vaših umova uvek kada je u pitanju suprotstavljanje autoritetu. Izgleda da se u vašim duhovima nikada ne javlja sumnja u to da je Car moćniji od vas ili Hari Seldon pametniji. A to je pogrešno... kako to ne uviđate?"
<BR>&nbsp;&nbsp;&nbsp;&nbsp;&nbsp;Iz nekog razloga niko mu ne odgovori.
<BR>&nbsp;&nbsp;&nbsp;&nbsp;&nbsp;Hardin nastavi: "Niste samo vi takvi. Takva je čitava Galaksija. Piren je čuo mišljenje Gospodara Dorvina o naučnom istraživanju. Gospodar Dorvin smatra da se dobar arheolog može postati ako se pročitaju sve knjige o tome, knjige koje su napisali već vekovima mrtvi ljudi. Misli da se arheološke zagonetke mogu rešavati odmeravanjem stavova različitih autoriteta. Piren je to saslušao i nije stavio nikakvu primedbu. Zar ne uviđate da tu nešto nije u redu?"
<BR>&nbsp;&nbsp;&nbsp;&nbsp;&nbsp;Ponovo u njegovom glasu gotovo da su mogli da osete preklinjanje. I ponovo ne bi odgovora.
<BR>&nbsp;&nbsp;&nbsp;&nbsp;&nbsp;On produži: "A i vi, ljudi, a i polovina Terminusa, isto ste toliko loši. Sedimo ovde i smatramo da je sve u Enciklopediji. Smatramo da je najveći zadatak nauke da klasifikuje podatke iz prošlosti. To jeste važno, ali zar ne treba ići i dalje? Nazadujemo i zaboravljamo, kako to ne uviđate? Ovde na Periferiji izgubili su atomsku energiju. Na Gama Andromedi centrala je eksplodirala zbog loše obavljenih opravki, a carski kancelar se tuži da su atomski tehničari malobrojni. Koje je rešenje za to? Da se obuče novi tehničari? Nipošto! Umesto toga, ograničava se upotreba atomske energije."
<BR>&nbsp;&nbsp;&nbsp;&nbsp;&nbsp;I po teći put: "Zar ne shvatate? Tako je širom Galaksije. Metaniše se nad prošlošću. To je izopačavanje, stagnacija."
<BR>&nbsp;&nbsp;&nbsp;&nbsp;&nbsp;Ukočeno je gledao redom u jednog za drugim, a oni mu uzvratiše staklastimm pogledima.
<BR>&nbsp;&nbsp;&nbsp;&nbsp;&nbsp;Fara se prvi povratio. "Ovde nam neće pomoći mistična filosofija. Budimo konkretni. Poričete li da je Hari Seldon lako mogao da pomoću jednostavne psihološke tehnike odredi istorijske trendove budućnosti?"
<BR>&nbsp;&nbsp;&nbsp;&nbsp;&nbsp;"Ne, razume se da ne", povika Hardin, "ali ne možemo se uzdati u njega d nam da rešenje. U najboljem slučaju, on bi mogao da nam ukaže na problem, ali ukoliko treba da se nađe rešenje, to moramo sami uraditi. On to za nas ne može obaviti."
<BR>&nbsp;&nbsp;&nbsp;&nbsp;&nbsp;Fulem iznenada progovori: "Kako to mislite da nam 'ukaže na problem'? Problem nam je poznat."
<BR>&nbsp;&nbsp;&nbsp;&nbsp;&nbsp;Hardin se okomi na njega."To vi mislite! Mislite da je Anakreon jedino o čemu će Hari Seldon brinuti. Ne slažem se s tim. Kažem vam, gospodo, da niko od vas uopšte nema predstavu o tome šta se zaista dešava!"
<BR>&nbsp;&nbsp;&nbsp;&nbsp;&nbsp;"A da li je ti imaš?" upita Piren neprijateljskim tonom.
<BR>&nbsp;&nbsp;&nbsp;&nbsp;&nbsp;"Mislim da imam!" Hardin skoči i odgurnu stolicu. Pogled mu je bio hladan i oštar. "Ukoliko je nešto izvesno, to je da je u celoj situaciji nešto trulo, nešto što je veće od svega o čemu smo do sada razgovarali. Postavite sebi samo ovo pitanje: zbog čega među prvobitnim žiteljima Zadužbine nije bilo nijednog prvorazrednog psihologa, osim Bora Alurina? A on se brižljivo klonio toga da svojim učenicima prenese nešto više od osnovnih stvari."
<BR>&nbsp;&nbsp;&nbsp;&nbsp;&nbsp;Kratak muk, a onda Fara upita: "Pa dobro, zašto?"
<BR>&nbsp;&nbsp;&nbsp;&nbsp;&nbsp;"Možda zbog toga što bi psiholozi shvatili u čemu je stvar, i to mnogo ranije nego što je to odgovaralo Hariju Seldonu. Ovako kako sada stvari stoje, lutamo unaokolo uspevajući da nazremo tek po neki nejasni tračak istine, ništa više. A to je ono što je Hari Seldon i želeo."
<BR>&nbsp;&nbsp;&nbsp;&nbsp;&nbsp;On se promuklo nasmeja."Do viđenja, gospodo!"
<BR>&nbsp;&nbsp;&nbsp;&nbsp;&nbsp;Dostojanstveno je napustio sobu.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
