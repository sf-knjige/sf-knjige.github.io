<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Komodor Asper bio je narodni čovek, kako je sam sebe prozvao. Preostali venčić sede kose mlitavo mu je padao na ramena, košulja mu je vapila za pranjem, a govor je propraćao šmrkanjem.
<BR>&nbsp;&nbsp;&nbsp;&nbsp;&nbsp;"Ovde nema razbacivanja, trgovče Melou", reče on. "Nema razmetanja. U meni vidite samo prvog građanina države. To znači naziv komodor, a to je i jedina titula koju imam."
<BR>&nbsp;&nbsp;&nbsp;&nbsp;&nbsp;Izleda da mu je sve to pričinjavalo neizmerno zadovoljstvo. "Zapravo, tu činjenicu i smatram jednom od najjačih veza između Korelije i vašeg naroda. Obavešten sam da i vaš narod uživa u blagodeti republikanstva kao i mi."
<BR>&nbsp;&nbsp;&nbsp;&nbsp;&nbsp;"Tačno komodore", ozbiljno potvrdi Melou, zadržavajući za sebe poređenje, "to je argument za koji smatram da snažno govori u prilog trajnom miru i prijateljstvu između naših vlada."
<BR>&nbsp;&nbsp;&nbsp;&nbsp;&nbsp;"Mir! Ah!" Komodorova seda brada se grčila od sentimentalnih grimasa koje su se smenjivale na njegovom licu. "Mislim da na Periferiji nema čoveka kome ideal Mira više leži na srcu nego meni. Iskreno mogu reći da vladavina mira nikada nije bila narušena, još od onog doba kada sam u vođenju države nasledio svog starog oca. Možda to ne bi trebalo da pominjem", on se blago nakašlja, "ali kažu mi da sam kod mog naroda, mojih sugrađana, poznatiji kao Voljeni Asper."
<BR>&nbsp;&nbsp;&nbsp;&nbsp;&nbsp;Melou je bludeo pogledom po negovanom vrtu. Možda su se visoki muškarci sa neobično oblikovanim, ali očito opasnim oružjem, slučajno skrivali po uglovima u znak predostrožnosti zbog njegovog prisustva. To bi bilo razumljivo. Međutim, čelične konstrukcije, koje su se vile nebu pod oblake, opasujući ovo mesto, očigledno su bile nedavno pojačane, što baš nije potkrepljivalo sliku o Voljenom Asperu.
<BR>&nbsp;&nbsp;&nbsp;&nbsp;&nbsp;Melou primeti: "Sreća, onda, da sa vama imam posla, komodore. Despotima i monarsima sa susednih svetova, gde ne uživaju u blagodetima prosvećene uprave, često nedostaju one odlike koje jednog vladara čine voljenim."
<BR>&nbsp;&nbsp;&nbsp;&nbsp;&nbsp;"Odlike, koje na primer?" Komodorov glas sadržao je notu opreznosti.
<BR>&nbsp;&nbsp;&nbsp;&nbsp;&nbsp;"Briga za dobrobit naroda. Za razliku od njih, vi to shvatate."
<BR>&nbsp;&nbsp;&nbsp;&nbsp;&nbsp;Dok su natenane šetali komodorov pogled ostade oboren na šljunkovitu stazu. Iza leđa je jednom šakom trljao drugu.
<BR>&nbsp;&nbsp;&nbsp;&nbsp;&nbsp;Melou tečno nastavi: "Do sada je trgovina između naša dva naroda trpela zbog ograničenja koja je vaša vlada nametnula našim trgovcima. Jamačno vam je odavno postalo jasno da neograničavana trgovina..."
<BR>&nbsp;&nbsp;&nbsp;&nbsp;&nbsp;"Slobodna trgovina!" progunđa komodor.
<BR>&nbsp;&nbsp;&nbsp;&nbsp;&nbsp;"Dobro, slobodna trgovina. Sigurno uviđate da bi bila od koristi za obe strane. Ima stvari koje vi imate, a mi ih želimo, kao i onih koje mi imamo, a vi ih želite. Potrebna je samo razmena da bi došlo do potpunog blagostanja. Jednom prosvećenom vladaru, kakav ste vi, prijatelju svog naroda, mogao bih reći, organu naroda, ne treba o ovome nadugačko razglabati. Ne želim da vređam vašu inteligenciju time što bih vam dalje objašnjavao."
<BR>&nbsp;&nbsp;&nbsp;&nbsp;&nbsp;"Tačno! To sam shvatio. Ali šta da se radi?" Žalosno je cvileo. "Vaši su uvek bili tako nerazumni. Pristalica sam svake trgovine koju naša privreda može da podnese, ali ne pod vašim uslovima. Nisam ja isključivi gospodar ovde." On podiže glas. "Samo sam sluga javnog mnenja. Moji ljudi ne prihvataju trgovinu prošaranu skerletom i zlatom."
<BR>&nbsp;&nbsp;&nbsp;&nbsp;&nbsp;Melou se ispravi: "Obavezna religija?"
<BR>&nbsp;&nbsp;&nbsp;&nbsp;&nbsp;"Tako je uvek bilo. Sigurno pamtite slučaj sa Askonom od pre dvadeset godina. Prvo su im prodali neku vašu robu, pa su vaši zatražili punu slobodu za delatnost misionara koji bi tom robom rukovali kako valja, a zatim da se osnuju Hramovi zdravlja. Onda je došlo do osnivanja verskih škola, do davanja autonomnih prava sveštenim licima, i koji je ishod? Askona je sada integralna članica Zadužbinskog sistema, dok Veliki majstor ne može ni za sopstvene gaće da kaže da su njegove. Oh, ne! Dostojanstvo jednog nezavisnog naroda to nikada ne bi podnelo."
<BR>&nbsp;&nbsp;&nbsp;&nbsp;&nbsp;"Ono što ja predlažem ne bi bilo nalik ovome o čemu ste govorili", ubaci Melou.
<BR>&nbsp;&nbsp;&nbsp;&nbsp;&nbsp;"Ne?"
<BR>&nbsp;&nbsp;&nbsp;&nbsp;&nbsp;"Ne. Ja sam majstor trgovac. Moja religija je novac. Sva ta mistika i hokus-pokusi misionara me nerviraju, i milo mi je što odbijate da to podržite. To vas čini mojom vrstom čoveka."
<BR>&nbsp;&nbsp;&nbsp;&nbsp;&nbsp;Komodorov smeh je bio piskav i isprekidan.
<BR>&nbsp;&nbsp;&nbsp;&nbsp;&nbsp;"Dobro rečeno! Trebalo je da Zadužbina ranije pošalje čoveka tvog kalibra." On prijateljski spusti šaku na trgovčevo široko rame. Ipak, čoveče, rekao si mi samo polovinu. Rekao si mi samo šta nije dobra prilika. A sad mi reci šta jeste."
<BR>&nbsp;&nbsp;&nbsp;&nbsp;&nbsp;"Jedina dobra prilika, komodore, jeste ona koja će vas zatrpati ogromnim bogatstvima."
<BR>&nbsp;&nbsp;&nbsp;&nbsp;&nbsp;"Zaista?" Komodor šmrknu. "A čemu bi mi ona poslužila? Istinsko bogatstvo je ljubav sopstvenog naroda. To imam."
<BR>&nbsp;&nbsp;&nbsp;&nbsp;&nbsp;"Možete imati oba, jer moguće je jednom šakom zgrtati zlato, a drugom ljubav."
<BR>&nbsp;&nbsp;&nbsp;&nbsp;&nbsp;"E sad, mladiću, kada bi to bilo moguće, bila bi to zanimljiva pojava. Kako bi ti to postigao?"
<BR>&nbsp;&nbsp;&nbsp;&nbsp;&nbsp;"Oh, postoji više načina. Teško je odabrati. Da vidimo... Na primer, luksuzna roba. Ovaj predmet..."
<BR>&nbsp;&nbsp;&nbsp;&nbsp;&nbsp;Iz unutrašnjeg džepa Melou izvuče pljosnati lanac od uglačanog metala. "Evo, na primer ovo."
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"To treba da se demonstrira. Možete li da zovnete neku devojku? Bilo koju mladu ženu. Biće potrebno i ogledalo, po mogućstvu do poda."
<BR>&nbsp;&nbsp;&nbsp;&nbsp;&nbsp;"Hm, hm! Hajd'mo onda unutra."
<BR>&nbsp;&nbsp;&nbsp;&nbsp;&nbsp;Komodor je svoje prebivalište nazivao kućom. Stanovništvo bi ga, bez sumnje, nazvalo palatom. Nepristrasnom Melouovom pogledu ličilo je na tvrđavu. Bilo je sagrađeno na uzvišici koja se nadnosila nad glavnim gradom. Zidovi su bili debeli i pojačani. Prilazi su bili čuvani, a arhitektonski je to zdanje sve podređivalo odbrani. Pravo prebivalište, kiselo pomisli Melou, za Voljenog Aspera.
<BR>&nbsp;&nbsp;&nbsp;&nbsp;&nbsp;Pred njima je bila mlada devojka. Duboko se poklonila komodoru, koji reče: "Ovo je jedna od komodorovih devojaka. Da li će odgovarati?"
<BR>&nbsp;&nbsp;&nbsp;&nbsp;&nbsp;"Savršeno."
<BR>&nbsp;&nbsp;&nbsp;&nbsp;&nbsp;Komodor je pažljivo posmatrao kako Melou namešta lanac oko devojčinog struka, a zatim se povlači unazad.
<BR>&nbsp;&nbsp;&nbsp;&nbsp;&nbsp;Komodor prezrivo šmrknu: "Je li to sve?"
<BR>&nbsp;&nbsp;&nbsp;&nbsp;&nbsp;"Molim vas da navučete zavese, komodore. Mlada damo, pored same kopče ima jedno dugmence. Pomerite ga nagore, molim vas. Samo hrabro, ništa vam se neće dogoditi."
<BR>&nbsp;&nbsp;&nbsp;&nbsp;&nbsp;Devojka postupi kako joj je rečeno i zadrža dah gledajući u svoje šake, a onda zagrca: "Oh!"
<BR>&nbsp;&nbsp;&nbsp;&nbsp;&nbsp;Od struka, kao izvora, bila je obasjana bledom, prozračnom svetlošću promeljive boje, koja joj se iznad glave uzdizala u vidu blistave krunice žive vatre. Izgledalo je kao da je neko iščupao iz neba polarnu svetlost i salio je u ogrtač. Devojka kroči ka ogledalu i zagleda se u njegakao opčinjena.
<BR>&nbsp;&nbsp;&nbsp;&nbsp;&nbsp;"Evo, uzmi ovo." Melou joj pruži ogrlicu od bezbojnih kamičaka. "Stavi je oko vrata."
<BR>&nbsp;&nbsp;&nbsp;&nbsp;&nbsp;Devojka ga posluša, a svaki kamičak postade po jedan plamičak, koji je zapalacao i skerletnozlatno zasvetlucao onog časa kada se našao u svetlećem polju.
<BR>&nbsp;&nbsp;&nbsp;&nbsp;&nbsp;"Šta misliš o ovome?" upita je Melou. Devojka nije odgovarala, ali joj se u očima očitavalo divljenje. Komodor napravi pokret šakom i ona oklevajući pomeri dugme nadole i sav sjaj nestade. Ona ih napusti ponevši sa sobom uspomenu.
<BR>&nbsp;&nbsp;&nbsp;&nbsp;&nbsp;"Vaši su komodore", reče Melou, "za komodoru. Smatrajte ih malim darom od Zadužbine."
<BR>&nbsp;&nbsp;&nbsp;&nbsp;&nbsp;"Hm, hm." Komodor je obrtao pojas i oglicu u ruci, kao da im odmerava težinu. "Kako se to postiže?"
<BR>&nbsp;&nbsp;&nbsp;&nbsp;&nbsp;Melou sleže ramenima. "To je pitanje za naše tehničare. Ali radiće i bez, podvlačim bez, svešteničke pomoći."
<BR>&nbsp;&nbsp;&nbsp;&nbsp;&nbsp;"Konačno, to su samo ženske đinđuve. Šta se s tim može uraditi? Odakle bi pristizao novac?"
<BR>&nbsp;&nbsp;&nbsp;&nbsp;&nbsp;"Imate li balove, prijeme, bankete, tu vrstu provoda?"
<BR>&nbsp;&nbsp;&nbsp;&nbsp;&nbsp;"Oh, da!"
<BR>&nbsp;&nbsp;&nbsp;&nbsp;&nbsp;"Znate li da bi žene plaćale za takav nakit? Bar deset hiljada kredita."
<BR>&nbsp;&nbsp;&nbsp;&nbsp;&nbsp;Komodor se osmehnu. "Ah!"
<BR>&nbsp;&nbsp;&nbsp;&nbsp;&nbsp;"A kako energetski izvor upravo za ovaj komad ne može trajati duže od šest meseci, bilo bi ga potrebno čest menjati. Ovakvih stvari vam možemo prodati koliko želite, u zamenu za kovano gvožđe u vrednosti od hiljadu kredita. To bi vam donelo zaradu od devet stotina od sto."
<BR>&nbsp;&nbsp;&nbsp;&nbsp;&nbsp;Komodor je čupkao bradu i bio zaokupljen nekim grdnim računanjem u sebi. "Galaksijo, kako će se vojvotkinje o to otimati. Ponudu ću ograničavati, a pustiću ih da same licitiraju cenu. Razume se, neće smeti da saznaju da se ja lično..."
<BR>&nbsp;&nbsp;&nbsp;&nbsp;&nbsp;Melou reče: "Ukoliko želite, možemo vam objasniti kako funkcionišu lažne korporacije. Zatim, kad posao krene možete uzeti naš kompletni asortiman naprava za domaćinstvo. Imamo peći na sklapanje u kojima se za pet minuta ispeče i najtvrđe meso, da bude mekano kao duša. Imamo noževe koje ne treba oštriti. Zatim nešto što odgovara kompletnoj perionici, a može se spakovati u ormarić i radi potpuno automatski. Zatim, tu su mašine za pranje posuđa. Glačalice za pod, nameštaj, usisivači prašine, rasvetna tela... oh, što vam duša poželi. Pomislite samo koliko će porasti vaša popularnosti ako narodu to učinite dostupnim. Pomislite koliko ćete uvećati količinu, hm, ovozemaljskih dobara, ako država zadrži monopol na prodaju uz dobit od devet stotina od sto. Njima će to značiti više od novca, a neće morati da znaju koliko ste vi za to platili. I ne gubite iz vida da nijedna od tih sprava neće iziskivati nadzor sveštenika. Svi će biti zadovoljni."
<BR>&nbsp;&nbsp;&nbsp;&nbsp;&nbsp;"Svi, izuzev vas, kako izgleda. Šta vi time dobijate?"
<BR>&nbsp;&nbsp;&nbsp;&nbsp;&nbsp;"Samo ono što svaki trgovac po zakonu Zadužbine dobija. Moji ljudi i ja ubiramo polovinu od ukupne ostvarene zarade. Vi samo kupite sve što želim da prodam, i svi ćemo dobro proći. Sasvim dobro."
<BR>&nbsp;&nbsp;&nbsp;&nbsp;&nbsp;Komodor je uživao u svojim mislima. "U čemu rekoste da biste želeli da budete isplaćeni? U gvožđu?"
<BR>&nbsp;&nbsp;&nbsp;&nbsp;&nbsp;"Da, ali interesuju me i ugalj i boksit. Zatim duvan, biber, magnezijum, tvrdo drvo. Samo ono čega imate u dovoljnim količinama."
<BR>&nbsp;&nbsp;&nbsp;&nbsp;&nbsp;"Dobro zvuči."
<BR>&nbsp;&nbsp;&nbsp;&nbsp;&nbsp;"Tako mi izgleda. Oh, i još jedna stvar, uzgred budi rečeno, komodore. Mogao bih da vam obnovim alate u fabrikama."
<BR>&nbsp;&nbsp;&nbsp;&nbsp;&nbsp;"A? Kako?"
<BR>&nbsp;&nbsp;&nbsp;&nbsp;&nbsp;"Eto, uzmimo vaše čeličane. Imam neke spretne spravice koje s čelikom postižu takve stvari, da svode proizvodne troškove na jedan od sto od sadašnjih. Cene bi mogle biti prepolovljene, a da ipak, sa proizvođačem podelite lepu zaradu. Da bih vam pokazao na šta mislim, dozvolite mi jednu demonstraciju. U gradu imate čeličanu? Neće biti potrebno mnogo vremena."
<BR>&nbsp;&nbsp;&nbsp;&nbsp;&nbsp;"To se da srediti, trgovče Melou. Ali sutra, sutra. Da li biste večerali s nama večeras?"
<BR>&nbsp;&nbsp;&nbsp;&nbsp;&nbsp;"Moji ljudi..." započe Melou.
<BR>&nbsp;&nbsp;&nbsp;&nbsp;&nbsp;"Neka svi dođu", širokogrudo reče komodor. "Simbolično prijateljsko zbližavanje naših naroda. To će nam pružiti priliku da nastavimo prijateljski razgovor. Samo jedno", lice mu se izduži i postade strogo, "bez vaše religije. Nemojte misliti da ovim stvarate pukotinu za vaše misionare."
<BR>&nbsp;&nbsp;&nbsp;&nbsp;&nbsp;"Komodore", suvo primeti Melou, "dajem vam reč da bi religija smanjila moju zaradu."
<BR>&nbsp;&nbsp;&nbsp;&nbsp;&nbsp;"Sad dosta. Otpratiće vas do broda."
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
