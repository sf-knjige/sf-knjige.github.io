<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Gotovo prvi put za poslednjih šest meseci Melou se odmarao. Ležao je nag na leđima u odaji za sunčanje svoje nove kuće. Njegove snažne pocrnele ruke bile su raširene, mišići na njima su se zatezali i opuštali.
<BR>&nbsp;&nbsp;&nbsp;&nbsp;&nbsp;Čovek koji je bio sa njim stavi Melouu u usta cigaru i pripali mu je. Zatim i sam uze jednu, rekavši: "Mora biti da si premoren. Možda ti je potreban duži odmor."
<BR>&nbsp;&nbsp;&nbsp;&nbsp;&nbsp;"Možda, Džele, ali radije ću se odmarati na većničkom mestu. A to ću mesto dobiti i ti ćeš mi u tome pomoći."
<BR>&nbsp;&nbsp;&nbsp;&nbsp;&nbsp;Enkor Džel podiže obrve i reče: "Kako ja u ovo upadam?"
<BR>&nbsp;&nbsp;&nbsp;&nbsp;&nbsp;"Jasno je kako. Prvo, stari si političar. Drugo, Džorejn Sat te je ispujdao iz kabineta, onaj isti tip koji bi pre izgubio jedno oko nego da mene vidi u Veću. Misliš da nemam velike šanse, zar ne?"
<BR>&nbsp;&nbsp;&nbsp;&nbsp;&nbsp;"Nisu velike", potvrdi bivši ministar obrazovanja, "ti si Smirnjanin."
<BR>&nbsp;&nbsp;&nbsp;&nbsp;&nbsp;"Zakonski nema nikakve prepreke. Dobio sam svetovn obrazovanje."
<BR>&nbsp;&nbsp;&nbsp;&nbsp;&nbsp;"Hajde, molim te. Otkada se predrasuda upravlja prema nekom zakonu, osim prema svom sopstvenom. A kako stoji s tvojim čovekom, Haimom Tverom? Šta on kaže?"
<BR>&nbsp;&nbsp;&nbsp;&nbsp;&nbsp;"Pre skoro godinu dana pomenuo mi je da se kandidujem za Veće", nehajno odgovori Melou, "ali ja sam ga prerastao. Bučan je i energičan, ali to može biti i štetno. Spreman sam da izvedem pravi udar. Ti si mi potreban."
<BR>&nbsp;&nbsp;&nbsp;&nbsp;&nbsp;"Džorejn Sat je najmudriji političar na planeti, a on će biti protiv tebe. Ne tvrdim da sam u stanju da ga nadmudrim. A nemoj misliti da se on ne bori oštro i prljavo."
<BR>&nbsp;&nbsp;&nbsp;&nbsp;&nbsp;"Imam para."
<BR>&nbsp;&nbsp;&nbsp;&nbsp;&nbsp;"To pomaže. Ali biće potrebno mnogo da se kupi predrasuda, ti prljavi Smirnjanine."
<BR>&nbsp;&nbsp;&nbsp;&nbsp;&nbsp;"Imam ih dosta."
<BR>&nbsp;&nbsp;&nbsp;&nbsp;&nbsp;"Dobro, ispitaću stvar. Samo nemoj posle da mi puziš i cviliš da sam te ja na to navukao. "Ko je to?"
<BR>&nbsp;&nbsp;&nbsp;&nbsp;&nbsp;Melou opusti krajičak usana, a onda reče: "Džorejn Sat glavom, mislim. Poranio je, a znam i zašto.Mesec dana sam ga izbegavao. Slušaj, Džele, idi u susednu sobu i utišaj zvučnik. Želeo bih da slušaš."
<BR>&nbsp;&nbsp;&nbsp;&nbsp;&nbsp;On pomože većniku da izađe iz sobe tako što ga je golim stopalom šutnuo, a zatim skoči na noge i obuče svileni ogrtač. Sintetička sunčeva svetlost smanji se automatski na normalnu jačinu.
<BR>&nbsp;&nbsp;&nbsp;&nbsp;&nbsp;Gradonačelnikov sekretar ukrućeno uđe, dok je nemi majordomo na prstima za njim zatvorio vrata.
<BR>&nbsp;&nbsp;&nbsp;&nbsp;&nbsp;Melou sveza pojas i reče: "Odaberi stolicu, Sate."
<BR>&nbsp;&nbsp;&nbsp;&nbsp;&nbsp;Sat jedva da se osmehnu. Stolica koju je odabrao bila je udobna ali se on u njoj ne opusti. Sedeći na samoj ivici, on reče: "Ako odmah izložiš svoje uslove, možemo da pređemo na posao."
<BR>&nbsp;&nbsp;&nbsp;&nbsp;&nbsp;"Kakve uslove?"
<BR>&nbsp;&nbsp;&nbsp;&nbsp;&nbsp;"Želiš da ti ih izvlačim? Šta si, na primer, radio na Koreliji? Tvoj izveštaj je bio nepotpun."
<BR>&nbsp;&nbsp;&nbsp;&nbsp;&nbsp;"Predao sam ti ga pre toliko meseci. Tada si njime bio zadovoljan."
<BR>&nbsp;&nbsp;&nbsp;&nbsp;&nbsp;"Da." Sat je zamišljeno prstom gladio čelo. "Ali u međuvremenu su tvoje delatnosti bile obimne. Dosta znamo o tome čime se baviš, Melou. Tačno znam koliko fabrika gradiš, kojom brzinom i koliko te koštaju. Pa i ova palata", on pogleda oko sebe sa hladnim neodobravanjem, "koja te košta mnogo više nego što iznosi moja godišnja plata, zatim mesto ka kome sebi krčiš put, veoma značajno i skupo mesto, u gornjim društvenim slojevima Zadužbine."
<BR>&nbsp;&nbsp;&nbsp;&nbsp;&nbsp;"I? Osim što ovim dokazuješ da koristiš sposobne špijune, šta drugo to pokazuje?"
<BR>&nbsp;&nbsp;&nbsp;&nbsp;&nbsp;"Pokazuje da imaš novac koji nisi imao pre godinu dana. A to pokazuje još štošta, na primer, da se na Koreliji mnogo toga odigralo o čemu savršeno ništa ne znamo. Odakle ti pristiže novac?"
<BR>&nbsp;&nbsp;&nbsp;&nbsp;&nbsp;"Dragi moj Sate, ne očekuješ valjda da ti kažem?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"I mislim da nisi očekivao. Zato ću ti i reći. Stiže pravo iz riznica komodora Korelije."
<BR>&nbsp;&nbsp;&nbsp;&nbsp;&nbsp;Sat poče da trepće.
<BR>&nbsp;&nbsp;&nbsp;&nbsp;&nbsp;Melou se nasmeja i nastavi: "Na nesreću po tebe, novac je sasvim zakonito stečen. Ja sam majstor trgovac, bio sam plaćen određenom količinom kovanog gvožđa i hromita za neke drangulije koje sam mu isporučo. Dobijam pedeset od sto od dobiti na osnovu ugovora sa Zadužbinom. Druga polovina ide vladi krajem godine, kad svi ispravni građani plaćaju porez na prihod."
<BR>&nbsp;&nbsp;&nbsp;&nbsp;&nbsp;"U tvom izveštaju po povratku nije bio pomenut nikakav trgovački ugovor."
<BR>&nbsp;&nbsp;&nbsp;&nbsp;&nbsp;"Nije bilo pomenuto ni šta sam tog dana doručkovao, niti ime moje tadašnje ljubavnice, a ni druge nevažne pojedinosti." Melouovljev osmeh postade podrugljiv. "Poslat sam, da te citiram: da bih držao otvorene oči. Nikad nisu bile zatvorene. Želeo si da saznaš šta se dogodilo sa zarobljenim trgovačkim brodovima Zadužbine. Nisam ih video niti čuo za njih. Želeo si da saznaš da li Korelija ima atomsku energiju. U mom izveštaju se pominju atomski blasteri koje imaju komodorovi lični telohranitelji. Nikakav drugi trag nisam primetio. A blasteri koje sam video bili su ostaci starog Carstva, i možda služe samo za paradu, toliko znam.
<BR>&nbsp;&nbsp;&nbsp;&nbsp;&nbsp;Dotle sam izvršavao naređenja, a posle toga sam bio i sad sam slobodan čovek. Prema zakonima Zadužbine, majstor trgovac može da otvori bilo koje novo tržište, kao i da otud dobija svoju zasluženu polovinu dobiti. Kakve su tvoje zamerke? Ne shvatam ih."
<BR>&nbsp;&nbsp;&nbsp;&nbsp;&nbsp;Sat pažljivo uperi pogled u zid i reče, obuzdavajući gnev: "Običaj je svih trgovaca da šire religiju svog zanata."
<BR>&nbsp;&nbsp;&nbsp;&nbsp;&nbsp;"Držim se zakona, a ne običaja."
<BR>&nbsp;&nbsp;&nbsp;&nbsp;&nbsp;"Ponekad je običaj stariji od zakona."
<BR>&nbsp;&nbsp;&nbsp;&nbsp;&nbsp;"Onda se obrati sudu."
<BR>&nbsp;&nbsp;&nbsp;&nbsp;&nbsp;Sat podiže pogled, turobnih očiju koje kao da mu se behu uvukle u duplje. "Na kraju krajeva, ti si Smirnjanin. Kao da naturalizacija i obrazovanje ne mogu izbrisati ono što je u krvi. Ipak, saslušaj me i pokušaj da shvatiš.
<BR>&nbsp;&nbsp;&nbsp;&nbsp;&nbsp;Ovo je važnije od novca ili tržišta. Posedujemo nauku velikog Harija Seldona, koja dokazuje da od nas zavisi buduće carstvo Galaksije i da s puta koji vodi ka Imperiji ne možemo skrenuti. Naša religija je najvažnije sredstvo za ostvarenje tog cilja. Pomoću nje smo Četiri kraljevstva stavili pod svoju kontrolu, i to onda kada su bila kadra da nas smlave. Ona je najmoćnije poznato sredstvo za kontrolu ljudi i svetova.
<BR>&nbsp;&nbsp;&nbsp;&nbsp;&nbsp;Prvenstveni razlog za podsticanje trgovine i trgovaca bio je brže uvođenje i širenje ove religije, kao i da bi se obezbedilo da uvođenje novih tehnika i nove privrede bude pod našom potpunom i neposrednom kontrolom."
<BR>&nbsp;&nbsp;&nbsp;&nbsp;&nbsp;Zastao je da povrati dah, a Melou mirno ubaci: "Teorija mi je poznata. Potpuno je shvatam."
<BR>&nbsp;&nbsp;&nbsp;&nbsp;&nbsp;"Zaista? To je više nego što sam očekivao. Onda, razume se, shvataš i to da tvoj pokušaj trgovanja za sopstveni račun; uz masovnu proizvodnju bezvrednih spravica koje samo površno mogu uticati na privredu svetova; uz podrivanje međuzvezdane politike zarad boga profita; uz razdvajanje atomske energije od naše religije koja je kontroliše, da takav pokušaj može jedino da se završi odbacivanjem i potpunim poricanjem politike koja je tokom vekova bila uspešna."
<BR>&nbsp;&nbsp;&nbsp;&nbsp;&nbsp;"A i to je predstavljalo dovoljno dugo vreme", ravnodušno primeti Melou, "da politika postane zastarela, opasna i neodrživa. Ma koliko da je primenjivanje religije kod Četiri kraljevstva bilo uspešno, gotovo da je nijedan drugi svet na Periferiji nije prihvatio. U vreme kada smo zgrabili kontrolu nad Kraljevstvima, to sama Galaksija zna, bilo je dovoljno izgnanika da raznose priču o tome kako je Salvor Hardin iskoristio sveštenstvo i ljudsko sujeverje da bi srušio nezavisnost i vlast svetovnih monarha. A ako to nije bilo dovoljno, slučaj sa Askonom od pre dve decenije učinio je to više nego jasnim. Na Periferiji sada nema vladara koji ne bi radije sam sebi prerezao grkljan nego što bi dopustio da na njegovu teritoriju kroči neki sveštenik Zadužbine.
<BR>&nbsp;&nbsp;&nbsp;&nbsp;&nbsp;Nemam nameru da naturim Koreliji, ili nekoj drugoj planeti, da prihvati nešto što znam da ne želi. Ne, Sate. Ukoliko ih atomska energija čini opasnim, iskreno prijateljstvo kroz trgovinu biće mnogo bolje nego nesigurno gospodarenje zasnovano na omrznutoj suprematiji jedne tuđinske duhovne vlasti koja, kad jednom ma i najmanje oslabi, može jedino propasti ne ostavivši za sobom ništa trajno, osim besmrtnog straha i mržnje."
<BR>&nbsp;&nbsp;&nbsp;&nbsp;&nbsp;Sat činično reče: "Veoma lepo sročeno. Dobro, a sada da se vratimo na početak razgovora. Kakvi su tvoji uslovi? Šta tražiš da svoje ideje zameniš mojim?
<BR>&nbsp;&nbsp;&nbsp;&nbsp;&nbsp;"Misliš da prodajem svoja ubeđenja?"
<BR>&nbsp;&nbsp;&nbsp;&nbsp;&nbsp;"A što da ne?" dobi hladan odgovor. "Nije li tvoj zanat kupoprodaja?"
<BR>&nbsp;&nbsp;&nbsp;&nbsp;&nbsp;"Samo uz zaradu", nimalo uvređeno napomenu Melou. "Možeš li da mi ponudiš više nego što sada dobijam?"
<BR>&nbsp;&nbsp;&nbsp;&nbsp;&nbsp;"Mogao bi da dobijaš tri četvrtine dobiti od prodaje, umesto polovine."
<BR>&nbsp;&nbsp;&nbsp;&nbsp;&nbsp;Melou se kratko nasmeja. "Lepa ponuda. Celokupna trgovina pod tvojim uslovima pala bi daleko ispod desetine trgovine pod mojim uslovima. Moraš uložiti malo veći napor."
<BR>&nbsp;&nbsp;&nbsp;&nbsp;&nbsp;"Mogao bi da dobiješ mesto većnika."
<BR>&nbsp;&nbsp;&nbsp;&nbsp;&nbsp;"Ionako ću ga dobiti, bez tvoje pomoći i uprkos tebi."
<BR>&nbsp;&nbsp;&nbsp;&nbsp;&nbsp;Sat iznebuha zgrči pesnicu. "Mogao bi da sebi prištediš kaznu zatvora. Dvadeset godina, ukoliko bude po mome. Izračunaj koliko bi samo zahvaljujući tome bio na dobitku."
<BR>&nbsp;&nbsp;&nbsp;&nbsp;&nbsp;"Nema tu nikakve dobiti, izuzev ukoliko tu pretnju možeš da ostvariš."
<BR>&nbsp;&nbsp;&nbsp;&nbsp;&nbsp;"Bilo bi to suđenje zbog ubistva."
<BR>&nbsp;&nbsp;&nbsp;&nbsp;&nbsp;"Čijeg ubistva?" podozrivo upita Melou.
<BR>&nbsp;&nbsp;&nbsp;&nbsp;&nbsp;Satov glas je sada bio oštriji, mada ne i glasniji. "Za ubistvo anakreonskog sveštenika u službi Zadužbine."
<BR>&nbsp;&nbsp;&nbsp;&nbsp;&nbsp;"A to li je? A koji dokaz imaš?"
<BR>&nbsp;&nbsp;&nbsp;&nbsp;&nbsp;Gradonačelnikov sekretar reče: "Melou, ne blefiram. Dosta je bilo okolišanja. Treba samo da potpišem jedan papir i da otpočne sudski postupak Zadužbine protiv Hobera Meloua, majstora trgovca. Prepustio si podanika Zadužbine zlostavljanju i smrti od strane tuđinske rulje, Melou, a imaš samo pet sekundi da izbegneš zasluženu kaznu. Ja lično više bih voleo da odlučiš da blefiraš. Bezbednije bi bilo da imamo uništenog neprijatelja nego sumnjivo preobraćenog prijatelja."
<BR>&nbsp;&nbsp;&nbsp;&nbsp;&nbsp;Melou ozbiljno reče: "Želja ti se ispunila."
<BR>&nbsp;&nbsp;&nbsp;&nbsp;&nbsp;"Dobor!" Sekretar se svirepo osmehnu."Gradonačelnik je bio taj koji je želeo da se prvo pokuša sa kompromisom, a ne ja. Potvrdićeš da se nisam suviše zalagao."
<BR>&nbsp;&nbsp;&nbsp;&nbsp;&nbsp;Vrata se pred njim otvoriše i on izađe.
<BR>&nbsp;&nbsp;&nbsp;&nbsp;&nbsp;Melou podiže pogled kada se Enkor Džel vratio u sobu.
<BR>&nbsp;&nbsp;&nbsp;&nbsp;&nbsp;Melou upita: "Jesi li ga čuo?"
<BR>&nbsp;&nbsp;&nbsp;&nbsp;&nbsp;Političar se teško spusti na pod. "Otkako znam tu zmiju nikada nije bio tako besan."
<BR>&nbsp;&nbsp;&nbsp;&nbsp;&nbsp;"U redu. I šta kažeš?"
<BR>&nbsp;&nbsp;&nbsp;&nbsp;&nbsp;"Reći ću ti. Spoljna politika dominacije putem duhovnih sredstava je njegova idee fixe, ali slutim da mu konačni ciljevi nisu duhovni. Ne moram ni da te podsećam da su me najurili iz kabineta baš zbog rasprave o istom pitanju."
<BR>&nbsp;&nbsp;&nbsp;&nbsp;&nbsp;"Ne moraš. Šta misliš, koji bi bili ti neduhovni ciljevi?"
<BR>&nbsp;&nbsp;&nbsp;&nbsp;&nbsp;Džel se uozbilji: "Nije on glup, tako da je sigurno svestan bankrotstva naše religiozne politike, koja jedva da nam je donela jedno osvajanje u toku sedamdeset godina. Očigledno je koristi za sopstvene ciljeve. Svaka dogma, zasnovana prvenstveno na veri i osećanjima, opasno je oružje kada se primenjuje na druge, jer je gotovo nemoguće garantovati da se oružje neće okrenuti protiv onog ko se njime služi. Već sto godina podržavamo obred i mitologiju koji postaju sve više i više sveti, tradicionalni i nepromenljivi. U izvesnom smislu ona i nije više pod našom kontrolom."
<BR>&nbsp;&nbsp;&nbsp;&nbsp;&nbsp;"U kom smislu?" upita Melou. "Ne prekidaj. Želim da čujem tvoje mišljenje."
<BR>&nbsp;&nbsp;&nbsp;&nbsp;&nbsp;"Pretpostavi da jedan čovek, jedan ambiciozan čovek, upotrebi moć religije protiv nas... umesto za nas."
<BR>&nbsp;&nbsp;&nbsp;&nbsp;&nbsp;"Misliš, Sat..."
<BR>&nbsp;&nbsp;&nbsp;&nbsp;&nbsp;"U pravu si. Mislim na Sata. Čuj, čoveče, ukoliko bude mogao da mobiliše razne hijerarhije na potčinjenim planetama protiv Zadužbine, a u ime pravovernosti, kakve su nam šanse? Ako postane stegonoša pravovernih, mogao bi da povede rat protiv jeresi, na primer, oličene u tebi, a kasnije da sebe proizvede u kralja. Konačno, Hardin je bio taj koji je rekao: 'Atomski blaster je bez sumnje dobro oružje, ali može nišaniti u oba smera.'"
<BR>&nbsp;&nbsp;&nbsp;&nbsp;&nbsp;Melou se pljesnu po golom bedru. "U redu, Džele, ubaci me u to veće i ja ću ga potući."
<BR>&nbsp;&nbsp;&nbsp;&nbsp;&nbsp;Džel je ćutao izvesno vreme, a onda će zamišljeno: "A možda i nećeš. Kakva je to priča o linčovanom svešteniku? Nije tačna je l' da?"
<BR>&nbsp;&nbsp;&nbsp;&nbsp;&nbsp;"Sasvim je tačna", nemarno uzvrati Melou.
<BR>&nbsp;&nbsp;&nbsp;&nbsp;&nbsp;Džel zviznu. "Ima li neki čvrst dokaz?"
<BR>&nbsp;&nbsp;&nbsp;&nbsp;&nbsp;"Trebalo bi da ga ima." Melou je oklevao, a onda dodade: "Haim Tver je od samog početka bio njegov čovek, mada njih dvojica ne znaju da mi je to poznato. A Haim Tver je bio očevidac."
<BR>&nbsp;&nbsp;&nbsp;&nbsp;&nbsp;Džel poče da odmahuje glavom. "Uh, uh! Tako loše, znači, stoje stvari."
<BR>&nbsp;&nbsp;&nbsp;&nbsp;&nbsp;"Loše? Šta je tu loše? Prema zakonima same Zadužbine sveštenik se nezakonito nalazio na planeti. Korelijska vlada ga je očito upotrebila kao mamac, sa ili bez njegovog pristanka. Međutim, prema zakonu zdravog razuma nisam imao drugog izbora do da se odlučim na jedini mogući postupak, a taj postupak bio je krajnje zakonit. Ukoliko me izvede pred sud, od sebe će samo napraviti prvoklasnu budalu."
<BR>&nbsp;&nbsp;&nbsp;&nbsp;&nbsp;Džel ponovo odmahnu glavom. "Ne, Melou, nisi shvatio. Rekao sam ti da igra prljavo. Ne želi on da te osudi; zna da to ne može učiniti. Ali može uništiti tvoj ugled kod naroda. Čuo si šta kaže. 'Običaj je ponekad stariji od zakona.' Možeš ti i biti oslobođen krivice, ali ako narod misli da si sveštenika bacio psima, ode tvoja popularnost.
<BR>&nbsp;&nbsp;&nbsp;&nbsp;&nbsp;Priznaće da si postupio prema zakonu, pa čak i razumno. Međutim, istovremeno ćeš u njihovim očima biti i kukavičko pseto, bezosećajna životinja, čudovište tvrda srca. I nikada te neće izabrati u Veće. Možda ćeš čak izgubiti i zvanje majstora trgovca, tako što će ti glasanjem oduzeti građanstvo. Znaš, nisi domorodac. Šta misliš da bi Sat mogao još poželeti?
<BR>&nbsp;&nbsp;&nbsp;&nbsp;&nbsp;Dečko moj", zaključi Džel, "biću uz tebe, ali ti ja ne mogu pomoći. U sosu si... na mrtvoj tački."
</P></TD></TR></TABLE>
<P class="next">
<A HREF=p49.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
