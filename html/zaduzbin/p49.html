<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Četvrtog dana suđenja Hoberu Melou, majstoru trgovcu, većnička odaja bila je bukvalno krcata. Jedini odsutni većnik iznemoglo je psovao naprslu lobanju koja ga je privezala za postelju. Galeriju su u prolazima između redova ispunili oni malobrojni predstavnici gomile koji su pomoću uticaja, imetka ili same đavolske upornosti, uspeli da uđu unutra. Ostatak gomile ispunjavao je trg ispred zgrade, načičkano se rojeći pred trodimenzionalnim televizorima pod vedrim nebom.
<BR>&nbsp;&nbsp;&nbsp;&nbsp;&nbsp;Enkor Džel se probi do sale uz gotovo zanemarljivu pomoć i trud policije, a onda kroz jedva nešto manju gužvu i do mesta gde je sedeo Hober Melou.
<BR>&nbsp;&nbsp;&nbsp;&nbsp;&nbsp;Melou se osvrnu s olakšanjem. "Seldona mi, za dlaku! Jesi li doneo?"
<BR>&nbsp;&nbsp;&nbsp;&nbsp;&nbsp;"Evo, uzmi", reče Džel. "Tu je sve što si tražio."
<BR>&nbsp;&nbsp;&nbsp;&nbsp;&nbsp;"Dobro." Kako napolju primaju stvar?"
<BR>&nbsp;&nbsp;&nbsp;&nbsp;&nbsp;"Gotovo su podivljali", nelagodno se promeškolji Džel. "Nisi ni po koju cenu smeo da dozvoliš javno suđenje. Mogao si lako to da sprečiš."
<BR>&nbsp;&nbsp;&nbsp;&nbsp;&nbsp;"To ne želim."
<BR>&nbsp;&nbsp;&nbsp;&nbsp;&nbsp;"Priča se o linčovanju. A ljudi Publisa Manlija na spoljnim planetama..."
<BR>&nbsp;&nbsp;&nbsp;&nbsp;&nbsp;"To sam baš hteo da te upitam, Džele. Podbunjuje hijerarhiju protiv mene, je l' da?"
<BR>&nbsp;&nbsp;&nbsp;&nbsp;&nbsp;"Da li ih podbunjuje? To ti je najslađa nameštaljka. U svojstvu ministra spoljnih poslova pojavljuje se kao tužilac u sporu iz oblasti međuzvezdanog prava. Kao prvosveštenik i arhiepiskop Crkve, on potpiruje horde fanatika..."
<BR>&nbsp;&nbsp;&nbsp;&nbsp;&nbsp;"Pusti sad to. Sećaš se onog citata iz Hardina što si mi ga tutnuo prošlog meseca? Pokazaćemo im da atomski blaster može da nišani u oba smera."
<BR>&nbsp;&nbsp;&nbsp;&nbsp;&nbsp;Gradonačelnik je upravo zauzimao svoje mesto, i članovi Veća se podigoše na noge u znak poštovanja.
<BR>&nbsp;&nbsp;&nbsp;&nbsp;&nbsp;Melou šapnu: "Danas je na mene red. Samo sedi i posmatraj ovu zabavu."
<BR>&nbsp;&nbsp;&nbsp;&nbsp;&nbsp;Suđenje se nastavi, a posle petnaest minuta Hober Melou prođe kroz neprijateljski šapat do praznog prostora pred gradonačelnikovim stolom. U njega uperiše usamljeni svetlosni snop, a sa hiljadu javnih televizora u gradu, kao i sa više desetina hiljada privatnih televizora u gotovo svakom domu na planetama Zadužbine, prkosno i netremice gledao je usamljeni lik jednog čoveka.
<BR>&nbsp;&nbsp;&nbsp;&nbsp;&nbsp;Otpočeo je tečno i sabrano: "Da bih uštedeo vreme, priznajem kao istinite sve navode optužnice. Priča o svešteniku i rulji, kako je izneta, savršeno je tačna u svakoj pojedinosti."
<BR>&nbsp;&nbsp;&nbsp;&nbsp;&nbsp;U odaji se začu komešanje i pobedonosno režanje gomile sa galerije. Strpljivo je čekao da se uspostavi tišina.
<BR>&nbsp;&nbsp;&nbsp;&nbsp;&nbsp;"Međutim, slika koju su oni izneli nije potpuna. Molim za dozvolu da je na sebi svojstven način dopunim. U početku vam se može učiniti da moja priča nema veze sa ovom stvari. Zbog toga vas molim za oproštaj."
<BR>&nbsp;&nbsp;&nbsp;&nbsp;&nbsp;Melou i ne pogleda u pribeleške pred sobom.
<BR>&nbsp;&nbsp;&nbsp;&nbsp;&nbsp;"Počeću sa onim istim razdobljem sa kojim je otpočela i optužba, od dana kada sam se sastao sa Džorejnom Satom i Haimom Tverom. Znate šta se na tim sastancima dešavalo. Razgovori su bili opisani, a ja tom opisu ne mogu ništa dodati, izuzev mojih tadašnjih misli.
<BR>&nbsp;&nbsp;&nbsp;&nbsp;&nbsp;Bio sam sumnjičav, jer je ono što se toga dana događalo bilo čudno. Pomislite, dva čoveka, a obojicu sam samo površno poznavao, daju mi neuobičajene i u izvesnoj meri neverovatne predloge. Jedan od njih, gradonačelnikov sekretar, od mene traži da odigram ulogu vladinog obaveštajnog agenta u veoma poverljivoj stvari, čiji su vam priroda i važnost već objašnjeni. Drugi, samozvani vođa političke stranke, traži od mene da se kandidujem za većnika.
<BR>&nbsp;&nbsp;&nbsp;&nbsp;&nbsp;Prirodno da sam potražio prikrivene razloge za takvo njihovo ponašanje. Satov je bio jasan. Nije mi verovao. Možda je mislio da prodajem atomsku energiju neprijateljima i planiram pobunu. A možda je i ubrzavao obračun, ili je mislio da to čini. U tom slučaju bilo bi mu potrebno da na planiranom zadatku pored mene bude i njegov čovek, kao špijun. Međutim, ova druga misao nije mi pala na um sve dok na scenu nije stupio Haim Tver.
<BR>&nbsp;&nbsp;&nbsp;&nbsp;&nbsp;Razmislite i o ovome: Tver se predstavlja kao trgovac koji se povukao i ušao u politiku, a ja ništa nisam znao o njegovoj trgovačkoj karijeri, iako je moje poznavanje te oblasti iscrpno. Osim toga, mada se Tver hvalio svojim svetovnim obrazovanjem, nikada nije čuo za Seldonovu krizu."
<BR>&nbsp;&nbsp;&nbsp;&nbsp;&nbsp;Hober sačeka da smisao ovih reči dopre do slušalaca, i po prvi put bi nagrađen tišinom kao da je galerija kolektivno zadržala dah. To je bilo samo za stanovnike samog Terminusa. Ljudi sa Spoljnih planeta mogli su da čuju samo cenzurisanu verziju kakva je odgovarala zahtevima religije. Oni nikada neće ništa čuti o Seldonovim krizama. Međutim, biće još udaraca koje neće propustiti.
<BR>&nbsp;&nbsp;&nbsp;&nbsp;&nbsp;Melou nastavi:
<BR>&nbsp;&nbsp;&nbsp;&nbsp;&nbsp;"Ko može pošteno reći da bi bilo kom čoveku sa svetovnim obrazovanjem uopšte mogla biti nepoznata priroda Seldonove krize? Postoji samo jedna vrsta obrazovanja u Zadužbini koja isključuje svaki pomen Seldonove planirane istorije, a bavi se samim čovekom kao polumitskim mudracem...
<BR>&nbsp;&nbsp;&nbsp;&nbsp;&nbsp;Istog časa mi je bilo jasno da Haim Tver nije bio trgovac. Shvatio sam da je u svetom redu, možda i sveštenik, a da je, bez sumnje, tokom tri godine koliko se pretvarao da vodi političku stranku, bio potkupljeni čovek Džorejna Sata. Tada sam pipao u mraku. Nisam znao kakve su Satove namere prema meni, ali pošto je izgledalo da mi velikodušno pruža ruku, i ja sam mu pružio palac. Naslućivao sam da će Tver biti sa mnom na putu kao nekakav nezvanični čuvar, u ime Džorejna Sata. Dobro sam znao da imaju u rezervi i druga sredstva ukoliko on ne bi uspeo, i da ta druga sredstva možda neću blagovremeno otkriti. Poznati neprijatelj predstavlja relativnu sigurnost. Pozvao sam Tvera da pođe sa mnom. Prihvatio je.
<BR>&nbsp;&nbsp;&nbsp;&nbsp;&nbsp;To, gospodo većnici, objašnjava dve stvari. Prvo, kazuje vam da Tver nije moj prijatelj koji protiv mene svedoči oklevajući, i samo zato što mu to savest nalaže, kao što je optužba želela da poverujete. On je špijun koji izvršava zadatak za koji je plaćen. Drugo, to objašnjava jedan moj postupak prilikom prve pojave sveštenika za čije sam ubistvo optužen, postupak do sada nepomenut, jer je bio nepoznat."
<BR>&nbsp;&nbsp;&nbsp;&nbsp;&nbsp;U Veću nastade uznemireno šaptanje. Melou se teatralno nakašlja i produži:
<BR>&nbsp;&nbsp;&nbsp;&nbsp;&nbsp;"Ne volim da opisujem osećanja koja su me prožela kad sam saznao da se na brodu nalazi izbegli misionar. Ne volim ni da ih se prisećam. U suštini, bilo je to osećanje užasne neizvesnosti. U ono vreme događaj mi je izgledao kao nekakav Satov potez koji prevazilazi moju sposobnost shvatanja ili rasuđivanja. Bio sam zbunjen, krajnje zbunjen.
<BR>&nbsp;&nbsp;&nbsp;&nbsp;&nbsp;Nešto sam, ipak, mogao da učinim. Na pet minuta sam se otresao Tvera, poslavši ga po oficire. Dok je bio odsutan, postavio sam prijemnik vizuelnog registratora kako bih ono što se bude zbivalo sačuvao za kasniju analizu. Uradio sam to u nadi, u ludoj ali iskrenoj nadi, da će ono što me je tada zbunjivalo pri kasnijem ponovnom gledanju postati jasno.
<BR>&nbsp;&nbsp;&nbsp;&nbsp;&nbsp;Od tog vremena pedeset puta sam ponovo pregledao vizuelni snimak. Imam ga ovde, te ću to učiniti i po pedeset prvi put, ali sada u vašem prisustvu."
<BR>&nbsp;&nbsp;&nbsp;&nbsp;&nbsp;Gradonačelnik je monotono udarao kako bi povratio red, jer su u odaji izgubili uravnoteženost, a galerija je urlala. U pet miliona domova na Terminusu uzbuđeni posmatrači se još više pribiše uz prijemnike, a za tužiočevim stolom Džorejn Sat je odmahivao glavom prema nervoznom prvosvešteniku, upirući pri tom svoj gorući pogled u Meloua.
<BR>&nbsp;&nbsp;&nbsp;&nbsp;&nbsp;Sredina odaje je raščišćena, a svetla prigušena. Sa klupe na levoj strani, Enkor Džel nešto podesi, i uz uvodno škljocanje, pojavi se scena u boji, trodimenzionalna, sa svim životnim svojstvima, osim samog života.
<BR>&nbsp;&nbsp;&nbsp;&nbsp;&nbsp;Zbunjeni i izubijani misionar nalazio se između poručnika i narednika. Melouova slika ćutke je čekala, a onda jedan za drugim uđoše ljudi sa Tverom na začelju.
<BR>&nbsp;&nbsp;&nbsp;&nbsp;&nbsp;Usledio je razgovor, reč po reč. Narednik je bio kažnjen, a misionar ispitan. Pojavila se gomila čije se režanje moglo čuti, dok je otac Džord Parma preklinjao za pomoć. Melou izvuče pištolj, misionar podiže ruke u sumanutoj, završnoj kletvi, a onda se pojavi mali blesak svetlosti i nestade, a misionara odvukoše.
<BR>&nbsp;&nbsp;&nbsp;&nbsp;&nbsp;U završnoj ceni videli su se oficiri sleđeni grozotom situacije, Tver kako drhtavim šakama pritiska uši i Melou koji mirno odlaže svoj pištolj.
<BR>&nbsp;&nbsp;&nbsp;&nbsp;&nbsp;Ponovo se upališe svetla; prazni prostor više nije ni naizgled bio ispunjen. Melou, istinski Melou, nastavi priču:
<BR>&nbsp;&nbsp;&nbsp;&nbsp;&nbsp;"Kao što vidite, slučaj je onakav kako ga je optužba predstavil, bar površno gledano. Ovo ću vam odmah objasniti. Uzgred budi rečeno, osećanja Haima Tvera za vreme tog događaja jasno otkrivaju svešteničko obrazovanje.
<BR>&nbsp;&nbsp;&nbsp;&nbsp;&nbsp;Istog dana Tveru sam ukazao na izvesne nepodudarnosti vezane za dotični događaj. Upitao sam ga odakle je iskrsnuo misionar u gotovo pustom predelu u kome smo se tada nalazili. Zatim sam ga upitao kako se tu obrela ogromna rulja, kad je najbliži veći grad bio udaljen stotinu milja. Optužba na te probleme nije obratila pažnju.
<BR>&nbsp;&nbsp;&nbsp;&nbsp;&nbsp;A ni na neke druge: na neobičnost razmetljivo upadljive pojave Džorda Parme. Misionar na Koreliji rizikuje svoj život kršeći zakone Korelije i Zadužbine, a pri tom paradira u veoma novoj i prepoznatljivoj svešteničkoj odeći. Tu nešto nije bilo u redu. Tada sam pomenuo da je misionar možda protiv svoje volje komodorov saučesnik, a da se ovaj njime služi u pokušaju da nas navede da počinimo kakav agresivan čin, kako bi zakonski opravdao uništenje našeg broda i nas samih.
<BR>&nbsp;&nbsp;&nbsp;&nbsp;&nbsp;Optužba je očekivala da ću ovim argumentima pravdati svoje postupke. Očekivala je da ću objašnjavati da je bila ugrožena bezbednost mog broda, moje posade i mog zadatka, kao i da se sve to nije moglo žrtvovati zbog jednog čoveka koji bi ionako morao biti uništen, hteli mi to ili ne. Ona odgovara mrmljajući o 'časti' Zadužbine i potrebi očuvanja našeg 'dostojanstva' kako bi se zadržala naša nadmoć.
<BR>&nbsp;&nbsp;&nbsp;&nbsp;&nbsp;Međutim, iz nekog čudnog razloga, optužba je potpuno prenebregla samog Džorda Parmu kao pojednica. Nikakve podatke nije iznela o njemu, njegovom rodnom mestu, obrazovanju ili o njegovom prethodnom životu. Razjašnjenje ovog objasniće, možda, ona neslaganja na koja sam ukazao na upravo prikazanom vizuelnom snimku. Te dve stvari su povezane.
<BR>&nbsp;&nbsp;&nbsp;&nbsp;&nbsp;Optužba nije iznela nikakve pojedinosti o Džordu Parmi jer to nije kadra. Scena viđena na vizuelnom snimku, deluje lažno jer je i Džord Parma bio lažan. Nikakvog Džorda Parme nije bilo. Celo ovo suđenje je najveće zamešateljstvo oko problema koji nikada nije ni postojao."
<BR>&nbsp;&nbsp;&nbsp;&nbsp;&nbsp;Ponovo je morao da čeka da se utiša galama, a onda polako reče: "Prikazaću vam jedan uvećani kadar iz vizuelnog snimka. Govoriće sam za sebe. Džele, molim te, ugasi opet svetlo."
<BR>&nbsp;&nbsp;&nbsp;&nbsp;&nbsp;Prostorija se zamrači i prazan vazduh ponovo ispuni sleđene prilike u avetinjskoj, voštanoj iluziji. Oficire sa Daleke zvezde u svojim ukočenim, nemogućim položajima. Melou je u šaci držao upereni pištolj. Levo od njega, otac Džord Parma, uhvaćen usred krika, pružao je svoje kandže dok mu rukavi behu napola spali.
<BR>&nbsp;&nbsp;&nbsp;&nbsp;&nbsp;Iz misionareve šake dopirao je neki slab sjaj, koji je kod prethodnog prikazivanja samo sevnuo i nestao. Sada je to bio trajan sjaj. Zadržite pogled na svetlosti u njegovoj šaci", dobaci iz polumraka Melou. "Uveličaj tu scenu Džele."
<BR>&nbsp;&nbsp;&nbsp;&nbsp;&nbsp;Slika se uveća, brzo. Krajevi otpadoše, dok se misionar pomeri ka središtu i ppretvori u džina. Onda ostadoše samo glava i ruka, pa konačno samo šaka, koja ispuni sav prostor i u njemu se zadrža u svojoj ogromnoj i pomalo nejasnoj napetosti.
<BR>&nbsp;&nbsp;&nbsp;&nbsp;&nbsp;Svetlost se pretvori u niz magličastih užarenih slova: KTP.
<BR>&nbsp;&nbsp;&nbsp;&nbsp;&nbsp;Melouov glas zazveča: "Gospodo, to što vidite je tetoviranje. Pod običnom svetlošću je nevidljivo, ali pod ultraljubičastom, kojom sam osvetlio sobu da bih napravio vizuelni snimak, reljefno se ističe. Priznajem da je to naivan metod tajne identifikacije, ali tako je u Koreliji gde se ultraljubičasto svetlo ne može naći na svakom uličnom uglu. Čak i na našem brodu slučajno je otkriven.
<BR>&nbsp;&nbsp;&nbsp;&nbsp;&nbsp;Možda su neki od vas već pogodili šta znači KTP. Džord Parma je dobro poznavao sveštenički žargon i veličanstveno je obavio svoj posao. Gde ga je i kako naučio ne mogu reći, ali KTP znači: Korelijanska tajna policija."
<BR>&nbsp;&nbsp;&nbsp;&nbsp;&nbsp;U nastaloj uzbuni Melou je urlao da nadviče galamu: "Imam još jedan dokaz u vidu dokumenata donetih sa Korelije, koje mogu podneti Veću, ukoliko bude potrebno.
<BR>&nbsp;&nbsp;&nbsp;&nbsp;&nbsp;A gde je sada optužba? Već je monstruozno nagovestila, i to ponovila, da je trebalo da se borim za misionara uprkos zakonu i da žrtvujem svoj zadatak, brod i samog sebe za 'čast' Zadužbine. Ali učiniti to zbog neke varalice?
<BR>&nbsp;&nbsp;&nbsp;&nbsp;&nbsp;Da li je to, možda, trebalo da učinim za korelijskog tajnog agenta zaodenutog u mantiju i govornu akrobatiku, po svoj prilici pozajmljene od nekog anakreonskog izgnanika? Možda su Džorejn Sat i Publis Manlio želeli da upadnem u tu glupu, gnusnu klopku..."
<BR>&nbsp;&nbsp;&nbsp;&nbsp;&nbsp;Njegov promukli glas se utopi u bezlični urlik mase. Podigoše ga na ramena i odnesoše do gradonačelnikovog stola. Kroz prozore je mogao videti kako se bujica ludaka sručuje na trg, da bi se pridružila već prisutnim hiljadama.
<BR>&nbsp;&nbsp;&nbsp;&nbsp;&nbsp;Melou se obazre za Enkorom Dželom, ali iz razlivene mase bilo je nemoguće izdvojiti neko lice. Postepeno postade svestan ritmički ponavljanog poklika koji se širio iz jednog malog jezgra, da bi zatim pulsirao do mahnitosti.
<BR>&nbsp;&nbsp;&nbsp;&nbsp;&nbsp;"Živeo Melou... živeo Melou... živeo Melou..."
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
