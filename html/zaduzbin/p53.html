<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Prelistavajući izveštaje Hober Melou je umorno protezao noge. Dve godine na gradonačelničkom položaju malo su ga pripitomile, učinile ga malo mekšim i strpljivijim, ali ga nisu naučile da voli zvanične izveštaje i zatupljujući činovnički žargon kakvim se obično pišu.
<BR>&nbsp;&nbsp;&nbsp;&nbsp;&nbsp;"Koliko su brodova pogodili?" upita Džel.
<BR>&nbsp;&nbsp;&nbsp;&nbsp;&nbsp;"Četiri su oštetili na zemlji, a za dva se ništa ne zna. Svi ostali su na broju i bezbedni." Melou progunđa: "Trebalo je da se bolje pokažemo, ali, ipak, to je samo ogrebotina."
<BR>&nbsp;&nbsp;&nbsp;&nbsp;&nbsp;Kako nije dobio nikakav odgovor, Melou podiže pogled: "Da li te nešto brine?"
<BR>&nbsp;&nbsp;&nbsp;&nbsp;&nbsp;"Voleo bih da Sat što pre stigne ovamo", stiže gotovo nevezan odgovor.
<BR>&nbsp;&nbsp;&nbsp;&nbsp;&nbsp;"Ah, da, sad ćemo čuti još neko predavanje o unutrašnjem frontu."
<BR>&nbsp;&nbsp;&nbsp;&nbsp;&nbsp;"Ne, nećemo", odbrusi Džel, "ali ti si tvrdoglav, Melou. Moguće je da si inostranu situaciju razradio do najsitnijih pojedinosti, ali nikada nisi nikakvu pažnju posvetio onome što se dešava ovde, na našoj planeti."
<BR>&nbsp;&nbsp;&nbsp;&nbsp;&nbsp;"To je tvoj posao, zer ne? Zbog čega sam te postavio za ministra za obrazovanje i propagandu?"
<BR>&nbsp;&nbsp;&nbsp;&nbsp;&nbsp;"Očigledno, da bi me preuranjeno i bedno oterao u grob, ako bi čovek sudio po podršci koju mi pružaš. Tokom poslednjih godinu dana uši sam ti probio pričom o rastućoj opasnosti od Sata i njegove Religiozne stranke. Čemu će poslužiti tvoji planovi, ukoliko Sat iznudi vanredne izbore i izbaci te?
<BR>&nbsp;&nbsp;&nbsp;&nbsp;&nbsp;I onaj tvoj sinoćni govor o prepuštanju izbora Satu, uz osmeh i pljeskanje po leđima. Da li je baš bila potrebna tolika otvorenost?"
<BR>&nbsp;&nbsp;&nbsp;&nbsp;&nbsp;"Zar se na taj način ne oduzima Satu njegovo sopstveno oružje?"
<BR>&nbsp;&nbsp;&nbsp;&nbsp;&nbsp;"Ne", naglo reče Džel, "ili bar ne onako kako si ti to uradio. Tvrdiš da si sve predvideo, a ne objašnjavaš zbog čega si tri godine trgovao sa Korelijom isključivo u njihovu korist. Tvoj jedini ratni plan svodi se na to da se bez borbe povučeš. Otvoreno najavljuješ pat-poziciju. Ne obećavaš nikakvu ofanzivu, čak ni u budućnosti. Tako mi Galaksije, Melou, šta ja mogu da učinim sa takvom zbrkom?"
<BR>&nbsp;&nbsp;&nbsp;&nbsp;&nbsp;"Nema u tome privlačnosti?"
<BR>&nbsp;&nbsp;&nbsp;&nbsp;&nbsp;"Time ne možeš da utičeš na mase."
<BR>&nbsp;&nbsp;&nbsp;&nbsp;&nbsp;"To je isto."
<BR>&nbsp;&nbsp;&nbsp;&nbsp;&nbsp;"Melou, probudi se. Imaš dve mogućnosti. Ili ćeš narodu dati dinamičnu spoljnu politiku, bez obzira na to kakvi su tvoji lični planovi, ili ćeš na kraju, ipak, doći do nekog kompromisa sa Satom."
<BR>&nbsp;&nbsp;&nbsp;&nbsp;&nbsp;Melou odgovori: "U redu, prvo mi nije uspelo, da pokušamo s drugim. Sat je upravo stigao."
<BR>&nbsp;&nbsp;&nbsp;&nbsp;&nbsp;Sat i Melou se nisu licem u lice susreli još od suđenja pre dve godine. Nijedan od njih nije mogao u onom drugom da otkrije neku promenu, izuzev što je suptilna atmosfera oko svakog od njih sasvim jasno ukazivala na to da su uloge vladara i izazivača promenjene.
<BR>&nbsp;&nbsp;&nbsp;&nbsp;&nbsp;Sat sede ne rukovavši se.
<BR>&nbsp;&nbsp;&nbsp;&nbsp;&nbsp;Melou mu ponudi cigaru, a onda upita: "Neće ti smetati ako Džel ostane? Žarko žudi za kompromisom. Može da posreduje ukoliko dođe do žučnih scena."
<BR>&nbsp;&nbsp;&nbsp;&nbsp;&nbsp;Sat sleže ramenima: "Kompromis bi bio dobar za tebe. U jednoj drugoj prilici zatražio sam od tebe da izneseš svoje uslove. Pretpostavljam da su uloge sada izmenjene."
<BR>&nbsp;&nbsp;&nbsp;&nbsp;&nbsp;"Tvoja pretpostavka je tačna."
<BR>&nbsp;&nbsp;&nbsp;&nbsp;&nbsp;"Kad je tako... ovo bi bili moji uslovi. Moraš prekinuti s politikom neveštog ekonomskog podmićivanja i trgovine spravama, a vratiti se na delu proverenoj spoljnoj politici naših otaca."
<BR>&nbsp;&nbsp;&nbsp;&nbsp;&nbsp;"Misliš na osvajanje pomoću misionara?"
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"I bez toga nema kompromisa?"
<BR>&nbsp;&nbsp;&nbsp;&nbsp;&nbsp;"Bio bi nemoguć."
<BR>&nbsp;&nbsp;&nbsp;&nbsp;&nbsp;"Hm!" Melou je polagano palio, a zatim duboko uvlačio i ispuštao dim sve dok se vrh njegove cigare nije zažario. "U Hardinovo doba, kada je osvajanje pomoću misionara bilo nešto novo i radikalno, ljudi kao ti su mu se opirali. Sada je ono provereno, isprobano, posvećeno... sve ono što bi jedan Džorej Sat smatrao dobrim. Ali reci, kako bi nas ti izvukao iz naše sadašnje gužve?"
<BR>&nbsp;&nbsp;&nbsp;&nbsp;&nbsp;"Tvoje sadašnje gužve. S tim ja nemam ništa."
<BR>&nbsp;&nbsp;&nbsp;&nbsp;&nbsp;"Smatraj da je pitanje odgvarajuće ispravljeno."
<BR>&nbsp;&nbsp;&nbsp;&nbsp;&nbsp;"Uputna bi bila snažna ofanziva. Pat-pozicija koja tebe kao da zadovoljava, fatalna je. Njome priznajemo svoju slabost pred svetovima Periferije, a tu je najvažniji utisak snage, jer nema tog lešinara među njima koji se ne bi, zbog dobrog komada lešine, priključio napadu. Ti bi to morao znati. Ti si sa Smirna, zar ne?"
<BR>&nbsp;&nbsp;&nbsp;&nbsp;&nbsp;Melou kao da preču smisao te primedbe. On upita: "Ako pobediš Koreliju, šta biva sa Carstvom? Ono je, znaš, pravi neprijatelj."
<BR>&nbsp;&nbsp;&nbsp;&nbsp;&nbsp;Slab osmeh povi uglove Satovih usana: "Oh, ne, tvoj izveštaj o poseti Siveni bio je potpun. Vicekralj Normanskog sektora zainteresovan je za stvaranje nezadovoljstva na Periferiji zbog svoje sopstvene koristi, ali to je samo sporedna stvar. On neće staviti sve na kocku zbog nekakve ekspedicije na ivicu Galaksije, kad ima pedeset neprijateljski raspoloženih suseda i Cara protiv koga može da se pobuni. Parafraziram tvoje rođene reči."
<BR>&nbsp;&nbsp;&nbsp;&nbsp;&nbsp;"Oh, moglo bi se desiti da to učini, Sate, ukoliko bude mislio da smo dovoljno ojačali da postanemo opasni. A to može pomisliti ako Koreliju zbrišemo u frontalnom napadu. Morali bismo biti mnogo lukaviji."
<BR>&nbsp;&nbsp;&nbsp;&nbsp;&nbsp;"Na primer kako..."
<BR>&nbsp;&nbsp;&nbsp;&nbsp;&nbsp;Melou se zavali u stolici. "Sate, pružiću ti priliku. Nisi mi potreban, ali te mogu iskoristiti. Zato ću ti reći u čemu je stvar, a ti onda možeš ili da mi se pridružiš i prihvatiš mesto u kaolicionoj vladi, ili da i dalje izigravaš mučenika i truneš u zatvoru."
<BR>&nbsp;&nbsp;&nbsp;&nbsp;&nbsp;"Jednom si već pokušao s tim trikom."
<BR>&nbsp;&nbsp;&nbsp;&nbsp;&nbsp;"Onda se nisam mnogo trudio, Sate. Sada je pravi čas. Slušaj me." Melou napola zažmuri.
<BR>&nbsp;&nbsp;&nbsp;&nbsp;&nbsp;Kada sam se po prvi put spustio na Koreliju", započe, "komodora sam podmitio điđama i spravicama koje spadaju u uobičajeni asortiman svakog trgovca. U početku je to imalo svrhu samo da nam obezbedi ulazak u čeličanu. Drugih planova nisam imao, ali taj mi je uspeo. Tek posle posete Carstvu po prvi put sam tačno shvatio u kakvo oružje možemo pretvoriti trgovinu.
<BR>&nbsp;&nbsp;&nbsp;&nbsp;&nbsp;Ovo što nam predstoji, Sate, predstavlja Seldonovu krizu, a Seldonove krize ne rešavaju pojedinci već istorijske sile. Kada je planirao tok naše buduće istorije Hari Seldon nije računao na sjajne herojske podvige, već na široki zamah privrede i sociologije. Stoga se rešenja za razne krize moraju ostvariti onim snagama koje su nam u datom trenutku dostupne. U ovom slučaju to je trgovina."
<BR>&nbsp;&nbsp;&nbsp;&nbsp;&nbsp;Sat skeptički podiže obrve i iskoristi stanku: "Nadam se da mi inteligencija nije manja od prosečne, no činjenica je da tvoje nedorečeno predavanje nije baš mnogo jasno."
<BR>&nbsp;&nbsp;&nbsp;&nbsp;&nbsp;"Biće", odvrati Melou. "Uzmimo da je do sada moć trgovine bila potcenjena. Mislilo se da je neophodno sveštenstvo pod našom kontrolom da bi ona postala moćno oružje. To nije baš tako, a ovo je moj doprinos Galaktičkoj situaciji. Trgovina bez sveštenika! Samo trgovina. Dovoljno je jaka. Budimo vrlo jednostavni i određeni. Korelija je sada u ratu sa nama. Usled toga obustavljena je i naša trgovina s njom. Međutim, u protekle tri godine ona je svoju privredu sve više i više zasnivala na atomskoj tehnici koju smo mi uveli i koju jedino mi možemo produžiti da isporučujemo; primetićeš da ovo uprošćavam kao osnovnu računsku radnju. Šta misliš da će se desiti kada mali atomski generatori počnu da otkazuju, a jedna naprava za drugom prestane da radi?
<BR>&nbsp;&nbsp;&nbsp;&nbsp;&nbsp;Prve na redu su sprave za domaćinstvo. Posle pola godine ovakve pat-pozicije, koje se ti toliko gnušaš, ženin atomski nož neće raditi. Njen štednjak će početi da se kvari. Mašina za pranje posuđa neće obavljati posao kako valja. Jednog vrelog letnjeg dana regulator temperature i vlažnosti u njenom domu će zamreti. Šta se onda događa?"
<BR>&nbsp;&nbsp;&nbsp;&nbsp;&nbsp;Čekao je na odgovor, a Sat mu mirno uzvrati: "Ništa. U ratu ljudi trpe mnoge stvari."
<BR>&nbsp;&nbsp;&nbsp;&nbsp;&nbsp;"Sasvim tačno. Trpe. U neograničenom broju slaće svoje sinove da ginu groznom smrću u pokvarenim svemirskim brodovima. Podnosiće neprijateljsko bombardovanje, čak i ako zbog toga budu morali da žive na bajatom hlebu i smrdljivoj vodi u pećinama na pola milje pod zemljom. Međutim, teško je izdržati male stvari kad ne postoji patriotski zanos zbog neposredne opasnosti. Biće to pat-pozicija. Neće biti žrtava, bombardovanja, ni bitaka.
<BR>&nbsp;&nbsp;&nbsp;&nbsp;&nbsp;Imaće samo nož koji ne seče, štednjak na kome se ne može kuvati i kuću u kojoj se zimi smrzavaju. To će stvoriti nezadovoljstvo i narod će gunđati."
<BR>&nbsp;&nbsp;&nbsp;&nbsp;&nbsp;Čudeći se, Sat polako upita: "Čoveče, ti u to polažeš nade? Šta očekuješ? Ustanak domaćica? Neku žakeriju? Pobunu mesara i bakalina koji mašu satarama i noževima uzvikujući: 'Vratite nam, zaboga, naše bleštavobele atomske mašine za pranje rublja.'"
<BR>&nbsp;&nbsp;&nbsp;&nbsp;&nbsp;"Ne, gospodine", nestrpljivo odbrusi Melou, "to ne, ali očekujem opšte gunđanje i nezadovoljstvo koje će se kasnije proširiti i na važnije ličnosti."
<BR>&nbsp;&nbsp;&nbsp;&nbsp;&nbsp;"A koje bi to važnije ličnosti bile?"
<BR>&nbsp;&nbsp;&nbsp;&nbsp;&nbsp;"Proizvođači, vlasnici fabrika, industrijalci iz Korelije. Kad proteknu dve godine u pat-poziciji mašine po fabrikama će jedna po jedna početi da otkazuju. Ta industrijska preduzeća, koja smo sva do jednog opremili našim novim atomskim uređajima, odjednom će se naći na rubu propasti. Teška industrija će odjednom i en masse ustanoviti da poseduje mašine za staro gvožđe koje ne rade."
<BR>&nbsp;&nbsp;&nbsp;&nbsp;&nbsp;"Fabrike su im, kao što znaš, sasvim dobro radile pre tvog dolaska, Melou."
<BR>&nbsp;&nbsp;&nbsp;&nbsp;&nbsp;"Da, Sate, radile su... uz dvadeseti deo današnjeg profita, a da ne pominjemo troškove njihovog vraćanja u prvobitno, preatomsko stanje. Koliko će se održati komodor kada industrijalac, finansijer i prosečan čovek budu protiv njega?"
<BR>&nbsp;&nbsp;&nbsp;&nbsp;&nbsp;"Onoliko koliko bude hteo, čim se bude prisetio da nabavi nove atomske generatore od Carstva."
<BR>&nbsp;&nbsp;&nbsp;&nbsp;&nbsp;Melou se veselo nasmeja. "Pogrešio si, Sate, pogrešio si onoliko koliko i sam komodor. Potpuno si pogrešio i ništa nisi shvatio. Pazi, čoveče, Carstvo ne može ništa da im nadoknadi. Carstvo je uvek bilo carstvo divovskih sredstava. Sve su računali u planetama, sunčanim sistemima, u čitavim sektorima Galaksije. Generatori su im džinovski, jer su im se i razmišljanja kretala u džinovskim razemerama.
<BR>&nbsp;&nbsp;&nbsp;&nbsp;&nbsp;Ali mi, mi, naša mala Zadužbina, naša jedina planeta gotovo bez ikakvih rezervi metala, mi smo morali da iziđemo na kraj sa skučenom privredom. Naši generatori su morali da budu veličine naprstka, jer smo samo toliko metala mogli da potrošimo. Morali smo da razvijemo nove tehnike i nove metode, tehnike i metode koje Carstvo nije u stanju da sledi, jer se toliko degenerisalo da više nije kadro da ostvari nikakav stvarni životni napredak u nauci.
<BR>&nbsp;&nbsp;&nbsp;&nbsp;&nbsp;I pored svih njihovih atomskih polja, dovoljno velikih da zaštite brod, grad ili celu planetu, nikada ne bi mogli da naprave polje koje bi čuvalo pojedinca.
<BR>&nbsp;&nbsp;&nbsp;&nbsp;&nbsp;Da bi jedan grad snabdevali svetlošću i toplotom imaju šestospratne motore, video sam ih, dok bi naš stao u ovu sobu. Kad sam jednom od njihovih atomskih stručnjaka rekao da olovna kapsula veličine oraha sadrži atomski generator, gotovo da se zagrcnuo od neverice.
<BR>&nbsp;&nbsp;&nbsp;&nbsp;&nbsp;Pa i svoje sopstvene kolose više ne poznaju. Mašine rade automatski iz pokolenja u pokolenje, a oni što se o njima staraju pripadaju naslednoj kasti koja bi bila bespomoćna kad bi makar jedna jedina D-cev u celoj toj ogrmnoj strukturi pregorela.
<BR>&nbsp;&nbsp;&nbsp;&nbsp;&nbsp;Ceo ovaj rat je bitka između ova dva sistema; između Carstva i Zadužbine; između velikog i malog. Da bi zgrabili kontrolu nad svetom podmićuju ogromnim brodovima koji mogu voditi boj, ali nemaju nikakav ekonomski smisao. Nasuprot tome, mi podmićujemo stvarčicama nekorisnim u ratu, ali bitnim za blagostanje i zaradu.
<BR>&nbsp;&nbsp;&nbsp;&nbsp;&nbsp;Jedan kralj ili komodor primiće brodove, pa i ratovati. U istoriji je uvek bilo samovoljnih vladara koji su dobrobit svojih podanika trampili za ono što su oni smatrali čašću, slavom i osvajanjem. Međutim, u životu su važne male stvari... a Asper Argo neće odoleti privrednoj krizi koja će za dve ili tri godine zahvatiti celu Koreliju."
<BR>&nbsp;&nbsp;&nbsp;&nbsp;&nbsp;Sat je stajao pored prozora, okrenut leđima Melouu i Dželu. Već je bio sumrak, a ono nekoliko zvezda, raštrkanih tu na samom rubu Galaksije, treperilo je na magličastoj i paperjastoj pozadini Sočiva, gde su se nalazili ostaci još moćnog Carstva koje je s njima zaratilo.
<BR>&nbsp;&nbsp;&nbsp;&nbsp;&nbsp;Sat reče: "Ne, nisi ti taj čovek."
<BR>&nbsp;&nbsp;&nbsp;&nbsp;&nbsp;"Ne veruješ mi?"
<BR>&nbsp;&nbsp;&nbsp;&nbsp;&nbsp;"Hoću da kažem da nemam poverenja u tebe. Suviše si slatkorečiv. Lepo si me namagarčio, onda, prilikom svog puta na Koreliju, kada sam mislio da te držim na uzdi. Kada sam mislio da sam te na suđenju saterao u ugao, izmigoljio si se i pomoću demagogije dospeo pravo u gradonačelničku stolicu. Kod tebe ništa nije neposredno; ne postoji nijedan motiv iza koga ne stoji drugi; nijedna izjava a da nema tri smisla.
<BR>&nbsp;&nbsp;&nbsp;&nbsp;&nbsp;Pretpostavimo da si izdajica. Pretpostavimo da ti je poseta Carstvu donela njegovu novčanu pomoć i obećanje da ćeš vladati. Tvoji postupci bili bi upravo ovakvi kakvi su. Izazvao bi rat, pošto bi ojačao neprijatelja. A za sve bi našao uverljivo objašnjenje, toliko uverljivo da bi svakog ubedilo."
<BR>&nbsp;&nbsp;&nbsp;&nbsp;&nbsp;"Hoćeš, dakle, da kažeš da nema kompromisa?" blago upita Melou.
<BR>&nbsp;&nbsp;&nbsp;&nbsp;&nbsp;"Hoću da kažem da se moraš ukloniti, milom ili silom."
<BR>&nbsp;&nbsp;&nbsp;&nbsp;&nbsp;"Već sam te upozorio na to šta je alternativa saradnji."
<BR>&nbsp;&nbsp;&nbsp;&nbsp;&nbsp;U iznenadnom nastupu osećanja, Džorejnu Satu navali krv u lice: "Opominjem te, Hobere Meloue sa Smirna, ukoliko me budeš uhapsio neće biti milosti. Moje ljude ništa neće sprečiti da šire istinu o tebi, običan narod Zadužbine će se ujediniti protiv svog tuđinskog vladara. On poseduje svest o sudbini kakvu jedan Smirnjanin nikada ne može imati... i ta svest će te uništiti."
<BR>&nbsp;&nbsp;&nbsp;&nbsp;&nbsp;Hober Melou mirno reče dvojici stražara koji upravo uđoše: "Vodite ga. Uhapšen je."
<BR>&nbsp;&nbsp;&nbsp;&nbsp;&nbsp;Sat reče: "Bila je to tvoja poslednja prilika."
<BR>&nbsp;&nbsp;&nbsp;&nbsp;&nbsp;Melou zgnječi cigaru, ne pogledavši ga.
<BR>&nbsp;&nbsp;&nbsp;&nbsp;&nbsp;Posle pet minuta, Džel se promeškolji i umorno reče: "Pošto si upravo stvorio mučenika, šta ćemo sad?"
<BR>&nbsp;&nbsp;&nbsp;&nbsp;&nbsp;Melou prestade da se igra pepeljarom i podiže pogled. "Nije to onaj nekadašnji Sat. Ovaj je kao bik kome je krv navalila u oči. Galaksije mi, on me mrzi."
<BR>&nbsp;&nbsp;&nbsp;&nbsp;&nbsp;"Utoliko je opasniji."
<BR>&nbsp;&nbsp;&nbsp;&nbsp;&nbsp;"Opasniji? Besmislica! Izgubio je svaku moć rasuđivanja."
<BR>&nbsp;&nbsp;&nbsp;&nbsp;&nbsp;Džel turobno primeti: "Suviše si samouveren, Melou. Previđaš mogućnost narodnog ustanka."
<BR>&nbsp;&nbsp;&nbsp;&nbsp;&nbsp;"Siguran si u sebe!"
<BR>&nbsp;&nbsp;&nbsp;&nbsp;&nbsp;"Siguran sam u Seldonovu krizu i istorijsku vrednost njihovih rešenja, spoljnu i unutrašnju. Ima nešto što nisam rekao Satu malopre. On je pokušao da samu Zadužbinu kontroliše pomoću religioznih snaga, kao što je kontrolisao Spoljne svetove, i nije uspeo, što je najpouzdaniji znak da je religija odigrala svoju ulogu u Seldonovom planu.
<BR>&nbsp;&nbsp;&nbsp;&nbsp;&nbsp;Privredna kontrola dejstvuje drugačije. Da parafraziram onaj tvoj čuveni citat Salvora Hardina, loš je onaj atomski blaster koji ne nišani u dva pravca. Ukoliko je Korelija napredovala pomoću naše trgovine i mi smo. Ukoliko korelijske fabrike propadnu bez naše robe i ukoliko blagostanje Spoljnih svetova iščezne zbog trgovačke izolacije, propašće i naše fabrike, a iščeznuti i naše blagostanje.
<BR>&nbsp;&nbsp;&nbsp;&nbsp;&nbsp;Nema nijedne fabrike, nijednog trgovačkog centra ili brodske kompanije koja nije pod mojom kontrolom i koju ne bih mogao da smrvim ukoliko bi Sat pokušao da potpiri revoluciju. Tamo gde njegova propaganda prođe, ili gde izgleda da bi mogla uspeti, postaraću se da nestane blagostanja. Gde ne bude imala uspeha i dalje će vladati blagostanje, jer će moje fabrike uvek raditi punom parom.
<BR>&nbsp;&nbsp;&nbsp;&nbsp;&nbsp;Ovakav način razmišljanja me čini sigurnim da će se stanovnici Korelije pobuniti izjašnjavajući se za blagostanje. Siguran sam da se mi protiv njega nećemo buniti. Igra će biti odigrana do samog kraja."
<BR>&nbsp;&nbsp;&nbsp;&nbsp;&nbsp;"Znači", reče Džel, "uvodiš plutokratiju. Od nas stvaraš zemlju dućandžija i bogatih trgovaca. Kakva nam je onda budućnost?"
<BR>&nbsp;&nbsp;&nbsp;&nbsp;&nbsp;Melou podiže svoje sumorno lice i jarosno viknu: "Što bi budućnost bila moja briga? Nema sumnje da je Seldon predvideo budućnost i izvršio pripreme za nju. U vremenu koje dolazi nastupiće nove krize onda kada moć novca odumre kao sila kao što je to upravo slučaj sa religijom. Neka moji naslednici rešavaju te nove probleme, kao što sam ja rešio problem današnjice."
<BR>
<BR>&nbsp;&nbsp;&nbsp;&nbsp;&nbsp;KORELIJA - ...I tako se, posle tri godine rata koji će u istoriji svakako ostati zabeležen kao rat u kome se najmanje ratovalo, Republika Korelija bezuslovno predala, a Hober Melou je u srcima žitelja Zadužbine zauzeo mesto pored Harija Seldona i Salvora Hardina.
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
</P></TD></TR></TABLE>
</CENTER>
</BODY>
</HTML>
