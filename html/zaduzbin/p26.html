<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;U Vinisovim odajama vladala je apsolutna tišina kada se na televizoru pojavi lik kneza Levkina. Videvši izmučeno lice svog sina i uniformu u dronjcima, namesnik zaprepašćeno uzdahnu i sruči se u stolicu, lica iskrivljenog od iznenađenja i strepnje.
<BR>&nbsp;&nbsp;&nbsp;&nbsp;&nbsp;Hardin je flegmatično slušao, ovlaš prekrštenih šaka u krilu, dok je tek krunisani kralj Leopold sedeo šćućuren u najtamnijem uglu, grčevito grizući zlatom opleten rukav. Čak i vojnici behu izgubili onaj bezizražajni pogled koji ih odlikuje, te su, nanizani pored vrata, sa atomskim blasterima na gotovs, krišom bacali poglede na lik na televizoru.
<BR>&nbsp;&nbsp;&nbsp;&nbsp;&nbsp;Levkin je govorio umornim, isprekidanim glasom, oklevajući, kao da mu šapuću, i nimalo ljubazno: "Anakreonska flota... saznavši za prirodu svog zadatka... a odbivši saučesništvo... u gnusnom svetogrđu... vraća se na Anakreon... upućujući sledeći ultimatum... onim bogohulnim grešnicima... koji su se usudili da upotrebe neposvećenu silu... protiv Zadužbine... izvora sveg blagoslovenog... i protiv Galaktičkog duha. Obustavite smesta svako ratovanje protiv... istinske vere... oličene u našem... svešteniku Teu Aporatu... i neka se taj rat više nikada ne nastavi i..." ovde nstade duga stanka, a zatim on produži, "i neka se bivši knez namesnik baci u tamnicu i izvede pred crkveni sud zbog svojih zločina. U protivnom će kraljevska flota... posle povratka na Anakreon... razneti u vazduh palatu... i preduzeti sve druge neophodne mere... kako bi uništila gnezdo grešnika... i jazbinu uništitelja ljudskih duša koji sada imaju prevlast."
<BR>&nbsp;&nbsp;&nbsp;&nbsp;&nbsp;Glas se uz jecaj prekide, a ekran potamne.
<BR>&nbsp;&nbsp;&nbsp;&nbsp;&nbsp;Hardinovi prsti brzo dotaknuše atomo-lampicu, i njeno svetlo se ugasi; namesnik, kralj i vojnici postadoše sada samo magličasti obrisi, dok se po prvi put ukaza aura koja je okruživala Hardina.
<BR>&nbsp;&nbsp;&nbsp;&nbsp;&nbsp;Nije to bila plamteća svetlost, jer na nju samo kraljevi imaju pravo, već manje spektakularna, manje impresivna, a ipak, na svoj način, efikasna i korisnija.
<BR>&nbsp;&nbsp;&nbsp;&nbsp;&nbsp;Hardinov glas se sa blagom ironijom obrati onom istom Vinisu koji ga je pre pola časa proglasio ratnim zarobljenikom, dok je za Terminus rekao da se nalazi pred uništenjem, a sada je bio zbunjena sena, slomljena i nema.
<BR>&nbsp;&nbsp;&nbsp;&nbsp;&nbsp;"Ima jedna stara basna koja te može zanimati", reče Hardin, "stara koliko i čovečanstvo, jer su i najstariji zapisi samo prepisi još starijih. Ona glasi:
<BR>&nbsp;&nbsp;&nbsp;&nbsp;&nbsp;'Pošto je imao vuka za moćnog i opasnog neprijatelja, konj je živeo u stalnom strahu za svoj život. Doteran do očajanja priseti se da potraži moćnog saveznika. Tako se obrati čoveku i ponudi mu savez, ukazujući na to da je vuk i čoveku neprijatelj. Čovek smesta prihvati ortakluk i ponudi da iz istih stopa ubije vuka, ukoliko mu njegov novi ortak pomogne tako što će mu staviti na raspolaganje svoje hitre noge. Konj pristade i dozvoli čoveku da ga zauzda i osedla. Čovek uzjaha, potera vuka i ubi ga. Radosni konj, kome je laknulo, zahvali čoveku i reče: "A sad, pošto je naš neprijatelj mrtav, skini uzde i sedlo i vrati mi moju slobodu."
<BR>&nbsp;&nbsp;&nbsp;&nbsp;&nbsp;Na to se čovek grohotom nasmeja i odvrati: "Do đavola s tim. Điha-a-a, đogate! i snažno obode mamuzama.'
<BR>&nbsp;&nbsp;&nbsp;&nbsp;&nbsp;I dalje je vladala tišina. Senka, koja je nekada bila Vinis, ne pomeri se.
<BR>&nbsp;&nbsp;&nbsp;&nbsp;&nbsp;Hardin mirno produži: "Nadam se da uočavaš analogiju. U težnji da zauvek učvrste potpunu nadmoć nad svojim narodima kraljevi Četiri kraljevstva prihvatiše religiju nauke koja ih je napravila bogovima, a ta ista religija bila je za njih uzda i sedlo, zato što je životnu krv, atomsku energiju, stavila na raspolganje sveštenicima koji su naređenja, to valja reći, primali od nas, a ne od vas. Ubili ste vuka, ali se njih više niste mogli otarasiti..."
<BR>&nbsp;&nbsp;&nbsp;&nbsp;&nbsp;Vinis skoči na noge; u polumraku oči su mu bile kao sumanute. Glas mu je bio promukao, nesuvisao. "Svejedno, pašćeš mi šaka. Nećeš mi umaći! Istrunućeš! Nek' nas raznesu u vazduh! Nek' sve raznesu! Istrunućeš! Dokazaću ti ja!"
<BR>&nbsp;&nbsp;&nbsp;&nbsp;&nbsp;On histerično zagrme: "Vojnici! Streljajte ovog đavola! Raznesite ga! Raznesite ga!"
<BR>&nbsp;&nbsp;&nbsp;&nbsp;&nbsp;Hardin se na stolici okrete prema vojnicima i nasmeši im se. Jedan od njih uperi atomski blaster, a zatim ga spusti. Ostali se i ne pomeriše. Salvor Hardin, gradonačelnik Terminusa, okružen mekom aurom, koji se osmehivao s toliko poverenja, čovek pred kojim se sva moć Anakreona raspala u prah, bio je moćniji od njih uprkos naređenju kreštavog manijaka.
<BR>&nbsp;&nbsp;&nbsp;&nbsp;&nbsp;Vinis vrisnu neku psovku i otetura se do najbližeg vojnika. Iz čovekove ruke divlje izbi atomski blaster i uperi ga na Hardina, koji se ne pomeri, gurnu oroz i uspostavi kontakt.
<BR>&nbsp;&nbsp;&nbsp;&nbsp;&nbsp;Bledi neisprekidani zrak pogodi polje koje je okruživalo gradonačelnika Terminusa i bezopasno se neutralisa. Cerekajući se, Vinis jače pritisnu oroz. Hardin se i dalje smešio, jedino što aura njegovog polja sile postade malo jasnija, jer je apsorbovala energiju atomske eksplozije. U uglu, Leopold pokri oči i zaječa.
<BR>&nbsp;&nbsp;&nbsp;&nbsp;&nbsp;Uz očajnički krik, Vinis izabra novu metu i ponovo opali; sručio se na pod, glave raznete u ništavilo.
<BR>&nbsp;&nbsp;&nbsp;&nbsp;&nbsp;Na taj prizor Hardin se strese i prošapta: "Do kraja čovek neposredne akcije. Poslednji izlaz."
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
