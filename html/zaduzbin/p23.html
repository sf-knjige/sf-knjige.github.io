<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Sneg beše prestao da pada ali se na zemlji napravio debeo prekrivač, tako da se sjajno zemaljsko vozilo nezgrapno i s naporom kretalo opustelim ulicama. Turobna siva svetlost praskozorja bila je hladna, ne samo u pesničkom već i u veoma bukvalnom smislu, tako da niko, čak ni u tada tako uzburkanom stanju zadužbinske politike, bio on akcionista ili prohardinovac, nije imao dovoljno žara da toliko rano otpočne svoju uličnu aktivnost.
<BR>&nbsp;&nbsp;&nbsp;&nbsp;&nbsp;Johanu Liju se to nije dopalo i on poče glasno da gunđa. "Loše će to izgledati, Hardine. Kazaće da si se izmigoljio."
<BR>&nbsp;&nbsp;&nbsp;&nbsp;&nbsp;"Neka govore ako žele. Moram da odem na Anakreon, a želim da to učinim bez teškoća. Prestani, Li."
<BR>&nbsp;&nbsp;&nbsp;&nbsp;&nbsp;Hardin se zavali u meko sedište i lako zadrhta. U dobro zagrejanom vozilu nije bilo hladno, ali bilo je nečeg studenog u snegom pokrivenom svetu, što ga je, čak i kroz staklo, uznemiravalo.
<BR>&nbsp;&nbsp;&nbsp;&nbsp;&nbsp;Zamišljeno, on reče: "Jednog dana, kad to dođe na red, trebalo bi da uvedem klimatizaciju Terminusa. To se može uraditi."
<BR>&nbsp;&nbsp;&nbsp;&nbsp;&nbsp;"Pre toga bih voleo da nekoliko drugih stvari bude urađeno", reče Li. "Na primer, kako bi bilo da se klimatizuje Sermak? Za to bi bila baš pogodna jedna lepa, suva ćelija, u kojoj bi preko cele godine bilo dvadeset i pet stepeni."
<BR>&nbsp;&nbsp;&nbsp;&nbsp;&nbsp;"Onda bi mi zaista bila potrebna telesna straža", reče Hardin, "a ne samo ova dvojica." Pokaza na dvojicu Lijevih snagatora koji su sedeli napred, pored vozača, i oštro motrili na prazne ulice, s prstima na obračima atomskih blastera. "Očigledno hoćeš da izazoveš građanski rat."
<BR>&nbsp;&nbsp;&nbsp;&nbsp;&nbsp;"Ja? Ima drugih koji džaraju, tako da ne bi bilo potrebno mnogo truda, to mogu da ti kažem." Stade da nabraja podižući jedan za drugim kratke prste. "Prvo, juče je u Gradskom veću Sermak napravio tarapanu i zatražio da se podigne optužnica."
<BR>&nbsp;&nbsp;&nbsp;&nbsp;&nbsp;"Bio je potpuno u pravu", hladno odgovori Hardin. "Ali, njegov predlog je odbačen sa 206 prema 184 glasa."
<BR>&nbsp;&nbsp;&nbsp;&nbsp;&nbsp;"Sigurno. Sa većinom od dvadeset i dvoje, a računali smo najmanje na šezdeset. Ne poriči, znaš da si računao."
<BR>&nbsp;&nbsp;&nbsp;&nbsp;&nbsp;"Bila je to tesna većina", priznade Hardin.
<BR>&nbsp;&nbsp;&nbsp;&nbsp;&nbsp;"Dobro. Drugo, posle glasanja pedeset i devet članova Stranke akcije ustalo je i izmarširalo iz Većnice."
<BR>&nbsp;&nbsp;&nbsp;&nbsp;&nbsp;Hardin je ćutao, a Li produži: "Treće, pre nego što je izašao, Sermak je zaurlao da si izdajnik i da na Anakreon ideš da bi naplatio svojih trideset srebrnjaka, da su većnici koji su glasali protiv podizanja optužnice saučesnici u veleizdaji, a da Stranka akcije nije tek tako tako dobila svoj naziv. Dakle, na šta ti to miriše?"
<BR>&nbsp;&nbsp;&nbsp;&nbsp;&nbsp;"Na teškoće, pretpostavljam."
<BR>&nbsp;&nbsp;&nbsp;&nbsp;&nbsp;"I ti sad u zoru hvataš maglu kao neki zločinac. Treba da se sa njima suočiš, Hardine, a ako treba i da proglasiš vanredno stanje, svemira mi!"
<BR>&nbsp;&nbsp;&nbsp;&nbsp;&nbsp;"Nasilje je poslednji izlaz..."
<BR>&nbsp;&nbsp;&nbsp;&nbsp;&nbsp;"...za nesposobnog. Koješta!"
<BR>&nbsp;&nbsp;&nbsp;&nbsp;&nbsp;"U redu. Videćemo. Saslušaj me pažljivo Li. Pre trideset godina otvorila se Vremenska kripta na pedesetu godišnjicu osnivanja Zadužbine, i pojavio se Snimak Harija Seldona da bi nam pružio pravu predstavu o tome šta se zaista zbiva."
<BR>&nbsp;&nbsp;&nbsp;&nbsp;&nbsp;"Sećam se." Prisećajući se, Li sa poluosmehom klimnu. "Tog dana smo preuzeli upravu."
<BR>&nbsp;&nbsp;&nbsp;&nbsp;&nbsp;"Tačno. To je bila prva od naših velikih kriza. Ovo je druga, a na tri nedelje od danas biće osamdeseta godišnjica osnivanja Zadužbine. Zar ne misliš da to nešto znači?"
<BR>&nbsp;&nbsp;&nbsp;&nbsp;&nbsp;"Misliš da će se ponovo pojaviti?"
<BR>&nbsp;&nbsp;&nbsp;&nbsp;&nbsp;"Nisam završio. Seldon nikada nije pomenuo da će se ponovo pojaviti, shvataš, ali to bi bilo u skladu sa čitavim planom. Uvek je davao sve od sebe da od nas sakrije svako predznanje. Ne postoji način da se utvrdi, a da se ne rasturi cela Kripta, da li je radijumska brava tako podešena da se još koji put otvori, ali je zato verovatno podešena da se sama uništi ukoliko bismo to pokušali. Za svaki slučaj sam posle prve njegove pojave tamo odlazio na svaku godišnjicu. Nikada se nije pojavio, ali ovo je prvi put da zaista postoji kriza."
<BR>&nbsp;&nbsp;&nbsp;&nbsp;&nbsp;"Onda će se pojaviti."
<BR>&nbsp;&nbsp;&nbsp;&nbsp;&nbsp;"Možda. Ne znam. Ipak, u ovom je stvar. Na današnjoj sednici Veća, pošto budeš saopštio da sam otišao na Anakreon, zvanično ćeš saopštiti i to da će se 14. marta pojaviti još jedan snimak Harija Seldona, koji će sadržati poruku od najveće važnosti u vezi nedavne uspešno prebrođene krize. To je veoma važno, Li. Ma koliko da ti budu postavljali pitanja, nemoj ništa dodavati."
<BR>&nbsp;&nbsp;&nbsp;&nbsp;&nbsp;Li ga je netremice gledao."Da li će poverovati?"
<BR>&nbsp;&nbsp;&nbsp;&nbsp;&nbsp;"To nije važno. Zbuniće se, a to i želim. Biće u nedoumici da li je to tačno i šta sam time želeo; ukoliko nije, odlučiće da odlože akciju do posle 14. marta. A ja ću se vratiti mnogo ranije."
<BR>&nbsp;&nbsp;&nbsp;&nbsp;&nbsp;Li je bio nesiguran. "Ali ono 'uspešno prebrođeno'. To je koještarija."
<BR>&nbsp;&nbsp;&nbsp;&nbsp;&nbsp;"Koještarija koja vrlo zbunjuje. Evo aerodroma!"
<BR>&nbsp;&nbsp;&nbsp;&nbsp;&nbsp;Glomazni vasionski brod nazirao se u polutami. Hardin odgaca kroz sneg prema njemu, a na otvorenom ulazu osvrnu se ispruživši šaku.
<BR>&nbsp;&nbsp;&nbsp;&nbsp;&nbsp;"Zbogom, Li. Ne volim što te ostavljam da se ovako pržiš kao u tiganju, ali nikom drugom ne verujem. Čuvaj se vatre."
<BR>&nbsp;&nbsp;&nbsp;&nbsp;&nbsp;"Ne brini. Tiganj je dovoljno vruć. Izvršavaću naređenja." On se povuče unazad, a vratnice se zatvoriše.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
