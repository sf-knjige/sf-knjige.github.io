<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Zmajevi tetovirani na podlakticama peckali su Gavena zbog toplote popodnevnog sunca. Pogledao ih je sa čuđenjem koje ga nije napuštalo još od kako se pojavio Merlin. Vijugave, zmijolike linije prekrivale su čvrste mišiće. Istetovirao ih mu je starac plemena iz močvare, koristeći trnje i plavu boju vrbolike. Gaven je još bio napola u transu kada je posao počeo, a kada je stao da oseća bol, ponovo je potisnuo svest. Tetovaža ga je isprva bolela, ali sada ga je na nju podsećalo samo povremeno peckanje.
<BR>&nbsp;&nbsp;&nbsp;&nbsp;&nbsp;Rekli su mu da se odmara, ali ležanje na ovčijim kožama, mada je bio okupan i odeven u tuniku od vezenog lana, jedva da mu je bilo stvarnije od probe koju je upravo izdržao. Nije mogao da poriče šta mu se desilo, ali nije još ni počeo da shvata. Druidi su ga nazvali Pendragon, pozdravivši ga kao sveštenika-kralja, kakvi su vladali zemljom sada odavno potopljenom pod morem. No, njemu se činilo da je dolina Avalon veoma malo kraljevstvo. Hoće li i on, kao Hrist koga je otac Josif takođe zvao kralj, imati kraljevstvo koje nije na ovom svetu?
<BR>&nbsp;&nbsp;&nbsp;&nbsp;&nbsp;Otpio je razblaženo vino iz pehara koji su mu ostavili kraj postelje. Možda će kasnije, kada ova noć prođe, on i Siana vladati kao kralj i kraljica u Vilinskoj Zemlji. Od toga mu je srce brže zakucalo. Nije je video još od obreda u praskozorje. No, večeras će i ona plesati oko Beltanske vatre. On će, kao kralj, hodati među plesačima i smeće da odabere bilo koju ženu koja mu se dopadne. Već je znao koju želi. Uprkos vremenu provedenom u vojsci, čim je ugledao Sianu znao je da za prvo iskustvo sa ljubavlju žene ne bi odabrao nijednu drugu devojku.
<BR>&nbsp;&nbsp;&nbsp;&nbsp;&nbsp;Osetio je da se uzbudio čim je i pomislio na nju. Da je sve bilo prema planu, spojili bi se još prošle godine, ali on ju je napustio. Da li ga je čekala? Sanjao je da jeste, ali znao je koliki se pritisak vrši na sveštenice da učestvuju u obredima, i nije se usuđivao da je pita. Nije ni bilo važno. U duhu, ona pripada njemu. Preko površine vode u močvari čuo se drhtavi zvuk bubnjeva. Gaven oseti da i njegovo srce bije sa njima i nasmeši se, iako su mu se oči sklapale. Uskoro. Uskoro.
<BR>
<BR>&nbsp;&nbsp;&nbsp;&nbsp;&nbsp;Sledeće godine, pomisli Kaileja dok je gledala plesačice, moraće da premeste proslavu na livadu u podnožju Tora. Na otvorenom prostoru unutar kamenog kruga jedva je bilo mesta za sve druide i mlade sveštenice, a narod iz močvare još je pristizao, pažljivo ih gledajući sa ivice vatrom osvetljenog kruga. Neverovatno koliko se brzo pronela vest, ali svakako im je rekao onaj stari lovac koga su pozvali da Gavenu istetovira zmajeve.
<BR>&nbsp;&nbsp;&nbsp;&nbsp;&nbsp;Sveštenice su, naravno, još od jutros znale šta se desilo, jer su se druidi vratili niz Tor sa sjajem u očima. Činilo joj se da oseća izvesno iščekivanje, drugačije od uobičajenog prazničnog raspoloženja. Izgledalo joj je da su sve žene posebno udešavale kosu i ukrase za sebe. Večeras će među njima hoditi kralj. Koju li će odabrati?
<BR>&nbsp;&nbsp;&nbsp;&nbsp;&nbsp;Kaileja nije morala da gleda u srebrnu činiju sa vodom da bi znala odgovor. Čak i da nije od detinjstva voleo Sianu, to što ju je video kao Devicu Nevestu tog jutra ispuniće mu srce njenom lepotom i ljupkošću. Sveštenici i sveštenice na Avalonu ne venčavaju se po običajima ljudi, ali kada se spajaju u Velikom Obredu, oni su sredstvo kojim se sjedinjuju Gospodar i Gospa. Večeras će se ovde odigrati kraljevsko venčanje, i Gavenovo spajanje sa Sianom doneće blagoslov zemlji.
<BR>&nbsp;&nbsp;&nbsp;&nbsp;&nbsp;Znala je da je Gaven rođen za neku veliku sudbinu, ali ko je mogao i pomisliti na ovo? Kaileja se nasmešila sopstvenom oduševljenju. I ona je, na neki način, bila opčinjena kao i mlade sveštenice, jer sanjala je o Gavenu i Siani kao o svetom kralju i kraljici, koji će vladati dušom Britanije sa Avalona, a ona će biti iza njih.
<BR>&nbsp;&nbsp;&nbsp;&nbsp;&nbsp;Za svečanost su bila kupljena dva vola i ispečena na ražnjevima u podnožju brega. Meso su preneli do vrha u korpama, a narod iz močvare doneo je jelensko meso, barske ptice i sušenu ribu. Vresovo pivo u kožnim mešinama i medovina u zemljanim čašama takođe su bili njihov doprinos. A u prostoru između kamenog kruga i posmatrača poređanih u obliku polumeseca plamtela je vatra. Kada bi pogledala na jugozapad, videla bi sjaj vatre koja je gorela na Zmajevom ostrvu. Znala je da se sa tog mesta vidi druga vatra, a od nje treća, sve do kraja sveta, baš kao što je put što vodi na severoistok, ka ogromnom krugu od kamenja u podnožju svetog brda, noćas označen vatrom.
<BR>&nbsp;&nbsp;&nbsp;&nbsp;&nbsp;Ove noći, zadovoljno pomisli ona, ove noći je čitava Britanija protkana svetlošću koju mogu videti čak i jednom rođeni, oni bez unutarnjeg duha!
<BR>&nbsp;&nbsp;&nbsp;&nbsp;&nbsp;Devojka iz naroda močvare, sa gustom crnom kosom vezanom trakom od puzavica divlje ruže, kleče pred sveštenicu stidljivo i ljupko, nudeći joj iz korpice suve bobice u medu. Kaileja podiže plavi veo sa lica i uze nekoliko, smešeći se. Devojka, ugledavši srebrni polumesec koji je blistao nad manjim polumesecom tetoviranim na svešteničinom čelu, načini gest dubokog poštovanja i brzo odvrati pogled.
<BR>&nbsp;&nbsp;&nbsp;&nbsp;&nbsp;Kada je otišla, Vrhovna sveštenica ostavi lice otkriveno. Ovo je noć svečanosti, kada se otvaraju vrata između svetova i duhovi lebde, slobodni. Nema potrebe za tajanstvenošću. Veo je ionako bio samo simbol - Kaileja je znala kako da izazove opsenu senke preko svog lica ukoliko joj ustreba. Devojke koje je poučavala bile su ubeđene da i ona, kao Vilinska Kraljica, može da se pojavi niotkuda.
<BR>&nbsp;&nbsp;&nbsp;&nbsp;&nbsp;Zvuku bubnjeva, koji je pulsirao pod zvucima svečanosti kao otkucaji srca, iznenada se pridruži talasavi zvuk harfe. Jedan mladi druid doneo je svoju malu harfu na vrh Tora. Sada je sedeo prekrštenih nogu kraj malog, tamnoputog bubnjara, nakrivljene plavokose glave, osluškujući ritam. Sledećeg trenutka muzici se priduži gorkoslatki jauk roga, poskakujući oko skladnih tonova harfe kao mlado tele na cvetnoj livadi.
<BR>&nbsp;&nbsp;&nbsp;&nbsp;&nbsp;Devojka sa vencem od divlje ruže poče da se njiše uz muziku, preplićući ruke, njišući kukovima ispod haljine od jelenske kože. Prvo oklevajući, a onda sve slobodnije, pridružiše joj se Dika i Lisanda. Bubnjanje se ubrzavalo, i uskoro su im čela sijala od znoja, a tanka plava tkanina tunike lepila im se za telo. Kako su lepe, pomisli Kaileja dok ih je gledala. Čak i ona se njihala uz muziku, a prošle su mnoge godine otkako je poslednji put plesala na svečanosti.
<BR>&nbsp;&nbsp;&nbsp;&nbsp;&nbsp;Primetila je promenu u ritmu plesa, nekakav talas pokreta nalik na promenu toka kada čovek zagazi u potok. Igračice skliznuše u stranu, okrećući se, i Kaileja ugleda Gavena. Nosio je beli kraljevski kilt, sa zlatnim pojasom. Na grudima mu je ležao kraljevski medaljon, delo nekog drevnog majstora, a kao krunu je nosio zeleno hrastovo lišće.
<BR>&nbsp;&nbsp;&nbsp;&nbsp;&nbsp;Uz tetovirane zmije na podlakticama, to su mu bili jedini ukrasi. Ali nije mu ni trebalo ništa drugo. Meseci rimljanske vojne obuke uobličili su mu telo i stvorili mu čvrste mišiće na rukama i nogama. Osim toga, sa lica su mu nestale i poslednje detinjaste obline; sada su se jasno videle kosti, potpuno uravnotežene. Dečak koga je volela i za koga je strahovala sada je nestao. Ovo je bio muškarac.
<BR>&nbsp;&nbsp;&nbsp;&nbsp;&nbsp;I kralj, pomisli ona, svesna sjaja koji ga je okruživao. Da li ga želi? Kaileja je znala da i dalje poseduje moć da se zaogrne sjajem od koga bi izbledela čak i Sianina blistava mladost. Ali ako je, kao što je podozrevala, veza između njih dvoje iskovana u pradavna vremena, Gaven bi izabrao sebi pravog para čak i kada bi izgledala kao veštica. U svakom slučaju, Siana je mlada i može da rodi Gavenovo dete, što Kaileja, bez obzira na svu svoju mudrost i svu magiju, sada više nikako ne bi mogla.
<BR>&nbsp;&nbsp;&nbsp;&nbsp;&nbsp;Nije on voljeni moje duše, pomisli ona uz prizvuk tuge. Duša muškarca koji bi bio moj par još nije otelotvorena. Njeno zanimanje samo je prirodna reakcija na mušku privlačnost kralja i na moć Beltanskih vatri. Ove noći Gaven je svačiji voljeni - muškaraca i žena, mladih i starih.
<BR>&nbsp;&nbsp;&nbsp;&nbsp;&nbsp;Je li tako Eilan videla dečakovog oca kada joj je prišao kraj Beltanskih vatri? Gaven je viši nego što je bio Gaj, i mada mu je profil pravi rimljanski, njoj se činilo da su mu oči na Eilan. No, Gaven ovog trenutka zapravo uopšte nije ličio na svoje roditelje, nego na nekoga drugog, koga je poznavala u drugim, davnim životima.
<BR>&nbsp;&nbsp;&nbsp;&nbsp;&nbsp;'Godišnji Kralj', pronese se šapat dok je on prolazio između igračica, i Kaileja oseti ubod predviđanja. Dečakov otac postao je to neposredno pred smrt. No, Gaven nosi svete zmajeve. On nije samo Godišnji Kralj, koji tokom četiri godišnja doba uživa počasti, a potom, ako vremena tako zahtevaju, biva žrtvovan, nego je Pendragon, koji služi zemlji čitavog života.
<BR>&nbsp;&nbsp;&nbsp;&nbsp;&nbsp;Devojke su se okupile oko njega i uvukle ga u ples. Videla ga je kako se smeje, uhvativši jednu devojku za ruke i okrenuvši je u krug, a onda je ostavivši zadihanu i nasmejanu da bi prišao drugoj, zakratko je zagrlio i poslao je u zagrljaj nekog mladića. Plesali su sve dok se svi sem Gavena, koji je izgledao spreman da nastavi čitave noći tako, nisu zadihali. Tada je dopustio da ga odvedu do sedišta, pokrivenog mekom jelenskom kožom isto kao Kailejino, sa druge strane vatre.
<BR>&nbsp;&nbsp;&nbsp;&nbsp;&nbsp;Doneli su mu hranu i piće. Bubnjanje prestade, i ostao je samo umilni treptaj flaute, prodevajući se kroz žamor priče i smeha. Kaileja otpi malo razvodnjenog vina i dobroćudno se nasmeši, razgledajući okupljene.
<BR>&nbsp;&nbsp;&nbsp;&nbsp;&nbsp;Okrenula se kad je ponovo začula bubanj, tih i stalan kao otkucaji srca.
<BR>&nbsp;&nbsp;&nbsp;&nbsp;&nbsp;Bubnjar, čovek iz močvare, mora da je znao šta nailazi, ali Kaileja se namrštila, pitajući se šta Vodohodač i starci oko njega sada smeraju. Ništa neprijateljsko, svakako - bili su goloruki, osim uobičajenih noževa u kanijama za pojasom - nego nešto još ozbiljnije, ili je možda samo nešto drugačije od vedrog opuštanja na svečanosti. Šta to nose? Ona ustade i tiho pođe oko vatre, kako bi bolje videla.
<BR>&nbsp;&nbsp;&nbsp;&nbsp;&nbsp;"Ti si kralj." U Vodohodačevom grlenom glasu jasno se osećalo da to nije pitanje, već izjava. On okrznu pogledom zmajeve na Gavenovim podlakticama. "Kao drevni koji su došli sa mora. Mi pamtimo." Starci su klimali glavom. "Pamtimo stare priče."
<BR>&nbsp;&nbsp;&nbsp;&nbsp;&nbsp;"Tako je", reče Gaven, i Kaileja je znala da je tokom probe video svoje ranije živote i da mu je dozvoljeno da ih zapamti. "Ponovo sam došao."
<BR>&nbsp;&nbsp;&nbsp;&nbsp;&nbsp;"Onda ti dajemo ovo", reče starac. "Naši prvi kovači iskovali su ga od pale zvezde - vrlo, vrlo davno. A kada se slomio, čarobnjak vašeg naroda ga je iscelio. U to vreme, gospodaru, koristio si ga da nas zaštitiš, i kada si umro, mi smo ga sakrili." Pružio je zavežljaj koji je nosio, dugačak i umotan u šarenu kožu.
<BR>&nbsp;&nbsp;&nbsp;&nbsp;&nbsp;Nastupi tišina dok ga je Gaven primao. Kaileja je čula kako joj srce bije, teško i sporo. Unutar zavežljaja, kao što su joj sopstvena prastara sećanja govorila, nalazio se mač.
<BR>&nbsp;&nbsp;&nbsp;&nbsp;&nbsp;Imao je crnu oštricu, dugačku koliko i kod rimljanskog konjičkog mača, sa oblikom lista koji je viđala na bronzanim sečivima kakva druidi koriste u obredima. Ali bronza nikada ne može da sija tako, kao ogledalo. Metal zvezde... Slušala je o takvim oštricama, ali nikada nijednu nije videla. Ko bi pomislio da narod iz močvare čuva takvu dragocenost? Ma koliko ponizni, oni su zaista bili veoma staro pleme.
<BR>&nbsp;&nbsp;&nbsp;&nbsp;&nbsp;"Sećam se..." tiho reče Gaven. Balčak mu je pristajao u ruku kao da je krojen za njegov dlan. Podigao je mač, i odsjaji plamena preleteše preko lica okupljenih.
<BR>&nbsp;&nbsp;&nbsp;&nbsp;&nbsp;"Onda ga uzmi, da nas braniš", reče Vodohodač. "Zakuni se!"
<BR>&nbsp;&nbsp;&nbsp;&nbsp;&nbsp;Mač lako skliznu uvis. Nekadašnji dečak Gaven svakako bi ga ispustio. Vešt okret zgloba sada ga je lako pokrenuo kroz vazduh. Baš je čudno, pomisli Kaileja, da su ga upravo Rimljani naučili kako da postane zaštitnik onih koje sami terorišu.
<BR>&nbsp;&nbsp;&nbsp;&nbsp;&nbsp;"Zakleo sam se da služim Gospi", tiho reče Gaven. "Sada se kunem i vama, i zemlji." On okrete oštricu i zaseče sopstvenu nadlanicu. Nije morao da pritisne - mač je bio oštar kao zmijski zub - i sledećeg časa tamna krv mu navre i poče da kaplje na zemlju. "U ovom životu, i ovom telu", nastavi on. "A što se duha tiče, obnavljam zakletvu koju sam već dao..."
<BR>&nbsp;&nbsp;&nbsp;&nbsp;&nbsp;Kaileja uzdrhta. Kakva je to sećanja ponovo stekao dok je bio u brdu? Uz malo sreće, vremenom će izbledeti. Biće mu teško da normalno živi ako se suviše dobro seća prošlih života.
<BR>&nbsp;&nbsp;&nbsp;&nbsp;&nbsp;"Služićemo te u životu i smrti, gospodaru." Vodohodač dodirnu prstom krv na tlu, a zatim svoje čelo, ostavljajući na sebi crveni trag. Drugi mladići učiniše isto, a onda se postrojiše oko Gavena kao počasna straža, po dvojica sa svake strane. Mladi druidi koji su to posmatrali izgledali su zapanjeno dok su pokušavali da shvate ovaj preobražaj nekoga ko je do pre godinu dana bio samo jedan od njih.
<BR>&nbsp;&nbsp;&nbsp;&nbsp;&nbsp;Kaileja pogleda uvis. Zvezde su se okretale ka ponoći, i vatra je jenjavala. Zvezdane plime se okreću; bližilo se vreme za najdublju magiju.
<BR>&nbsp;&nbsp;&nbsp;&nbsp;&nbsp;"Gde je Siana?" tiho upita Gaven. Kaileja shvati da je on pretraživao skup i pre nego štio su mu doneli mač.
<BR>&nbsp;&nbsp;&nbsp;&nbsp;&nbsp;"Uđi u krug. Pozovi svoju nevestu, i ona će doći."
<BR>&nbsp;&nbsp;&nbsp;&nbsp;&nbsp;Oči mu iznenada blesnuše svetlošću koja nije poticala od vatre. Bez reči je pošao ka kamenom krugu. Pratnja pođe za njim, ali kada je prošao između dva kamena na ulazu, oni se tu zaustaviše. Gaven na trenutak pogleda oltar, a onda podiže mač i ostavi ga pred kamen, kao ponudu. Praznih ruku se okrenuo i pogledao put kojim je došao.
<BR>&nbsp;&nbsp;&nbsp;&nbsp;&nbsp;"Siana! Siana! Siana!" povika on, i čežnja u tom pozivu pronese ga kroz sve svetove.
<BR>&nbsp;&nbsp;&nbsp;&nbsp;&nbsp;Na trenutak je čitav Tor nemo čekao.
<BR>&nbsp;&nbsp;&nbsp;&nbsp;&nbsp;A onda, izdaleka, začuše zvuk nalik na srebrna zvonca. Potom se začu bubnjanje, brzo i toliko vedro da je od njega srce radosno poskakivalo u grudima. Kaileja pogleda niz brdo i ugleda svetlost kako im se približava. Uskoro je mogla da razabere lica - ostatak naroda močvare, i druga, ne sasvim ljudska, ali koja mogu da hode među ljudima u ovoj noći, kada se otvaraju kapije između svetova.
<BR>&nbsp;&nbsp;&nbsp;&nbsp;&nbsp;Među njima se kretao beli sjaj - dugačka, prozirna tkanina koju su držali kao baldahin nad onom koju su pratili. Muzika postade snažna, glasovi su se izvijali u nevestinskoj pesmi, i kada je kolona stigla do ivice brega, pratnja se povuče i zaostade.
<BR>&nbsp;&nbsp;&nbsp;&nbsp;&nbsp;Kralj na krunisanju, mladoženja na svadbi, sveštenik na posvećenju - svi oni imaju svoj trenutak božanskog sjaja. A Gaven, dok je gledao kako mu dovode nevestu, bio je sve troje.
<BR>&nbsp;&nbsp;&nbsp;&nbsp;&nbsp;A Siana - ma koliko bila velika lepota Boga, lepota Boginje ga je prevazišla. Dok su podizali baldahin i dok je devojka prolazila između stubova njemu u susret, krunisana belim glogom, Kaileja je znala da ni sa svom svojom magijom ne bi mogla da joj se približi. Jer, dok je Gaven spavao, Siana se vratila u majčino kraljevstvo, i dragulji Drugog Sveta sada su krasili kćer Vilinske Kraljice.
<BR>
<BR>&nbsp;&nbsp;&nbsp;&nbsp;&nbsp;Gavenu je čitavo telo podrhtavalo od udara srca. Bilo mu je drago što je spustio mač; ovako uzdrhtao, svakako bi se posekao. Ljudi sa bakljama koji su dopratili Sianu sada su stajali oko kruga. Dok je Siana prolazila između kamenja i prilazila mu, svetlo kao da je postalo jače, a svet izvan kruga nestade.
<BR>&nbsp;&nbsp;&nbsp;&nbsp;&nbsp;Tog trenutka ne bi umeo da kaže je li ona lepa. To je bila ljudska reč, a on, iako je učio za barda, ne bi mogao rečima da izrazi ono što je upravo osećao. Želeo je da joj se pokloni i da poljubi tlo po kome je hodala, ali osećao je da se i u njemu budi nešto jednako božansko i hita joj u susret. Video je u njenim očima odraz toga.
<BR>&nbsp;&nbsp;&nbsp;&nbsp;&nbsp;"Pozvao si me, voljeni, i došla sam..." Glas joj je bio tih; u očima joj je video sjaj koji ga je podsetio na ljudsku devojku sa kojom je nekada davno tražio ptičija gnezda. Sada mu je bilo lakše da podnese božansku moć što je pulsirala u njemu.
<BR>&nbsp;&nbsp;&nbsp;&nbsp;&nbsp;"Naše spajanje", s mukom reče on, "služiće zemlji i narodu. Ali pitam te, Siana: ako sada legneš sa mnom, hoće li to služiti tebi?"
<BR>&nbsp;&nbsp;&nbsp;&nbsp;&nbsp;"A šta ćeš raditi ako kažem ne?" U njenom osmehu bilo je blagog izazivanja.
<BR>&nbsp;&nbsp;&nbsp;&nbsp;&nbsp;"Uzeo bih neku drugu - bilo koju - i pokušao da izvršim svoju dužnost. Ali tada bi to radilo samo moje telo, a ne srce niti duša. Ti si sveštenica. Želim da znaš da ću razumeti ako..." Zurio je u nju, želeći da ona shvati to što nije mogao da glasno kaže.
<BR>&nbsp;&nbsp;&nbsp;&nbsp;&nbsp;"Ali nisam", odgovori mu ona, "a nisi ni ti."
<BR>&nbsp;&nbsp;&nbsp;&nbsp;&nbsp;Siana mu pruđe bliže i položi mu dlanove na ramena, podigavši lice da primi poljubac, a Gaven, ruku još spuštenih, saže se da primi ono što mu je ponudila. Kad su im se usne dodirnule, on oseti da je Bog sada potpuno u njemu.
<BR>&nbsp;&nbsp;&nbsp;&nbsp;&nbsp;Ličilo je na vatru koja ga je ispunila prethodne noći, ali bilo je blaže, zlatnije. Znao je da je on Gaven, ali bio je svestan i onog Drugog koji je znao, za razliku od Gavena, kako da odveže složen čvor nevestinskog vela i kako da otkači broševe koji su joj pridržavali haljinu. Uskoro je stajala naga pred njim, a ljupke obline njenog tela bile su lepše i od dragulja koje je još nosila.
<BR>&nbsp;&nbsp;&nbsp;&nbsp;&nbsp;Potom ona poče da mu otkopčava pozlaćeni pojas i vezice na kiltu sve dok i on nije bio slobodan. Zadivljeno joj je dodirnuo grudi, a onda, istovetnim pokretom kao da žele da postanu jedno biće, opet se poljubiše.
<BR>&nbsp;&nbsp;&nbsp;&nbsp;&nbsp;"Gde ćemo leći, ljubavi moja?" šapnu on kad je ponovo došao do daha.
<BR>&nbsp;&nbsp;&nbsp;&nbsp;&nbsp;Siana pođe unazad i leže na kamen. Gaven je stajao nad njom, osećajući ogromnu struju koja prolazi kroz Tor kako se diže iz srca brda, kroz njegove tabane, hitajući mu uz kičmu dok nije sav uzdrhtao od moći. Polako, kao da bi nagli pokret sve pokvario, on se naže nad nju i utonu među njene otvorene butine, spajajući svoje telo sa njenim.
<BR>&nbsp;&nbsp;&nbsp;&nbsp;&nbsp;U trenutku spajanja osetio je prepreku njenog devičanstva i znao je da nije lagala, ali to više nije bilo važno. Stigao je kući, sa slašću koju muškarac u njemu nije očekivao, i sa sigurnošću koju je bog u njemu sa radošću prepoznao. U prvom trenutku oboje su nepokretno ležali, ali nisu mogli da poriču moć koja ih je oboje obuzela.
<BR>&nbsp;&nbsp;&nbsp;&nbsp;&nbsp;Dok ga je Siana grlila, Gaven poče da se kreće u ritmu najstarijeg od svih plesova, i znao je da on sam predstavlja samo kanal za moć koja je rasla u njemu, koja ga je gonila da preda svu svoju snagu ženi u čijem naručju je ležao. Osećao je njenu vatru pod sobom, osećao je kako mu se još više otvara, i privijao se uz nju kao da bi i ovim ljudskim telom mogao da dosegne nešto još više.
<BR>&nbsp;&nbsp;&nbsp;&nbsp;&nbsp;U poslednjem trenutku, kada je mislio da je prevazišao svaku svesnu misao, začuo je njen šapat: "Ja sam oltar..."
<BR>&nbsp;&nbsp;&nbsp;&nbsp;&nbsp;"A ja sam žrtva", odgovorio je, i s tim rečima konačno našao olakšanje za strast čoveka i moć boga.
<BR>&nbsp;&nbsp;&nbsp;&nbsp;&nbsp;Moćni tok energije, pojačan sjedinjenjem Boga i Boginje, slivao se sa Tora. Suviše moćan za glavno korito, probijao se kroz svaki raspoloživi prolaz, pulsirajući kroz niže slojeve Tora da blagoslovi čitavu zemlju. Kaileja, koja je čekala izvan kruga, osetila je to i opustila se uz uzdah. Ostali, takođe osetivši šta se desilo, skočiše na noge, blistavih očiju. Bubnjevi, koji su nastavili stalni ritam otkako se Siana u krugu spojila sa Gavenom, eksplodiraše u tutnjavi oduševljenja, i prvo jedan glas, pa drugi i treći prihvatiše uzvik, sve dok čitavo brdo nije odjekivalo od radosti.
<BR>&nbsp;&nbsp;&nbsp;&nbsp;&nbsp;"Bog se spojio sa Boginjom", objavi Kaileja, "i Gospodar sa Zemljom!"
<BR>&nbsp;&nbsp;&nbsp;&nbsp;&nbsp;Bubnjari, posle prvog izliva radosti, pređoše na ritam za ples. Svi su poustajali, smejući se. Čak i najstariji druidi osetili su popuštanje napetosti. Sa njom je otišla i iznurenost, a izgleda i ustezanje. Oni koji su ranije samo posmatrali ples sada počeše da se njišu. Mlada devojka iz naroda močvare povuče starog Branosa u prostor pred vatrom, a on stade da poskakuje i vrti se mnogo veštije nego što je Kaileja mislila da je moguće.
<BR>&nbsp;&nbsp;&nbsp;&nbsp;&nbsp;Iako je vatra bila niža, delovala je vrelije nego ranije. Uskoro su plesači bili obliveni znojem. Na Kailejino iznenađenje, upravo jedna od njenih sveštenica, Lisanda, prva je svukla tuniku, ali ostali su se brzo ugledali na nju. Mladić i devojka iz naroda močvare, oslobođeni opasnosti da im se odeća zapali, uhvatiše se za ruke i prekočiše vatru, za sreću.
<BR>&nbsp;&nbsp;&nbsp;&nbsp;&nbsp;Dok ih je gledala, Kaileja pomisli da su prošle godine otkako je videla toliku radost na Beltan. Možda i nikada, jer su obredi u Vernemetonu uvek bili opterećeni strahom od Rimljana, a u Avalonu su tek počinjali da uče navike zemlje. No, to je bilo višestruko nadoknađeno spajanjem sina druida sa kćeri Vilinskog Naroda. Svi mogu da budu zadovoljni noćašnjom svečanošću, pomisli Kaileja dok je gledala uznjihane igrače.
<BR>&nbsp;&nbsp;&nbsp;&nbsp;&nbsp;No, noć, ma koliko radosna, ne može večito da traje. Dvoje po dvoje, muškarci i žene povlačili su se da slave svoje obrede na padinama. Ostali su se umotali u ogrtače i polegali da spavaju kraj vatre. Baklje onih koji su čuvali krug odavno su zgasnule, ali kamenje je bacalo sopstvene senke koje su dovoljno zaklanjale one što su ležali unutar kruga.
<BR>&nbsp;&nbsp;&nbsp;&nbsp;&nbsp;Nešto pre svitanja, deo mladih ode da odseče Beltansko drvo i da sakupi zelenilo kojim će okititi zgrade u podnožju Tora. Ples oko drveta, tokom dana, mada jednako radostan, bio je pre neka vrsta ukrasa nego što je ličio na noćnu proslavu kraj vatri, i pružio je priliku i devicama i deci da učestvuju u svečanosti.
<BR>&nbsp;&nbsp;&nbsp;&nbsp;&nbsp;Kaileja, koja je manje plesala i pila od ostalih, a bila je navikla na bdenje, ispraćala je noć, još sedeći u svojoj velikoj stolici kraj vatre. Ali čak je i ona zadremala kada je zora oterala noćne senke.
<BR>&nbsp;&nbsp;&nbsp;&nbsp;&nbsp;Dan je bio divan. Kroz svod od granja koji su im podigli da bi imali makar malo samoće, Gaven se zagledao sa vrha Tora preko zemlje prošaranje vodom, njivama i šumama, koja kao da se širila pod Beltanskim suncem. Bio je siguran da bi to pomislio i da nije toliko srećan. Doduše, osećao je bol na neobičnim mestima, a nova tetovaža pekla ga je dok je povijao mišiće pod njom, ali to su bili samo površinski bolovi, jedva primetni u poređenju sa veličanstvenim osećanjem blagodeti koje mu je pevalo u žilama.
<BR>&nbsp;&nbsp;&nbsp;&nbsp;&nbsp;"Okreni se", reče Ambios, "da ti operem leđa." Sipao je vodu na krpu. Sa druge strane pregrade, gde su kupali Sianu, začu se umilni zvuk devojačkog smeha.
<BR>&nbsp;&nbsp;&nbsp;&nbsp;&nbsp;"Hvala", reče Gaven. Svakog novoposvećenog pomalo maze, ali u Ambiosovom uslužnom ponašanju bilo je neobične poniznosti. Hoće li uvek biti tako? Lepo je osećati se kao kralj u ekstazi obreda, ali pitao se koliko će mu to prijati iz dana u dan.
<BR>&nbsp;&nbsp;&nbsp;&nbsp;&nbsp;Peckanje u podlakticama natera ga da spusti pogled na zmajeve. Neke stvari svakako su se zauvek promenile. Zmajevi neće nestati. I Siana je njegova zauvek.
<BR>&nbsp;&nbsp;&nbsp;&nbsp;&nbsp;Završio je kupanje i obukao zelenu lanenu tuniku bez rukava koju su mu doneli, bogato izvezenu zlatom. Nije ni pomišljao da druidi imaju u skladištima tako divne stvari. Vezao je pojas, pa potom pripasao mač. Iako na oštrici nije bilo nikakvog znaka starosti, kožne kanije bile su prašnjave, a šavovi kao da su počeli da popuštaju. Moraće se postarati za nove, pomislio je dok je izlazio ispod lisnatog zaklona.
<BR>&nbsp;&nbsp;&nbsp;&nbsp;&nbsp;Sve misli o maču smesta mu iščezoše iz glave kad je video Sianu. Bila je odevena, kao i on, u prolećno-zelenu boju, i upravo je stavljala na čelo novu krunu od belog gloga. Kosa joj je na suncu sijala kao crveno zlato.
<BR>&nbsp;&nbsp;&nbsp;&nbsp;&nbsp;"Gospo..." Uhvatio je njenu pruženu ruku i poljubio je. Jesi li srećna koliko i ja? pitao je njegov dodir.
<BR>&nbsp;&nbsp;&nbsp;&nbsp;&nbsp;"Ljubavi moja..." Još srećnija, odgovoriše mu njene oči. Jedva je čekao da padne noć, kada će ponovo moći da budu sami. Ona je sada bila samo ljudsko biće, ali ni kao Boginja u noći nije mu bila lepša nego sada.
<BR>&nbsp;&nbsp;&nbsp;&nbsp;&nbsp;"Gavene... gospodaru..." zamuca Lisanda. "Evo hrane za vas."
<BR>&nbsp;&nbsp;&nbsp;&nbsp;&nbsp;"Bolje da jedemo", promrmlja Siana. "Gozba koju pripremaju u podnožju neće biti gotova dok se ne završi podnevni ples oko drveta."
<BR>&nbsp;&nbsp;&nbsp;&nbsp;&nbsp;"Ja sam se nahranio" reče Gaven, stežući je za ruku, "ali uskoro ću opet biti gladan..."
<BR>&nbsp;&nbsp;&nbsp;&nbsp;&nbsp;Siana pocrvene, a onda se nasmeja i povuče ga ka stolu na kome su čekali hladno meso, hleb i pivo.
<BR>&nbsp;&nbsp;&nbsp;&nbsp;&nbsp;Taman su hteli da sednu, kada odozdo začuše viku.
<BR>&nbsp;&nbsp;&nbsp;&nbsp;&nbsp;"Zar već treba da siđemo?" upita Siana, ali u uzvicima je bilo hitnje koja nije odgovarala svečanosti.
<BR>&nbsp;&nbsp;&nbsp;&nbsp;&nbsp;"Beži!" jasno su se čule reči. "Oni dolaze - moraš da bežiš!"
<BR>&nbsp;&nbsp;&nbsp;&nbsp;&nbsp;"To je Tuarim!" uzviknu Lisanda, gledajući niz brdo. "Šta li ne valja?"
<BR>&nbsp;&nbsp;&nbsp;&nbsp;&nbsp;Obuka za koju je Gaven mislio da ju je odavno zaboravio sada ga podiže na noge i natera da se uhvati za balčak mača. Siana zausti da pita, a onda srete njegov pogled, pa samo ustade i stade kraj njega.
<BR>&nbsp;&nbsp;&nbsp;&nbsp;&nbsp;"Reci mi." Gaven pođe u susret mladom druidu koji se spoticao na samom kraju uzbrdice.
<BR>&nbsp;&nbsp;&nbsp;&nbsp;&nbsp;"Otac Pavle i njegovi monasi", dahtao je Tuarim. "Nose užad i čekiće. Kaže da će porušiti sveto kamenje na Toru!"
<BR>&nbsp;&nbsp;&nbsp;&nbsp;&nbsp;"To su samo starci", poče Gaven da ga umiruje. "Staćemo između njih i kruga. Neće moći da pomere ni nas, a kamoli kamenje, čak i ako su poludeli." Bilo mu je teško da poveruje kako su se mirni monasi sa kojima je pevao pretvorili u takve fanatike, čak i posle godinu dana slušanja oca Pavla.
<BR>&nbsp;&nbsp;&nbsp;&nbsp;&nbsp;"Nije samo to..." Tuarim proguta knedlu. "Nego vojnici. Gavene, moramo te skloniti odavde. Otac Pavle je poslao poruku u Devu i pozvao Rimljane!"
<BR>&nbsp;&nbsp;&nbsp;&nbsp;&nbsp;Gaven duboko udahnu, a srce mu je toliko tuklo da se nadao da to niko neće primetiti. Znao je šta Rimljani rade sa dezerterima. Na trenutak je ozbiljno pomislio na bekstvo. No, to je jednom već učinio, i ako mu u utrobi još gori stid što je napustio rat koji nije bio njegov i vojsku kojoj se nije zakleo, kako da živi sa samim sobom ako napusti narod koji ga je pozdravio kao Pendragona na Svetom Toru?
<BR>&nbsp;&nbsp;&nbsp;&nbsp;&nbsp;"Dobro!" On natera sebe da se osmehne. "Rimljani su razumni ljudi i imaju naređenje da štite svaku veru. Objasnuću im kako stoje stvari, i oni će sprečiti hrišćane da oštete kamenje."
<BR>&nbsp;&nbsp;&nbsp;&nbsp;&nbsp;Tuarimovo lice poče da se smiruje i Gaven ispusti vazduh, nadajući se da je to što je rekao tačno. A onda je postalo prekasno da se predomisli, jer na zaravan na vrhu stigao je otac Pavle, ljubičast u licu od napora i besa.
<BR>&nbsp;&nbsp;&nbsp;&nbsp;&nbsp;"Gavene! Sine moj, sine moj, šta su ti to učinili?" Sveštenik načini korak ka njemu, kršeći prste, a iza njega su išla još trojica. "Jesu li te naterali da se klanjaš njihovim idolima? Je li te ova kurva navela na sramni greh?"
<BR>&nbsp;&nbsp;&nbsp;&nbsp;&nbsp;Gavena naglo obuze bes, i on stade između Siane i starca.
<BR>&nbsp;&nbsp;&nbsp;&nbsp;&nbsp;"Ni na šta me nisu 'naterali', niti će! A ova žena je moja nevesta, pa bolje pazi šta govoriš o njoj!" Sada su i ostali hrišćani stigli do vrha Tora, i zaista su nosili maljeve i kožne konopce. On dade znak Tuarimu da skloni Sianu.
<BR>&nbsp;&nbsp;&nbsp;&nbsp;&nbsp;"Ona je demon, otelotvorenje zmije koja je preko Eve predala sve ljude grehu!" odvrati otac Pavle. "Ali još nije kasno, sine. Čak i blagosloveni Avgustin mogao je da se pokaje, a on je čitavu mladost proveo u grehu. Ako se pokaješ, ova jedna greška neće ti se računati. Idi od nje, Gavene." On pruži ruku. "Hodi sada sa mnom!"
<BR>&nbsp;&nbsp;&nbsp;&nbsp;&nbsp;Gaven ga je zapanjeno gledao. "Otac Josif bio je sveti čovek, blagosloveni duh koji je propovedao ljubav. Njega bih možda poslušao, ali on nikada ne bi govorio takvim rečima. Ti, starče, ti si potpuno poludeo!" On prostreli pogledom ostale, i u njegovom izrazu lica bilo je nečeg što ih je nateralo da ustuknu.
<BR>&nbsp;&nbsp;&nbsp;&nbsp;&nbsp;"Sada je na mene red da naređujem!" reče on i oseti kako ga optače astralno prisustvo kraljevskog plašta. "Došli ste nam kao molioci i mi smo vam pružili utočište i pustili smo vas da sagradite svoju crkvu kraj našeg svetog brega. Ali ovaj Tor pripada starim bogovima, koji štite ovu zemlju. Nemate prava da budete ovde; vaše stope kaljaju ovo sveto tlo. I zato vam velim: odlazite, inače će vas moćne sile koje zovete demoni na mestu zgromiti!"
<BR>&nbsp;&nbsp;&nbsp;&nbsp;&nbsp;Podigao je ruku, i iako je bila prazna, monasi uzmakoše kao da u njoj drži mač. Gaven se mračno osmehnu. Sledećeg trenutka će se okrenuti i pobeći. A onda začu trupkanje potkovanih sandala po kamenu. Stigli su Rimljani.
<BR>&nbsp;&nbsp;&nbsp;&nbsp;&nbsp;Bilo ih je desetorica, pod komandom oznojenog dekuriona, i svaki je imao u ruci kratko koplje. Jedva zaduvani, jednako oprezno su odmeravali ljutite hrišćane i uvređene druide.
<BR>&nbsp;&nbsp;&nbsp;&nbsp;&nbsp;Dekurion se zagleda u zlatni vez na Gavenovoj odeći, očito zaključi da je to oznaka položaja, pa se obrati baš njemu. "Tražim Gaja Macelija Severusa. Ovi monasi su nam javili da ga možda krijete kod sebe."
<BR>&nbsp;&nbsp;&nbsp;&nbsp;&nbsp;Neko iza Gavena jeknu, pa se naglo umiri. On odmahnu glavom, nadajući se da dekurion nije dovoljno dugo u Britaniji da bi video njegove upadljivo rimljanske crte lica.
<BR>&nbsp;&nbsp;&nbsp;&nbsp;&nbsp;"Proslavljamo verski praznik", tiho reče on. "Nikoga ne uznemiravamo."
<BR>&nbsp;&nbsp;&nbsp;&nbsp;&nbsp;"A ko si ti da tako govoriš?" namršti se dekurion.
<BR>&nbsp;&nbsp;&nbsp;&nbsp;&nbsp;"Zovem se Gaven, ja sam sin Eilan..."
<BR>&nbsp;&nbsp;&nbsp;&nbsp;&nbsp;"Budalo!" dreknu otac Pavle. "Razgovaraš upravo sa Gajem!"
<BR>&nbsp;&nbsp;&nbsp;&nbsp;&nbsp;Rimljanin raširi oči. "Gospodine", poče on, "šalje nas vaš deda..."
<BR>&nbsp;&nbsp;&nbsp;&nbsp;&nbsp;"Uhvatite ga!" ponovo ga prekide Pavle. "On je dezerter iz vaše vojske!"
<BR>&nbsp;&nbsp;&nbsp;&nbsp;&nbsp;Kroz postrojene vojnike pronese se pokret, i dok su druidi gledali u njih, otac Pavle gurnu jednog od svojih monaha prema kamenom krugu.
<BR>&nbsp;&nbsp;&nbsp;&nbsp;&nbsp;"Jesi li ti mladi Macelije?" nesigurno ga upita dekurion.
<BR>&nbsp;&nbsp;&nbsp;&nbsp;&nbsp;Gaven malo odahnu. Ako je njegov deda iz Deve spreman da govori za njega, možda će ipak uspeti da se izvuče.
<BR>&nbsp;&nbsp;&nbsp;&nbsp;&nbsp;"To je moje rimljansko ime, ali..."
<BR>&nbsp;&nbsp;&nbsp;&nbsp;&nbsp;"Jesi li bio u vojsci?" prekide ga Rimljanin.
<BR>&nbsp;&nbsp;&nbsp;&nbsp;&nbsp;Gaven se trže i okrete na zvuk udara čekića o kamen. Dvojica monaha vezala su užad oko jednog kamena i sada su ga vukla, a treći monah ljuljao je drugi kamen.
<BR>&nbsp;&nbsp;&nbsp;&nbsp;&nbsp;"Ispravi se, vojniče, i odgovaraj!"
<BR>&nbsp;&nbsp;&nbsp;&nbsp;&nbsp;Tri duga meseca Gaven je dresiran da reaguje na taj ton. Pre nego što je mogao da razmisli, telo mu se samo namesti u stav 'mirno', koji može da proizvede samo legionarska obuka. Sledećeg trenutka pokušao je da se opusti, ali šteta je već počinjena.
<BR>&nbsp;&nbsp;&nbsp;&nbsp;&nbsp;"Nikada nisam položio zavet!" uzviknu on.
<BR>&nbsp;&nbsp;&nbsp;&nbsp;&nbsp;"To će drugi presuditi", reče dekurion. "Sada moraš sa nama."
<BR>&nbsp;&nbsp;&nbsp;&nbsp;&nbsp;Iz kruga se začu jedno krak, a potom bolno stenjanje kamena po kome udara čekić. Jedna žena vrisnu, i Gaven se okrete na vreme da vidi kako se jedan kamen lomi i pada na tlo.
<BR>&nbsp;&nbsp;&nbsp;&nbsp;&nbsp;"Zaustavite ih!" uzviknu on. "Zabranjeno je uništavati hramove, a ovo je sveto tlo!"
<BR>&nbsp;&nbsp;&nbsp;&nbsp;&nbsp;"Ovo su druidi, vojniče!" prasnu na to hrišćanin. "Jesi li mislio da su ih Paulinius i Agrikola sve istrebili? Rim ne toleriše one koji koriste magiju protiv njega. Druidi i njihovi obredi su zabranjeni - tvoja je dužnost da uništiš svakog koga nađeš!" On jurnu ka drugom kamenu, koji je veće počeo opasno da se ljulja, i stade da ga gura. Monasi sa čekićima, ohrabreni uspehom, počeše da napadaju treći kamen.
<BR>&nbsp;&nbsp;&nbsp;&nbsp;&nbsp;Gaven je piljio u njega, zaboravivši i Rim i opasnost po sebe u naletu kraljevskog besa. Ne slušajući dekurionova naređenja, on pođe ka krugu.
<BR>&nbsp;&nbsp;&nbsp;&nbsp;&nbsp;"Pavle, ovo mesto pripada mojim bogovima, a ne tvojim! Dalje od tog kamena!" Glas nije bio njegov; vibrirao je i kroz kamenje. Ostali monasi prebledeše i uzmakoše, ali Pavle prasnu u smeh.
<BR>&nbsp;&nbsp;&nbsp;&nbsp;&nbsp;"Demoni, ne plašim vas se! Satanas, retro me!" On ponovo gurnu kamen.
<BR>&nbsp;&nbsp;&nbsp;&nbsp;&nbsp;Gaven ga ščepa za mršava ramena; otrgao da je od kamena i bacio na zemlju. Dok se ispravljao, čuo je zvuk i smesta prepoznao da neko izvlači mač iz kanija. Okrenuo se, tražeći rukom balčak svog mača.
<BR>&nbsp;&nbsp;&nbsp;&nbsp;&nbsp;Legionari su držali uperena koplja, ali Gaven je naterao svoje prste da se rastave. Neću da prospem krv na ovom svetom mestu! Nisu me proglasili za vojskovođu, nego za svetog kralja.
<BR>&nbsp;&nbsp;&nbsp;&nbsp;&nbsp;"Gaje Macelije Severuse, uhapšen si u ime Imperatora. Spusti ruke!" Dekurionov glas odjekivao je između njih dvojice dok je ovaj mahao mačem.
<BR>&nbsp;&nbsp;&nbsp;&nbsp;&nbsp;"Samo ako uhapsite i njih", pokaza Gaven monahe.
<BR>&nbsp;&nbsp;&nbsp;&nbsp;&nbsp;"Tvoja vera je zabranjena, i ti si pobunjenik", obrecnu se oficir. "Skini taj mač ili ću narediti vojnicima da te proburaze na licu mesta."
<BR>&nbsp;&nbsp;&nbsp;&nbsp;&nbsp;Ja sam kriv, tupo pomisli Gaven. Da nisam poželeo da budem Rimljanin, oni nikada ne bi saznali za Avalon!
<BR>&nbsp;&nbsp;&nbsp;&nbsp;&nbsp;Ali sada znaju, odgovori mu neki buntovnički deo sopstvene duše. Zašto da traćiš život za nekoliko kamenova?
<BR>&nbsp;&nbsp;&nbsp;&nbsp;&nbsp;Gaven pogleda kamenje. Gde je magija koja je plamtela od kamena do kamena kada se pojavio Merlin? Sada je to bilo samo stenje, neobično golo pod punim dnevnim svetlom, a on je bio budala što je zamišljao da je kralj. No, ma šta da je istina, na tom oltaru mu je Siana poklonila svoju ljubav, i nije smeo da dozvoli da ga ukaljaju neposvećene ruke oca Pavla. Iza stroja vojnika video je Sianu i pokušao da joj se nasmeši, a onda, da ga ne bi obuzelo očajanje, brzo odvrati pogled.
<BR>&nbsp;&nbsp;&nbsp;&nbsp;&nbsp;"Nikada nisam položio zakletvu Imperatoru, ali zakleo sam se da ću štititi ovo sveto brdo!" tiho reće on, i drevni mač koji mu je poklonio narod močvare - još sinoć - lako mu skliznu u dlan.
<BR>&nbsp;&nbsp;&nbsp;&nbsp;&nbsp;Dekurion dade znak. Preteći oštar vrh koplja blesnu na suncu. A onda, iznenada, bačeni kamen tresnu o gvozdenu kacigu, i koplje, prerano pušteno, daleko ga promaši.
<BR>&nbsp;&nbsp;&nbsp;&nbsp;&nbsp;Ostali druidi bili su nenaoružani, ali na vrhu Tora bilo je dovoljno stenja. Legionare zasu pljusak kamenja. Oni odgovoriše. Gaven vide kako koplje pogađa i obara Tuarima. Ostale sveštenice, hvala bogovima, odvlačile su Sianu.
<BR>&nbsp;&nbsp;&nbsp;&nbsp;&nbsp;Trojica vojnika jurnuše na njega, podignutih štitova i mačeva. Gaven se spusti u odbrambeni polučučanj, odbi prvi udarac pariranjem koje mu je usadio Rufinije, i nastavi pokret udarcem koji proseče bočne trake na oklopu i zabi se čoveku u bok. Vojnik dreknu i pade na leđa, a Gaven se okrete da dočeka sledećeg; sada je sjajni čelik njegovog mača probio oklop. Izraz iznenađenja na vojnikovom licu bio bi smešan da je Gaven imao vremena da u tome uživa, ali na njega se već okomio treći. Gaven skoči ka njemu, i dok mu je protivnikova oštrica samo zagrebala leđa, on zari svoju ispod ivice oklopa, čitavim putem do srca.
<BR>&nbsp;&nbsp;&nbsp;&nbsp;&nbsp;Telo u padu umalo da mu istrgne mač, ali Gaven uspe da ga iščupa. Četvorica mladih druida ležala su na zemlji. Priteklo im je u pomoć nekoliko ljudi iz naroda močvare, ali njihove strelice bile su gotovo beskorisne pred rimljanskim oklopima.
<BR>&nbsp;&nbsp;&nbsp;&nbsp;&nbsp;"Bežite..." mahnu im on. Zašto budale ne pobegnu dok još ima vremena? No, preostali druidi pokušavali su da stignu do njega, zovući ga po imenu.
<BR>&nbsp;&nbsp;&nbsp;&nbsp;&nbsp;Gavenov juriš iznenadio je Rimljane. Jedan pade od prvog udarca; drugi podiže štit na vreme i uzvrati mu udarac. Oštrica zaseče Gavenu mišicu, ali nije osetio bol. Zateturao se od udarca u leđa, ali sledećeg trenutka se uspravio i narednim zamahom odsekao čoveku ruku. Ostala su još petorica, kao i dekurion, i sada su postali oprezni. Možda će ipak uspeti. Divlje se iskezivši, on napade sledećeg vojnika brzim udarcima koji su komadali oklop.
<BR>&nbsp;&nbsp;&nbsp;&nbsp;&nbsp;Plavi zmajevi na Gavenovim rukama sada su pocrveneli, i mada i dalje ništa nije osećao, dobar deo te krvi bio je njegov. Zažmirkao je kad je preko njega prošla senka, a onda je skočio u stranu, možda malo sporije, da izbegne sledeći udarac. Nije od gubitka krvi, pomisli on, rizikujući da pogleda uvis, gde se tamna magla brzo širila preko do maločas vedrog neba.
<BR>&nbsp;&nbsp;&nbsp;&nbsp;&nbsp;Kaileja i Siana, pomisli on. One će ih srediti. Ja samo treba da izdržim.
<BR>&nbsp;&nbsp;&nbsp;&nbsp;&nbsp;Ali i dalje je imao petoricu protivnika. Mač mu je plamteo dok je vitlao njime. Legionar ispred njega odskoči, i Gaven se nasmeja. A onda, kao munja iz nebesa, nešto ga udari između lopatica. Gaven odskoči napred i pade na kolena, pitajući se šta ga to vuče naniže, zašto mu je odjednom tako teško da diše.
<BR>&nbsp;&nbsp;&nbsp;&nbsp;&nbsp;A onda spusti pogled i ugleda opaki vrh koplja kako mu štrči iz grudi. Odmahnuo je glavom, još ne verujući. Sada se brzo smračivalo, ali ne toliko brzo da bi rimljanski mačevi prestali da mu se zarivaju u leđa, noge i ramena.
<BR>&nbsp;&nbsp;&nbsp;&nbsp;&nbsp;A onda više ništa nije mogao da vidi. Zvezdani mač mu iskliznu iz utrnule ruke. "Siana..." šapnu on, i pade na sveto tlo Avalona, uzdahnuvši kao prethodne noći, kada je izlio svoj život u njenom naručju.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
