<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Druge Gavenove zime na Avalonu izbio je požar. Niko nije sa sigurnošću znao kako je počeo. Eiluned je tvrdila da je sigurno neka devojka prethodne večeri nepažljivo zapretala ugljevlje u velikoj sali. No, niko nije mogao da bude siguran. Tamo niko nije spavao, a kada su se sveštenice probudile od svetla, zgrada je već plamtela. Jak vetar povijao je plamen, noseći iskre kroz vazduh pravo na trščani krov Kuće Devojaka.
<BR>&nbsp;&nbsp;&nbsp;&nbsp;&nbsp;Odatle se požar širio ka kolibama druida. Gaven se probudio od kašljanja starog Branosa. U prvi mah je pomislio da se starac muči nešto više nego obično, ali kad se rasanio, osetio je zadah dima, pa je i sam počeo da kašlje. Iskočio je iz postelje i prišao vratima.
<BR>&nbsp;&nbsp;&nbsp;&nbsp;&nbsp;Tamne prilike žurno su se muvale naspram plamenog bleska, vičući. Dah vrelog vazduha podiže mu kosu sa čela kad je vetar promenio pravac. Iskre su šištale u travi pokrivenoj injem.
<BR>&nbsp;&nbsp;&nbsp;&nbsp;&nbsp;"Branose!" povika on, okrenuvši se. "Ustani! Vatra!"
<BR>&nbsp;&nbsp;&nbsp;&nbsp;&nbsp;Gaven nije posedovao ništa što bi mu nedostajalo, izuzev ovčijeg gunja. Jednom rukom navukao ga je preko glave, a drugom je vukao starca da ustane.
<BR>&nbsp;&nbsp;&nbsp;&nbsp;&nbsp;"Hajde... obuj se..." Navukao je Branosu obuću i zgrabio ćebe da ga omota oko njegovih mršavih ramena. Stari bard je stajao, klateći se, ali se odupro Gavenovom pokušaju da ga povuče ka vratima.
<BR>&nbsp;&nbsp;&nbsp;&nbsp;&nbsp;"Moja harfa..." Dečak je jedva razumeo njegovo mrmljanje.
<BR>&nbsp;&nbsp;&nbsp;&nbsp;&nbsp;"Nikad ne sviraš na njoj..." poče Gaven, a onda se zakašlja. Vatra mora da je zahvatila njihov krov, jer odaja je počela da se puni dimom. "Idi", jeknu on, gurnuvši starca ka vratima. "Ja ću ti je spasti!"
<BR>&nbsp;&nbsp;&nbsp;&nbsp;&nbsp;Na ulazu se pojavi lice; neko zgrabi Branosa i povuče ga napolje, vičući. No, Gaven se već okretao. Nad njim se iznenada pojavi plameni jezik, pojačan promajom sa vrata. On pođe ka uglu gde je stajao instrument, pod kožnom navlakom, trže se kad se po podu rasula masa varnica, a onda se baci napred, razgoneći rukom deliće zapaljene trske kao da su muve.
<BR>&nbsp;&nbsp;&nbsp;&nbsp;&nbsp;Harfa je bila velika gotovo koliko on, i teška, ali u tom trenutku stekao je snagu da je povuče kroz plamen i vrelinu koji su se spuštali naniže, i bacio se kroz vrata.
<BR>&nbsp;&nbsp;&nbsp;&nbsp;&nbsp;"Glupane mali!" dreknu Eiluned, raščupane kose i umazanog lica. "Zar nisi ni pomislio kako bi bilo Kaileji da si izgoreo?"
<BR>&nbsp;&nbsp;&nbsp;&nbsp;&nbsp;Gaven, nogu smrznutih od ledenog tla iako se još znojio od vreline vatre, zinu na nju, zapanjen tolikim besom. No, odmah vide užas u njenim očima i shvati da, optužujući ga, ona krije sopstveni strah. Koliko li je od onoga što ljudi čine, vređajući ga, samo način odbrane, kao što se jež sklupča kad se uplaši?
<BR>&nbsp;&nbsp;&nbsp;&nbsp;&nbsp;Zamišljaću je kao ježa, pomisli on, i kad me uvredi, setiću se da je ona, zapravo, veoma plašljiva životinjica.
<BR>&nbsp;&nbsp;&nbsp;&nbsp;&nbsp;Nekoliko druida pokušavalo je da sačuva preostale zgrade, polivajući krovove vodom sa svetog kladenca, ali bilo je premalo kofa, i sada je većina sveta samo stajala i gledala požar. Duga sala stajala je optočena vatrom, i plamen je lizao ka nebu kroz krov Kuće Devojaka. Druidska sala takođe je bila zahvaćena, kao i neke manje zgrade. Životinje su puštene iz staja i sada su uznemireno blejale, ali te zgrade možda su bile dovoljno udaljene da bi izbegle vatru.
<BR>&nbsp;&nbsp;&nbsp;&nbsp;&nbsp;Žene su jecale ili sedele u ošamućenom ćutanju, gledajući plamen. "Kako ćemo živeti?" šaputale su. "Kuda ćemo poći?"
<BR>&nbsp;&nbsp;&nbsp;&nbsp;&nbsp;Branos je sedeo i plakao, grleći harfu čvornovatim šakama.
<BR>&nbsp;&nbsp;&nbsp;&nbsp;&nbsp;Gaven se upita zašto je rizikovao život da je spase, a onda, osmotrivši veličinu instrumenta, upita se kako je to uspeo.
<BR>&nbsp;&nbsp;&nbsp;&nbsp;&nbsp;Kao u odgovor, dođoše mu reči: Uvek ćeš naći snage za ono što moraš da učiniš...
<BR>&nbsp;&nbsp;&nbsp;&nbsp;&nbsp;Branos podiže pogled, očiju osvetljenih plamsajima. "Hodi", zakrešta on. Ne obraćajući pažnju na Eiluned, dečak ustade i priđe mu. Stari bard ga uze za ruku i postavi je na harfu. "Tvoja je... ti si je spasao. Sada je tvoja..."
<BR>&nbsp;&nbsp;&nbsp;&nbsp;&nbsp;Gaven proguta knedlu. Svetlost plamena zlatasto se prelivala po žicama usađenim u uglačano drvo i bronzanim strunama. Glasovi oko njega sliše se u tihu huku, nalik na zvuk požara. Oprezno je pružio ruku i dodirnuo strunu, izazvavši samotan, mek ton.
<BR>&nbsp;&nbsp;&nbsp;&nbsp;&nbsp;Nije hteo da bude glasan, ali ton kao da je ostao u vazduhu. Okrenuše se oni najbliži, pa ostali, sledeći njihov pokret. Gaven je zurio u njih, prelazeći pogledom sa lica na lice, uviđajući da ih je umilni ton na trenutak odvojio od panike ili očajanja. Među tamnim prilikama našao je Kaileju, umotanu u šal. Njeno lice, pod svetlošću vatre, bilo je naborano i izobličeno od strepnje. Izgledala je stara. Jednom mu je pričala o plamenu u kome su izgoreli njegovi roditelji. Da li i sada misli na to? Oči ga zapekoše od sažaljenja nad sobom, jer nije znao šta je izgubio, i nad njom, jer ona je tako dobro poznavala njegovu majku.
<BR>&nbsp;&nbsp;&nbsp;&nbsp;&nbsp;A sada su oboje po drugi put gubili sve.
<BR>&nbsp;&nbsp;&nbsp;&nbsp;&nbsp;Zvuk harfe nestade. Kaileja pogleda Gavena pravo u oči. Na trenutak se namrštila, kao da se pita otkuda on tu. Potom joj se lice izmeni. Kasnije, kad se prisećao toga, jedina reč kojom je mogao da opiše ono što je bilo u njenim očima bila je 'čudo'. Dok ju je gledao, ona se ispravi, očito ponovo zauzimajući položaj Gospe od Avalona.
<BR>&nbsp;&nbsp;&nbsp;&nbsp;&nbsp;"Gospo", Eiluned je govorila u ime svih, "šta će biti sa nama? Hoćemo li se sada vratiti u Šumsku Kuću?"
<BR>&nbsp;&nbsp;&nbsp;&nbsp;&nbsp;Kaileja pogleda oko sebe. I druidi su je gledali, čak i Kunomaglos, njihov poredvodnik, koji je došao na Tor tragajući za životom mirne meditacije, i koji je bio sve nesrećniji kako je zajednica rasla.
<BR>&nbsp;&nbsp;&nbsp;&nbsp;&nbsp;"Sve ste, kao i uvek, slobodne. Šta želite da uradite?" Glas Vrhovne sveštenice bio je hladan.
<BR>&nbsp;&nbsp;&nbsp;&nbsp;&nbsp;Eilunedino lice se zgrči, i Gaven prvi put oseti da i nju žali. "Reci nam!" zajeca ona.
<BR>&nbsp;&nbsp;&nbsp;&nbsp;&nbsp;"Mogu da vam kažem samo šta ću ja da radim", reče Kaileja nešto blaže. Ponovo je pogledala vatru. "Dala sam zavet da ću na ovom svetom brdu stvoriti središte drevne mudrosti. Vatra može da uništi samo ono što je vidljivo ljudskom oku, ono što je načinjeno ljudskim rukama. Avalon srca ostaje..." Ona ponovo pogleda Gavena. "Kao što se duh pobedonosno diže iz tela koje sagoreva, tako se ni pravi Avalon ne nalazi u ljudskom svetu." Zastala je, kao da je sopstvene reči čude koliko i one koji je slušaju. "Odlučite po svom srcu. Ja ostajem da služim Boginji na ovom svetom brdu."
<BR>&nbsp;&nbsp;&nbsp;&nbsp;&nbsp;Gaven pogleda ostale i vide da ispravljaju leđa, sa novom svetlošću u očima. Kaileja potraži njegov pogled i on ustade kao da ga je prozvala.
<BR>&nbsp;&nbsp;&nbsp;&nbsp;&nbsp;"Ja ostajem", reče.
<BR>&nbsp;&nbsp;&nbsp;&nbsp;&nbsp;"I ja", reče glas kraj njega.
<BR>&nbsp;&nbsp;&nbsp;&nbsp;&nbsp;Gaven poskoči i ugleda Sianu, koja je imala majčin dar da se bešumno kreće. Sada su progovarali i ostali, obećavajući da će sve obnoviti. On steže Sianu za ruku.
<BR>&nbsp;&nbsp;&nbsp;&nbsp;&nbsp;Zima nije najzgodnije doba za gradnju. Gaven dunu u ukočene prste da ih ugreje, a potom pruži ruku naniže sa krova nove Kuće Devojaka da uzme konopac od upredene slame koji mu je pružala Siana, pa poče da privezuje za grede novi snop slame. Ona je drhtala; njeni obrazi, inače ružičasti, sada su postali purpurni od zime. Pričala mu je da u Vilinskoj zemlji vreme može biti hladno jesenje ili blago prolećno. Sigurno se pita zašto je uopšte pristala da obitava u zemlji smrtnika.
<BR>&nbsp;&nbsp;&nbsp;&nbsp;&nbsp;No, nije se žalila, a neće ni on, čak ni ako je zbog svoje male težine određen da se penje na krov, izložen svakom naletu ledenog vetra. On joj se nasmeši dok je jedan druid podizao novi naramak slame. Potom leže na bok, namesti slamu gde treba i uze od Siane novi slamni konopac da je zaveže. Barem nova zgrada ne mora da bude tako velika kao stara. Neke sveštenice našle su sklonište kod Vodohodača i njegovog plemena, ali druge su se vratile svojim porodicama. Stariji druidi i dečaci živeli su u maloj crkvi oca Josifa. I neki muškarci su otišli. Čak je i Kunomaglos, vođa druida, otišao u planine, tražeći samoću. Jedna kuća za muškarce i jedna za žene biće dovoljne do leta. Barem su skladišta i staje ostali neoštećeni.
<BR>&nbsp;&nbsp;&nbsp;&nbsp;&nbsp;Pretpostavljvao je da je sada Kaileja glavna za sve. Barem nije došao niko iz Vrenemetona da naredi drugačije. Ako se Vrhovna sveštenica i razočarala zbog onih što su otišli, nije to pokazivala. Gavenu se činilo da ona na te gubitke gleda kao na neophodno potkresivanje, posle koga će svi biti još snažniji. Isto je bilo i u svetu izvan doline Avalona, gde je Trajan pobedio u građanskom ratu i polako uređivao svoje carstvo.
<BR>&nbsp;&nbsp;&nbsp;&nbsp;&nbsp;Vetar je jačao. On poče da drhti, pa prekrsti ruke, krijući sleđene šake pod pazuhom.
<BR>&nbsp;&nbsp;&nbsp;&nbsp;&nbsp;"Siđi", reče Siana. "Pusti da malo ja radim. Još sam lakša od tebe."
<BR>&nbsp;&nbsp;&nbsp;&nbsp;&nbsp;Gaven odmahnu glavom. "Ja sam jači..." poče. No, ona ga prostreli pogledom, još više porumenevši od besa.
<BR>&nbsp;&nbsp;&nbsp;&nbsp;&nbsp;"Neka ona radi", javi se novi glas. Gaven zažmirka kad shvati da je kraj njih Kaileja.
<BR>&nbsp;&nbsp;&nbsp;&nbsp;&nbsp;"Ne može!" uzviknu on. "Ovde je suviše hladno!"
<BR>&nbsp;&nbsp;&nbsp;&nbsp;&nbsp;"Odabrala je da živi sa nama, i ja ne bih valjano obavljala svoju dužnost kad bih je štedela", strogo reče sveštenica.
<BR>&nbsp;&nbsp;&nbsp;&nbsp;&nbsp;Siana pogleda jedno, pa drugo, naizgled neodlučna da li joj se manje dopada Gavenov zaštitnički stav ili Kailejina grubost. Potom pruži ruku, uhvati ga za članak i cimnu. Gaven ciknu i poče da klizi, no sledećeg trneutka već se nalazio na pokrivenom delu krova i nije imao za šta da se uhvati. Stropoštao se pravo Kaileji pred noge.
<BR>&nbsp;&nbsp;&nbsp;&nbsp;&nbsp;Siana skoči i uzvera se na krov, brzo kao veverica. On ju je ljutito gledao, ali nije mogao da odoli njenom smehu. On odmahnu glavom, ustade i poče da priprema konopce, a Kaileja ode dalje, još se mršteći.
<BR>&nbsp;&nbsp;&nbsp;&nbsp;&nbsp;Te noći, dok je slušao Branosa i oca Josifa kako rapsravljaju o teoriji muzike, shvatio je da nikada nije bio toliko srećan. Najzad zagrejan, stomaka punog kaše, skupio se pod pokrivačima. Nije razumeo čitav njihov razgovor, ali naizmenično otpevane teme i talasava pesma harfe hranili su mu dušu.
<BR>
<BR>&nbsp;&nbsp;&nbsp;&nbsp;&nbsp;Prošla je zima, i leto za njom. Izgorele zgrade zamenjene su novim, još boljim, i sveštenice su počinjale da razmišljaju o građenju od kamena. Gavenovi prvi nespretni pokušaji sa harfom pretvorili su se u početke prave veštine. Takođe je nastavio da peva i sa ocem Josifom i hiršćanima, i njegov dečački sopran izvijao se nad njihovim dubljim glasovima.
<BR>&nbsp;&nbsp;&nbsp;&nbsp;&nbsp;Kako su se smenjivala godišnja doba, shvatio je da je nestalo nesigurnosti koju je uvek osećao kraj Kaileje. Prestao je da očekuje od nje da mu postane majka i, zapravo, kako je rastao, više to nije ni želeo. Nije bio siguran šta ona misli o njemu, ali kako je zajednica na Avalonu postajala sve sigurnija, mnogi su želeli da joj se pridruže, i ona je bila suviše zauzeta poučavanjem pridošlica da bi obraćala mnogo pažnje na njega.
<BR>&nbsp;&nbsp;&nbsp;&nbsp;&nbsp;Kad bi poodrasli, mladići i devojke povereni druidima na Toru radi daljeg obrazovanja provodili su dane odvojeno. No, za neke stvari opet su se okupljali, kada je posredi bilo učenje onoga što im je jednako potrebno, i za svečanosti. I tako je proteklo šest godina.
<BR>
<BR>&nbsp;&nbsp;&nbsp;&nbsp;&nbsp;"Sigurna sam da svi umete da nabrojite sedam ostrva Avalona, ali znate li zašto je svako od njih sveto?"
<BR>&nbsp;&nbsp;&nbsp;&nbsp;&nbsp;Trgnut upitnim Kailejinim glasom, Gaven žmirnu i ispravi leđa. Bila je sredina leta, i zemlja je ležala obavijena sanjivim mirom. U ovo doba godine narod Avalona živeo je uglavnom izvan kuća, i Gospa je okupila učenike ispod hrastovog drveta blizu obale. Pitao se zašto. To što je pitala svi su naučili još kao deca. Zašto se Vrhovna sveštenica sada vraća na to?
<BR>&nbsp;&nbsp;&nbsp;&nbsp;&nbsp;Posle trenutka iznenađenog ćutanja, ruku podiže Dika. Od mršavog deteta oštrog jezika izrasla je u vitku mladu ženu, lica pomalo nalik na lisicu, sa oblakom smeđe kose. I dalje je umela da bocne jezikom, ali sada je bilo očito da pomno pazi na ponašanje.
<BR>&nbsp;&nbsp;&nbsp;&nbsp;&nbsp;"Prvo je Inis Vitrin, Stakleno ostrvo, na kome je sveti Tor", dostojanstveno reče ona.
<BR>&nbsp;&nbsp;&nbsp;&nbsp;&nbsp;"A zašto se tako zove?" uzvrait Kaileja.
<BR>&nbsp;&nbsp;&nbsp;&nbsp;&nbsp;"Zato što... kažu da, kad se gleda na Drugom svetu, sija kao svetlost kroz rimsko staklo."
<BR>&nbsp;&nbsp;&nbsp;&nbsp;&nbsp;Je li to tačno? Gaven je u učenju uznapredovao do unutrašnjeg putovanja, nalik na hodanje u snu, ali još mu nisu dozvolili da putuje izvan svog tela i da gleda stvarni svet duhovnim očima.
<BR>&nbsp;&nbsp;&nbsp;&nbsp;&nbsp;"Vrlo dobro", ree Kaileja. "A sledeće?" Uperila je pogled u jednu od novijih devojaka, tamnokosu curicu iz Dumonije po imenu Braka.
<BR>&nbsp;&nbsp;&nbsp;&nbsp;&nbsp;"Drugo je ostrvo Briga, koje je veliko u duhu iako je visinom malo. Tamo nam Boginja dolazi kao Majka, noseći novorođeno sunce." Devojče je pocrvenelo, ali odgovor je bio jasan.
<BR>&nbsp;&nbsp;&nbsp;&nbsp;&nbsp;Gaven pročisti grlo. "Treće je ostrvo krilatog boga, blizu velikog sela naroda iz močvare. Njemu su posvećene vodene ptice, i niko ne sme da ih ubija u blizini njegovog svetilišta. Za uzvrat, ptice iz zahvalnosti nikada ne prljaju njegov krov."
<BR>&nbsp;&nbsp;&nbsp;&nbsp;&nbsp;Bio je tamo nekoliko puta sa Vilinskom Gospom i video je da je stvarno tako. Kad je na to pomislio, osvrnuo se ka Siani, koja je sedela iza ostalih, kao i obično kad bi ih poučavala Vrhovna sveštenica. Kailejin pogled postade blaži dok je on govorio, ali kada je videla kuda gleda, namrštila se.
<BR>&nbsp;&nbsp;&nbsp;&nbsp;&nbsp;"A četvrto?" oštro upita ona.
<BR>&nbsp;&nbsp;&nbsp;&nbsp;&nbsp;Odgovorio je Tuarim, krupan, crnokos dečak koga su driudi primili na obuku prošle godine i koji je, izgleda, odabrao Gavena za uzor.
<BR>&nbsp;&nbsp;&nbsp;&nbsp;&nbsp;"Četvrto je ostrvo u močvari koje brani dolinu Avalon od svih zlih sila."
<BR>&nbsp;&nbsp;&nbsp;&nbsp;&nbsp;"Peto je ostrvo kraj mora, tamo gde se nalazi drugo selo naroda iz močvare." To je bio Ambios, star sedamnaest zima i spreman da postane pravi druid. Većinu vremena držao se izdvojeno od mlađih, ali očito je odlučio da je vreme da pokaže svoju nadmoć. "Na tom ostrvu nalazi se sveti kladenac", nastavi on, "pod moćnim hrastovim drvetom, i svake godine kačimo ponude na njegove grane."
<BR>&nbsp;&nbsp;&nbsp;&nbsp;&nbsp;Gaven ponovo pogleda Sianu, pitajući se zašto ona ne odgovara, kad je sve to znala još od najranijeg detinjstva. Možda zato i ćuti, pomisli on, gledajući njene oborene oči i prste prepletene u krilu. Ne bi bilo pošteno. Laki povetarac zanjiha grane na hrastu i sunce se probi kroz lišće, osvetlivši Sianinu plavu kosu.
<BR>&nbsp;&nbsp;&nbsp;&nbsp;&nbsp;Nisam video svetlost kako sija kroz ovo ostrvo, iznenada pomisli on, ali vidim je kako sija u tebi... Tog trenutka Sianina lepota nije imala značenje. Jedva ju je i povezivao sa onom ljudskom devojčicom sa kojom se šalio i igrao u godinama pre nego što je postala žena, pa joj je bilo zabranjeno da bude nasamo sa muškarcem. To je bila činjenica, dovoljna samoj sebi, kao lepota čaplje koja u zoru poleće sa jezera. Jedva je i čuo Diku kako odgovara na sledeće pitanje.
<BR>&nbsp;&nbsp;&nbsp;&nbsp;&nbsp;"Šesto ostrvo je dom divljeg boga iz planina, koga Rimljani zovu Pan. On donosi ludilo ili ushićenje, isto kao i plod puzavica zasađenih na tom mestu, od koji se pravi snažno vino."
<BR>&nbsp;&nbsp;&nbsp;&nbsp;&nbsp;"Sedmo je visoko brdo", ponovo se javi Ambios, "stražarska kula i kapija Avalona. Tamo je Vodohodačevo selo, a njegov narod je oduvek vozio barke za sveštenike sa Tora."
<BR>&nbsp;&nbsp;&nbsp;&nbsp;&nbsp;"To su bili dobri odgovori", reče Kaileja. "Vi koji ćete uskoro položiti druidske zavete, treba da znate da druidi nisu bili prvi sveštenici koji su tragali za mudrošću na Toru."
<BR>&nbsp;&nbsp;&nbsp;&nbsp;&nbsp;Ona strogo pogleda Ambiosa, a potom Gavena, koji joj mirno uzvrati pogled. Ostale su mu još dve godine dok ne bude mogao da postane druid, a njemu se nimalo nije dopadala pomisao da to odabere. Sve više je napredovao sa harfom, i bio je dovoljno dobar da bi mogao da dobije službu kod neke britanske prinčevske porodice koja je postala saveznik Rima, ali i dalje poštuje stare običaje. Ili bi mogao da ode kod dede - onog drugog - i da zahteva da postane Rimljanin po krvi. Nikada nije ni video neki rimljanski grad. Čuo je da su to prljava i bučna mesta. Govorilo se da posle godina mira plemena sa severa ponovo počinju da se komešaju. No, u danima kao što je ovaj, kada je sanjivi mir Avalona toliko dubok da deluje kao da sve guši, dopadala mu se čak i mogućnost rata.
<BR>&nbsp;&nbsp;&nbsp;&nbsp;&nbsp;"Ostrvo Stakla, ostrvo Brignata, ostrvo Krila, ostrvo Močvare, ostrvo Hrasta, ostrvo Pan, i Brdo Čuvar. Drugi narodi zvali su ih drugim imenima, ali to je njihova srž, i tome su nas naučili mudraci koji su došli preko mora, iz Potopljene zemlje. A zašto se svetim smatraju baš ta ostrva, a ne neka druga, kad, kao što vidite, ova uošte nisu najviša niti najupadljivija?"
<BR>&nbsp;&nbsp;&nbsp;&nbsp;&nbsp;Mladi su je nemo gledali. Nikada se nisu setili da to pitaju.
<BR>&nbsp;&nbsp;&nbsp;&nbsp;&nbsp;Kaileja je već zaustila da nastavi, kad se ispod drveta začu Sianin glas.
<BR>&nbsp;&nbsp;&nbsp;&nbsp;&nbsp;"Ja znam..."
<BR>&nbsp;&nbsp;&nbsp;&nbsp;&nbsp;Kaileja podiže obrve, ali Siana, prilazeći obali jezera, izgleda nije imala pojma da je tu reč o drevnim misterijama. Za nju, uostalom, to možda uopšte nisu bile misterije.
<BR>&nbsp;&nbsp;&nbsp;&nbsp;&nbsp;"Sasvim je lako, kad znate kako da gledate." Ona podiže trouglasti kamen i uspravi ga na mekom tlu. "Ovde je Inis Vitrin, a ovde", uzela je manji, obao kamen i stavila ga ispod prvog, "ovde je ostrvo Boginje. Ostrvo Krila i ostrvo Hrasta su ovde preko", stavila je jedan manji i jedan veći kamen malo razmaknute, stvorivši malo rastegnuti pravougaonik sa ona prva dva, "a onda imamo Panovo ostrvo i Ostrvo močvare", malecki kamen i jedan šiljati našli su se levo i iznad ostrva Krila, "i Kapija..." još dalje levo, još veći kamen.
<BR>&nbsp;&nbsp;&nbsp;&nbsp;&nbsp;Zaboravivši Kaileju, mladići i devojke okupiše se oko nje. Gaven se slagao da to sve tako možda i izgleda iz vazduha, ali šta to znači?
<BR>&nbsp;&nbsp;&nbsp;&nbsp;&nbsp;"Zar ne vidite?" namršti se Siana. "Pomislite na noći kada nas stara Ris tera da gledamo zvezde." Devojke na jednoj, a momci na drugoj strani brda, seti se Gaven i iskezi se.
<BR>&nbsp;&nbsp;&nbsp;&nbsp;&nbsp;"To je Medved!" iznenada uskliknu Dika. "Ostrva su poređana isto kao zvezde u Velikom Medvedu!"
<BR>&nbsp;&nbsp;&nbsp;&nbsp;&nbsp;Ostali su klimali glavom, sad su i oni uvideli sličnost. Sada se, konačno, okrenuše ka Kaileji.
<BR>&nbsp;&nbsp;&nbsp;&nbsp;&nbsp;"Ali šta to znači?" upita Ambios.
<BR>&nbsp;&nbsp;&nbsp;&nbsp;&nbsp;"Znači, ipak želite mudrost?" sarkastično upita Vrhovna sveštenica.
<BR>&nbsp;&nbsp;&nbsp;&nbsp;&nbsp;Siana pocrvene, jer osetila je prebacivanje iako ga nije razumela, i Gavena zbog nje obuze kratak nalet besa.
<BR>&nbsp;&nbsp;&nbsp;&nbsp;&nbsp;"Rep Velikog Medveda pokazuje ka Čuvaru, najsjajnijoj zvezdi na severnom nebu. Zvezda koja je naš Tor u središtu je neba. To su drevni mudraci videli kada su gledali u nebo, i postavili su svetilišta na zemlji tako da ne zaboravimo da poštujemo Moć koja štiti ovaj svet."
<BR>&nbsp;&nbsp;&nbsp;&nbsp;&nbsp;Gaven je osetio njen pogled na sebi, ali je nastavio da gleda preko močvare. Odjednom mu je bilo hladno.
<BR>&nbsp;&nbsp;&nbsp;&nbsp;&nbsp;Kada ih je Vrhovna sveštenica raspustila, on se zadržao u senci vrba, nadajući se da će progovoriti koju reč sa Sianom.
<BR>&nbsp;&nbsp;&nbsp;&nbsp;&nbsp;"Nemoj više ni pomisliti da preuzmeš podučavanaje!" oštro reče Kaileja, i Gaven proviri kroz lišće. Siana je zurila u sveštenicu, a na licu joj se videlo koliko je zapanjena.
<BR>&nbsp;&nbsp;&nbsp;&nbsp;&nbsp;"Ali, pitali ste nas..."
<BR>&nbsp;&nbsp;&nbsp;&nbsp;&nbsp;"Koristila sam pitanja da ih navedem da razmišljaju o misterijama nebesa, a ne o dečijim igrama!"
<BR>&nbsp;&nbsp;&nbsp;&nbsp;&nbsp;"Pitali ste, i ja sam odgovorila", promrmlja Siana, gledajući u zemlju. "Zašto ste me primili na obuku ako ne cenite ono što imam da dam?"
<BR>&nbsp;&nbsp;&nbsp;&nbsp;&nbsp;"Ti si poznavala više drevne mudrosti kad si tek došla ovde nego oni koji su spremni da polože konačne zavete. Mogla bi da budeš toliko više od njih..." Kaileja prekide, kao da se plaši da je rekla više nego što je želela. "Moram te učiti stvarima koje ne znaš!" dodade na kraju, pa se okrete i ode.
<BR>&nbsp;&nbsp;&nbsp;&nbsp;&nbsp;Kad se sveštenica udaljila, Gaven iziđe iz skrovišta i zagrli devojku, koja je nečujno plakala. Osećao je bes i sažaljenje, ali je ipak bio svestan i mekoće njenog tela, i slatkog mirisa njene blistave kose.
<BR>&nbsp;&nbsp;&nbsp;&nbsp;&nbsp;"Zašto?" uzviknu Siana kad je mogla ponovo da govori. "Zašto me ne voli? A ako me ne želi ovde, zašto me ne pusti da odem?"
<BR>&nbsp;&nbsp;&nbsp;&nbsp;&nbsp;"Ja te želim ovde!" silovito promrmlja Gaven. "Pusti Kaileju - ona ima mnogo briga, i ponekad je grublja nego što namerava. Pokušaj da je izbegavaš."
<BR>&nbsp;&nbsp;&nbsp;&nbsp;&nbsp;"Pokušavam, ali ovo je malo mesto, i ne mogu stalno da joj se sklanjam sa puta." Siana uzdahnu i potapša ga poruci. "Ali hvala ti. Da nije tvog prijateljstva, pobegla bih, ma šta na to rekla moja majka!"
<BR>&nbsp;&nbsp;&nbsp;&nbsp;&nbsp;"Za godinu ili dve položićeš zavet sveštenice", vedro reče on. "Tada će morati da te poštuje kao odraslu."
<BR>&nbsp;&nbsp;&nbsp;&nbsp;&nbsp;"A ti ćeš proći prvi stepen obuke za druida..." Još malo ga je držala za ruku. Njena je bila hladna kad ju je tek uhvatio, ali sada je između njih narastala toplota. On se iznenada seti šta se još dešava pri prelasku u odrasle, a po njenom rumenilu znao je da i ona misli na to. Naglo se povukla od njega.
<BR>&nbsp;&nbsp;&nbsp;&nbsp;&nbsp;No, te noći, dok je razmišljao o proteklom danu pre nego što zaspi, činilo mu se da između njih svakako postoji nešto više od prijateljstva, i da su upravo obećali nešto jedno drugom.
<BR>
<BR>&nbsp;&nbsp;&nbsp;&nbsp;&nbsp;Prošlo je godinu dana, a zatim još jedna zima, toliko vlažna da se čitava dolina Avalona pretvorila u blatnjavo more, i voda je zapljuskivala podove sojenica ljudi iz močvare. Gaven, koji se uputio da poseti oca Josifa, jedva se uzdržao od psovke kad se okliznuo u blatu i umalo pao. Otkako je počeo da mutira, nije više često pevao na njihovim svečanostima, ali otac Josif je u mladosti nadaleko putovao, i nije poznavao samo jevrejsku muzičku tradiciju nego i teorije grčkih filozofa, pa su i on i dečak uživali upoređujući ih sa druidskom muzikom.
<BR>&nbsp;&nbsp;&nbsp;&nbsp;&nbsp;No, kada je Gaven stigao do crkvice, otac Josif nije bio tamo.
<BR>&nbsp;&nbsp;&nbsp;&nbsp;&nbsp;"Moli se u svojoj kolibi", reče brat Pavle, a njegovo duguljasto lice još se više izdužilo od neodobravanja. "Bog mu je poslao groznicu da mu umrtvi telo, ali uz molitve i post brzo će se pročistiti."
<BR>&nbsp;&nbsp;&nbsp;&nbsp;&nbsp;"Smem li da ga vidim?" upita Gaven, a grlo ga je bolelo od začetka brige.
<BR>&nbsp;&nbsp;&nbsp;&nbsp;&nbsp;"Ne treba njemu ništa od nevernika", odvrati monah. "Dođi mu kao sin po Hristu i bićeš dobrodošao."
<BR>&nbsp;&nbsp;&nbsp;&nbsp;&nbsp;Gaven odmahnu glavom. Ako sGm otac Josif nije zahtevao da on postane hrišćanin, teško da će ga brat Pavle ubediti u to.
<BR>&nbsp;&nbsp;&nbsp;&nbsp;&nbsp;"Pretpostavljam da mu ne biste preneli blagoslov jednog 'nevernika'", kruto reče on, "ali nadam se da ćete imati dovoljno samilosti da mu kažete da mi je žao što je bolestan i da mu prenesete moju ljubav."
<BR>
<BR>&nbsp;&nbsp;&nbsp;&nbsp;&nbsp;Posle tako teške zime, svi na Avalonu bili su mršavi, ali samo bi potpuno gladovanje moglo da dečaka Gavenovih godina zaustavi u rastu, pomisli Kaileja dok ga je gledala na svečanosti dolaska proleća. Sada mu je bilo sedamnaest godina, bio je visok, na majčin rod. No, njegova kosa, posle zime bez sunca, potamnela je do rimljanski smeđe. Vilica mu je porasla, pa mu zubi više nisu bili neskladno veliki, a u snažnom nosu i bradi osećao se nagoveštaj orla.
<BR>&nbsp;&nbsp;&nbsp;&nbsp;&nbsp;Gaven je telom bio muškarac, i to lep, mada to, izgleda, nije shvatao. Svirao je harfu na svečanostima, a njegovi dugački prsti prebirali su po strunama sa uvežbanom sigurnošću. No, pogled mu je bio oprezan, kao da se boji da će negde pogrešiti.
<BR>&nbsp;&nbsp;&nbsp;&nbsp;&nbsp;Je li to uobičajeno za taj uzrast, upita se sveštenica, ili sam mu ja nešto učinila, možda očekujući suviše od jednog deteta?
<BR>&nbsp;&nbsp;&nbsp;&nbsp;&nbsp;Kasnije ga je pozvala k sebi.
<BR>&nbsp;&nbsp;&nbsp;&nbsp;&nbsp;"Porastao si", rekla je, osećajući se neobično neprijatno dok ga je gledala u oči. "Stekao si veliku veštinu na harfi. Da li i dalje učiš muziku i sa ocem Josifom?"
<BR>&nbsp;&nbsp;&nbsp;&nbsp;&nbsp;Gaven odmahnu glavom. "Razboleo se odmah posle kratkodnevice. Odlazio sam tamo nekoliko puta, ali ne puštaju me da ga vidim. Kažu da više ni ne napušta postelju."
<BR>&nbsp;&nbsp;&nbsp;&nbsp;&nbsp;"Mene neće sprečiti!" uzviknu ona. "Idem odmah, a ti ćeš me pratiti."
<BR>
<BR>&nbsp;&nbsp;&nbsp;&nbsp;&nbsp;"Zašto mi nisi rekao da je otac Josif bolestan?" upita ona dok su silazili niz brdo.
<BR>&nbsp;&nbsp;&nbsp;&nbsp;&nbsp;"Bila si tako zauzeta..." on zastade kad je video njen izraz lica. "Mislio sam da svakako znaš."
<BR>&nbsp;&nbsp;&nbsp;&nbsp;&nbsp;Kaileja uzdahnu. "Oprosti mi - nije pošteno da se istresam na tebi. Niti da te krivim što si mi rekao istinu... Ponekad mi se čini da svakog trenutka u danu neko zahteva moju pažnju, ali nadam se da ću uvek naći vremena za one kojima sam zaista potrebna. Znam da dugo nisam razgovarala sa tobom, a sada je skoro već došlo vreme da položiš druidske zavete. Kako vreme leti!"
<BR>&nbsp;&nbsp;&nbsp;&nbsp;&nbsp;Prošli su kraj okrugle kolibe sagrađene za sveštenice koje bdiju nad Kladencem Krvi i kraj voćnjaka koji su tu zasadili, i nastavili su stazom koja je išla uzvisinom. Kapela koju su sagradili hrišćani, pokrivena slamom kao i ostale zgrade, ali sa strehom u dva nivoa, tako da je izgledalo kao da ima sprat, čučala je kao kvočka među pilićima, okružena kolibama za monahe. Jedan mlađi monah čistio je lišće koje je vetar protekle noći naneo na stazu. Podigao je pogled kad su mu prišli.
<BR>&nbsp;&nbsp;&nbsp;&nbsp;&nbsp;"Donela sam sušeno voće i kolače za oca Josifa." Kaileja malo podiže kotaricu. "Hoćeš li me povesti kod njega?"
<BR>&nbsp;&nbsp;&nbsp;&nbsp;&nbsp;"Ocu Pavlu možda se neće dopasti..." poče čovek, mršteći se, a onda odmahnu glavom. "Nije važno. Možda će vaše đakonije učiniti ono što naša jednostavna hrana više ne može. Ako ga ubedite da pojede nešto, bićemo vam zahvalni, jer još od svečanosti Hristovog rođenja on ne jede ni koliko je potrebno ptici."
<BR>&nbsp;&nbsp;&nbsp;&nbsp;&nbsp;Poveo ih je do jedne okrugle kolibe, ništa veće od ostalih, stazom oivičenom belim šljunkom, i povukao u stranu kožu koja je služila umesto vrata.
<BR>&nbsp;&nbsp;&nbsp;&nbsp;&nbsp;"Oče, došla je Gospa od Avalona da te vidi. Hoćeš li je primiti?"
<BR>&nbsp;&nbsp;&nbsp;&nbsp;&nbsp;Kaileja zažmirka, trudeći se da prilagodi vid senkama posle blistavog prolećnog dana. Otac Josif ležao je na postelji na podu, a kraj njega je treperilo kandilo. Drugi monah podmetnu mu jastuke pod leđa i donese mali tronožac za Kaileju.
<BR>&nbsp;&nbsp;&nbsp;&nbsp;&nbsp;Zaista liči na pticu, pomisli sveštenica kada ga je uhvatila za ruku. Mršave grudi jedva su mu se pomerale; sav život koji je ostao u njemu blistao mu je u očima.
<BR>&nbsp;&nbsp;&nbsp;&nbsp;&nbsp;"Prijatelju moj stari!" tiho reče ona. "Kako si?"
<BR>&nbsp;&nbsp;&nbsp;&nbsp;&nbsp;Začu se nešto nalik na smeh. "Gospo, svakako si dovoljno obučena da vidiš i sama!" Otac Josif vide po njenom pogledu da neće to reći, pa se osmehnu. "Zar nije i pripadnicima vašeg reda dato da znaju svoj čas? Moj će uskoro doći, i zadovoljan sam. Ponovo ću videti svoga Gospoda..." Neko vreme je ćutao, zagledan unutra i smešeći se nečemu što je tamo video.
<BR>&nbsp;&nbsp;&nbsp;&nbsp;&nbsp;Potom uzdahnu i ponovo pogleda Kaileju. "Ali nedostajaće mi naši razgovori. Ako jedan starac na samrtnoj postelji ne uspe da te ubedi da prihvatiš Hrista, srešćemo se tek na kraju svih stvari."
<BR>&nbsp;&nbsp;&nbsp;&nbsp;&nbsp;"I meni će nedostajati razgovori sa tobom", reče Kaileja, suzdržavajući suze. "Možda ću u nekom drugom životu moći da pođem tvojom stazom. Ali u ovom sam već dala zavete."
<BR>&nbsp;&nbsp;&nbsp;&nbsp;&nbsp;"Istina je da niko ne zna svoj put sve dok ne stigne do samog kraja..." šapnu otac Josif. "Nisam bio mnogo mlađi od tebe kada mi se život preokrenuo... Prijalo bi mi kad bih ti ispričao tu priču, ako si voljna da slušaš."
<BR>&nbsp;&nbsp;&nbsp;&nbsp;&nbsp;Kaileja se nasmeši i prihvati njegovu pruženu ruku. Bila je tako krhka da je izgledalo kao da svetlo prodire kroz nju. Eiluned i Rianon čekaće je da razgovaraju o devojkama koje su se prijavile za obuku, ali to može da čeka. Uvek se može nešto naučiti kada čovek govori kako je pronašao Svetlost, a otac Josif je imao još vrlo malo vremena.
<BR>&nbsp;&nbsp;&nbsp;&nbsp;&nbsp;"Bio sam trgovac u Judeji, poreklom iz grada po imenu Arimateja, u istočnom delu Imperije. Moji brodovi putovala su na sve strane, čak i u Dumoniju, da trguju olovom, i stekao sam ogromno bogatstvo." Glas mu je sve više jačao. "U to vreme nikad nisam mislio dalje od obračuna narednog dana, i ako sam se u snovima nekada i sećao zemlje koja je sada potopljena pod talasima i čeznuo za njenom mudrošću, to sam zaboravljao u zoru. Dovodio sam za svoj sto ljude vične mnogim veštinama, i kada se pročuo novi učitelj iz Galileje koga su ljudi zvali Ješua, pozvao sam i njega."
<BR>&nbsp;&nbsp;&nbsp;&nbsp;&nbsp;"Jesi li tada znao da je on jedan od Sinova Svetlosti?" upita Kaileja. Bogovi su oduvek govorili, u drvetu i planini i u tišini ljudskog srca, ali u svakom razdoblju, pisano je, šalju jednog Prosvetljenog da govori svetu ljudskim rečima. No, u svakom dobu, takođe je pisano, vrlo su retki bili oni koji su umeli da čuju.
<BR>&nbsp;&nbsp;&nbsp;&nbsp;&nbsp;Otac Josif odmahnu glavom. "Slušao sam Učiteljeve reči i smatrao sam da je On prijatan, ali nisam Ga dobro poznavao. Stara učenja još su mi bila skrivena. Ali video sam da On donosi nadu ljudima, i davao sam novac kad god je bio potreban Njegovim sledbenicima, i dozvolio sam im da proslave Pashu u kući koja mi je pripadala. Bio sam izvan Jerusalima kada je On uhapšen. Kada sam se vratio, On je već bi na krstu. Otišao sam na brdo smaknuća, jer sam čuo da je Njegova majka tamo, i želeo sam da joj ponudim pomoć."
<BR>&nbsp;&nbsp;&nbsp;&nbsp;&nbsp;Zastao je, prisećajući se, i ona vide da mu se oči pune suzama. Tišinu je prekinuo Gaven, koji je osetio težinu osećanja, mada nije razumeo razlog.
<BR>&nbsp;&nbsp;&nbsp;&nbsp;&nbsp;"Kakva je bila - njegova majka?"
<BR>&nbsp;&nbsp;&nbsp;&nbsp;&nbsp;Josif se zagleda u dečaka. "Bila je kao vaša Boginja, kada plače za vreme žetve zbog smrti boga. Bila je mlada i stara, krhka i stamena kao kamen. Video sam njene suze i počeo da se prisećam svojih snova. A onda sam stao pod krst i pogledao njenog Sina.
<BR>&nbsp;&nbsp;&nbsp;&nbsp;&nbsp;Dotle je Njegova agonija sažegla najveći deo ljudskog lika. Uviđanje njegove prave prirode dolazilo je i odlazilo - ponekad bi jeknuo u očajanju, a ponekad bi govorio reči utehe onima koji su čekali pod njim. Ali kada je pogledao mene, bio sam ošamućen Njegovom Svetlošću, i tog trenutka sam se setio ko sam nekada bio, u davnim vremenima, i zaveta koje sam položio." Starac duboko uzdahnu. Videlo se da se umara, ali niko nije ni pomislio da pokuša da ga prekine.
<BR>&nbsp;&nbsp;&nbsp;&nbsp;&nbsp;"Rekli su da se zemlja zatresla kad je On umro. To ne znam, jer bio sam potresen do srži. Kasnije, kada su Ga proboli kopljem da bi bili sigurni da je mrtav, uhvatio sam malo Njegove krvi u bočicu koju sam imao kod sebe. I upotrebio sam svoje veze kod Rimljana da dobijem Njegovo telo, i položio sam ga u svoju porodičnu grobnicu."
<BR>&nbsp;&nbsp;&nbsp;&nbsp;&nbsp;"Ali on nije ostao tamo..." reče Gaven. Kaileja ga pogleda i seti se da je dugo učio muziku sa hrišćanima. Sigurno dobro poznaje i njihove legende.
<BR>&nbsp;&nbsp;&nbsp;&nbsp;&nbsp;"On nikada i nije bio tamo", reče otac Josif uz blag osmeh. "Samo telo koje je nosio... Gospod ga je ponovo uzeo kako bi pokazao moć svoga duha onima koji misle da postoji samo telesni život, ali ja nisam morao da Ga vidim. Ja sam znao."
<BR>&nbsp;&nbsp;&nbsp;&nbsp;&nbsp;"Ali zašto ste došli ovamo, u Britaniju?" upita tada Gaven.
<BR>&nbsp;&nbsp;&nbsp;&nbsp;&nbsp;Josifov pogled postade pun tuge; sada je govorio sporije. "Sledbenici koje je Učitelj ostavio za sobom počeli su da se sukobljavaju oko toga ko će biti predvodnik i ko će tumačiti značenje Njegovih reči. Nisu hteli da me slušaju, i ja sam odbio da budem uvučen u njihove svađe... Tada sam se setio ove zelene zemlje iza talasa, zemlje gde ima onih koji još, na neki način, slede drevnu mudrost... I zato sam ovde potražio utočište, a vaši druidi dočekali su me dobrodošlicom kao ravnopravnog tragaoca za Istinom iza svih misteirja."
<BR>&nbsp;&nbsp;&nbsp;&nbsp;&nbsp;Zakašljao se i zatvorio oči, boreći se za dah. Kaileja je umirujuće mrmljala, želeći da prenese svoju energiju kroz šake spojene sa njegovim.
<BR>&nbsp;&nbsp;&nbsp;&nbsp;&nbsp;"Ne pokušavaj da govoirš", reče ona kad on otvori usta i ponovo se zakašlja.
<BR>&nbsp;&nbsp;&nbsp;&nbsp;&nbsp;"Moram... da ti... kažem." Naterao je sebe da dublje udahne, i postepeno se smirio, iako je sada bio primetno slabiji. "Posuda sa svetom krvlju..."
<BR>&nbsp;&nbsp;&nbsp;&nbsp;&nbsp;"Zar se o njoj ne staraju tvoja braća?" upita Kaileja.
<BR>&nbsp;&nbsp;&nbsp;&nbsp;&nbsp;On odmahnu glavom. "Njegova majka mi je rekla... da mora da je čuva žena. Pričvrstio sam je za staru alku, u udubljenju... svetog kladenca."
<BR>&nbsp;&nbsp;&nbsp;&nbsp;&nbsp;Kaileja raširi oči. Voda bogata gvožđem ostavljala je mrlje nalik na krv, iako je bila ledeno hladna i čista. Mudraci iz davnih vremena izgradili su svojim veštinama oko nje kuću, isečenu iz jednog jedinog ogromnog kamena. To je svako mogao da vidi. Ali postojanje udubljenja u samom oknu kladenca, visokog taman da primi čoveka, bila je tajna koju su poznavali samo posvećeni. Prikladno mesto da se čuva krv žrtve, pomisli ona, i svakako je u davna vremena baš za to i služila.
<BR>&nbsp;&nbsp;&nbsp;&nbsp;&nbsp;"Razumem..." polako reče ona, "i dobro ću je čuvati..."
<BR>&nbsp;&nbsp;&nbsp;&nbsp;&nbsp;"Ah..." Otac Josif se spusti na jastuke. Njeno obećanje kao da mu je donelo olakšanje. "A ti..." On pogleda Gavena. "Hoćeš li se pridružiti mome stadu i povezati staru i novu mudrost?"
<BR>&nbsp;&nbsp;&nbsp;&nbsp;&nbsp;Dečak se uspravi, raširivši oči kao uplašeni jelen. Na trenutak je pogledao Kaileju - ne molećivo, kao što je očekivala, nego sa iščekivanjem. Ona zatrepta. Zar dečak želi da se pridruži hrišćanima?
<BR>&nbsp;&nbsp;&nbsp;&nbsp;&nbsp;"Dete, dete", reče Josif, shvativši, "nisam hteo da te teram. Kada dođe vreme, odabraćeš..."
<BR>&nbsp;&nbsp;&nbsp;&nbsp;&nbsp;Kaileji se po glavi vrtelo stotinu odgovora, ali oćutala je. Neće raspravljati o veri sa čovekom koji je tako blizu smrti, ali nije verovala da su bogovi namenili prazno postojanje monaha ovom detetu, koje je sama Gospa od Vila nazvala 'Sin Stotinu Kraljeva'!
<BR>&nbsp;&nbsp;&nbsp;&nbsp;&nbsp;Otac Josif zatvori oči. Kaileja oseti da starac tone u san i polako mu pusti ruku.
<BR>&nbsp;&nbsp;&nbsp;&nbsp;&nbsp;Kada su izišli iz kolibe, ona potraži pogledom brata koji ih je doveo. No, čekao ih je otac Pavle, i po gnevu u njegovim očima znala je da samo iz poštovanja prema samrtniku nije upao da ih izbaci.
<BR>&nbsp;&nbsp;&nbsp;&nbsp;&nbsp;Pogled mu se donekle ublažio kada je ugledao iza nje Gavena. "Brat Alanus napisao je novu himnu. Hoćeš li doći sutra, kad je budemo učili?"
<BR>&nbsp;&nbsp;&nbsp;&nbsp;&nbsp;Gaven klimnu glavom, i Pavle ode, a iskrzana ivica njegove sive mantije šuštala je po kamenju.
<BR>
<BR>&nbsp;&nbsp;&nbsp;&nbsp;&nbsp;U danima posle posete ocu Josifu, Gaven je sa strahom očekivao vest da je starac umro. No, začudo, vest nije stizala. Otac Josif se borio, i kako se približavala svečanost Beltana, pripreme odvojiše Gavena od te brige. On i još dvojica dečaka pripremali su se za uvođenje u predvečerje svečanosti, i on se bojao.
<BR>&nbsp;&nbsp;&nbsp;&nbsp;&nbsp;Nije znao kako da pretoči svoja osećanja u reči. Niko ga nikada nije stvarno pitao želi li da postane druid; naprosto su pretpostavljali da će, pošto je završio prvi nivo obuke, nastaviti dalje. Samo je otac Josif pomenuo da bi mogao imati i neki drugi izbor, ali iako se Gaven divio čistoti odanosti hrišćana i nalazio mnogo dobrog u njihovom učenju, njihov život činio mu se još uži od života druida na Toru. Druidi barem nisu potpuno odsečeni od žena.
<BR>&nbsp;&nbsp;&nbsp;&nbsp;&nbsp;Zajednica na Avalonu nasledila je tradicije Šumske Kuće, ali Kaileja ih nije terala da se drže onih pravila koja su im bila nametnuta kao odbrana od rimljanskih predrasuda. Sveštenice i sveštenici na Toru uglavnom su živeli čedno, ali pravilo je bilo manje strogo na Beltan i na dugodnevicu, kada moć stvorena između muškarca i žene daje život zemlji. No, u tim obredima mogli su da učestvuju samo oni koji su položili zavete.
<BR>&nbsp;&nbsp;&nbsp;&nbsp;&nbsp;Siana je prethodne jeseni postala sveštenica. Ovo će biti njen prvi Beltanski obred. Gaven je u snovima viđao njeno telo kako sija pod svetlošću svetih vatri i budio se, ječeći od osujećenosti i svoje vrlo očite reakcije.
<BR>&nbsp;&nbsp;&nbsp;&nbsp;&nbsp;Ranije, pre nego što su ga zahtevi tela suviše zaokupili, želeo je mudrost na kraju druidskog puta. Sada je jedva mogao da se seti te čiste čežnje. Hrišćani su govorili da je najcrnji greh leći sa ženom. Hoće li ga bogovi ubiti zbog greha ako položi druidske zavete samo zbog želje za Sianom? Govorio je sebi da ga ne vodi samo požuda. To što je osećao svakako je bila ljubav. No, otkako je položila zavete nikada nije bio nasamo sa njom. Je li njena naklonost, koju mu je uvek pokazivala sa njene strane samo sestrinsko osećanje, ili i ona oseća isto što i on?
<BR>&nbsp;&nbsp;&nbsp;&nbsp;&nbsp;Tako uskovitlanih osećanja, zurio je preko močvare ka dalekim bregovima, kao što zarobljena ptica gleda kroz rešetke kaveza. U rimljanskom svetu svakako je lakše postati muškarac. Kako bi živeo da ga je, umesto Kaileje, usvojio deda Macelije? Ponekad mu se mir Avalona činio kao zatvor, i toliko bi mu dojadilo što svakog dana viđa jedna te ista lica da bi najradije počeo da vrišti. A Rimljanin je građanin čitavog sveta.
<BR>&nbsp;&nbsp;&nbsp;&nbsp;&nbsp;Da je otišao kod Macelija, svakako bi postao vojnik, kao otac. Vojnici treba samo da slušaju naređenja, a ne da donose ovakve odluke. To mu se ponekad činilo vrlo privlačno. No, drugi put bi mu se činilo da svi koje poznaje pokušavaju da mu naređuju, i to različite stvari, i jedino je želeo da se oslobodi.
<BR>&nbsp;&nbsp;&nbsp;&nbsp;&nbsp;Jednog jutra izišao je da se pridruži procesiji svitanja, i iz doline je čuo naricanje. Požurio je nizbrdo, ali znao je šta se desilo, čak i pre nego što je video monahe kako stoje kao izgubljena deca.
<BR>&nbsp;&nbsp;&nbsp;&nbsp;&nbsp;"Avaj", reče brat Alanus, bledih obraza vlažnih od suza, "naš otac Josif nas je napustio. Kada je Pavle jutros ušao u njegovu kolibu, našao ga je ukočenog i hladnog. Ne bi trebalo da plačem", nastavi on, "jer znam da je on sada na nebu, sa našim Gospodom. Ali teško mi je što je morao da ode sam, u mraku, bez utehe prisustva svojih sinova, a još mi je teže što se nismo oprostili. Čak i dok je bio bolestan, bilo je dobro što je bio tu. On nam je bio otac. Ne znam šta ćemo sada bez njega!"
<BR>&nbsp;&nbsp;&nbsp;&nbsp;&nbsp;Gaven klimnu glavom, a grlo mu se steglo kad se setio onog čudnog popodneva kada im je starac pričao kako je dospeo na Avalon. On nije video Svetlost o kojoj je govorio otac Josif, ali video je njen odraz u starčevom pogledu, i nije verovao da je starac umro sGm.
<BR>&nbsp;&nbsp;&nbsp;&nbsp;&nbsp;"I meni je bio otac. Moram da odem gore i kažem ostalima." No, dok je hitao uz stazu, mislio je samo na Kaileju.
<BR>
<BR>&nbsp;&nbsp;&nbsp;&nbsp;&nbsp;Tog popodneva Gospa od Avalona sišla je sa Tora da izrazi saučešće monasima, odabravši Gavena da je prati, kao i ranije. Jutrošnja zbrka je prošla. Iz okrugle crkve čula se pesma. Druidska kolona zaustavila se napolju, a Gaven priđe vratima.
<BR>&nbsp;&nbsp;&nbsp;&nbsp;&nbsp;Starčevo telo ležalo je na odru pred oltarom, a oko njega su gorele svetiljke. Sve je bilo ispunjeno gustim oblacima tamjana, koji su zaklanjali monahe, ali Gavenu se na trenutak učinilo da razabire svetleća obličja nad njima, kao da nad ocem Josifom bdiju anđeli o kojima je tako često govorio. A onda, kao da je svestan prisustva paganskih očiju, priđe im otac Pavle.
<BR>&nbsp;&nbsp;&nbsp;&nbsp;&nbsp;Gaven se povuče kada je hrišćanin izišao kroz vrata. Pavlove oči bile su crvene od plača, ali njegovo lice nije postalo ništa blaže od tuge. Sa neodobravanjem se zagledao u Kaileju.
<BR>&nbsp;&nbsp;&nbsp;&nbsp;&nbsp;"Šta radite ovde?"
<BR>&nbsp;&nbsp;&nbsp;&nbsp;&nbsp;"Došli smo da podelimo vašu tugu", blago reče Vrhovna sveštenica, "i da odamo počast odlasku dobrog čoveka, jer, zaista, Josif nam je svima bio kao otac."
<BR>&nbsp;&nbsp;&nbsp;&nbsp;&nbsp;"Onda nije bio tako dobar čovek, niti dobar hrišćanin, ili biste se vi nevernici radovali", grubo reče Pavle. "Ali od sada sam ja vođa i nametnuću svom stadu jaču veru. Pre svega, zabraniću posećivanje između našeg bratstva i vaših prokletih sveštenika. Odlazi, ženo. Nije nam potrebno ni tvoje saučešće ni tvoje prisustvo."
<BR>&nbsp;&nbsp;&nbsp;&nbsp;&nbsp;Gaven nagonski istupi kao da hoće da se postavi između njih. Neki druidi su ljutito mrmljali, ali Kaileja je delovala istovremeno zapanjeno i veselo.
<BR>&nbsp;&nbsp;&nbsp;&nbsp;&nbsp;"Nismo potrebni? Pa, zar nismo mi dali dozvolu da ovde sagradite crkvu?"
<BR>&nbsp;&nbsp;&nbsp;&nbsp;&nbsp;"Tako je", gorko reče otac Pavle, "ali ovo je zemlja Božija, a ne vaša. Ne dugujemo ništa sledbenicima demona i lažnih bogova."
<BR>&nbsp;&nbsp;&nbsp;&nbsp;&nbsp;Kaileja tužno odmahnu glavom. "Zar ćete izdati oca Josifa i pre nego što je sahranjen? On je rekao da prava vera mora da zabrani kaljanje bilo kog imena kojim ljudi zovu svoje bogove, jer to su sve imena za istog, Jednog."
<BR>&nbsp;&nbsp;&nbsp;&nbsp;&nbsp;Otac Pavle se prekrsti. "Svetogrđe! Nikad nisam čuo da je on rekao takvu jeres! Odlazite, ili ću pozvati braću da vas oteraju!" Lice mu strašno pocrvene, a u bradi mu se pojaviše kapi pene.
<BR>&nbsp;&nbsp;&nbsp;&nbsp;&nbsp;Kailejino lice ukoči se kao kamen. Dala je znak druidima da se udalje. Kad se Gaven pokrenuo da pođe za njima, Pavle pruži ruku i zgrabi ga za rukav.
<BR>&nbsp;&nbsp;&nbsp;&nbsp;&nbsp;"Sine moj, ne idi sa njima! Otac Josif te je voleo - ne prepuštaj svoju dušu obožavanju idola, niti svoje telo sramoti! Oni će pozvati Veliku Kurvu koju zovu boginja u onaj kameni prsten. Ti si hrišćanin, po svemu sem po imenu! Klečao si pred oltarom i podizao glas u svetim pesmama. Ostani, Gavene, ostani!"
<BR>&nbsp;&nbsp;&nbsp;&nbsp;&nbsp;Gaven se na trenutak ukočio od iznenađenja. A onda ga obuze bes. Otrgnuo se, gledajući Pavla, pa Kaileju, koja je pružila ruke kao da će ga povući ka sebi.
<BR>&nbsp;&nbsp;&nbsp;&nbsp;&nbsp;"Ne!" jeknu on. "Neću da se otimate o mene kao psi za kost!"
<BR>&nbsp;&nbsp;&nbsp;&nbsp;&nbsp;"Hodi, onda", reče Kaileja, ali Gaven odmahnu glavom. Nije mogao da se pridruži ocu Pavlu, ali svešteničine reči otkrile su da i druidi imaju slične namere. Srce ga je bolelo za Sianom, ali kako sada da se usudi da je dodirne? Sva njegova zbunjenst i nesigurnost iznenada se pretvoriše u odluku. Nije bilo načina da ostane ovde.
<BR>&nbsp;&nbsp;&nbsp;&nbsp;&nbsp;Korak po korak, počeo je da se povlači.
<BR>&nbsp;&nbsp;&nbsp;&nbsp;&nbsp;"Oboje želite da me posedujete, ali moja duša pripada samo meni! Borite se oko Avalona ako hoćete, ali ne oko mene! Odlazim", odluku je doneo tek dok je to izgovarao, "da tražim svoje pretke Rimljane!"
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
