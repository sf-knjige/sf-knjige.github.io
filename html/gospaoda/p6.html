<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;"Znači, došao si da postaneš sveštenik?" upita starac.
<BR>&nbsp;&nbsp;&nbsp;&nbsp;&nbsp;Gaven ga iznenađeno pogleda. Kada ga je sveštenica Kea sinoć dovela kod Branosa, činilo mu se da je prastari bard davno nadživeo ne samo svoju muziku, nego i pamet. Kosa mu je bila potpuno seda, a ruke toliko izobličene da više nije mogao da bira prave strune na harfi; kad su mu predstavili Gavena, jedino je pokazao gomilu ovčijih koža gde je dečak mogao da legne, a onda je ponovo zaspao.
<BR>&nbsp;&nbsp;&nbsp;&nbsp;&nbsp;Bard nije mnogo obećavao kao učitelj na ovom stranom mestu, ali ovčije kože bile su tople i bez buva, a dečak je bio veoma umoran. Pre nego što je i do pola razmislio o svim čudnim stvarima koje su mu se desile proteklog meseca, obuzeo ga je san. No, Branos je ujutro bio sasvim drugačiji od sinoćnjeg ošamućenog stvorenja. Zamagljene oči bile su neobično oštre, i Gaven oseti da crveni pod tim sivim pogledom.
<BR>&nbsp;&nbsp;&nbsp;&nbsp;&nbsp;"Nisam siguran", oprezno odgovori on. "Moja pomajka nije mi rekla šta ću ovde raditi. Pitala je da li bih voleo da budem bard, ali ja sam naučio samo najjednostavnije pesme, kakve uče sva deca usvojena u Šumskoj Kući. Volim da pevam, ali za barda je svakako potrebno mnogo više od toga..."
<BR>&nbsp;&nbsp;&nbsp;&nbsp;&nbsp;To nije bilo sasvim tačno. Gaven je obožavao pevanje, ali Vrhovni druid, Ardanos, koji je bio najbolji bard među druidima svog vremena, nije voleo ni da ga vidi i nikad mu nije dao da pokuša. Sada, kad je znao da mu je Ardanos pradeda, i da je hteo da ubije Eilan kada je saznao da ova čeka dete, znao je i zašto, ali i dalje je oklevao da pokaže zanimanje.
<BR>&nbsp;&nbsp;&nbsp;&nbsp;&nbsp;"Da sam pozvan tim putem", oprezno dodade on, "to bih do sada već znao, zar ne?"
<BR>&nbsp;&nbsp;&nbsp;&nbsp;&nbsp;Starac se zakašlja i pljunu u vatru. "Šta voliš da radiš?"
<BR>&nbsp;&nbsp;&nbsp;&nbsp;&nbsp;"U Šumskoj Kući pomagao sam oko koza i ponekad sam radio u bašti. Kad je bilo vremena, loptao sam se sa drugom decom."
<BR>&nbsp;&nbsp;&nbsp;&nbsp;&nbsp;"Voliš da se muvaš napolju, a ne da učiš?" Oštar pogled ponovo je počivao na njemu.
<BR>&nbsp;&nbsp;&nbsp;&nbsp;&nbsp;"Volim da radim stvari", polako reče Gaven, "ali volim i da učim stvari, ako su zanimljive. Voleo sam priče o junacima koje su nam pričali druidi." Pitao se kakve priče Rimljani pričaju svojoj deci, ali znao je da to ovde ne treba da pita.
<BR>&nbsp;&nbsp;&nbsp;&nbsp;&nbsp;"Ako voliš priče, znači da ćemo se lepo slagati", reče Branos, smešeći se. "Želiš li da ostaneš?"
<BR>&nbsp;&nbsp;&nbsp;&nbsp;&nbsp;Gaven obori pogled. "Mislim da je među mojim precima bilo bardova. Možda me je zato Gospa Kaileja poslala baš ovamo. Ako nemam dara za muziku, da li ćete me i dalje želeti?"
<BR>&nbsp;&nbsp;&nbsp;&nbsp;&nbsp;"Meni su, avaj, potrebne tvoje snažne ruke i noge, a ne muzika." Starac uzdahnu; potom mu se čupave obrve namrštiše. "Ti misliš da je među tvojim precima bilo bardova? Zar ne znaš? Ko su ti bili roditelji?"
<BR>&nbsp;&nbsp;&nbsp;&nbsp;&nbsp;Dečak ga je oprezno gledao. Kaileja mu nije rekla da treba da krije svoje poreklo, ali saznanje mu je bilo toliko novo da mu nije delovalo stvarno. Ali možda je Branos toliko dugo živeo da mu čak ni ovo neće biti čudno.
<BR>&nbsp;&nbsp;&nbsp;&nbsp;&nbsp;"Ne znam hoćete li mi poverovati, ali do ovog meseca nisam znao ni njihova imena. Sada su mrtvi, i pretpostavljam da im više ne može naškoditi ako ljudi saznaju za mene..." Sa čuđenjem je primetio u svojim rečima gnušanje. "Kažu da mi je majka bila Vrhovna sveštenica Vernemetona, Gospa Eilan." Setio se njenog umilnog glasa i mirisa koji se uvek osećao u njenim velovima, i zažmurio da savlada suze. "Ali moj otac bio je Rimljanin, i prema tome sad znate da nikada nije ni trebalo da se rodim."
<BR>&nbsp;&nbsp;&nbsp;&nbsp;&nbsp;Prastari druid više nije mogao da peva, ali sluh mu je bio odličan. Čuo je uvređeni prizvuk u dečakovom glasu i uzdahnuo.
<BR>&nbsp;&nbsp;&nbsp;&nbsp;&nbsp;"U ovoj kući nije važno ko su ti bili roditelji. Kunomaglos, koji predvodi druide onako kako gospa Kaileja predvodi sveštenice, potiče iz lončarske porodice u okolini Londiniuma. Niko na ovom svetu ne zna, osim po čuvenju, ko mu je bila majka, ili otac. Pred bogovima nije bitno ništa sem onoga što sam stvoriš."
<BR>&nbsp;&nbsp;&nbsp;&nbsp;&nbsp;To nije sasvim tačno, pomisli Gaven. Kaileja je rekla da je prisustvovala mom rođenju; prema tome, ona zna ko mi je bila majka. Ali pretpostavljam da je i to po čuvenju, jer moram da joj verujem na reč. Mogu li da joj verujem? upita se on. Ili ovom starcu, ili bilo kome ovde? Začudo, tog tenutka pomisli na Vilinsku Kraljicu. Njoj je verovao, i to je bilo čudno, jer čak nije bio siguran ni postoji li ona.
<BR>&nbsp;&nbsp;&nbsp;&nbsp;&nbsp;"Među druidima našeg reda", reč starac, "rođenje nije važno. Svi ljudi stižu na ovaj svet bez ičega, i bez obzira na to jesi li sin Vrhovnog druida ili lutalice beskućnika, svaki čovek počinje kao drečava gola beba - i ja i ti, sin prosjaka ili kralja ili stotinu kraljeva - svi ljudi tako počinju, i svi isto završavaju, pod pogrebnim čaršavom."
<BR>&nbsp;&nbsp;&nbsp;&nbsp;&nbsp;Gaven je zurio u njega. Gospa od Vilinskog naroda upotrebila je isti izraz - 'Sin Stotinu Kraljeva'. Od toga ga obuze istovremeno vrućina i jeza. Obećala je da će doći po njega. Možda će mu tada reći šta ta titula znači. Osetio je da mu srce iznenada ubrzano bije i nije znao je li to od iščekivanja ili od straha.
<BR>
<BR>&nbsp;&nbsp;&nbsp;&nbsp;&nbsp;Kako je opadao mesec koji ju je pozdravio po povratku u Avalon, Kaileja se sve više uklapala u rutinu, kao da i nije bila odsutna. Ujutro, kad su se druidi penjali na Tor da pozdrave zoru, sveštenice su obavljale svoje obrede kraj ognjišta. Uveče, kada su daleke morske plime podizale nivo vode u močvari, okretale su se ka zapadu da pozdrave sunce na zalasku. Uveče je Tor pripadao sveštenicama; mladi mesec, puni mesec i svaka četvrt imali su svoje obrede.
<BR>&nbsp;&nbsp;&nbsp;&nbsp;&nbsp;Neverovatno, razmišljala je dok je pratila Eiluned ka skladištu, kako brzo nastaju tradicije. Zajednica sveštenica na svetom ostrvu nije još proslavila ni svoju prvu godišnjicu, ali Eiluned se već ponašala kao da je sve što je Kaileja bila predložila bilo posledica prirodnih zakona i stotinu godina tradicije.
<BR>&nbsp;&nbsp;&nbsp;&nbsp;&nbsp;"Sećaš se kako je Vodohodač, kad je prvi put došao, doneo vreću ječma? Ali ovog puta, kad je došao po lek, nije doneo baš ništa." Eiluned pođe prva niz stazu ka skladištu, ne prekidajući priču. "Moraš shvatiti, Gospo, da ovo nikada neće uspeti. Imamo premalo obučenih sveštenica da pomažemo i onima koji mogu nečim da nam uzvrate, a ako ti budeš dovodila svako siroče koje nađeš, nemam pojma kako ćemo ih prehraniti tokom visoke vode!"
<BR>&nbsp;&nbsp;&nbsp;&nbsp;&nbsp;Kaileja na trenutak ostade bez reči; potom požuri da je stigne.
<BR>&nbsp;&nbsp;&nbsp;&nbsp;&nbsp;"On nije bilo koje siroče - on je Eilanin sin!"
<BR>&nbsp;&nbsp;&nbsp;&nbsp;&nbsp;"Onda neka ga uzme Bendeigid! On joj je, na kraju krajeva, bio otac."
<BR>&nbsp;&nbsp;&nbsp;&nbsp;&nbsp;Kaileja odmahnu glavom, jer pamtila je poslednji razgovor sa njim. Bendeigid je poludeo. Ako se ona išta pita, on neće nikada saznati da je Gaven uopšte živ.
<BR>&nbsp;&nbsp;&nbsp;&nbsp;&nbsp;Eiluned povuče rezu koja je držala vrata skladišta. Kad se vrata otvoriše, nešto malo i sivo istrča u okolno žbunje.
<BR>&nbsp;&nbsp;&nbsp;&nbsp;&nbsp;Eiluned ciknu i ustuknu, pravo u ruke Kaileji. "Proklete bile prljave zveri! Proklete..."
<BR>&nbsp;&nbsp;&nbsp;&nbsp;&nbsp;"Ćuti!" obrecnu se Kaileja i protrese je. "Nije na tebi da proklinješ stvorenje koje ima jednaka prava kao i mi da traži sebi hranu. Niti da odbiješ pomoć ikome ko dođe da je traži, pogotovo Vodohodaču, koji nas voza tamo i ovamo preko jezera, a plaćamo mu samo blagoslovom!"
<BR>&nbsp;&nbsp;&nbsp;&nbsp;&nbsp;Eiluned se okrete, zlokobno crvena u licu. "Ja samo radim posao koji si mi dodelila!" uzviknu ona. "Kako možeš tako da mi se obraćaš?"
<BR>&nbsp;&nbsp;&nbsp;&nbsp;&nbsp;Kaileja je pusti i uzdahnu. "Nisam htela da te uvredim, niti da kažem da ne radiš dobro. Mi smo ovde još nove, još učimo šta možemo da radimo i šta nam je potrebno. Ali znam da naše prisustvo ovde nema nikakve svrhe ako pri tom treba da postanemo grube i pohlepne kao Rimljani! Ovde smo da služimo Gospi. Zar ne možemo imati poverenja u Nju da će nam pomoći?"
<BR>&nbsp;&nbsp;&nbsp;&nbsp;&nbsp;Eiluned odmahnu glavom, ali u lice joj se vratila prirodna boja. "Hoćemo li služiti Gospi gladujući? Pogledaj", ona povuče kamenu ploču sa trapa i pokaza unutra, "trap je poluprazan, a kratkodnevica je tek za jedan mesec!"
<BR>&nbsp;&nbsp;&nbsp;&nbsp;&nbsp;Trap je dopola pun, požele Kaileja da odgovori, ali odredila je Eiluned da se brine o skladištu upravo zbog njene sklonosti za ovakvom brigom.
<BR>&nbsp;&nbsp;&nbsp;&nbsp;&nbsp;"Imamo još dva trapa, a oni su još puni", mirno reče Kaileja, "ali dobro je što si mi ukazala na ovo."
<BR>&nbsp;&nbsp;&nbsp;&nbsp;&nbsp;"U skladištima u Vernemetonu uvek je bilo dovoljno žita za nekoliko zima, a sada imaju da hrane mnogo manje usta", reče Eiluned. "Da pošaljemo nekoga da nam donese višak?"
<BR>&nbsp;&nbsp;&nbsp;&nbsp;&nbsp;Kaileja zatvori oči i ponovo ugleda hrpu pepela na Brdu Devojaka. Zaista, Eilani i mnogim drugima neće biti potrebna hrana ove zime, niti ikada više. Rekla je sebi da je to praktičan predlog, da Eiluned nije želela da joj nanese bol.
<BR>&nbsp;&nbsp;&nbsp;&nbsp;&nbsp;"Pitaću." Naterala je sebe da smiri glas. "Ali ako će, kao što se govori, zajednica žena u Šumskoj Kući biti raspuštena, ne možemo očekivati da nas hrane još godinu dana. A svakako bi bilo mnogo bolje da nas u Devi potpuno zaborave. Ardanos se upleo u poslove Rimljana i to nas je gotovo uništilo. Mislim da treba da budemo što neupadljivije, a u tom slučaju moramo naći načina da se same prehranimo."
<BR>&nbsp;&nbsp;&nbsp;&nbsp;&nbsp;"To je tvoj posao, Gospo. Moj je da se snađem sa onim što imamo", reče Eiluned. Gurnula je kamenu ploču na mesto. Ne, to je Gospina dužnost, poisli Kaileja dok su prebrojavale vreće i burad. Mi smo ovde zbog Nje, i ne smemo to da zaboravimo.
<BR>&nbsp;&nbsp;&nbsp;&nbsp;&nbsp;Bila je činjenica da mnoge starije žene nisu nikada imale drugi dom sem svešteničkog. No, pri tome su posedovale veštine koje bi im otvorile vrata sale bilo kog britanskog poglavara. Bilo bi teško otići, ali nijedna od njih neće gladovati. Došle su da služe Boginji jer ih je Ona pozvala, a ako Boginja želi sveštenice, pomisli Kaileja uz nagoveštaj osmeha, na Njoj je da nađe načina da ih nahrani.
<BR>&nbsp;&nbsp;&nbsp;&nbsp;&nbsp;"A to ne mogu sama", reče Eiluned. Kaileja se trže kad je shvatila da ne sluša drugu ženu. Sada upitno podiže obrve.
<BR>&nbsp;&nbsp;&nbsp;&nbsp;&nbsp;"Ne možeš očekivati od mene da pazim na svako zrno ječma i raži. Neka neke devojke zasluže hranu tako što će mi pomagati!"
<BR>&nbsp;&nbsp;&nbsp;&nbsp;&nbsp;Kaileja se namršti, i u njoj iznenada propupe ideja. Dar od Gospe, pomisli ona, odgovor za mene. Devojke koje su učile kod njih bile su dobro obučene, i lako bi našle mesto u svakom domaćinstvu. Zašto ne bi primili kćeri ambicioznih ljudi i podučavali ih neko vreme, dok ne odu da se udaju? Rimljani ne mare mnogo šta žene rade - oni ne moraju čak ni znati za to.
<BR>&nbsp;&nbsp;&nbsp;&nbsp;&nbsp;"Dobićeš pomagače", reče ona Eilunedi. "Naučićeš ih kako da održavaju domaćinstvo, Kea će ih učiti muzici, a ja ću ih učiti starim pričama našeg naroda i znanju Druida. Šta misliš, kakve priče će pričati svojoj deci? I kakve pesme će pevati bebama koje će roditi?"
<BR>&nbsp;&nbsp;&nbsp;&nbsp;&nbsp;"Naše, valjda, ali..."
<BR>&nbsp;&nbsp;&nbsp;&nbsp;&nbsp;"Naše", potvrdi Kaileja, "a očevi Rimljani koji vide svoju decu jednom dnevno, za večerom, neće ni pomisliti da to pitaju. Rimljani veruju da nije važno ono što kaže jedna žena. Ali možemo im oteti čitavo ovo ostrvo pomoću dece žena koje su učile na Avalonu!"
<BR>&nbsp;&nbsp;&nbsp;&nbsp;&nbsp;Eiluned slegnu ramenima i nasmeši se, nejasno shvatajući. No, dok je Kaileja sa njom završavala proveru, već je hitro razmišljala. Jedna od njihovih devojaka, mala Alija, nije bila rođena za život sveštenice. Kada se bude vratila svojoj kući, moći će da proširi vest među ženama, a druidi je mogu poslati ljudima iz poglavarskih kuća koji još poštuju stare običaje.
<BR>&nbsp;&nbsp;&nbsp;&nbsp;&nbsp;Ni Rimljani sa svojom vojskom niti hrišćani sa svojim pričama o prokletstvu ne mogu nadvladati prve reči koje beba čuje u majčinom naručju. Neka Rim vlada telima muškaraca, ali Avalon, mislila je u rastućem uzbuđenju, sveto ostrvo, bezbedno u močvari, Avalon će uobličiti njihove duše.
<BR>
<BR>&nbsp;&nbsp;&nbsp;&nbsp;&nbsp;Gaven se probudio vrlo rano i ležao je budan, suviše obuzet mislima da bi ponovo zaspao, iako je komadić neba koji se video kroz pukotinu pod strehom kolibe tek počeo da bledi pred najavom svitanja. Branos je još tiho hrkao na drugom krevetu, ali pod prozorom se čulo nečije kašljanje i šuškanje. Nebo u visini još je bilo tamno, ali na istoku, tamo gde će izići sunce, već se video nagoveštaj ružičastog.
<BR>&nbsp;&nbsp;&nbsp;&nbsp;&nbsp;Tokom nedelju dana od dolaska u Avalon počeo je da uči njihove običaje. Muškarci su se okupljali pred druidskom salom, novaci u sivim, a stariji sveštenici u belim odorama, pripremajući se za službu svitanja. Procesija je bila potpuno nema; Gaven je znao da niko neće progovoriti sve dok se sunčev disk ne pokaže, jasan i blistav, iznad bregova. Dan će biti lep; proveo je čitav život u druidskom hramu i poznavao je vreme.
<BR>&nbsp;&nbsp;&nbsp;&nbsp;&nbsp;Izvukao se iz kreveta, obukao se ne uznemirujući starog sveštenika - barem ga nisu dodelili Kući Devojaka, gde bi ga čuvali kao devicu - i izišao iz kolibe. Svetlost praskozorja bila je nejasna, ali vlažni vazduh bio je pun svežeg mirisa ranog jutra, i on duboko udahnu.
<BR>&nbsp;&nbsp;&nbsp;&nbsp;&nbsp;Kao na neki znak, procesija svitanja krete uz stazu. Gaven je čekao u senci pod strehom dok druidi ne odoše, a potom tiho pođe ka obali jezera. Vilinska žena rekla mu je da tu čeka. Svakog dana otkako je došao, dolazio je na ivicu vode. Sada se pitao hoće li ona ikada doći po njega, ali već je zavoleo sporo svitanje dana nad močvarama.
<BR>&nbsp;&nbsp;&nbsp;&nbsp;&nbsp;Nebo je tek počinjalo da rudi. Iza njega su se sada jasno videle zgrade skupljene pod padinom Tora. Video se visoki vrh glavne sale, sagrađene pravougaono, na rimljanski način. Iza nje su nejasno sijali trčšani krovovi ostalih zgrada - jedna veća za sveštenice, manja za devojke, i još jedna mala, izdvojenija, za Vrhovnu sveštenicu. Iza njih su ležale kuhinja, tkaonica i staja za koze. Mogao je samo da nazre od vremena potamnele krovove druidskih zgrada na drugoj strani brda. Niže nizbrdo, znao je, nalazi se sveti kladenac, a na drugoj strani pašnjaka bile su hrišćanske kuće, nalik na košnice, okupljene oko trnovitog drveta koje je tamo niklo iz palice oca Josifa.
<BR>&nbsp;&nbsp;&nbsp;&nbsp;&nbsp;No, tamo još nije bio. Sveštenice su, posle malo rasprave o tome koji poslovi pristaju muškom detetu, odlučile da se on stara o kozama koje su im davale mleko. Da sam otišao kod svog rimljanskog dede, pomisli on, ne bih morao da čuvam koze. No, koze nisu bile loše društvo. Pogledao je sve svetlije nebo i zaključio da će sveštenice uskoro ustati i da treba da ode u salu na jutarnji obrok. Tada će koze početi da mekeću, jedva čekajući da iziđu na pašnjak. Ovo je bilo jedino vreme koje je imao za sebe.
<BR>&nbsp;&nbsp;&nbsp;&nbsp;&nbsp;Opet je začuo u sebi Gospine reči: 'Sine Stotinu Kraljeva.' Šta joj je to značilo? Zašto on? Nije uspevao da se oslobodi takvih misli. Mnogo je dana prošlo od tog čudnog pozdrava. Kada će doći po njega?
<BR>&nbsp;&nbsp;&nbsp;&nbsp;&nbsp;Dugo je sedeo na obali, gledajući preko sivog prostranstva vode, koje se menjalo u srebrnasto, odražavajući boju jesenjeg neba. Vazduh je bio oštar, ali on je navikao na hladnoću, a ovčija koža koju mu je Branos dao kao ogrtač dobro ga je grejala. Bilo je tiho, ali ne potpuno; kad se još više umirio, uhvatio je sebe kako osluškuje šapat vetra u drveću i uzdahe talasića koji su ljubili obalu.
<BR>&nbsp;&nbsp;&nbsp;&nbsp;&nbsp;Zatvorio je oči i zadržao dah, jer su svi ti tihi zvuci iz sveta oko njega na trenutak postali muzika. Postao je svestan pesme - nije znao potiče li spolja ili to peva nešto u njemu, ali melodija je bila sve umilnija. Ne otvarajući oči, on izvuče iz džepa vrbovu sviralu koju je dobio od Branosa i poče da svira.
<BR>&nbsp;&nbsp;&nbsp;&nbsp;&nbsp;Prvi tonovi bili su toliko pištavi da je umalo bacio sviralu u vodu; ali ubrzo su se pročistili. Gaven duboko udahnu i pokuša ponovo. Sada je opet čuo čistu nit zvuka. Pažljivo je premeštao prste i počeo da izvlači melodiju. Kako se opuštao, disao je sve dublje, kontrolisano, i utonuo u začetak pesme.
<BR>&nbsp;&nbsp;&nbsp;&nbsp;&nbsp;Zanet muzikom, u prvi mah nije ni primetio da se pojavila Gospa. Postepeno se treperenje svetla nad jezerom izoštrilo u senku, a senka se pretvorila u obličje, krećući se kao magijom preko površine vode, sve dok se nije dovoljno primaklo da bi video nizak pramac čamca na kome je stajala i vitku motku za veslanje u njenoj ruci.
<BR>&nbsp;&nbsp;&nbsp;&nbsp;&nbsp;Čamac je odnekle ličio na barku kojom ga je Vodohodač dovezao na ostrvo, ali bio je uži, a Gospa je veslala dugim, spretnim pokretima. Gaven ju je pažljivo gledao. Kad su se ranije sreli, bio je suviše zbunjen da bi je zaista pogledao. Njene vitke, mišićave ruke bile su gole do ramena, uprkos hladnoći; tamnu kosu vezala je iznad čela, visokog i bez bora, na kome su se isticale jedino tamne, ravne obrve. I oči su joj bile tamne i sjajne. Pratila ju je mlada devojka, čvrsto građena, sa dubokim jamicama na ružičasto-belim obrazima glatkim kao gusto mleko i lepom kosom, bakarno zlatnom, istom kakvu je imala i gospa Eilan - njegova majka. Kosu je uplela, kao sveštenice, u dugačku pletenicu. Devojka mu se brzo osmehnu, i jamice postaše dublje.
<BR>&nbsp;&nbsp;&nbsp;&nbsp;&nbsp;"Ovo je moja kćer, Siana", rečle Gospa, čvrsto ga gledajući očima blistavim i oštrim kao u ptice. "Kakvo ime ti je dato, gospodaru moj?"
<BR>&nbsp;&nbsp;&nbsp;&nbsp;&nbsp;"Moja majka me je zvala Gaven", reče on. "Zašto ste..."
<BR>&nbsp;&nbsp;&nbsp;&nbsp;&nbsp;Gospine reči prekinuše njegovo pitanje. "Znaš li da veslaš motkom, Gavene?"
<BR>&nbsp;&nbsp;&nbsp;&nbsp;&nbsp;"Ne znam, Gospo. Nikada me nisu učili ništa o vodi. Ali pre nego što pođemo..."
<BR>&nbsp;&nbsp;&nbsp;&nbsp;&nbsp;"Dobro. Znači, ništa ne moraš da zaboraviš, i barem tome mogu da te naučim." Opet ga je prekinula. "Ali za sada će biti dovoljno da uđeš u čamac i ne prevrneš ga. Pažljivo uđi. U ovo doba godine voda je suviše hladna za kupanje." Pružila je malu šaku, čvrstu kao kamen, i pomogla mu da uđe u čamac. On sede, stežući ivice kad se zaljuljao, ali više ga je uznemirilo njeno naređenje nego taj pokret.
<BR>&nbsp;&nbsp;&nbsp;&nbsp;&nbsp;Siana se zakikota, a Gospa se zagleda u nju onim tamnim očima. "Da tebe niko nije naučio, ni ti ne bi ništa znala. Je li lepo smejati se neznanju?"
<BR>&nbsp;&nbsp;&nbsp;&nbsp;&nbsp;A šta ćemo sa mojim neznanjem? upita se on. No, nije pokušavao da ponovi pitanje. Možda će hteti da ga sasluša kasnije, kada stignu tamo kuda su krenuli.
<BR>&nbsp;&nbsp;&nbsp;&nbsp;&nbsp;"Samo sam zamislila neočekivano kupanje po ovakvom danu..." promrmlja Siana. Pokušavala je da se uozbilji, ali opet se zakikotala, i Gospa se popustljivo nasmeši, gurajući motkom čamac preko površine Jezera.
<BR>&nbsp;&nbsp;&nbsp;&nbsp;&nbsp;Gaven pogleda devojku. Nije znao da li mu se Siana podsmeva, ali dopadalo mu se što joj se oči iskose kad se nasmeši i zaključio je da mu ne smeta njen smeh. Ona je bila nešto najlepše u svom tom prostranstvu srebrnaste vode i bledog neba; mogao bi da ugreje ruke u toj crvenoj kosi. Neodlučno joj se nasmešio. Kad mu je uzvratila, sjaj njenog osmeha probio je oklop kojim je pokušao da obuzda svoja osećanja. Tek mnogo kasnije shvatio je da se njegovo srce tog trenutka zauvek otvorilo pred njom.
<BR>&nbsp;&nbsp;&nbsp;&nbsp;&nbsp;No, sada je znao samo da mu je toplije, pa je olabavio pojas na svojoj ovčijoj koži. Barka je glatko klizila vodom kako se sunce pelo. Gaven je ćutke sedeo, gledajući Sianu ispod trepavica. Gospa, izgleda, nije osećala potrebu da govori, a Siana se ugledala na nju. Gaven se nije usuđuvao da prekine tišinu, pa je osluškivao ptičiji poj i tiho pljuskanje vode.
<BR>&nbsp;&nbsp;&nbsp;&nbsp;&nbsp;Voda je bila mirna, tek sa malenim talasima od blagog povetarca ili jačih nabora za koje mu je Gospa rekla da označavaju skrivene sprudove i debla. Jesen je bila kišovita, i voda je ostala visoka; Gaven je gledao ustalasanu vodenu travu i zamišljao potopljene livade. Bregovi i brdašca provirivali su iz vode, ponegde povezani tršćacima. Već je prošlo podne kada Gospa upravi čamac ka šljunčanoj obali jednog ostrva koje - barem Gavenu - nije izgledalo ništa drugačije od ostalih. Izišla je na suvo i dala znak deci da pođu za njom.
<BR>&nbsp;&nbsp;&nbsp;&nbsp;&nbsp;"Umeš li da zapališ vatru?" upita ona.
<BR>&nbsp;&nbsp;&nbsp;&nbsp;&nbsp;"Žao mi je, Gospo, ni to me nikada nisu naučili." Osetio je da crveni. "Znam kako da održavam dobar plamen, ali druidi smatraju da je vatra sveta. Pale je samo u naročitim prilikama, a i to čine jedino sveštenici."
<BR>&nbsp;&nbsp;&nbsp;&nbsp;&nbsp;"Baš liči na muškarce da prave misteriju od nečega što svaka seljanka ume", reče Siana. No, Gospa odmahnu glavom.
<BR>&nbsp;&nbsp;&nbsp;&nbsp;&nbsp;"Vatra jeste misterija. Kao i svaka moć, može da bude opasnost, ili sluga, ili bog. Zavisno od toga kako se koristi."
<BR>&nbsp;&nbsp;&nbsp;&nbsp;&nbsp;"A kakav plamen ćemo ovde zapaliti?" upita on.
<BR>&nbsp;&nbsp;&nbsp;&nbsp;&nbsp;"Samo putničku vatru, da skuvamo sebi jelo. Siana, povedi ga sa sobom i pokaži mu kako se skuplja gorivo."
<BR>&nbsp;&nbsp;&nbsp;&nbsp;&nbsp;Siana pruži ruku Gavenu, sklopivši male, tople prste oko njegovih. "Hajde, treba da nađemo suvu travu i lišće; sve što će brzo goreti i lako se zapaliti; grančice i opalo granje - ovako." Pustila je njegovu ruku i podigla šaku grančica. Zajedno su tražili suvo drvo i gomilali lišće i grančice na hrpu u udubljenju u mokrom tlu. Krupnije granje stavljali su na drugu hrpu. Očito su one ranije već bile ovde.
<BR>&nbsp;&nbsp;&nbsp;&nbsp;&nbsp;Kada je procenila da je hrpa dovoljno velika, Gospa mu pokaza kako se pali vatra pomoću čelika i kremena koje je nosila u torbici o pojasu, i pojavi se prvi plamen. Gavenu je bilo čudno što ga ona uči služinskim poslovima pošto ga je pozdravila kao kralja. No, gledajući vatru, setio se šta je ona rekla o njoj, i razumeo je. Čak je i vatra za kuvanje sveta, a možda, u ova vremena kada Rimljani vladaju spoljašnjim svetom, čak i sveti kralj treba da služi tajno, u sitnim stvarima.
<BR>&nbsp;&nbsp;&nbsp;&nbsp;&nbsp;Ubrzo je već plamtela vesela vatrica, a Gospa joj je dodavala sve veće grane. Kada se dobro razgorela, Gospa poseže u barku i izvuče iz vreće mlitavog, obezglavljenog zeca. Uz pomoć malog kamenog noža brzo ga je odrala i očistila, pa ga je namestila na zelene grane nad vatrom, koja se smirivala pošto se deo granja pretvorio u žar. Uskoro iz zeca poče u vatru da kaplje sok, šišteći. Gavenu zakrča stomak od nestrpljenja pred prijatnim mirisom, i on postade bolno svestan da je propustio doručak.
<BR>&nbsp;&nbsp;&nbsp;&nbsp;&nbsp;Kada je meso bilo gotovo, Gospa ga iseče nožem i dade deci po porciju, mada za sebe nije uzela ništa. Gaven je gladno jeo. Kada su završili, Gospa im pokaza gde da zakopaju kosti i krzno.
<BR>&nbsp;&nbsp;&nbsp;&nbsp;&nbsp;"Gospo", reče Gaven, brišući ruke o tuniku, "hvala vam na jelu. Ali i dalje ne znam šta smerate sa mnom. Sada kad smo jeli, hoćete li mi odgovoriti?"
<BR>&nbsp;&nbsp;&nbsp;&nbsp;&nbsp;Ona se ispitivački zagleda u njega. "Misliš da znaš ko si, ali to uopšte ne znaš. Rekla sam ti da ću te voditi. Pomoći ću ti da saznaš za šta si stvoren." Ona se vrati do čamca i dade im znak da se ukrcaju.
<BR>&nbsp;&nbsp;&nbsp;&nbsp;&nbsp;A šta je sa stotinu kraljeva? želeo je da upita. No, nije se još usuđivao.
<BR>&nbsp;&nbsp;&nbsp;&nbsp;&nbsp;Ovog puta vila ih poveze preko otvorene vode, gde se u močvaru ulivala reka stvarajući kanal; sve dublje se saginjala da motkom dohvati dno. Ostrvo ka kome se uputila bilo je prostrano, odvojeno od kopna samo uzanim kanalom sa zapada.
<BR>&nbsp;&nbsp;&nbsp;&nbsp;&nbsp;"Tiho hodajte", reče ona čim su pristali uz obalu. Povela ih je među drveće.
<BR>&nbsp;&nbsp;&nbsp;&nbsp;&nbsp;Čak i na početku zime, kada je lišće počelo da opada, provlačenje između stabala i ispod nižih grana nije bilo lako, a suvo lišće šuškalo je pod svakim neopreznim korakom. Gaven je neko vreme bio suviše zauzet kretanjem da bi pitao kuda idu. Vila je hodala bez zvuka, a Siana je takođe bila veoma tiha. Pored njih se osećao kao trapavi vo.
<BR>&nbsp;&nbsp;&nbsp;&nbsp;&nbsp;Sa olakšanjem se zaustavio kad je ona podigla ruku. Polako je povukla u stranu leskovu granu. Pred njima se nalazila mala livada gde su crveni jeleni pasli bledu travu.
<BR>&nbsp;&nbsp;&nbsp;&nbsp;&nbsp;"Proučavaj jelene, Gavene, moraš naučiti njihove navike", tiho reče ona. "U leto ih ne bi našao ovde. Tada leže tokom vrelog dana i izlaze da pasu tek u sumrak. Ali sada znaju da moraju jesti što više mogu pre nego što dođe zima. Jedna od prvih dužnosti lovca jeste da nauči navike životinje koju sledi."
<BR>&nbsp;&nbsp;&nbsp;&nbsp;&nbsp;Gaven se usudi da poluglasno progovori. "Znači, treba da budem lovac, Gospo?"
<BR>&nbsp;&nbsp;&nbsp;&nbsp;&nbsp;Nije mu odmah odgovorila.
<BR>&nbsp;&nbsp;&nbsp;&nbsp;&nbsp;"Nije važno šta radiš", odvrati mu jednako tiho. "Drugo je šta jesi. To moraš da naučiš."
<BR>&nbsp;&nbsp;&nbsp;&nbsp;&nbsp;Siana pruži sitnu šaku i povuče ga u udubljenje u travi.
<BR>&nbsp;&nbsp;&nbsp;&nbsp;&nbsp;"Gledaćemo jelene odavde", šapnu ona. "Odavde se sve vidi."
<BR>&nbsp;&nbsp;&nbsp;&nbsp;&nbsp;Gaven je tiho ležao kraj nje, toliko blizu da mu odjednom sinu da je Siana devojka, i to njegovih godina. Dosad jedva da je viđao, a kamoli dodirivao mlade devojke; Eilan i Kaileja, koje je poznavao čitavog života, za njega uopšte nisu bile žene. Sve što je čitavog života slušao ne razumevajući sada ga zapljusnu. Gotovo potpuno obuzet ovim novim saznanjem, oseti da mu obrazi crvene. Bio je veoma svestan toga i brzo je sakrio lice u hladnu travu. Mogao je da oseti sladak, vlažan miris Sianine kose, kao i jak miris njene suknje od grubo uštavljene kože.
<BR>&nbsp;&nbsp;&nbsp;&nbsp;&nbsp;Posle nekog vremena Siana ga munu. "Gledaj!" šapnu ona.
<BR>&nbsp;&nbsp;&nbsp;&nbsp;&nbsp;Preko trave pažljivo je stupala košuta, lako balansirajući na kopitama koja su izgledala premala za njenu težinu. Nekoliko koraka iza nje išlo je poluodraslo lane, sa svetlim pegama upola zaklonjenim čupavim zimskim krznom. Pratilo je majku, ali u poređenju sa njenom smirenom elegancijom njegov korak je naizmenično delovao trapavo i ljupko. Kao ja... pomisli Gaven, smešeći se.
<BR>&nbsp;&nbsp;&nbsp;&nbsp;&nbsp;Gledao ih je kako polako napreduju u paru, zastajući da onjuše vetar. Potom, možda uplašena od nekog tihog zvuka koji Gaven nije čuo, košuta podiže glavu i iščeze u skoku. Ostavljeno samo na maloj čistini, lane se u prvi mah ukoči; nekoliko sekundi nepomično je stajalo, a onda naglo jurnu za njom.
<BR>&nbsp;&nbsp;&nbsp;&nbsp;&nbsp;Gaven ispusti vazduh. Sve do sada nije ni bio svestan da je zadržavao disanje.
<BR>&nbsp;&nbsp;&nbsp;&nbsp;&nbsp;Eilan, moja majka, pomisli on, još isprobavajući tu reč, mada ne prvi put, bila je kao ta košuta. Bila je toliko zauzeta poslom Vrhovne sveštenice da nije, zapravo, ni znala da sam tamo, a kamo li ko sam i šta sam.
<BR>&nbsp;&nbsp;&nbsp;&nbsp;&nbsp;No, sada se već gotovo navikao na taj bol. Svest o Siani koja se protezala kraj njega bila je mnogo stvarnija od sećanja. Još je osećao mesto na kome su njeni mali, vlažni prsti stezali njegove. Poče da se pokreće, ali ona je pokazivala ka ivici šume. On se ukoči, pokušavajući da ne diše, a onda, na ivici čistine, ugleda senku. Jedva je čuo Sianin nehotični uzdah kad veličanstveni jelen, sa širokim rogovljem, polako iziđe na otvoreno. Držao je visoko podignutu glavu; kretao se sa ogromnim i prefinjenim dostojanstvom.
<BR>&nbsp;&nbsp;&nbsp;&nbsp;&nbsp;Gaven je nepokretno gledao kako jelen okreće glavu, zastavši na trenutak kao da može da kroz lišće vidi Gavena.
<BR>&nbsp;&nbsp;&nbsp;&nbsp;&nbsp;Čuo je Sianin šapat kraj sebe. "Kralj Jelen! Mora da je došao da te pozdravi! Ponekad sam gledala jelene nedeljama, a njega ne bih videla!"
<BR>&nbsp;&nbsp;&nbsp;&nbsp;&nbsp;Gaven ustade mimo svoje volje. Za tenutak se gledao u oči sa jelenom. Potom životinja naćuli uši i pripremi se za beg. Gaven se ugrize za usnu, siguran da ga je on uplašio, ali sledećeg trenutka kroz vazduh prolete strela sa crnim perjem i zari se u zemlju na mestu gde je stajao jelen. Za njom dolete još jedna. No, dotle su već svi jeleni ponovo nestali u šumi, i nije se videlo više ništa sem zanjihanih grana.
<BR>&nbsp;&nbsp;&nbsp;&nbsp;&nbsp;Gaven pređe pogledom sa mesta gde je nestao jelen ka mestu odakle su došle strele. Između drveća se pojaviše dva čoveka, zaklanjajući oči dlanom od popodnevnog sunca.
<BR>&nbsp;&nbsp;&nbsp;&nbsp;&nbsp;"Stoj!" To su se pokrenule Gospine usne, ali glas kao da je dopirao odasvud. Lovci stadoše kao ukopani, osvrćući se. "Ovaj plen nije za vas!"
<BR>&nbsp;&nbsp;&nbsp;&nbsp;&nbsp;"Ko brani..." poče viši lovac, ali njegov drug već je pravio znak protiv zla i šapatom ga ućutkivao.
<BR>&nbsp;&nbsp;&nbsp;&nbsp;&nbsp;"Šuma vam brani, i Boginja koja svemu daje život. Druge jelene možete da lovite, jer sad je doba lova, ali ovog ne. Usudili ste se da zapretite Kralju Jelenu. Idite i tražite drugi trag."
<BR>&nbsp;&nbsp;&nbsp;&nbsp;&nbsp;Sada su obojica drhtala. Ne usudivši se ni da uzmu strele, okrenuše se i uz bučnu lomljavu nestadoše u žbunju iz koga su izišli.
<BR>&nbsp;&nbsp;&nbsp;&nbsp;&nbsp;Gospa iziđe iz senke velikog hrasta i dade deci znak da ustanu.
<BR>&nbsp;&nbsp;&nbsp;&nbsp;&nbsp;"Moramo da se vratimo", reče ona. "Dan odmiče. Drago mi je što smo videli Kralja Jelena. To sam želela da vidiš, Gavene - to je razlog što sam te dovela ovamo."
<BR>&nbsp;&nbsp;&nbsp;&nbsp;&nbsp;Gaven zausti da pita, a onda se predomisli. "Šta je bilo?" upita Vilinska Krlajica. "Uvek smeš da mi kažeš šta misliš. Možda neću uvek sve moći da ti kažem, ali uvek smeš da pitaš, a ako je to nešto što ne mogu da učinim ili dozvolim, uvek ću ti objasniti zašto."
<BR>&nbsp;&nbsp;&nbsp;&nbsp;&nbsp;"Sprečili ste one ljude da ulove jelena. Zašto? I zašto su vas poslušali?"
<BR>&nbsp;&nbsp;&nbsp;&nbsp;&nbsp;"Oni su ljudi iz ovog kraja i znaju da treba da me slušaju. A što se tiče jelena, stariji narodi ga ni u kakvoj gladi nisu dirali. Kralja Jelena može da ubije samo kralj..."
<BR>&nbsp;&nbsp;&nbsp;&nbsp;&nbsp;"Ali mi nemamo kralja..." šapnu on, svestan da se primiče odgovoru, a ne znajući da li želi da ga zna.
<BR>&nbsp;&nbsp;&nbsp;&nbsp;&nbsp;"Sada ne", složi se ona. "Hodi." Pošla je putem kojim su došli.
<BR>&nbsp;&nbsp;&nbsp;&nbsp;&nbsp;"Voleo bih da ne moram da se vratim", ozbiljno reče Gaven. "Ja sam samo neželjeni teret ljudima na Toru."
<BR>&nbsp;&nbsp;&nbsp;&nbsp;&nbsp;Na njegovo veliko iznenađenje, Gospa nije požurila da ga ubeđuje u dobre nemere njegovih staratelja. Dosad je već bio navikao da svi odrasli podržavaju ono što su drugi odrasli rekli.
<BR>&nbsp;&nbsp;&nbsp;&nbsp;&nbsp;Umesto toga, Gospa je oklevala. Potom polako progovori. "I ja bih volela da ne moraš da se vratiš; ne želim da budeš nesrećan. Ali svaka odrasla osoba mora, ranije ili kasnije u životu, da čini stvari za koje nema sklonosti ni dara. I premda bih smatrala za čast da usvojim nekoga sa takvim poreklom i mada sam oduvek želela sina da ga podižem zajedno sa kćeri, neophodno je da ostaneš u hramu, koliko god je potrebno da se postane druid. To učenje je neophodno i mojoj kćeri."
<BR>&nbsp;&nbsp;&nbsp;&nbsp;&nbsp;Gaven razmisli na trenutak. "Ali ja, zapravo, ne želim da postanem druid."
<BR>&nbsp;&nbsp;&nbsp;&nbsp;&nbsp;"Nisam to ni rekla - samo da moraš proći tu obuku da bi ispunio svoju sudbinu."
<BR>&nbsp;&nbsp;&nbsp;&nbsp;&nbsp;"Šta je moja sudbina?" uzviknu on, i primeti da je Siana prebledela. Nije hteo da se pred njom svađa sa njenom majkom, ali morao je da zna.
<BR>&nbsp;&nbsp;&nbsp;&nbsp;&nbsp;Vila je dugo gledala u njega. "Kada vidiš oblake crvene i debele, znaš da će tokom dana verovatno biti oluje, zar ne? Ali ne možeš znati kada će tačno početi kiša niti koliko će je pasti. Tako je i sa vremenom u unutrašnjim svetovima. Ja poznajem njihove plime i cikluse. Poznajem znake i vidim njegove moći. Vidim moć u tebi, dete; zvezdane plime se talasaju oko tebe kao što se voda razdvaja pred skrivenim drvetom. Mada ti to sada nije uteha, znam da si ovde sa nekim ciljem.
<BR>&nbsp;&nbsp;&nbsp;&nbsp;&nbsp;Ali ne znam koji je to cilj, ne tačno, a i da znam, ne bih smela da ti kažem; jer ljudi često, trudeći se da ispune ili izbegnu neko proročanstvo, čine upravo ono što ne bi smeli."
<BR>&nbsp;&nbsp;&nbsp;&nbsp;&nbsp;Gaven ju je slušao bez mnogo nade, ali ipak je postavio pitanje kad je završila. "Hoću li vas videti ponovo, Gospo?"
<BR>&nbsp;&nbsp;&nbsp;&nbsp;&nbsp;"Budi siguran da hoćeš. Zar neće moja rođena kćer živeti među devicama Avalona? Kada dođem da je vidim, posetiću i tebe. Hoćeš li je čuvati među druidima onako kako je ona tebe čuvala u šumi?"
<BR>&nbsp;&nbsp;&nbsp;&nbsp;&nbsp;Gaven je zapanjeno pogleda; Siana uopšte nije ličila na druidsku sveštenicu, koju je on uvek zamišljao kao Eilan, ili možda Kaileju.
<BR>&nbsp;&nbsp;&nbsp;&nbsp;&nbsp;Znači, i Siana je takva? I ona ima sudbinu?
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
