<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Dolina Avalona bila je utonula u žetveni mir. Zlatasta svetlost probijala se kroz lišće jabukovog drveta, blistajući na mirisnom dimu koji je izvirao iz glinene posude, i bacajući blagu svetlost na velove sveštenica i plavu kosu devojke koja je sedela među njima. U srebrnoj činiji pred njom voda se zatalasala od dodira daha, a potom se umirila. Kaileja, dodirujući prstima Sianina ramena, oseti kako iz njih nestaje napetost kad je devojka zapala u dublji trans, i ona klimnu glavom. Dugo je čekala na ovaj dan.
<BR>&nbsp;&nbsp;&nbsp;&nbsp;&nbsp;"Opusti se, tako je", mrmljala je ona. "Udahni... izdahni... i pogledaj površinu vode." Osetila je kako njena vizija poigrava na vodi dok je udisala dim magičnog bilja. Brzo je odvratila pogled, učvršćujući svoju svest u sadašnjosti.
<BR>&nbsp;&nbsp;&nbsp;&nbsp;&nbsp;Siana uzdahnu i naže se napred, a Kaileja je zaustavi. Bila je sigurna da je devojka pogodna za Vid, ali nije imala prava da je upotrebi za to sve dok Siana ne položi zavet sveštenice. Onda je Gaven pobegao, i devojka je patila i toliko je smršala da joj je Kaileja zabranila bavljenje ma kojom vrstom magije. Tek poslednjih meseci počela je da se oporavlja. Kaileji je to donelo ogromno olakšanje. Kćer Vilinske Kraljice bila je najnadarenija od svih devojaka koje su im došle na obuku - nikakvo čudo, s obzirom na poreklo. Vrhovna sveštenica bila je prema njoj stroža nego prema ostalima, a Siana se nije slomila. Ona je svakako bila u stanju da nauči svu drevnu magjiu i da je koristi kada Kaileje više ne bude bilo.
<BR>&nbsp;&nbsp;&nbsp;&nbsp;&nbsp;"Voda je ogledalo", tiho reče Kaileja, "u kome možeš videti stvari vrlo daleke u prostoru i vremenu. Sada potraži vrh Tora i reci mi šta vidiš..."
<BR>&nbsp;&nbsp;&nbsp;&nbsp;&nbsp;Siana poče dublje da diše. Kaileja ju je pratila, postepeno popuštajući kontrolu kako bi podelila viziju, zadržavajući pri tome vezu sa stvarnim svetom.
<BR>&nbsp;&nbsp;&nbsp;&nbsp;&nbsp;"Vidim... krug kamenja kako blista na suncu... Dolina je duboko dole... vidim šare... blistave staze između ostrva, blistavi put koji dolazi iz Dumonije i udaljava se ka istočnom moru..."
<BR>&nbsp;&nbsp;&nbsp;&nbsp;&nbsp;Kaileja je kroz poluzatvorene kapke takođe videla šarene bregove, šume i njive, a ispod njih blistave linije moći. Kao što se i nadala, Siana je mogla da vidi unutrašnji svet kao i spoljašnji.
<BR>&nbsp;&nbsp;&nbsp;&nbsp;&nbsp;"Dobro je, vrlo dobro..." poče ona, ali Siana je nastavila:
<BR>&nbsp;&nbsp;&nbsp;&nbsp;&nbsp;"Sledim blistavu stazu; ona vodi ka Albi na severu. Diže se dim; granice su natopljene krvlju. Bila je bitka, i gavranovi se goste leševima..."
<BR>&nbsp;&nbsp;&nbsp;&nbsp;&nbsp;"Rimljani", šapnu Kaileja. Kada su čuli vest o ustanku, druidi su se složili da ga pomognu svojim moćima, a sveštenice, zagrejane njihovim oduševljenjem, bile su spremne da im se pridruže. Kaileja se setila prvog naleta zadovoljstva zbog mogućnosti da konačno oteraju omražene Rimljane, a potom i sumnje - je li to pravi način za korišćenje moći Avalona?
<BR>&nbsp;&nbsp;&nbsp;&nbsp;&nbsp;"Vidim Rimljane i Britance, tela prepletenih na bojnom polju..." Sianin glas je drhtao.
<BR>&nbsp;&nbsp;&nbsp;&nbsp;&nbsp;"Ko je pobedio?" upita Kaileja. Oni su otposlali svoju moć; čuli su da je bilo borbe. A potom ništa. Ako su Rimljani i znali šta se desilo, nisu dozvoljavli da se vesti daleko šire.
<BR>&nbsp;&nbsp;&nbsp;&nbsp;&nbsp;"Gavrani se goste i prijateljima i neprijateljima. Domovi leže u ruševinama, a bande begunaca lutaju zemljom."
<BR>&nbsp;&nbsp;&nbsp;&nbsp;&nbsp;Vrhovna sveštenica se ispravi, mrešteći se. Da su pobunjenici lako poraženi, Rim bi to smatrao za običan sukob. Da su plemena potpuno uništila Rimljane, imperija bi možda odustala od Britanije. No, ova polovična propast samo će ih razbesneti.
<BR>&nbsp;&nbsp;&nbsp;&nbsp;&nbsp;"Gavene, gde si?" šapnu Siana, drhteći.
<BR>&nbsp;&nbsp;&nbsp;&nbsp;&nbsp;Kaileja se ukoči. I dalje je imala neke veze u Devi. Znala je da je dečak otišao kod svog dede i da je potom poslat u Devetu legiju u Eburakum. Od tada je živela u strahu da je Gaven poginuo u bici. Ali kako je devojka znala za to? Nije htela da Siana traga za njim, ali znala je koliko su vezani, i nije se oduprla mogućnosti da sazna ono što je očajnički želela da zna.
<BR>&nbsp;&nbsp;&nbsp;&nbsp;&nbsp;"Proširi viziju", tiho reče ona. "Neka te srce vodi tamo kuda moraš da ideš."
<BR>&nbsp;&nbsp;&nbsp;&nbsp;&nbsp;Siana se još više umiri, ako je to i bilo moguće, očiju uperenih u kovitlac svetlosti i boja u činiji.
<BR>&nbsp;&nbsp;&nbsp;&nbsp;&nbsp;"On beži..." konačno reče ona. "Pokušava da nađe put kući. Ali zemlja je puna neprijatelja. Gospo, zaštiti ga svojom magijom!"
<BR>&nbsp;&nbsp;&nbsp;&nbsp;&nbsp;"Ne mogu", odgovori Kaileja. "Moja snaga može da čuva samo ovu dolinu. Moramo se moliti bogovima."
<BR>&nbsp;&nbsp;&nbsp;&nbsp;&nbsp;"Ako ti ne možeš da mu pomogneš, onda, osim Boginje, samo još ona to može." Siana se uspravi uz drhtav uzdah, i površina vode se naglo isprazni. "Majko!" kriknu ona. "Tvoj posinak je u opasnosti! Majko - ja ga volim! Dovedi Gavena kući!"
<BR>
<BR>&nbsp;&nbsp;&nbsp;&nbsp;&nbsp;Gaven se trže i sede, osluškujući nagoveštaj zvuka koji se proneo vresištem. Postajao je glasniji. Osetio je na obrazu dodir ledenog vazduha i ponovo seo. Samo vetar, jača u sumrak, kao i uvek. Ovog puta je samo vetar. Za tri dana, koliko je prošlo od bitke, činilo mu se da se samo skrivao i bežao. Bande lutajućih Briganta i razbijene legionarske jedinice bile su jednako opasne, a svaki pastir mogao je da ga izda. Mogao je da preživi hvatajući sitne životinje u zamke i kradući iz farmerskih ostava, ali postajalo je sve hladnije. Na severu, on je bio jedan od mnogih koji su izbegli bitku, u opanosti od obeju strana. No, kako se bude kretao ka jugu, postajaće sve upadljiviji. Tehnički, on nije bio dezerter, ali Rimljani će tražiti žrtvene jarce.
<BR>&nbsp;&nbsp;&nbsp;&nbsp;&nbsp;Stresao se i čvrće pritegao ogrtač. Kuda da pođe? Postoji li mesto, čak i Avalon, gde se čovek mešane krvi kao što je on može osećati kod kuće? Gledao je kako svetlost zamire na zapadu i osećao kako mu nada umire u duši.
<BR>&nbsp;&nbsp;&nbsp;&nbsp;&nbsp;Te noći sanjao je Avalon. I tamo je bio mrak, i device su plesale na Toru, prodevajući se između kamenja. Bilo ih je više nego što je on pamtio; potražio je Sianinu blistavu kosu. Devojačke prilike tkale su šare kroz senke i mesečinu, i dok su se kretale, trava na Toru kao da je sijala u odgovor, kao da je njihov ples probudio moć koja spava unutar brda.
<BR>&nbsp;&nbsp;&nbsp;&nbsp;&nbsp;"Siana!" uzviknuo je u snu, znajući da ga ona neće čuti. A ipak, čim je izgovorio to ime, jedna prilika je zastala, okrenula se i pružila ruke. Bila je to Siana; prpeoznao je njeno gipko telo, nagnutu glavu, sjaj kose. A iza nje, kao senku, ugledao je priliku njene majke, Vilinske Kraljice. Senka je na njegove oči rasla, sve dok se nije pretvorila u vrata u tami. On se povukao, bojeći se da će ga progutati, a neko čulo mimo sluha uhvatilo je njene reči: "Put do svega što voliš jeste kroz Mene..."
<BR>&nbsp;&nbsp;&nbsp;&nbsp;&nbsp;Gaven se probudio u zoru, smrznut i ukočen, ali, začudo, malo manje obeshrabren. U jednu zamku se uhvatio mladi zec, čije mu je meso malo ublažilo glad. Oko podneva, kada se uputio nizbrdo da pije sa malog izvora, sreća mu je opet okrenula leđa. Trebalo je da se udalji čim je utolio žeđ, ali popodne je bilo toplo, a on veoma umoran. Sedeći naslonjen leđima o vrbu, dozvolio je očima da se zatvore.
<BR>&nbsp;&nbsp;&nbsp;&nbsp;&nbsp;Naglo se probudio, svestan zvuka koji nije bio ni vetar u drveću ni žubor potoka. Čuo je muške glasove i zvuk potkovanih sandala - sada ih je video kroz lišće - rimske vojnike, i to ne obeshrabrene lutalice kakve je dosad sretao. Ovo je bio redovni vod pod komandom centuriona.
<BR>&nbsp;&nbsp;&nbsp;&nbsp;&nbsp;Prepoznaće legionarsku tuniku, pomisli on, nagonski tražeći pogledom zaklon. Iza njega je bilo brdo, pokriveno gustom šumom. On pođe puzeći tuda, pomerajući rukama vrbove grane. Bio je na donjem delu padine kad su ga primetili.
<BR>&nbsp;&nbsp;&nbsp;&nbsp;&nbsp;"Stoj!"
<BR>&nbsp;&nbsp;&nbsp;&nbsp;&nbsp;Autoritet u tom glasu na trenutak ga je zaustavio. Potom je nastavio, i jedno bačeno koplje tresnu u grmlje kraj njega i začegrta po kamenju. Gaven ga zgrabi i nagonski baci nazad. Začu nekoga da psuje i nastavi dalje, prekasno shvativši da će, ako dosad nisu nameravali da ga prate, sada to svakako učiniti.
<BR>&nbsp;&nbsp;&nbsp;&nbsp;&nbsp;Već je poverovao da će umaći, kada se padina neočekivnao završi na mestu gde je neki davni grč zemje rascepio stenje. Zanjihao se na ivici ponora, gledajući naizmenično oštro stenje u dubini i oružje onih koji su ga gonili. Bolje da poginem boreći se, očajnički pomisli on, nego da me okovanog odvuku na suđenje za dezerterstvo.
<BR>&nbsp;&nbsp;&nbsp;&nbsp;&nbsp;Sada im je video lica, crvena od napora, ali užasno odlučna. Izvukao je dugačak bodež, žaleći što im je vratio koplje. A onda ga neko pozva po imenu.
<BR>&nbsp;&nbsp;&nbsp;&nbsp;&nbsp;Ukočio se, ali legionari nisu imali daha za dovikivanje, čak i da su znali ko je on. Mora da mu se pričinjava od hučanja krvi u ušima. Ili je to vetar u stenju.
<BR>&nbsp;&nbsp;&nbsp;&nbsp;&nbsp;"Gavene - hodi k meni!" Bio je to ženski glas. On se nehotice okrete. Ponor je sada zaklanjala senka, sve tamnija kako je gledao u nju. "Seti se, put u bezbednost vodi kroz Mene..."
<BR>&nbsp;&nbsp;&nbsp;&nbsp;&nbsp;Poludeo sam od očajanja, pomisli on, ali sada mu se učini da vidi blistave tamne oči na licu uokvirenom crnom kosom. Strah nestade iz njega uz kratak uzdah. Kada je prvi legionar stigao do ispusta na kome je stajao, Gaven se nasmeši i zakorači u prazninu.
<BR>
<BR>&nbsp;&nbsp;&nbsp;&nbsp;&nbsp;Rimljanima je izgledalo da je pao u tamu. Zahvatio ih je ledeni vetar, nalik na dah zime u duši, i čak ni najhrabriji među njima nije goreo od želje da po ponoru traži telo čoveka koga su gonili. Ako je bio neprijatelj, onda je mrtav, a ako je bio prijatelj, onda je budala. Vratili su se nizbrdo, neobično nevoljni da razgovaraju o onome što su videli, i do vremena kada su se priključili glavnini odreda, događaj se povukao u onaj deo njihovih duša u kome borave ružni snovi. Čak ni centurion se nije setio da to pomene u izveštaju.
<BR>&nbsp;&nbsp;&nbsp;&nbsp;&nbsp;Svakako su imali druge, važnije brige. Ostaci razbijene Devete legije polako su se vraćali u Eburakum, gde ih je Šesta, premeštena iz Deve, dočekivala sa jedva obuzdanim prezirom. Govorilo se da je novi imperator, Hadrijan, besan i da će možda doći u Britaniju da lično sredi prilike. Preživeli iz Devete bili su raspoređeni u druge jedinice, rasute po raznim delovima imperije. Nikakvo čudo što su na sva ispitivanja odgovarali samo mračnim ćutanjem.
<BR>&nbsp;&nbsp;&nbsp;&nbsp;&nbsp;Samo je centurion Rufinije, koji je zaista voleo svoje regrute, imao koju reč za postarijeg vojnika u penziji koji je takođe stigao iz Deve. Da, sećao se mladog Macelija. Dečko je bio poslat kao izviđač i možda je uspeo da izbegne veliku bitku. No, otada ga niko nije video.
<BR>&nbsp;&nbsp;&nbsp;&nbsp;&nbsp;Potom je Šesta izišla na dugi, brutalni zadatak umirivanja severa, i Macelije se vratio kući u Devu, još ne znajući šta se desilo sa dečakom koga je zavoleo za tih nekoliko kratkih meseci.
<BR>
<BR>&nbsp;&nbsp;&nbsp;&nbsp;&nbsp;Zima je te godine bila teška i vlažna. Severom su besnele oluje, a teške kiše pretvorile su dolinu Avalona u sivo more koje je bregove preobrazilo u prava ostrva na kojima su ljudi čučali i molili se da dođe proleće.
<BR>&nbsp;&nbsp;&nbsp;&nbsp;&nbsp;Na dan ravnodnevice Kaileja se rano probudila, drhteći. Ležala je umotana u vunenu ćebad, a njena slamarica bila je pokrivena ovčijom kožom, ali vlažna hladnoća zime prodrla je u sve, uključujući i njene kosti. Otkako je izgubila mesečnicu bila je zdrava i jaka, ali ovog jutra, sećajući se koliko su je tokom zime boleli zglobovi, osećala se prastara. Srce joj zakuca u iznenadnoj panici. Ne sme da ostari! Avalon napreduje, čak i u ovakvim godinama, ali ima premalo obučenih sveštenica na koje može da se osloni. Avalon neće opstati bez nje!
<BR>&nbsp;&nbsp;&nbsp;&nbsp;&nbsp;Ona duboko udahnu, naređujući srcu da se umiri i mišićima da se opuste. Jesi li sveštenica ili nisi? Šta je bilo sa tvojom verom? Kaileja se nasmeši, svesna da grdi sebe kao neku od novih devojaka. Zar nemaš poverenja u Boginju da će se starati o svojima?
<BR>&nbsp;&nbsp;&nbsp;&nbsp;&nbsp;To ju je umirilo, ali po njenom iskustvu Gospa je najčešće pomagala onima koji i sami sebi pokušavaju da pomognu. I dalje joj je bila dužnost da obuči svoju naslednicu. Bez Gavena, svete loze, za čiji je nastavak Eilan žrtvovala život, bile su prekinute, ali to je bio samo ralzog više da Avalon, koji čuva njen rad i učenje, istraje.
<BR>&nbsp;&nbsp;&nbsp;&nbsp;&nbsp;Siana...pomisli ona. Ona treba da me nasledi.
<BR>&nbsp;&nbsp;&nbsp;&nbsp;&nbsp;Devojka je položila zavet sveštenice, ali je za Beltan bila bolesna i nije bila kod vatri. A onda je postala čuvar kladenca. No, to može da radi i neka od mlađih devojaka. Nekim sveštenicama, naviklim na prisilnu čednost Šumske Kuće, bilo je teško da shvate važnost dozvole sveštenicima i sveštenicama da zajedno ležu u obredu. Oni koji to čine, ne vode ljubav iz zadovoljstva, ili barem ne potpuno, nego su predstavnici moćnih muških i ženskih sila koje ljudi nazivaju bogovi. Buduća Vrhovna sveštenica Avalona mora učestvovati u tome.
<BR>&nbsp;&nbsp;&nbsp;&nbsp;&nbsp;Ove godine neću prihvatiti nikakav izgovor. Ona mora dovršiti obred i predati se bogu.
<BR>&nbsp;&nbsp;&nbsp;&nbsp;&nbsp;Neko joj je lupao na vrata, i ona sede, trgavši se od zime.
<BR>&nbsp;&nbsp;&nbsp;&nbsp;&nbsp;"Gospo!" Bio je to glas Lunet, zadihane od uzbuđenja. "Vodohodač stiže na pristanište. Neko je sa njim. Liči na Gavena! Gospo, morate doći!"
<BR>&nbsp;&nbsp;&nbsp;&nbsp;&nbsp;No, Kaileja je već bila u pokretu, brzo obuvajući krznene cipele i navlaćeći topli plašt. Kada je otvorila vrata, zažmirkala je od blistavog dnevnog svetla, a vazduh, koji joj je do maločas bio leden, sada ju je opio kao vino.
<BR>&nbsp;&nbsp;&nbsp;&nbsp;&nbsp;Sreli su se na stazi. Vodohodač je već otisnuo čamac od blatnjave obale. Lunet i ostale sveštenice probuđene njenom vikom sabile su se iza nje, piljeći u Gavena kao da se vratio iz mrtvih.
<BR>&nbsp;&nbsp;&nbsp;&nbsp;&nbsp;Kad ga je bolje pogledala, Kaileja je rauzmela njihovu nesigurnost. Gaven se promenio. Izgledao je viši i mršaviji, ali bilo je mnogo čvrstih mišića na tim dugačkim kostima, a čvrsto lice sa kojim se vratio svakako je bilo lice muškarca. Ali pogled mu je bio pun čuđenja.
<BR>&nbsp;&nbsp;&nbsp;&nbsp;&nbsp;Ona odmahnu glavom i otera ostale. "Glupače male, nije ovo Samen, kada se mrtvi vraćaju, a on nije avet nego živ čovek. Idite i spremite mu nešto toplo da popije i suvu odeću, ako ne možete da smislite ništa bolje - trk!"
<BR>&nbsp;&nbsp;&nbsp;&nbsp;&nbsp;Gaven zastade i osvrte se. Kaileja tiho izgovori njegovo ime.
<BR>&nbsp;&nbsp;&nbsp;&nbsp;&nbsp;"Šta se desilo?" upita on, konačno je primetivši. "Ima tako mnogo vode, ali nisam video kišu, i kako to da grane pupe kad tek što su izgubile lišće?"
<BR>&nbsp;&nbsp;&nbsp;&nbsp;&nbsp;"Ravnodnevica je", reče ona, ne shvatajući.
<BR>&nbsp;&nbsp;&nbsp;&nbsp;&nbsp;On klimnu glavom. "Bitka je bila mesec dana pre toga, a onda sam neko vreme lutao..."
<BR>&nbsp;&nbsp;&nbsp;&nbsp;&nbsp;"Gavene", prekide ga ona, "velika bitka na severu bila je vođena u vreme žetve, pre pola godine!"
<BR>&nbsp;&nbsp;&nbsp;&nbsp;&nbsp;On se zanjiha, i na trenutak je pomislila da će pasti. "Pre šest meseci? Ali prošlo je samo šest dana otkako me je Vilinska Gospa spasla!"
<BR>&nbsp;&nbsp;&nbsp;&nbsp;&nbsp;Kaileja ga uze za ruku, polako shvatajući. "Vreme u njihovom svetu teče drugačije. Znali smo da si u opasnosti, ali ne i šta je bilo sa tobom. Vidim da treba da zahvalimo Vilinskoj Gospi što te je sačuvala. Nemoj da se žališ, dete - propustio si zimu, a bila je teška. Ali sada si kod kuće, i moramo da odlučimo šta ćemo sa tobom!"
<BR>&nbsp;&nbsp;&nbsp;&nbsp;&nbsp;Gaven pomalo drhtavo uzdahnu, a onda uspe da se nasmeši. "Kod kuće... Tek posle bitke sam shvatio da mi nije mesto ni u rimskim ni u britanskim zemljama. Samo ovde, na ovom ostrvu koje ne pripada sasvim svetu ljudi."
<BR>&nbsp;&nbsp;&nbsp;&nbsp;&nbsp;"Neću da ti namećem odluke", oprezno reče Kaileja, savlađujući uzbuđenje. Kakav bi vođa druida on bio! "Ali ako nisi položio neki drugi zavet, odluka pred kojom si bio pre odlaska još te čeka."
<BR>&nbsp;&nbsp;&nbsp;&nbsp;&nbsp;"Za nedelju dana bih položio zavet imperatoru, ali došli su Briganti i poslali su nas bez toga", odvrati Gaven. "Brat Pavle biće besan." On se iznenada osmehnu. "Sreo sam ga dok sam se peo; preklinjao me je da se pridružim njegovom stadu. Odbio sam, a on je povikao nešto... šta se desilo sa hrišćanima otkako je umro otac Josif? Pavle mi izgleda još luđi nego ranije!"
<BR>&nbsp;&nbsp;&nbsp;&nbsp;&nbsp;"On je sada otac Pavle", odgovori Kaileja. "Izabrali su ga sebi za vođu, a izgleda da je rešen da i od ostalih načini fanatike slične sebi. To je šteta, jer smo mnoge godine mirno živeli jedni uz druge na ovom brdu, ali on više neće da ima ništa sa zajednicom kojom vlada jedna žena. Već mesecima ne razgovaramo između sebe. Ali nije on važan", nastavi ona. "Ti moraš da odlučiš šta ćeš sada."
<BR>&nbsp;&nbsp;&nbsp;&nbsp;&nbsp;Gaven klimnu glavom. "Izgleda da sam u vilinskom svetu proveo šest meseci u razmišljanju, iako mi se činilo da je mnogo kraće. Spreman sam..." on zastade, osvrćući se po izbledelim kolibama, a potom pogledavši kamenom krunisani Tor, "da se suočim sa sudbinom koju su mu bogovi spremili, kakva god da je."
<BR>&nbsp;&nbsp;&nbsp;&nbsp;&nbsp;Kaileja zatrepta. Na trenutak ga je videla optočenog zlatom kao da je kralj, ili je to bila vatra?
<BR>&nbsp;&nbsp;&nbsp;&nbsp;&nbsp;"Tvoja sudbina možda je veća nego što pretpostavljaš..." reče ona glasom koji nije bio njen.
<BR>&nbsp;&nbsp;&nbsp;&nbsp;&nbsp;A onda trenutak vizije prođe. Pogledala je da vidi kako će on reagovati, ali zurio je mimo nje, i sa njegovog lica nestao je sav umor. Kaileja nije morala da se okrene kako bi znala da tamo stoji Siana.
<BR>
<BR>&nbsp;&nbsp;&nbsp;&nbsp;&nbsp;Mladi mesec je zalazio. Gaven je kroz ulaz u nisku kolibu od granja, gde su ga smestili, mogao da nazre njegov krhki srp tik nad ivicom brda. Siroti, mali mesec žuri na spavanje; uskoro će ga ostaviti u tami. Promeškoljio se i ponovo seo. Bila je noć pred Beltan. Gaven je bio ovde od zalaska sunca, kada je mladi mesec već bio visoko. Rekli su mu da treba da meditira i priprema dušu. Njemu je sve to neprijatno ličilo na one duge sate kada su on i Arije čekali da počne bitka između Rimljana i Briganta.
<BR>&nbsp;&nbsp;&nbsp;&nbsp;&nbsp;Ovde ga je držala samo sopstvena volja. Bilo bi sasvim lako umaći kroz tamu. Narod Avalona svakako ga ne bi prognao ako bi se predomislio - i ovako su ga stalno pitali da li polaže zavete svojom slobodnom voljom. No, ako bi odbio, a ostao, uvek bi video razočaranje u Kailejinim očima, a Siana - učinio bi i mnogo više od ovoga što mu spremaju, samo da ima prava na njenu ljubav.
<BR>&nbsp;&nbsp;&nbsp;&nbsp;&nbsp;Ponovo je pogledao napolje. Mesec je zašao. Kratak pogled na položaj zvezda odmah mu je rekao da se bliži ponoć. Uskoro će doći po mene, a ja ću čekati. Zašto? Da li ga zadržava samo želja za Sianom, ili neki dublji poriv duše?
<BR>&nbsp;&nbsp;&nbsp;&nbsp;&nbsp;Gaven je pokušao da pobegne i otkrio je da ne može da umakne od svoje dvostruke prirode. Sada mu se činilo da je jedini način da se zaleči bio da odabere nešto čemu će služiti, nešto čemu će se potpuno posvetiti.
<BR>&nbsp;&nbsp;&nbsp;&nbsp;&nbsp;Napolju nešto šušnu; on podiže pogled i primeti da su se zvezde pomakle. Napolju su se okupljali druidi, u belim odeždama koje su avetinjski sijale pod svetlošću zvezda.
<BR>&nbsp;&nbsp;&nbsp;&nbsp;&nbsp;"Gavene, sine Eilanin, pozivam te sada, u satu vrhunca noći. Je li i dalje tvoja želja da budeš posvećen u svete misterije?" To je bio Branosov glas, i Gavenu laknu kad ga je čuo. Starac je izgledao prastar kao bregovi, prsti su mu sada bili toliko izobličeni u zglobovima da više uopšte nije mogao da svira harfu, ali kad zatreba i dalje je mogao da učestvuje u obredima sa punim svešteničkim moćima.
<BR>&nbsp;&nbsp;&nbsp;&nbsp;&nbsp;"Jeste." Glas mu je zazvučao promuklo.
<BR>&nbsp;&nbsp;&nbsp;&nbsp;&nbsp;"Onda, iziđi, i neka proba počne."
<BR>&nbsp;&nbsp;&nbsp;&nbsp;&nbsp;Povedoše ga, još u tami, do svetog kladenca. U zvuku vode bilo je nečeg drugačijeg. Kad je zavirio unutra, Gaven utvrdi da je tok vode promenjen. Sada su se videle stepenice, koje su vodile u okno kladenca, kao i niša u zidu.
<BR>&nbsp;&nbsp;&nbsp;&nbsp;&nbsp;"Da bi se ponovo rodio u duhu, prvo moraš da se pročistiš", reče Branos. "Siđi u kladenac."
<BR>&nbsp;&nbsp;&nbsp;&nbsp;&nbsp;Drhteći, Gaven se svuče i pođe naniže. Tuarim, koji je položio zavete prošle godine, pođe za njim. Gaven se trže kada mladić kleče i postavi mu oko članaka na nogama par gvozdenih okova. Rekli su mu da će to uraditi, i znao je da bi lako mogao de ih se oslobodi ako ga izda hrabrost, ali hladna težina metala na nogama ispunila ga je neočekivanim strahom. Ipak, nije rekao ništa nego je slušao žubor vode, koja je, oslobođena, počela ponovo da ispunjava kladenac.
<BR>&nbsp;&nbsp;&nbsp;&nbsp;&nbsp;Voda je brzo rasla. Bila je ledeno hladna, i Gaven neko vreme nije mogao da misli ni na šta drugo. No, svaki od sveštenika na koje je mislio sa gorčinom dok je učio za vojnika, svakako je prošao kroz ovo; neće pobeći od onoga što su oni izdržali. Pokušao je da skrene misli, pitajući se da li sveta posudica o kojoj je govorio otac Josif još ovde ili ju je Kaileja prenela na neko bezbednije mesto. Ako bi pokušao, verovatno bi osetio nešto, odjek radosti kroz bol, ali voda je rasla.
<BR>&nbsp;&nbsp;&nbsp;&nbsp;&nbsp;Kada mu je voda stigla do grudi, Gaven više uopšte nije osećao donji deo tela. Pitao se da li bi ga mišići dovoljno slušali da pobegne, ako reši da pokuša. Je li sve ovo možda samo trik da ode u smrt, ne pobunivši se? Seti se! reče on u sebi. Seti se šta te je Kaileja učila! Prizovi unutrašnju vatru!
<BR>&nbsp;&nbsp;&nbsp;&nbsp;&nbsp;Hladna voda obgrli mu vrat; zubi su mu cvokotali. On očajnički posegnu za sećanjem na plamen - iskrom u tami uma koja je plamtela dok je udisao vazduh, a onda eksplodirala kroz svaku venu. Svetlost! Odbio je da misli na ma šta drugo sem na toplotu. Na trenutak mu se učini da vidi komešanje senki rascepljeno usamljenom munjom koja je odelila svetlo od tame, i time, lančanom reakcijom, poslala u svet sistem, red i smisao.
<BR>&nbsp;&nbsp;&nbsp;&nbsp;&nbsp;Povratila mu se svest o sopstvenom telu, ali na sasvim drugom nivou. Utvrdio je da može da vidi, jer tama oko njega bila je osvetljena zračenjem koje je dopiralo iznutra. Više mu nije bilo hladno - još malo, pomislio je, i njegova unutrašnja vrelina pretvoriće vodu u paru. Kada mu je dodirnula usne, nasmejao se.
<BR>&nbsp;&nbsp;&nbsp;&nbsp;&nbsp;Tog trenutka nivo vode poče ponovo da opada. Nije dugo trebalo da se kladenac, sa zaprečenim ulazom i otvorenim izlazima, dovoljno isprazni da bi ga druidi izvukli. Gaven je to jedva primetio. Bio je svetlost! To novo saznanje bilo je jedino na šta je sada mogao da misli.
<BR>&nbsp;&nbsp;&nbsp;&nbsp;&nbsp;Kraj kladenca bila je upaljena ogromna vatra; da nije uspeo, verovatno bi ga tu grejali. Rekli su mu da mora proći kroz vatru da bi nastavio, i Gaven se ponovo nasmeja. On je vatra - zašto bi se plašio plamena? Onako nag, prošao je preko ugljevlja, i mada je vrelina osušila vodu sa njega, nije zadobio ni najmanju opekotinu na stopalima.
<BR>&nbsp;&nbsp;&nbsp;&nbsp;&nbsp;Sa druge strane čekao ga je Branos.
<BR>&nbsp;&nbsp;&nbsp;&nbsp;&nbsp;"Prošao si kroz vodu i vatru, dva od elemenata od kojih se, po učenjima drevnih mudraca, sastoji svet. Ostaju još zemlja i vazduh. Da bi dovršio svoju probu, moraš naći put do vrha Tora - ako možeš..."
<BR>&nbsp;&nbsp;&nbsp;&nbsp;&nbsp;Dok je starac govorio, ostali su doneli zemljane ćupove u kojima se dimilo bilje, i postavili ih oko njega. Dim je navirao uvis, sladak i zagušljiv; prepoznao je kiselo-slatki miris bilja koje se koristi za izazivanje vizija, ali nikada ga nije osetio u tolikoj koncentraciji. Nehotice je udahnuo, zakašljao se i prisilio sebe da ponovo udahne, pripremajući se da se odupre talasu vrtoglavice koji će uslediti.
<BR>&nbsp;&nbsp;&nbsp;&nbsp;&nbsp;Prihvati ga, dopusti da te ponese, ponovio je u sebi stari nauk. Dim može biti velika pomoć pri odvajanju uma od tela, ali bez discipline duh bi se mogao izgubiti u košmarima. No, njemu, već punom svetog plamena, nije trebala pomoć da prevaziđe uobičajenu svest. Sa svakim udisajem osećao je da ga dim odvodi sve dalje od obične svesti; pogledao je druide, i video da su optočeni oreolom svetlosti.
<BR>&nbsp;&nbsp;&nbsp;&nbsp;&nbsp;"Popni se uz svetu planinu i primi blagoslov bogova..." Branosov glas odjekivao je kroz sve svetove.
<BR>&nbsp;&nbsp;&nbsp;&nbsp;&nbsp;Gaven trepnu i pogleda u padinu nad sobom. To bi trebalo da bude sasvim lako, čak i dok mu duh lebdi. Za proteklih sedam godina peo se na Tor toliko često da će mu noge svakako i same pronaći put. Načinio je prvi korak i osetio da mu stopala tonu u tlo. Još jedan korak - kao da je išao kroz duboku vodu. Pogledao je napred; ono što mu je do maločas delovalo kao odraz vatre u prizemnoj izmaglici sada je izgledalo kao sjaj što dopire iz same zemlje, a planina je bila svetlucavo prozirna kao rimsko staklo. Kamen koji je označavao početak staze sada je izgledao kao vatreni stub.
<BR>&nbsp;&nbsp;&nbsp;&nbsp;&nbsp;Bila je to ista svetlost kao ona što je video da izvire iz njegovog tela - kao oreoli koje je video oko ostalih. To nisam samo ja! shvati on. Sve je načinjeno od Svetla!
<BR>&nbsp;&nbsp;&nbsp;&nbsp;&nbsp;No, stvari ovako osvetljene nisu bile iste kao na svakodnevnoj svetlosti. Sada je bilo jasno da spiralni put koji je tako dobro poznavao ne vodi oko Tora nego u njega. Na trenutak je osetio strah - šta ako ga vizija napusti i on se nađe zarobljen pod zemljom? No, ovaj novi način gledanja bio je toliko zanimljiv da nije mogao da se odupre želji da sazna šta leži unutar svete planine.
<BR>&nbsp;&nbsp;&nbsp;&nbsp;&nbsp;Gaven duboko udahnu, i ovog puta dim ga nije ošamutio, nego mu je izoštrio viziju. Put je bio jasan. On odvažno pođe napred.
<BR>&nbsp;&nbsp;&nbsp;&nbsp;&nbsp;Put je, sa najzapadnije tačke Tora, vodio pravo u unutrašnjost planine. Utvrdio je da se kreće zakrivljenom putanjom, kroz neku prozirnu materiju koja je pružala otpor kao voda i peckala kao vatra, ali nije bila ni jedno ni drugo. Dok je izlazio iz krivine i ponovo skretao nazad, osećao se kao da mu je telo postalo manje čvrsto; lebdeo je kroz tlo, i samo poimanje svetlosti u sopstvenom telu omogućavalo mu je da zadrži svest o sebi.
<BR>&nbsp;&nbsp;&nbsp;&nbsp;&nbsp;Sada se bližio mestu ulaska, ali umesto da ga spiralno zaobiđe, put se gotovo presavi. Ponovo je skrenuo oko brda. Ova krivina bila je duža; osećao je da se udaljava od središta usmesto da se približava. No, ista sila ponovo ga okrete, toliko blizu površine da je video spoljašnji svet kao kroz kristalnu izmaglicu. Opet je prošao okolo i nazad, i sada je, konačno, put vodio pravo u brdo.
<BR>&nbsp;&nbsp;&nbsp;&nbsp;&nbsp;Sad je bio veoma duboko. Moć je u središtu brda pulsirala tolikom snagom da je jedva mogao da stoji. Pokušao je da se probije kroz zid prolaza, upinjući se da je dosegne, i osetio je početak uzvišenog rastakanja sopstvenog bića kada je dodirnuo granicu. Put je zatvoren, začu se glas duboko iznutra; nisi još dovršio svoj preobražaj.
<BR>&nbsp;&nbsp;&nbsp;&nbsp;&nbsp;Gaven se povuče. Video je da se može samo napred, ali jedva je uspeo da podnese bol od udaljavanja od središta. No, ovaj deo lavirinta bio je tešnji od ostalih, i sada je naišao na oštru krivinu i zateturao se kada ga je tok moći koji teče kroz Tor zahvatio i poneo ga ka srcu planine.
<BR>&nbsp;&nbsp;&nbsp;&nbsp;&nbsp;Odnekud izvan krugova sveta začu se glas: "Pendragon prolazi Stazom Zmajeva..."
<BR>&nbsp;&nbsp;&nbsp;&nbsp;&nbsp;Kao sunce kad se presijava na ledom optočenim granama drveta zimi; kao zvuk fanfara, talasanje tonova sa svih harfi na svetu; sGm sjaj i lepota. On je bio Zmajeva Glava i lebdeo je na neugasivoj tački koja predstavlja središte sveta.
<BR>&nbsp;&nbsp;&nbsp;&nbsp;&nbsp;No, posle večnosti izvan vremena, učini mu se da ga neko zove ovozemaljskim imenom.
<BR>&nbsp;&nbsp;&nbsp;&nbsp;&nbsp;"Gavene..." Poziv je bio jedva čujan zbog udaljenosti, ženski glas koji bi trebalo da pozna. "Gavene, sine Eilanin, vrati nam se! Iziđi iz kristalne pećine!"
<BR>&nbsp;&nbsp;&nbsp;&nbsp;&nbsp;Zašto da iziđem, pomisli on, kada je ovde kraj svih želja?
<BR>&nbsp;&nbsp;&nbsp;&nbsp;&nbsp;A i mogu li, upita se potom, optočen sjajem lepote bez početka i kraja.
<BR>&nbsp;&nbsp;&nbsp;&nbsp;&nbsp;No, glas je bio uporan, ponekad se razdvajajući na tri glasa, a potom se ponovo stapajući u jedan. Nije mogao da ga ne sluša. Dođoše mu slike lepote manje savršene, ali zato stvarnije. Setio se ukusa jabuke, savijanja mišića u trku, jednostavne ljudske slasti dodira devojačke ruke.
<BR>&nbsp;&nbsp;&nbsp;&nbsp;&nbsp;A sa tim sećanjem dođe i lice. Siana...
<BR>&nbsp;&nbsp;&nbsp;&nbsp;&nbsp;Moram kod nje, pomisli on i posegnu u sjaj. No, nije mogao da ode kad nije video put.
<BR>&nbsp;&nbsp;&nbsp;&nbsp;&nbsp;"Ovo je proba Vazduha", ponovo se seti on. "Moraš izgovoriti Reč Moći."
<BR>&nbsp;&nbsp;&nbsp;&nbsp;&nbsp;Ali nisu mu rekli koja je to reč.
<BR>&nbsp;&nbsp;&nbsp;&nbsp;&nbsp;U svesti su mu svetlucali odlomci drevnih priča - priča koje mu je pričao Branos, dela znanja bardova. Imena su magična, setio se, ali pre nego što daš ime nečemu drugom, moraš dati ime samom sebi.
<BR>&nbsp;&nbsp;&nbsp;&nbsp;&nbsp;"Ja sam sin Eilan, kćeri Bendeigidove..." šapnu on, a onda, oklevajući, "ja sam sin Gaja Macelija Severusa." U prisustvu koje ga je optakalo raslo je osećanje iščekivanja. "Ja sam bard, ratnik i druid obučen u magiji. Ja sam dete svetog ostrva." Šta još da kaže? "Ja sam Britanac i Rimljanin, i..." Setio se još nečega: "Ja sam Sin Stotinu Kraljeva..." To je ovde, izgleda, nešto značilo, jer se sjaj ustalasa, i na trenutak je naslutio put. Ali i dale nije mogao da se pokrene. Zastenjao je, napinjući se da se seti još nekog imena. Ko je on? Ko je ovde?
<BR>&nbsp;&nbsp;&nbsp;&nbsp;&nbsp;"Ja sam Gaven", reče on, a onda se seti sile koja ga je ponela ka unutra. "Pendragon..."
<BR>&nbsp;&nbsp;&nbsp;&nbsp;&nbsp;Na tu reč oseti da se podiže, nošen kroz tunel svetlosti nekom nepojmljivom silom koja ga iznese na vrh Tora i baci ga, zadihanog, na vlažno busenje unutar kamenog kruga.
<BR>&nbsp;&nbsp;&nbsp;&nbsp;&nbsp;Gaven je nekoliko trenutaka ležao, dahćući. U ušima mu je zvonilo; tek postepeno je postao svestan da negde u daljini ptice počinju da se oglašavaju, kako bi pozdravile naredni dan. Trava pod njim bila je vlažna. Imao je prste... Ščepao je travu, osećajući njenu snagu, udišući bogati miris vlažne zemlje. Uz nalet bola shvatio je da je ponovo samo običan čovek.
<BR>&nbsp;&nbsp;&nbsp;&nbsp;&nbsp;Oko njega kao da se skupilo mnoštvo sveta. S mukom je ustao, trljajući oči, i ustanovio da se još nije sve vratilo u normalno stanje, jer, mada sunce još nije izišlo, svi oko njega bili su optočeni oreolom svetlosti. Najveći sjaj poticao je od tri prilike pred njim - tri žene u svešteničkoj odori i sa ukrasima Boginje na grudima i čelu.
<BR>&nbsp;&nbsp;&nbsp;&nbsp;&nbsp;"Gavene, sine Eilanin, pozvala sam te u ovaj sveti krug..."
<BR>&nbsp;&nbsp;&nbsp;&nbsp;&nbsp;Govorile su u glas, i on oseti da se ježi. Uspeo je da ustane, samo se na trenutak zbunivši kad je utvrdio da je još nag. Pred njima - pred njom - bio bi nag i da je nosio odeću.
<BR>&nbsp;&nbsp;&nbsp;&nbsp;&nbsp;"Gospo", promuklo reče on, "ovde sam."
<BR>&nbsp;&nbsp;&nbsp;&nbsp;&nbsp;"Prošao si probu koju su ti pripremili druidi i izvršio si zadatke. Jesi li spreman da položiš zavet Meni?"
<BR>&nbsp;&nbsp;&nbsp;&nbsp;&nbsp;Gaven uspe da ispusti nekakav zvuk pristanka, i jedna prilika mu priđe bliže. Izgledala je viša od ostalih i vitka, iako su još maločas sve tri delovale istovetno. Nad njenim belim velom nalazio se venac od belog gloga, nalik na zvezdanu krunu.
<BR>&nbsp;&nbsp;&nbsp;&nbsp;&nbsp;"Ja sam Devojka, večita devica, sveta Nevesta..." Glas joj je bio blag i umilan.
<BR>&nbsp;&nbsp;&nbsp;&nbsp;&nbsp;Gaven se upinjao da razabere lice pod velom. Ovo je svakako bila Siana, koju je voleo, ali ipak su joj se lice i telo menjali, i ljubav koju je osećao prema njoj bila je na trenutak očinska, pa bratska, pa onakva kakva je verovatno ljubav između ljubavnika. Samo jedno mu je bilo jasno - ovu devojku voleo je već mnogo puta, na mnoge načine.
<BR>&nbsp;&nbsp;&nbsp;&nbsp;&nbsp;"Ja sam svaki početak", nastavi ona. "Ja sam obnova duše. Ja sam Istina, koja se ne može ukaljati niti izmeniti. Hoćeš li se zavetovati da ćeš uvek pomagati svemu dobrom iz Rođenja? Gavene, hoćeš li mi se to zakleti?"
<BR>&nbsp;&nbsp;&nbsp;&nbsp;&nbsp;On duboko udahnu slatki jutarnji vazduh. "Kunem se."
<BR>&nbsp;&nbsp;&nbsp;&nbsp;&nbsp;Ona mu priđe i podiže veo. Video je Sianu dok se saginjao da joj poljubi usne, Sianu i još nešto, nešto čiji je dodir bio kao beli plamen.
<BR>&nbsp;&nbsp;&nbsp;&nbsp;&nbsp;Potom se ona udalji od njega. On zadrhta i uspravi se kada ka njemu pođe srednja prilika. Nad purpurnim velom nosila je venac od klasova žita. Ko li igra ovu ulogu u obredu? Ovako izdvojena, na trenutak je izgledala sitnija, a na trenutak ogromna, divovska prilika kojoj je presto čitav svet.
<BR>&nbsp;&nbsp;&nbsp;&nbsp;&nbsp;"Ja sam Majka, večito plodna, Gospa od Zemlje. Ja sam rast i snaga, pomažem sve što živi. Ja se menjam, ali nikad ne umirem. Hoćeš li služiti svemu u Životu? Gavene, hoćeš li mi se zakleti?"
<BR>&nbsp;&nbsp;&nbsp;&nbsp;&nbsp;Taj glas svakako poznaje! Gaven pokuša da pogleda kroz veo, i trže se od bleska crnih očiju. Ali prepoznao je, nekim drugim čulom sem vida, Vilinsku Gospu, koja ga je spasla.
<BR>&nbsp;&nbsp;&nbsp;&nbsp;&nbsp;"Ti si ulaz do svega što želim", tiho reče on. "Ne razumem te, ali služiću ti."
<BR>&nbsp;&nbsp;&nbsp;&nbsp;&nbsp;Ona se nasmeja. "Da li seme rauzme moć koja ga tera da iziđe iz tame na svetlost, i da li dete razume silu koja ga gura iz sigurnosti materice? Zahtevam samo da budeš voljan..."
<BR>&nbsp;&nbsp;&nbsp;&nbsp;&nbsp;Ona raširi ruke, i on joj nespretno priđe u zagrljaj. Kada je bila Vilinska Gospa, između njih je uvek postojalo odstojanje. No, u mekoći grudi na kojima se našao bilo je toliko tople dobrodošlice da se on rasplaka. Osetio se kao sasvim malo dete, uljuljkano u meko naručje, umireno drevnom uspavankom. Njegova prava majka tako ga je držala. Sećanje koje je suzbijao od najranijeg detinjstva sada mu pokaza njenu belu kožu i blistavu kosu, i prvi put u svesnom životu znao je da ga je volela...
<BR>&nbsp;&nbsp;&nbsp;&nbsp;&nbsp;A onda je stajao još jednom, gledajući Boginju, i Njeno treće obličje polako je prilazilo da se suoči sa njim. Njen venac je bio od kostiju.
<BR>&nbsp;&nbsp;&nbsp;&nbsp;&nbsp;"Ja sam Starica", oštro reče ona. "Ja sam Drevna, Gospa od Mudrosti. Ja sam videla sve i dala sam sve. Ja sam Smrt, Gavene, bez koje ništa ne može da se izmeni. Hoćeš li mi položiti zavet?"
<BR>&nbsp;&nbsp;&nbsp;&nbsp;&nbsp;Poznajem ja Smrt, pomisli Gaven, setivši se praznog, optužujućeg pogleda ljudi koje je pobio. Smrt kosi ljude kao što žetelac srpom kosi letinu. Može li to da donese išta dobro? Ali još dok je mislio na to, u umu mu se pojavi slika snopova žita u njivi.
<BR>&nbsp;&nbsp;&nbsp;&nbsp;&nbsp;"Ako to ima nekog smisla", polako reče on, "služiću čak i Smrt."
<BR>&nbsp;&nbsp;&nbsp;&nbsp;&nbsp;"Zagrli me", reče Smrt, a on je stajao i zurio u nju.
<BR>&nbsp;&nbsp;&nbsp;&nbsp;&nbsp;Nije ga privlačilo ništa u toj pogrbljenoj prilici. Ali položio je zavet, i zato natera olovna stopala da ga ponesu ka njoj, da stoje dok mu njeni crni velovi zaklanjaju vid, i dok se njene koščate ruke sklapaju oko njega.
<BR>&nbsp;&nbsp;&nbsp;&nbsp;&nbsp;A onda više nije osećao ništa, samo je lebdeo u tami u kojoj iznenada primeti zvezde. Stajao je u bezdanu, a pred sobom je video ženu, okruženu lebdećim velovima, sa očima punim lepote izvan mladosti. Bila je to Kaileja, i još neko, koga je, u davna vremena, služio i voleo. On joj se duboko pokloni.
<BR>&nbsp;&nbsp;&nbsp;&nbsp;&nbsp;A onda je, kao i pre, ponovo bio on sam, i drhtao je dok je gledao sveštenice, crnu, belu i crvenu. Nebo na istoku počinjalo je da bledi od prvog nagoveštaja zore.
<BR>&nbsp;&nbsp;&nbsp;&nbsp;&nbsp;"Zakleo si se, i tvoj zavet je prihvaćen." Opet su govorile u glas. "Ostaje još samo jedno, da pozovemo duh Merlina, kako bi te on učinio sveštenikom i druidom, slugom Misterija."
<BR>&nbsp;&nbsp;&nbsp;&nbsp;&nbsp;Gaven kleče i pognu glavu kada su počele da pevaju; čekao je. Muzika je prvo bila bez reči, ton se nastavljao na ton sve dok nije osetio da mu telo bridi od vibracija. Potom dođoše reči, mada na njemu nepoznatom jeziku. No, poziv i otvorenost bili su sasvim jasni.
<BR>&nbsp;&nbsp;&nbsp;&nbsp;&nbsp;Oh, Mudri, molio se on, dođi k nama, ako želiš, dođi kroz mene. Veoma nam je potrebna tvoja mudrost!
<BR>&nbsp;&nbsp;&nbsp;&nbsp;&nbsp;Prigušeni uzvik nekoga u krugu natera ga da podigne glavu, žmirkajući od sjaja. U prvi mah pomislio je da je izišlo sunce i da Gospodar mudrosti nije došao. Ali to nije bilo sunce.
<BR>&nbsp;&nbsp;&nbsp;&nbsp;&nbsp;Stub sjaja talasao se u središtu kruga. Gaven prizva sopstvenu svetlost da ga zaštiti, i izmenjenim vidom vide Duha koga su prizvali, drevnog, pa ipak mladog, oslonjenog o svoje žezlo, sa belom bradom mudrosti rasutom preko grudi i sa prstenom na čelu sa koga je blistao dragulj.
<BR>&nbsp;&nbsp;&nbsp;&nbsp;&nbsp;"Gospodaru, položio je zavet", uzviknu Branos. "Zar ga nećeš prihvatiti?"
<BR>&nbsp;&nbsp;&nbsp;&nbsp;&nbsp;Merlin pogleda po krugu. "Prihvatiću ga, ali još nije vreme da dođem među vas." On ponovo pogleda Gavena i osmehnu se. "Položio si zavet i postao si sveštenik, a ipak nisi mag. U kristalnoj pećini imenovao si sebe. Kaži, sine moj, kojim Rečima si se oslobodio?"
<BR>&nbsp;&nbsp;&nbsp;&nbsp;&nbsp;Gaven je zurio u njega. Uvek su mu govorili da ono što se u tim trenucima desi mora zauvek ostati tajna između čoveka i njegovih bogova. Ali kada se setio šta je bio rekao, shvatio je zašto ta imena, za razliku od svih drugih, treba obznaniti.
<BR>&nbsp;&nbsp;&nbsp;&nbsp;&nbsp;"Ja sam Pendragon..." šapnu on. "Ja sam Sin Stotinu Kraljeva..."
<BR>&nbsp;&nbsp;&nbsp;&nbsp;&nbsp;Krug se zatalasa od začuđenog mrmljanja. Vazduh posta blistaviji. Nebo na istoku plamtelo je od zlatnih traka, a sunčeva vatra oivičila je bregove. Ali niko nije gledao to. Gaven oseti na svom čelu blistavu težinu zlatne dijademe i vide svoje telo zaogrnuto kraljevskim plaštom, izvezenim draguljima veštinom koju nijedan umetnik na ovom svetu ne bi postigao.
<BR>&nbsp;&nbsp;&nbsp;&nbsp;&nbsp;"Pendragon! Pendragon!" povikaše druidi, dajući mu titulu Svetog Kralja, koji vlada duhom, a ne mačem, žive veze između ljudi i zemlje u kojoj obitavaju.
<BR>&nbsp;&nbsp;&nbsp;&nbsp;&nbsp;Gaven podiže ruke u prihvatanju i pozdravu, i sunce iziđe pred njim, i sjaj ispuni svet.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
