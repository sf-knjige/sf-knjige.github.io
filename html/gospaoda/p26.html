<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Gospa od Avalona prolazila je kroz voćnjak iznad svetog kladenca. Na granama su zelene jabuke počinjale da pokazuju prve nagoveštaje boje. Kao i devojke što sede oko Talesina, pomisli ona, male su i nezrele, ali porašće. Sada je čula njihove glasove, kao i bardov dok je odgovarao. Prizvala je oko sebe sjaj koji će joj omogućiti da ostane neprimećena, pa je prišla bliže.
<BR>&nbsp;&nbsp;&nbsp;&nbsp;&nbsp;"Četiri Blaga čuvaju se na Avalonu otkako su Rimljani došli u ovu zemlju", govorio je bard. "Znate li koja su to Blaga, i zašto su sveta?"
<BR>&nbsp;&nbsp;&nbsp;&nbsp;&nbsp;Četiri novakinje sedele su na travi, nagnuvši premu bardu ošišane glave, plavu, crvenu, crnu i smeđu. Kosu su im odsekli zbog letnjih vrućina, takav je bio običaj. Vivijen se bunila, jer je kosa bila njen najveći ponos, blistava i gusta kao konjska griva. Ali ako je i plakala, činila je to samo dok je sama.
<BR>&nbsp;&nbsp;&nbsp;&nbsp;&nbsp;Plava devojka, Ravena, podiže glavu. "Jedno je Mač Misterija, zar ne? Nosio ga je Gaven, jedan od drevnih kraljeva?"
<BR>&nbsp;&nbsp;&nbsp;&nbsp;&nbsp;"Gaven ga je nosio, ali mač je mnogo stariji; iskovan je od vatre nebeske..." Bardov glas postade još melodičniji dok im je pričao legendu.
<BR>&nbsp;&nbsp;&nbsp;&nbsp;&nbsp;Vivijen je sedela i pažljivo slušala. Ana je u jedan mah pomislila da joj kaže kako šišanje nije nikakva kazna. No, Gospa od Avalona ne objašnjava svoje odluke, a detetu neće ništa koristiti ako je bude mazila. Zastade joj dah kad se preko Vivijeninog lika pokaza Anarino bledo lice u vodi, kose upletene u trsku. Opet je ponovila u sebi da je Anara umrla jer je bila slaba. Da se to ne bi ponovilo, Vivijen mora podneti sve što je potrebno da bi postala snažna.
<BR>&nbsp;&nbsp;&nbsp;&nbsp;&nbsp;"A koja su ostala Blaga?" pitao je Talesin.
<BR>&nbsp;&nbsp;&nbsp;&nbsp;&nbsp;"Postoji Koplje, mislim", reče Fiana, crvene kose pune sunca.
<BR>&nbsp;&nbsp;&nbsp;&nbsp;&nbsp;"I Tanjir", dodade Nela, visoka koliko i Vivijen, mada mlađa od nje, sa ćubom od smeđih kovrdža.
<BR>&nbsp;&nbsp;&nbsp;&nbsp;&nbsp;"I Pehar", šapatom reče Vivijen, "za koji kažu da je Pehar Ceridvenin, i Gral koji je Arianrod držala u svom kristalnom zamku, sav optočen biserima."
<BR>&nbsp;&nbsp;&nbsp;&nbsp;&nbsp;"Pehar je sve to, jer sadrži sve, jer on jeste i sadrži svetu vodu kladenca. Pa, ipak, ako ih pogledate bez pripreme, neće vam se činiti ništa drugačiji od drugih sličnih predmeta - a to je stoga da bismo znali kako čak i svakodnevni predmeti mogu sadržati svetost. Ali ako biste ih dodirnule", on odmahnu glavom, "to bi bilo sasvim drugačije, jer dodirnuti Misterije bez pripreme, to donosi smrt. I zato ih držimo dobro skrivene."
<BR>&nbsp;&nbsp;&nbsp;&nbsp;&nbsp;"Gde?" upita Vivijen, napetog pogleda. Od čega, upita se njena majka - od radoznalosti, ili poštovanja, ili želje za moći?
<BR>&nbsp;&nbsp;&nbsp;&nbsp;&nbsp;"To je takođe Misterija", odvrati Talesin, "koju znaju samo oni koji će biti njihovi čuvari."
<BR>&nbsp;&nbsp;&nbsp;&nbsp;&nbsp;Vivijen se ispravi i nastavi da sluša.
<BR>&nbsp;&nbsp;&nbsp;&nbsp;&nbsp;"Vama je dovoljno da znate koja su to Blaga i šta ona znače. Učili smo da Simbol nije ništa, a da je Stvarnost sve - a stvarnost koju sadrže ti simboli jesu četiri elementa od kojih je sve stvoreno - Zemlja, Voda, Vazduh i Vatra."
<BR>&nbsp;&nbsp;&nbsp;&nbsp;&nbsp;"Ali zar nisi ranije govorio da su simboli važni?" upita Vivijen. "Pričamo o elementima, ali ne možemo da ih zaista pojmimo. Simboli su ono što naš um koristi pri stvaranju magije..."
<BR>&nbsp;&nbsp;&nbsp;&nbsp;&nbsp;Talesin pogleda devojku sa toplim osmehom, i Ana oseti neočekivani bol. Suviše je revnosna, pomisli ona. moraće da ide na probu!
<BR>&nbsp;&nbsp;&nbsp;&nbsp;&nbsp;Videla je kako se Vivijen stresa i okreće, i kako, uprkos sjaju, gleda pravo u nju. Ana joj hladno uzvrati pogled, i Vivijen porumene i obori oči.
<BR>&nbsp;&nbsp;&nbsp;&nbsp;&nbsp;Gospa se okrete i brzo pođe natrag kroz voćnjak. Imam trideset šest godina, mislila je, i još sam plodna. Mogu da rodim još kćeri. Ali dotle, ta devojka mi je jedino dete i jedina nada za Avalon.
<BR>
<BR>&nbsp;&nbsp;&nbsp;&nbsp;&nbsp;Vivijen je sedela na petama, trljajući krsta. Iza nje se oribano kamenje na stazi polako isparavalo; pred njom je čekalo suvo kamenje. Bolela su je i kolena, a ruke su joj bile crvene i ispucane od stalnog dodira sa vodom. Kad se osušilo, oribano kamenje je izgledalo isto kao i ono pred njom, što nije bilo nikakvo čudo, pošto ga je prala već treći put.
<BR>&nbsp;&nbsp;&nbsp;&nbsp;&nbsp;Prvi put je bilo sasvim logično, pošto su krave odlutale sa pašnjaka i isprljale stazu. I bilo je pravedno da Vivijen čisti za njima, jer je u to vreme ona bila zadužena za krave.
<BR>&nbsp;&nbsp;&nbsp;&nbsp;&nbsp;Ali drugo i treće ribanje bili su potuno nepotrebni. Nije se bojala teškog posla - navikla je to na imanju gde je bila usvojena - ali kakvog duhovnog značaja može imati ponavljanje posla koji je pažljivo i valjano obavila? Ili od čuvanja stoke, jer to je mogla da radi i kod kuće?
<BR>&nbsp;&nbsp;&nbsp;&nbsp;&nbsp;Valjda da bi poverovala da joj je sada Avalon dom, pomisli ona nadureno dok je kvasila četku i bezvoljno prelazila njome preko narednog kamena. Ali dom je mesto gde te vole i gde pripadaš... Gospa joj je jasno stavila do znanja da je nije vratila na Avalon iz ljubavi, nego iz nužde. A Vivijen je zbog toga radila sve što se od nje zahtevalo, ali bez radosti i dureći se.
<BR>&nbsp;&nbsp;&nbsp;&nbsp;&nbsp;Možda bi bilo drugačije, razmišljala je, prelazeći na naredni kamen, da je učila magiju. Ali to je bilo za starije učenice. Novakinje su samo slušale priče za decu i radile poslove posluge. A ne može čak ni da pobegne! Ponekad bi neka od starijih devojaka pratila Gospu na putovanju, ali mlađe devojke nikada nisu napuštale Avalon. Ako bi Vivijen i pokušala da ode, samo bi se izgubila u magli, pa bi lutala sve dok se ne udavi u močvari, kao što se desilo sa njenom sestrom.
<BR>&nbsp;&nbsp;&nbsp;&nbsp;&nbsp;Možda bi je Talesin odveo, ako bi ga preklinjala. Verovala je da je on voli. No, on je pripadao Gospi - zar bi rizikovao njen gnev zbog kćeri koja možda i nije njegova? Za skoro dve godine otkako je došla, Vivijen je samo jednom videla svoju majku zaista besnu, kada je saznala da je Vrhovni kralj oterao svoju ženu, koja je učila na Avalonu, i uzeo drugu, kćer Saksonca Hengesta. Pošto je istinski predmet besa bio na sigurnom rastojanju, u Londiniumu, Gospa nije imala na kome da iskali bes zbog uvrede nanesene Avalonu, i atmosfera na Avalonu bila je toliko napeta da se Vivijen čudila kad god bi pogledala nebo i videla da je još plavo. Učitelji su svakako bili u pravu kada su govorili o neophodnsti kontrole nad osećanjima.
<BR>&nbsp;&nbsp;&nbsp;&nbsp;&nbsp;Moraću da budem strpljiva, razmišljala je dok je puzala napred. Imam vremena. A kada stignem do posvećenja i kada me pošalju kroz maglu, naprosto ću otići odavde...
<BR>&nbsp;&nbsp;&nbsp;&nbsp;&nbsp;Sunce je zalazilo, pozlativši oblake, i nastupila je ona prigušena tišina koja nastaje u svetu između dana i noći. Vivijen shvati da će morati da požuri kako bi završila pre večere. A voda joj je gotovo nestala. Ona s naporom ustade i pođe niz stazu, mlatarajući kofom, kako bi donela još.
<BR>&nbsp;&nbsp;&nbsp;&nbsp;&nbsp;Oko bunara se nalazila drevna kamena zgradica, koja se otvarala samo za pojedine svečanosti. Voda se izlivala kanalom do Jezera Ogledala, u koje su sveštenice gledale kada su želele da vide budućnost, a odatle se izlivala kanalom između drveća, do korita odakle se mogla uzimati za piće i druge svrhe, kao što je ribanje kamenja.
<BR>&nbsp;&nbsp;&nbsp;&nbsp;&nbsp;Kada je prošla kraj Jezera Ogledala, ona uspori korak. Talesin ju je učio da je važna Stvarnost, a ne simbol, a stvarnost je govorila da je voda u koritu ista kao i voda u Jezeru. Ona se brzo osvrte. Vreme je odmicalo, a niko je neće videti... Vivijen brzo skrete i saže se da zagnjuri kofu.
<BR>&nbsp;&nbsp;&nbsp;&nbsp;&nbsp;Jezero je bilo puno vatre.
<BR>&nbsp;&nbsp;&nbsp;&nbsp;&nbsp;Kofa joj iskliznu iz ruke i zazveketa po kamenju, ali Vivijen je klečala kraj vode i zurila. Grčevito je stezala ivicu Jezera, jecajući od slika koje je u njemu videla, nesposobna da odvoji pogled.
<BR>&nbsp;&nbsp;&nbsp;&nbsp;&nbsp;Neki grad je goreo. Crveni plamen lizao je kuće, pružajući uvis zlatne jezike kad god bi zahvatio nešto novo, a ogroman stub dima dizao se u nebo. Oko njega su hitale sitne prilike, potpuno crne pred plamenom, iznoseći stvari iz zapaljenih kuća. Na trenutak je pomislila da to ljudi pokušavaju da spasu svoju imovinu; potom je ugledala blesak mača. Jedan čovek pade, dok mu je iz vrata šikljala krv, a njegov ubica se nasmeja i baci kutiju koju mu je uzeo na ćebe već puno otetih stvari.
<BR>&nbsp;&nbsp;&nbsp;&nbsp;&nbsp;Po ulicama su ležali leševi; na gornjem prozoru primetila je lice, usta otvorenih u nemom vrisku. No, plavokosi varvari bili su svuda, smejući se dok su ubijali. Prizor se promeni, šireći se da bi prikazao veću scenu; putevi koji su vodili iz grada bili su puni begunaca. Neki su upregli životinje u taljige na kojima su nosili svoju imovinu; drugi su taljige vukli sami, ili su teglili zavežljaje, ili su, još gore, besciljno teturali praznih ruku, a čak su im i oči bile prazne od užasa koje su videli.
<BR>&nbsp;&nbsp;&nbsp;&nbsp;&nbsp;Na jednom prevrnutom kamenu videla je reč 'Venta', ali predeo oko grada bio je ravan i močvaran; ovo nije bila Venta Silura. Ovo što je videla mora da je daleko na istoku - prestonica starih zemalja Icena. Grčevito se držala te pomisli, pokušavajući da odvoji um od onoga što je gledala.
<BR>&nbsp;&nbsp;&nbsp;&nbsp;&nbsp;No, vizija je nije napuštala. Videla je veliki grad Amulodunum, sa kapijom u plamenu, i mnoge druge rimljanske gradove, razrušene i spaljene. Saksonci su gredama rušili kapije i zidove. Gavrani su skakutali u stranu pred bandama pljačkaša koji su lutali napuštenim ulicama, a zatim se vraćali da se dalje goste nesahranjenim telima. Neki šugavi pas, pobedonosno iskežen, pretrčao je preko trga noseći otkinutu ljudsku ruku.
<BR>&nbsp;&nbsp;&nbsp;&nbsp;&nbsp;U okolini gradova uništenje nije bilo toliko potpuno, ali užas je zahvatio svojim crnim krilima čitavu zemlju. Videla je stanovnike izdvojenih vila kako zakopavaju svoje srebro i upućuju se na zapad, gazeći dozrelo žito. Kao da je čitav svet bežao pred saksonskim vukovima.
<BR>&nbsp;&nbsp;&nbsp;&nbsp;&nbsp;Vatra i krv tekli su zajedno u purpurnim vrtlozima; jecala je, ali nije mogla da odvrati pogled. Postepeno je postala svesna da joj neko govori, da joj neko odavno govori.
<BR>&nbsp;&nbsp;&nbsp;&nbsp;&nbsp;"Duboko diši... Dobro je... To što vidiš je daleko, ne može ti nauditi... Udahni, izdahni, smiri se i reci mi šta vidiš..."
<BR>&nbsp;&nbsp;&nbsp;&nbsp;&nbsp;Vivijen grčevito izdahnu vazduh, nešto mirnije ponovo udahnu i zažmirka da se oslobodi suza. Vizija je i dalje bila tu, ali sad je više ličila na niz slika u snu. Svest joj je lebdela negde izvan tela; bila je svesna, mada nije mnogo marila, da joj neko postavlja pitanja i da njen glas odgovara na njih.
<BR>
<BR>&nbsp;&nbsp;&nbsp;&nbsp;&nbsp;"Pretpostavljam da je devojka iskrena. Nema mogućnosti da je histerična ili da izmišlja kako bi privukla pažnju?" upita stari Nektan, Vrhovni druid i poglavar druida na Avalonu.
<BR>&nbsp;&nbsp;&nbsp;&nbsp;&nbsp;Ana se sarkastično nasmeši. "Nemoj se tešiti pomišlju da štitim svoju kćer. Sveštenice će ti reći da je ni po čemu nisam izdvajala i da bih je ubila sopstvneim rukama da sam mislila da je ukaljala Misterije. Ali zašto bi izmislila čitavu priču kad nije imala publiku? Vivijen je bila sama sve dok se njena drugarica nije začudila što nije došla na večeru i pošla da je traži. Kad su me pozvali, bila je u dubokom transu, a mislim da ćeš se složiti da umem da razlikujem pravi trans od glumatanja."
<BR>&nbsp;&nbsp;&nbsp;&nbsp;&nbsp;"U dubokom transu", ponovi Talesin. "Ali ona još nije ni počela obuku!"
<BR>&nbsp;&nbsp;&nbsp;&nbsp;&nbsp;"Tačno. A meni je bilo potrebno sve što sam ikada znala da bih je izvukla!"
<BR>&nbsp;&nbsp;&nbsp;&nbsp;&nbsp;"A potom ste nastavili da je ispitujete?" upita bard.
<BR>&nbsp;&nbsp;&nbsp;&nbsp;&nbsp;"Kada Boginja pošalje viziju tako neočekivanu i snažnu, moramo da je prihvatimo. Nismo se usudili da odbijemo upozorenje", reče Gospa, suzbijajući sopstvenu nelagodnost. "U svakom slučaju, šteta je već načinjena. Mogli smo samo da saznamo što više, i da se postaramo za devojku posle..."
<BR>&nbsp;&nbsp;&nbsp;&nbsp;&nbsp;"Hoće li joj biti dobro?" upita Talesin. Lice mu je bilo potpuno belo, i Ana se namršti. Nije znala da on toliko voli devojku.
<BR>&nbsp;&nbsp;&nbsp;&nbsp;&nbsp;"Vivijen se odmara. Mislim da nema razloga za brigu - ona je dovoljno žilava", suvo reče Ana. "Kada se probudi, sve će je boleti, ali ako se ičega i bude sećala, činiće joj se daleko kao san."
<BR>&nbsp;&nbsp;&nbsp;&nbsp;&nbsp;Nektan se nakašlja. "Vrlo dobro. Ako je to bila prava vizija, šta treba da učinimo?"
<BR>&nbsp;&nbsp;&nbsp;&nbsp;&nbsp;"Najvažnije sam već učinila, poslala sam glasnika Vortigernu. Sada je sredina leta, a devojka je videla polja spremna za žetvu. Ako je upozorenje tačno, on će imati nešto malo vremena."
<BR>&nbsp;&nbsp;&nbsp;&nbsp;&nbsp;"Ako prihvati upozorenje", sumnjičavo reče Julija, jedna od starijih sveštenica. "Ta saksonska veštica vrti ga oko..." Ona primeti Anin izraz lica i prekide.
<BR>&nbsp;&nbsp;&nbsp;&nbsp;&nbsp;"Čak i ako Vortigern sakupi sve svoje snage i pođe na Hengesta, malo šta će moći da učini", žurno reče Talesin. "Varvari su daleko brojniji. Šta si ono rekla da je Vivijen kriknula na kraju?"
<BR>&nbsp;&nbsp;&nbsp;&nbsp;&nbsp;"Orlovi su odleteli zauvek. Sada Beli Zmaj ustaje i proždire zemlju..." šapnu Ana, drhteći.
<BR>&nbsp;&nbsp;&nbsp;&nbsp;&nbsp;"To je katastrofa koje smo se plašili", reče Talenos, mlađi druid, "sudbina za koju smo se nadali da je nećemo doživeti!"
<BR>&nbsp;&nbsp;&nbsp;&nbsp;&nbsp;"A šta predlažeš da učinimo, osim da cvilimo i busamo se u grudi kao hrišćani?" ledeno upita Ana. Znala je da je druid potpuno u pravu, jer sećala se užasa u Vivijeninom glasu - a otkako ga je čula, nije mogla ni da jede ni da spava. Ali ne sme im pokazati koliko se plaši.
<BR>&nbsp;&nbsp;&nbsp;&nbsp;&nbsp;"Šta možemo da učinimo?" upita Elena, najstarija sveštenica. "Avalon je izdvojen od sveta da bi bio pribežište; još od Karausijevih vremena je tako. Moramo čekati dok plamen sam zgasne oko nas. Barem ćemo biti bezbedni..." Ostali je pogledaše sa prebacivanjem i ona, zbunjena, zaćuta.
<BR>&nbsp;&nbsp;&nbsp;&nbsp;&nbsp;"Moramo se moliti Boginji da nam pomogne", reče Julija.
<BR>&nbsp;&nbsp;&nbsp;&nbsp;&nbsp;"To nije dovoljno." Talesin odmahnu glavom. "Ako kralj nije sposoban, ili nije spreman da se žrtvuje za narod, onda to treba da učini Merlin od Britanije."
<BR>&nbsp;&nbsp;&nbsp;&nbsp;&nbsp;"Ali mi nemamo..." poče Nektan, naglo prebledevši, i Ana, uprkos uznemirenosti što je pogodila na šta cilja Talesin, oseti gorak podsmeh što se stari sveštneik toliko prepao da će on morati da preuzme tu ulogu.
<BR>&nbsp;&nbsp;&nbsp;&nbsp;&nbsp;"Da, Merlin", reče Talesin. "Nijedan sveštenik nije nosio tu titulu još od prve invazije Rima na Britaniju, kada je umro kako bi Karaktakus mogao da se bori dalje."
<BR>&nbsp;&nbsp;&nbsp;&nbsp;&nbsp;"Merlin je jedan od Gospodara, blistava duša koja odbija da napusti svoju sferu kako bi mogla da bdi nad nama", reče Nektan, vrpoljeći se na klupi. "Novo otelotvorenje bi ga ponizilo. Možemo mu se moliti za savet, ali ne smemo tražiti da ponovo hodi među nama."
<BR>&nbsp;&nbsp;&nbsp;&nbsp;&nbsp;"Čak i ako bi jedino to moglo da nas spase?" upita Talesin. "Ako je toliko uzvišen, onda će znati treba li da odbije. Ali svakako neće doći ako ga ne budemo pozvali!"
<BR>&nbsp;&nbsp;&nbsp;&nbsp;&nbsp;Julija se naže ka njima. "U vreme Karaktakusa nije uspelo. Kralj za koga je Merlin umro ipak je zarobljen, a Rimljani su pobili druide na Svetom ostrvu."
<BR>&nbsp;&nbsp;&nbsp;&nbsp;&nbsp;Nektan klimnu glavom. "I mada je to bio strašan poraz, mi upravo sada žalimo za istim tim Rimljanima koji su nam ga naneli! Je li moguće da ćemo jednog dana živeti u miru i sa Saksoncima, kao što smo živeli i sa Rimljanima?"
<BR>&nbsp;&nbsp;&nbsp;&nbsp;&nbsp;Ostali se zagledaše u njega, i sada on zbunjeno zaćuta.
<BR>&nbsp;&nbsp;&nbsp;&nbsp;&nbsp;Rimljani su imali i civilizaciju, a ne samo vojsku, pomisli Ana. Saksonci su jedva nešto bolji od divljih planinskih vukova.
<BR>&nbsp;&nbsp;&nbsp;&nbsp;&nbsp;"Čak i da se sutra rodi", glasno reče ona, "možda će biti prekasno dok odraste."
<BR>&nbsp;&nbsp;&nbsp;&nbsp;&nbsp;"Čuo sam za još jedan način", tiho reč Talesin. "Odrastao čovek može da otvori svoju dušu kako bi Drugi ušao..."
<BR>&nbsp;&nbsp;&nbsp;&nbsp;&nbsp;"Ne!" On gotovo krinu od straha. "Zabranjujem, u ime Boginje! Ne želim Merlina - potreban si mi ti, ovde i sada!" Gledala ga je pravo u oči, prizivajući sve svoje moći, i posle trenutka strašne napetosti koji kao da je užasno dugo trajao, junački sjaj u njegovom oku polako zgasnu.
<BR>&nbsp;&nbsp;&nbsp;&nbsp;&nbsp;"Gospa od Avalona je govirla, i ja se pokoravam", promrmlj on. "Ali reći ću ti nešto. "Opet ju je gledao u oči. "Na kraju će morati da dođe do žrtve."
<BR>
<BR>&nbsp;&nbsp;&nbsp;&nbsp;&nbsp;Vivijen je ležala u svom krevetu u Kući Devojaka, gledajući kako čestice prašine poigravaju u poslednjem zraku sunca koji je prodirao kroz zavese na vratima. Sve ju je bolelo, i iznutra i spolja. Starije sveštenice rekle su joj da je to stoga što nije bila pripremljena za viziju. Njeno telo reagovalo je otporom, i mišići su se opirali jedni drugima do te mere da je čudo što nema slomljenih kostiju. Um joj je bio odvučen u onu drugu stvarnost. Da njena majka nije otvorila svoj um i posegnula za njenim, možda bi bila zauvek izgubljena.
<BR>&nbsp;&nbsp;&nbsp;&nbsp;&nbsp;Za Vivijen je to bilo najveće čudo, što je njena majka bila spremna da toliko rizikuje, i što je njen duh prihvatio majčin dodir bez straha. Možda je Gospa samo htela da čuje viziju, govorio je onaj deo Vivijeninog uma koji je uvek u sve sumnjao. Ipak, u Aninom umu očito je bilo nečega što je um njene kćeri prepoznao. Vivijen je podozrevala da su njih dve zapravo mnogo sličnije nego što bi ijedna želela da prizna. Možda im je zato i teško da se slažu, pomislila je, smešeći se.
<BR>&nbsp;&nbsp;&nbsp;&nbsp;&nbsp;No, Gospa od Avalona bila je obučena za sveštenicu. Vivijen možda ima dara koliko i njena majka, ili i više, ali dok ne nauči da ga korsiti, predstavljaće opasnost i za sebe i za sve oko sebe.
<BR>&nbsp;&nbsp;&nbsp;&nbsp;&nbsp;Ovo iskustvo uozibiljilo ju je mnogo delotvornije od bilo kakve majčine kazne. Znala je da ga je zaslužila. Istina, zima po njenom dolasku bila je najgora koje se iko sećao; led koji je na Samen bio samo privid sredinom zime potpuno je okovao jezero, i narod iz močvare donosio im je hranu na saonicama. Neko vreme su svi bili suviše zauzeti preživljavanjem da bi mnogo mislili na obuku. Ali od tada je Vivijen sve radila uglavnom mehanički, naprosto izazivajući majku da je natera da uči.
<BR>&nbsp;&nbsp;&nbsp;&nbsp;&nbsp;Zavesa na vratima se pomeri u stranu, i ona oseti miris od koga joj pođe voda na usta. Ravena prođe između kreveta i spusti na klupu pokriveni poslužavnik, smešeći se.
<BR>&nbsp;&nbsp;&nbsp;&nbsp;&nbsp;"Spavala si čitavu noć i čitav dan. Mora da si gladna!"
<BR>&nbsp;&nbsp;&nbsp;&nbsp;&nbsp;"Jesam", odvrati Vivijen, trgavši se kad se podigla na lakat. Ravena podiže platno, otkrivajući činiju gulaša, i Vivijen navali da jede. Unutra je bilo i mesa, što ju je začudilo, jer sveštenice na obuci uglavnom su se hranile vrlo lako, kako bi pročistile telo i pojačale osetljivost. Svakako su starije sveštenice smatrale da joj je pojačana osetljivost sada najmanje potrebna.
<BR>&nbsp;&nbsp;&nbsp;&nbsp;&nbsp;No, ma koliko gladna bila, mogla je da pojede samo pola činije. Potom ponovo leže, uz uzdah.
<BR>&nbsp;&nbsp;&nbsp;&nbsp;&nbsp;"Hoćeš li da spavaš?" upita Ravena. "Moram reći da izgledaš kao premlaćena!"
<BR>&nbsp;&nbsp;&nbsp;&nbsp;&nbsp;"Tako se i osećam i želela bih da spavam, ali bojim se košmara."
<BR>&nbsp;&nbsp;&nbsp;&nbsp;&nbsp;Ravena raširi oči i naže se tik do nje. "U sali su rekli samo da si videla nekakvu nesreću. Šta je to bilo? Šta si videla?"
<BR>&nbsp;&nbsp;&nbsp;&nbsp;&nbsp;Vivijen je zurila u nju, drhteći, jer čak i tako obično pitanje opet je prizvalo slike užasa. Utom se začuše glasovi pred vratima, i Ravena se brzo ispravi. Vivijen odahnu od olakšanja kad se zavesa opet pomeri i u sobu uđe Gospa od Avalona.
<BR>&nbsp;&nbsp;&nbsp;&nbsp;&nbsp;"Vidim da se lepo staraju o tebi", hladno reče Ana dok se Ravena brzo klanjala i izlazila.
<BR>&nbsp;&nbsp;&nbsp;&nbsp;&nbsp;"Hvala... što si me vratila", reče Vivijen. Nastupi neprijatna tišina, ali činilo joj se da na majčinim obrazima vidi malo više boje nego maločas.
<BR>&nbsp;&nbsp;&nbsp;&nbsp;&nbsp;"Ja nisam... materinski nastrojena", reče Ana s naporom, "što je verovatno sasvim u redu, pošto dužnosti sveštenice moraju da mi budu važnije od roditeljskih. A kao sveštenica, učinila bih to za svakoga. Ali drago mi je što vidim da se oporavljaš."
<BR>&nbsp;&nbsp;&nbsp;&nbsp;&nbsp;Vivijen zatrepta. Nije bilo rečeno ništa naročito - svakako nije bilo ni nalik na govor o kome je sanjala dok je kao dete maštala o majci. Ali Ana je sada bila ljubaznija nego ikada za protekle dve godine. Da li da se usudi da zatrži još malo?
<BR>&nbsp;&nbsp;&nbsp;&nbsp;&nbsp;"Bolje mi je, ali bojim se da ponovo zaspim... Ako bi Talesin mogao da svira na harfi, to bi mi pomoglo da sanjam nešto lepše."
<BR>&nbsp;&nbsp;&nbsp;&nbsp;&nbsp;Majka je na trenutak izgledala ljuta. A onda kao da se setila nečega, pa klimnu glavom.
<BR>&nbsp;&nbsp;&nbsp;&nbsp;&nbsp;Kada je, kasnije te večeri, stigao bard da sedi kraj nje, i on je delovao napet i pun strepnje. Vivijen je pitala šta ne valja, ali on se samo nasmešio i rekao da joj je za taj dan bilo dovoljno nevolja i da neće da je opterećuje svojim problemima. U muzici koja je potekla sa blistavih struna njegove harfe nije bilo nikakve tuge; kada ju je obuzeo san, bio je dubok i bez snova.
<BR>
<BR>&nbsp;&nbsp;&nbsp;&nbsp;&nbsp;Tokom naredne godine pokazalo se da je Vivijen istinski prorok. To joj je dalo izvestan ugled među sveštenicama, ali ona bi mnogo radije trpela njihove preke poglede, jer vesti koje su počele da stižu pred žetvu, iako ublažene razdaljinom, bile su vrlo loše. Hengest Saksonac, tvrdeći da Vortigern nije poslao obećani novac, navalio je na britanske gradove ognjem i mačem. Za nekoliko kratkih meseci čitav jug i istok bili su opustošeni, i reke izbeglica slivale su se na zapad.
<BR>&nbsp;&nbsp;&nbsp;&nbsp;&nbsp;Ma koliko brojni bili, Saksonci nisu mogli da zauzmu čitavo ostrvo. Kantijum je bio u Hengestovim rukama; teritorije Trinovanta, severno od reke Tamesis, postale su lovište Istočnih Saksa; a zemlje Icena čvrsto su držali njihovi savreznici, Angli. Svuda drugde, pljačkaši su napadali i povlačili se. No, Britanci koji bi jednom pobegli više se nisu vraćali svojim domovima, jer kako da prežive kada nema tržnica na kojima bi prodavali svoje proizvode? Pokorene zemlje bile su kao čir na telu Britanije, a okolna teritorija postajala je neosetljiva pre nego što bi je zaraza zahvatila.
<BR>&nbsp;&nbsp;&nbsp;&nbsp;&nbsp;Dalje na zapadu, život se nastavljao manje-više nepromenjeno, osim straha. U Avalonu, odvojenom od sveta, sveštenicama je bilo teško da uživaju u bezbednosti. Povremeno bi mali narod iz močvare našao ponekog izbeglicu. Hrišćane su primali monasi na svom ostrvu, ali neki od ostalih došli su i na Avalon.
<BR>&nbsp;&nbsp;&nbsp;&nbsp;&nbsp;Vrhovni kralj, uprkos svojoj ženi Saksonki, nije dokono sedeo. Malo-pomalo, počeše da stižu glasovi kako Vortigern drži Londinium i kako njegovi sinovi pokušavaju da prikupe ljude i povrate svoju zemlju, pozivajući dobrovoljce i pomoć iz nepokorenih delova Britanije.
<BR>&nbsp;&nbsp;&nbsp;&nbsp;&nbsp;U proleće naredne godine, kada je Vivijeni bilo sedamnaest, narod iz močvare doneo je kroz maglu drugačiju poruku. Sin Vrhovnog kralja došao je da traži pomoć Avalona.
<BR>
<BR>&nbsp;&nbsp;&nbsp;&nbsp;&nbsp;U Kući Devojaka devojke su čučale pokrivene svim ćebadima, jer bilo je rano proleće i još je vladala hlandoća.
<BR>&nbsp;&nbsp;&nbsp;&nbsp;&nbsp;"Ali, jesi li ga videla?" šaputala je mala Mandua, koja je došla prethodnog leta. "Je li lep?"
<BR>&nbsp;&nbsp;&nbsp;&nbsp;&nbsp;Devojka je bila vrlo mlada, ali i vrlo razvijena, i Vivijen je smatrala da neće ostati dovoljno dugo da bi postala sveštenica. No, i ona sama ipak je bila smo novakinja, i mada nije bila najviša, bila je daleko najstarija među njima. Od devojaka koje su je dočekale kada je stigla ovamo, u Kući Devojaka ostala je samo njena prijateljica Ravena.
<BR>&nbsp;&nbsp;&nbsp;&nbsp;&nbsp;"Svi prinčevi su lepi, kao i sve princeze", nasmeja se Ravena. "To je deo njihovog posla."
<BR>&nbsp;&nbsp;&nbsp;&nbsp;&nbsp;"Zar nije ovaj bio oženjen tvojom sestrom?" upita Klaudija, izbeglica iz dobre porodice iz Kantijuma, mada ih više nikada nije pominjala.
<BR>&nbsp;&nbsp;&nbsp;&nbsp;&nbsp;Vivijen odmahnu glavom. "Moja sestra Idris bila je žena Kategirna, Vortigernovog starijeg sina. Ovo je mlađi sin, Vortimer." Uspela je da ga nakratko pogleda kada je stigao. Bio je mršav, crnokos kao i ona, samo viši. Ipak joj se činilo da je suviše mlad da bi nosio mač, sve dok mu nije videla oči.
<BR>&nbsp;&nbsp;&nbsp;&nbsp;&nbsp;Drvena zimska vrata na kraju sale se otvoriše, i one se sve okretoše. "Vivijen", začu se glas jedne starije sveštenice, "tvoja majka te zove. Hodi i obuci svečanu odeždu."
<BR>&nbsp;&nbsp;&nbsp;&nbsp;&nbsp;Vivijen ustade, pitajući se šta bi to moglo da znači. Pet pari iskolačenih očiju gledalo ju je dok je prebacivala ogrtač preko ramena, ali niko se nije usudio da progovori. Upitala se hoće li, kad se vrati, još biti devica. Čula je priče o magiji koja zahteva i takvu žrtvu. Stresla se od same pomisli, ali ako se to i desi, barem će morati da je proglase za sveštenicu.
<BR>&nbsp;&nbsp;&nbsp;&nbsp;&nbsp;Gospa je čekala sa ostalima u velikoj sali, već odevena u purpur Majke, dok je stara Elena, umotana u crno, očito bila odabrana za ulogu Smrti. Nektan je takođe bio u crnom, a Talesin je imao skerletnu odeždu. No, niko drugi nije bio u belom. Znači, čekamo princa, shvati ona.
<BR>&nbsp;&nbsp;&nbsp;&nbsp;&nbsp;Iako Vivijen ništa nije rekla, njena majka se okrete i reče joj da stavi veo. Utom uđe princ Vortimer, drhteći u beloj vunenoj tunici pozajmljenoj od jednog mladog druida. Pogleda prikovanog za Gospu od Avalona, on se nakloni.
<BR>&nbsp;&nbsp;&nbsp;&nbsp;&nbsp;Da li se bojiš? Trebalo bi. Vivijen se nasmeši iza vela, dok ih je Gospa, bez reči, predvodila pri izlasku. Ali kada su pošli stazom uz Tor, shvatila je da se i ona boji.
<BR>&nbsp;&nbsp;&nbsp;&nbsp;&nbsp;Mesec je još bio mlad, i tek što je počeo put ka zapadu dok je noć odmicala ka ponoći. Liči na mene, pomisli Vivijen dok je gledala uvis. Ona se strese, jer baklje postavljene sa obe strane oltara nisu davale toplotu nego samo nejasno svetlo. Ona duboko udahnu, kao što su je učili, zahtevajući od tela da ne primećuje ledeni vazduh.
<BR>&nbsp;&nbsp;&nbsp;&nbsp;&nbsp;"Vortimere, sine Vortigernov", Gospa je govorila tiho, ali njen glas ispunio je krug, "zašto si došao?"
<BR>&nbsp;&nbsp;&nbsp;&nbsp;&nbsp;Dva sveštenika priđoše bliže, prateći princa, tako da je gledao u Gospu preko kamenog oltara. Stojeći kraj majčinog ramena, Vivijen je videla kako princ širi oči, i znala je da ne vidi sitnu tamnoputu ženu koja joj je bila majka, nego visoku i dostojanstvenu Vrhovnu sveštenicu Avalona.
<BR>&nbsp;&nbsp;&nbsp;&nbsp;&nbsp;Vortimer proguta knedlu, ali uspeo je da mu glas bude miran.
<BR>&nbsp;&nbsp;&nbsp;&nbsp;&nbsp;"Došao sam zbog Britanije. Vukovi joj komadaju telo, a hrišćanski sveštenici ne čine ništa, nego nam govore da to ispaštamo za svoje grehe. Ali nema greha u maloj deci koja živa gore u kućama, niti u bebama kojima su glave zdrobljene o kamen. Video sam to, Gospo moja, i gorim od želje da ih osvetim. Pozivam stare bogove, drevne zaštitnike mog naroda, u pomoć!"
<BR>&nbsp;&nbsp;&nbsp;&nbsp;&nbsp;"Dobro govoriš, ali njihovi darovi ne daju se tek tako", reče Vrhovna sveštenica. "Mi služimo Velikoj Boginji, koja nema imena, a ipak je zovu mnogima, i iako je bestelesna, ima mnogo lica. Ako si došao da posvetiš svoj život Njoj, onda će možda Ona hteti da čuje tvoj poziv."
<BR>&nbsp;&nbsp;&nbsp;&nbsp;&nbsp;"Moja majka je učila na ovom svetom ostrvu i vaspitala me je tako da volim i cenim stare običaje. Spreman sam da dam sve što se od mene bude tražilo."
<BR>&nbsp;&nbsp;&nbsp;&nbsp;&nbsp;"Čak i život?" Elena istupi korak napred, i Vortimer proguta knedlu, ali klimnu glavom. Starica se suvo nasmeja. "Možda ću jednom zatražiti tvoju krv, ali ne danas..."
<BR>&nbsp;&nbsp;&nbsp;&nbsp;&nbsp;Sada je bio red na Vivijen. "Ne tražim od tebe tvoju krv", reče ona, "nego tvoju dušu."
<BR>&nbsp;&nbsp;&nbsp;&nbsp;&nbsp;On se okrete ka njoj, piljeći u nju kao da može da vidi kroz veo.
<BR>&nbsp;&nbsp;&nbsp;&nbsp;&nbsp;"Ona pripada tebi..." On iznenada zažmirka. "Oduvek ti je pripadala. Sećam se... Podnosio sam ovu žrtvu i ranije."
<BR>&nbsp;&nbsp;&nbsp;&nbsp;&nbsp;"Moraju se dati i telo i duh", strogo reče Ana. "Ako si zaista voljan, onda se ponudi na kamenom oltaru."
<BR>&nbsp;&nbsp;&nbsp;&nbsp;&nbsp;Vortimer svuče svoju belu odeću i leže na leđa, nag i drhteći, na ledeni kamen. Misli da ćemo ga ubiti, pomisli Vivijen, uprkos mojim rečima. Izgledao je još mlađi dok je tako ležao, i ona shvati da ne može biti više od godinu-dve stariji od nje.
<BR>&nbsp;&nbsp;&nbsp;&nbsp;&nbsp;Elena i Nektan pođoše na sever i jug, dok ona zauze mesto na istoku, a Talesin na zapadu. Tiho mrmljajući, Vrhovna sveštenica priđe ivici kruga, pa poče da pleše između kamenja, krećući se u pravcu sunca. Prošla je krug jednom, pa drugi i treći put, i pri svakom njenom prolasku Vivijen je osećala da joj se svest menja, i izmenjenim vidom videla je nagoveštaj svetla kako se probija između uspravljenog kamenja. Kada je završila, sveštenica se vratila u središte.
<BR>&nbsp;&nbsp;&nbsp;&nbsp;&nbsp;Vivijen se ispravi do pune visine, čvrsto se oslonivši stopalima dok je posezala ka nebesima, i krug se ispuni mirisom jabukovih pupoljaka dok je prizivala, drevnim i tajnim imenima, moći što čuvaju Istočnu Kapiju.
<BR>&nbsp;&nbsp;&nbsp;&nbsp;&nbsp;Glas stare Elene postade zvučan dok je krug ispunjavala toplota juga; potom Talesin prizva zapad glasom punim muzike, i Vivijen oseti da je nosi plima moći. Tek kad je Nektanov glas prizvao čuvare severa, osetila je da ponovo stoji na zemlji. No, krug u koji se vratila nije više bio sasvim na ovom svetu. Čak je i Vortimer prestao da drhti; u krugu je sada bilo sasvim prijatno toplo.
<BR>&nbsp;&nbsp;&nbsp;&nbsp;&nbsp;Ana je otvorila staklenu posudicu koju je nosila za pojasom, i vazduh se ispuni mirisom ulja. Elena izli malo ulja na prste i saže se do Vortimerovih stopala da ispiše na njima simbol moći.
<BR>&nbsp;&nbsp;&nbsp;&nbsp;&nbsp;"Vezujem te za svetu zemlju", šaputala je. "Živ ili mrtav, pripadaš ovoj zemlji."
<BR>&nbsp;&nbsp;&nbsp;&nbsp;&nbsp;Potom ulje uze Vrhovna sveštenica i blago mu namaza penis, a Vortimer pocrvene kada je reagovao na dodir. "Zahtevam seme života koje nosiš, kako bi služio Gospi svim svojim moćima."
<BR>&nbsp;&nbsp;&nbsp;&nbsp;&nbsp;Potom predade posudicu Vivijeni, koja priđe Voritmeru i poče da mu ispisuje na čelu treći simbol. Pri tom je zatreptala, jer sećanja izvan ovog života pokazala su joj plavokosog mladića s očima plavim kao more, a potom još jednog, sa tek istetoviranim kraljevskim zmajevima na rukama.
<BR>&nbsp;&nbsp;&nbsp;&nbsp;&nbsp;"Sve tvoje snove i nadanja, sveti duh u tebi, sada posvećujem Njoj..." tiho reče ona i začudi se kad joj se sopstveni glas učinio umilan. Pitala se da li ga je volela u tim drugim životima. Ona podiže veo, saže se i poljubi mu usne, i na trenutak ugleda u njegovim očima odraz Boginje.
<BR>&nbsp;&nbsp;&nbsp;&nbsp;&nbsp;Potom priđe majci i staroj Eleni kraj Vortimerovih nogu. Kadsu se uhvatile za ruke, ona oseti vrtoglavu promenu i trenutak panike kad njena dotadašnja ličnost nestade, i poče da drhti. Ranije je ovo gledala, ali ikada još nije učestvovala.
<BR>&nbsp;&nbsp;&nbsp;&nbsp;&nbsp;A onda njenu svest zameni Drugo, usmereno na tri prilike koje su stajale u krugu, ali ne sadržano u njima, jer to Drugo obuhvatalo je svet. Bila je svesna Svoje trostruke prirode, a ipak je bila Jedno; iako je govorila kroz troja usta, čovek koji je ležao pred njom čuo je jedan glas.
<BR>&nbsp;&nbsp;&nbsp;&nbsp;&nbsp;"Ti koji tražiš Boginju i veruješ da znaš šta si tražio - znaj da nikada neću biti ono što očekuješ, nego uvek nešto drugo i nešto više..."
<BR>&nbsp;&nbsp;&nbsp;&nbsp;&nbsp;Vortimer se dotle uspravio, i sada je klečao na kamenu. Kako je mali izgledao, i kako nežan.
<BR>&nbsp;&nbsp;&nbsp;&nbsp;&nbsp;"Ti očekuješ Moj glas, ali u tišini ćeš Me čuti; ti želiš Moju ljubav, ali kada je primiš, upoznaćeš strah; ti Me moliš za pobedu, ali tek ćeš u porazu upoznati Moje moći. Sad kad to znaš, da li mi se i dalje nudiš? Hoćeš li Mi se dati?"
<BR>&nbsp;&nbsp;&nbsp;&nbsp;&nbsp;"Ja već potičem od Tebe..." Glas mu je zadrhtao, ali je nastavio. "Mogu samo da Ti vratim ono što je već Tvoje... Ne tražim ovo zbog sebe, nego zbog naroda Britanije." Dok je Vortimer govorio, sjaj unutar kruga je rastao.
<BR>&nbsp;&nbsp;&nbsp;&nbsp;&nbsp;"Ja sam Velika Majka svega živog", začu se Njen odgovor, "i imam mnogo dece. Da li misliš da bilo kojim ljudskim delom ova zemlja može biti izgubljena ili da možeš biti odvojen od Mene?"
<BR>&nbsp;&nbsp;&nbsp;&nbsp;&nbsp;Vortimer pognu glavu.
<BR>&nbsp;&nbsp;&nbsp;&nbsp;&nbsp;"Imaš veliko srce, dete moje, i zato će, neko vreme, tvoja želja biti ispunjena. Prihvatam tvoju službu, kao što sam je prihvatala i ranije. Bio si Sveti kralj, i vladar. I opet ćeš sačuvati Britaniju. Sve što jedan čovek može da učini, ti ćeš postići, ali još nije vreme da Saksonci budu pokoreni. Drugo ime će se pamtiti pokolenjima zbog tog dela. Tvoji napori u ovom životu utrće mu put... Hoćeš li biti zadovoljan time?"
<BR>&nbsp;&nbsp;&nbsp;&nbsp;&nbsp;"Moraću. Gospo, prihvatam Tvoju volju..." tiho reče on.
<BR>&nbsp;&nbsp;&nbsp;&nbsp;&nbsp;"Počini onda, jer kao što si ti služio Meni, tako ću i Ja održati reč prema tebi, i kada budeš potreban Britaniji, vratićeš se..."
<BR>&nbsp;&nbsp;&nbsp;&nbsp;&nbsp;Njegovo lice sinu kad se Boginja sagla da ga zagrli, i kada se odvojila od njega, ostao je da leži sklupčan na kamenu, usnuo kao malo dete.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
