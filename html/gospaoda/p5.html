<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Bližio se zalazak sunca, i tihe vode u dolini Avalona bile su prelivene zlatom. Ponegde su se nad mirnom vodom podizali smeđi i zeleni bokori trske, nejasni zbog svetlucave izmaglice koja je, krajem jeseni, pokrivala močvaru čak i po vedrom vremenu. U sredšitu Doline, jedan šiljati vrh nadvišavao je sve ostale, okružen uspravljenim kamenjem.
<BR>&nbsp;&nbsp;&nbsp;&nbsp;&nbsp;Kaileja je gledala preko vode, dok je plavi ogrtač starije sveštenice visio oko nje u nepokretnim naborima, i osećala je kako nepomičnost rastvara zamor od pet dana putovanja. Činilo joj se duže. Za putovanje od pepela u Vernemetonu do srca Letnje Zemlje svakako je potreban čitav životni vek...
<BR>&nbsp;&nbsp;&nbsp;&nbsp;&nbsp;Moj vek... pomisli Kaileja. Više neću napustiti Kuću Sveštenica. Pre šest meseci dovela je svoju grupicu žena iz Šumske Kuće, kako bi osnovale sveštenički red na ovom ostrvu. Pre šest nedelja se vratila, sama, suviše kasno da spase Šumsku Kuću od uništenja. Ali barem je spasla dečaka.
<BR>&nbsp;&nbsp;&nbsp;&nbsp;&nbsp;"Je li to ostrvo Avalon?"
<BR>&nbsp;&nbsp;&nbsp;&nbsp;&nbsp;Gavenov glas vrati je u sadašnjost. Žmirkao je, kao da ga je svetlost ošamutila, i ona se nasmeši.
<BR>&nbsp;&nbsp;&nbsp;&nbsp;&nbsp;"Jeste", odgovori mu, "a sad ću pozvati barku koja će nas odvesti tamo."
<BR>&nbsp;&nbsp;&nbsp;&nbsp;&nbsp;"Ne još, molim te..."
<BR>&nbsp;&nbsp;&nbsp;&nbsp;&nbsp;Dečko se okrete ka njoj. Još je rastao. Bio je visok za desetogodišnjaka, ali i dalje je izgledao kao nasumično sastavljen, kao da ostatak tela još nije uhvatio korak sa rastom šaka i stopala. Sunce mu je osvetljavalo pramenje smeđe kose, izbledelo preko leta.
<BR>&nbsp;&nbsp;&nbsp;&nbsp;&nbsp;"Obećala si da ću, pre odlaska na Tor, dobiti odgovor na neka pitanja. Šta da kažem kada me pitaju šta tražim tamo? Čak nisam siguran ni kako se zovem!"
<BR>&nbsp;&nbsp;&nbsp;&nbsp;&nbsp;Tog trenutka njegove krupne sive oči toliko su ličile na majčine da se Kaileji steže srce. Tačno, pomisli ona. Obećala je da će razgovarati sa njim, ali tokom puta nije pričala ni sa kim, obuzeta umorom i tugom.
<BR>&nbsp;&nbsp;&nbsp;&nbsp;&nbsp;"Ti si Gaven", blago mu reče ona. "Pod tim imenom je tvoja majka upoznala tvog oca, i zato ga je dala i tebi."
<BR>&nbsp;&nbsp;&nbsp;&nbsp;&nbsp;"Ali, moj otac je bio Rimljanin!" Glas mu je zadrhtao, kao da ne zna treba li da se ponosi ili stidi.
<BR>&nbsp;&nbsp;&nbsp;&nbsp;&nbsp;"To je tačno, a pošto nije imao drugog sina sem tebe, pretpostavljam da bi po rimljanskim običajima mogao da se zoveš Gaj Macelije Severus, kao i on i njegov otac pre njega. To ime je među Rimljanima poštovano. O tvom dedi uvek sam slušala da je dobar i častan čovek. No, tvoja baba bila je princeza Silura i svog sina zvala je Gaven, i ne treba da se stidiš što se i ti tako zoveš!"
<BR>&nbsp;&nbsp;&nbsp;&nbsp;&nbsp;Gaven je zurio u nju. "Pa, dobro. Ali na ovom druidskom ostrvu neće šaputati ime mog oca. Je li tačno..." Progutao je knedlu i ponovo pokušao. "Pre nego što sam otišao iz Šumske Kuće, govorili su... je li istina da je ona - Gospa od Vernemetona - bila moja majka?"
<BR>&nbsp;&nbsp;&nbsp;&nbsp;&nbsp;Kaileja ga pažljivo pogleda, sećajući se sa koliko je bola Eilan čuvala tu tajnu. "Tačno je."
<BR>&nbsp;&nbsp;&nbsp;&nbsp;&nbsp;On klimnu glavom, i deo napetosti nestade iz njega uz dug uzdah. "Pitao sam se. Ponekad sam sanjario - sva deca u Vernemetonu hvalila su se kako su njihove majke kraljice i očevi prinčevi, koji će jednog dana doći da ih odvedu. I ja sam pričao takve priče, ali Gospa je uvek bila dobra prema meni, i kad sam noću sanjao, majka koja je dolazila po mene uvek je bila ona..."
<BR>&nbsp;&nbsp;&nbsp;&nbsp;&nbsp;"Volela te je", reče Kaileja još tiše.
<BR>&nbsp;&nbsp;&nbsp;&nbsp;&nbsp;"Zašto me onda nikada nije priznala? Zašto se moj otac nije oženio njome, ako je bio toliko cenjen i častan čovek?"
<BR>&nbsp;&nbsp;&nbsp;&nbsp;&nbsp;Kaileja uzdahnu. "On je bio Rimljanin, a sveštenicama iz Šumske Kuće bilo je zabranjeno da se udaju ili rađaju decu čak i sa muškarcima iz plemena. Možda ćemo ovde to moći da izmenimo, ali u Vernemetonu... da je tvoje postojanje obznanjeno, za nju bi to značilo smrt."
<BR>&nbsp;&nbsp;&nbsp;&nbsp;&nbsp;"Tako je i bilo", šapnu on; iznenada je izgledao stariji. "Saznali su i ubili je, zar ne? Umrla je zbog mene!"
<BR>&nbsp;&nbsp;&nbsp;&nbsp;&nbsp;"Oh, Gavene..." obuzeta sažaljenjem, Kaileja pruži ruke ka njemu, ali on se izmače. "Bilo je mnogo razloga. Politika - i svašta drugo - bolje ćeš razumeti kada odrasteš." Ugrizla se za usnu, bojeći se da govori dalje, jer otkriće postojanja ovog deteta zaista je predstavljalo iskru koja je zapalila plamen, i u tom smislu on je ipak bio u pravu.
<BR>&nbsp;&nbsp;&nbsp;&nbsp;&nbsp;"Eilan te je volela, Gavene. Kad si se rodio, mogla te je dati na usvojenje, ali nije želela da se odvoji od tebe. Sukobila se sa svojim dedom, Vrhovnim druidom, da bi mogla da te zadrži, i on je pristao pod uslovom da se ne sme saznati da si njeno dete."
<BR>&nbsp;&nbsp;&nbsp;&nbsp;&nbsp;"To nije pravično!"
<BR>&nbsp;&nbsp;&nbsp;&nbsp;&nbsp;"Pravično!" prasnu ona. "Život je retko pravičan! Imao si sreće, Gavene. Zahvali se bogovima i nemoj da kukaš."
<BR>&nbsp;&nbsp;&nbsp;&nbsp;&nbsp;Njegovo lice pocrvene, pa preblede, ali nije joj odgovorio. Kaileja oseti da njen bes jenjava naglo kao što je i došao.
<BR>&nbsp;&nbsp;&nbsp;&nbsp;&nbsp;"Sada više nije važno, jer sve je gotovo, i sad si tu."
<BR>&nbsp;&nbsp;&nbsp;&nbsp;&nbsp;"Ali ti me ne želiš", šapnu on. "Niko me ne želi."
<BR>&nbsp;&nbsp;&nbsp;&nbsp;&nbsp;Ona se na trenutak zamisli. "Smatram da bi trebalo da znaš - Macelije, tvoj rimljanski deda, želeo je da te zadrži u Devi i da te podigne kao svog."
<BR>&nbsp;&nbsp;&nbsp;&nbsp;&nbsp;"Zašto me onda nisi ostavila sa njim?"
<BR>&nbsp;&nbsp;&nbsp;&nbsp;&nbsp;Kaileja se zagleda u njega bez osmeha. "Da li želiš da budeš Rimljanin?"
<BR>&nbsp;&nbsp;&nbsp;&nbsp;&nbsp;"Nikako! Zašto bih?" uzviknu on, ljutito porumenevši, i Kaileja klimnu glavom. Druidi koji su podučavali dečake u Šumskoj Kući naučili su ih da mrze Rim. "Ali trebalo je da mi kažeš! Trebalo je da pustiš da ja odlučim!"
<BR>&nbsp;&nbsp;&nbsp;&nbsp;&nbsp;"I jesam!" obrecnu se ona. "Odlučio si da dođeš ovamo!"
<BR>&nbsp;&nbsp;&nbsp;&nbsp;&nbsp;Njegovog opiranja nestade kad se okrenuo da ponovo pogleda preko vode.
<BR>&nbsp;&nbsp;&nbsp;&nbsp;&nbsp;"Tačno. Ali ne razumem zašto si me primila..."
<BR>&nbsp;&nbsp;&nbsp;&nbsp;&nbsp;"Oh, Gavene", reče ona, a bes je iznenada napusti. "Čak ni sveštenica ne razume uvek sile koje je pokreću. Delom zato što si ti sve što mi je ostalo od Eilan, koju sam volela kao rođeno dete." Grlo joj se steže od bola. Prošlo je nekoliko trenutaka dok nije mogla da mirno nastavi dalje. Potom je produžila glasom hladnim kao kamen: "A delom i zato što mi se činilo da tvoja sudbina leži među nama..."
<BR>&nbsp;&nbsp;&nbsp;&nbsp;&nbsp;Gaven je i dalje gledao pozlaćenu vodu. Neko vreme čulo se samo tiho pljuskanje talasića u trsci. Potom on podiže pogled.
<BR>&nbsp;&nbsp;&nbsp;&nbsp;&nbsp;"Pa, dobro." Glas mu je bio promukao od napora da se savlada. "Hoćeš li mi ti biti majka, tako da imam bar nekakvu porodicu?"
<BR>&nbsp;&nbsp;&nbsp;&nbsp;&nbsp;Kaileja je na trenutak bez reči zurila u njega. Treba da odbijem, inače će mi jednog dana slomiti srce.
<BR>&nbsp;&nbsp;&nbsp;&nbsp;&nbsp;"Ja sam sveštenica", odvrati ona. "Isto kao i tvoja majka. Vezuju nas zaveti koje smo dale bogovima, ponekad i mimo naše volje..." Inače bih ostala u Šumskoj Kući i mogla bih da zaštitim Eilan, pomisli ona. "Da li razumeš, Gavene? Da li razumeš da ću, iako te volim, ponekad morati da ti svojim delima nanesem bol?"
<BR>&nbsp;&nbsp;&nbsp;&nbsp;&nbsp;On brzo klimnu glavom, i ona već oseti bol u srcu.
<BR>&nbsp;&nbsp;&nbsp;&nbsp;&nbsp;"Pomajko - šta će biti sa mom na ostrvu Avalon?"
<BR>&nbsp;&nbsp;&nbsp;&nbsp;&nbsp;Kaileja se malo zamisli. "Suviše si velilki da bi ostao sa ženama. Obitavaćeš među mladim sveštenicima, novacima i bardovima. Tvoj deda bio je znameniti pevač, i možda si nasledio njegov dar. Da li bi voleo da učiš za barda?"
<BR>&nbsp;&nbsp;&nbsp;&nbsp;&nbsp;Gaven zatrepta kao da se uplašio. "Ne još... molim te... ne znam..."
<BR>&nbsp;&nbsp;&nbsp;&nbsp;&nbsp;"Nije važno. U svakom slučaju, sveštenicima će biti potrebno vremena da te upoznaju. Još si veoma mlad, i ne moramo sada odlučiti o čitavoj tvojoj budućnosti..."
<BR>&nbsp;&nbsp;&nbsp;&nbsp;&nbsp;A kada dođe vreme, neće Kunomaglos i njegovi druidi odlučiti šta će postati od njega, smrknuto pomisli ona. Nisam mogla da spasem Eilan, ali barem mogu da čuvam njeno dete dok ne bude mogao da sam odabere...
<BR>&nbsp;&nbsp;&nbsp;&nbsp;&nbsp;"Eto", reče ona. "Čeka me mnogo posla. Hajde da pozovem barku i da te povedem na ostrvo. Večeras te ne čeka ništa, obećavam, sem večere i kreveta. Jesi li zadovoljan?"
<BR>&nbsp;&nbsp;&nbsp;&nbsp;&nbsp;"Moram biti..." šapnu on, gledajući je kao da sumnja i u nju i u sebe.
<BR>&nbsp;&nbsp;&nbsp;&nbsp;&nbsp;Sunce je zašlo. Nebo na zapadu sve je više tamnelo, ali magla nad vodom postala je srebrna. Tor se gotovo nije video, kao da ga je, pomisli Kaileja, neka magija odvojila od sveta. Pomisli na njegovo drugo ime, Inis Vitrin, Ostrvo Stakla. To joj se odjednom dopalo. Rado će ostaviti za sobom svet u kome je Eilan spaljena kraj svog rimljanskog ljubavnika na druidskom plamenu. Ona se strese i izvadi koštanu zviždaljku iz torbice na boku. Njen zvuk bio je tanak i drhtav. Nije delovao glasno, ali jasno se prenosio preko vode.
<BR>&nbsp;&nbsp;&nbsp;&nbsp;&nbsp;Gaven se trže, osvrćući se, i Kaileja mu pokaza rukom. Otvorena voda bila je okružena tršćakom i močvarom, kroz koje su bile prosečene stotine krivudavih kanala. Plitak čamac četvrtastog pramca upravo se promaljao iz jednog od kanala, potiskujući trsku u stranu. Gaven se namršti, jer čovek koji je veslao nije bio ništa viši od njega. Tek kad se barka primače bliže, video je bore na čovekovom tamnom licu i srebrne vlasi u njegovoj crnoj kosi. Kada je čamdžija ugledao Kaileju, pozdravio ju je, podigavši motku za veslanje tako da je čamac sam nalegao na obalu.
<BR>&nbsp;&nbsp;&nbsp;&nbsp;&nbsp;"Ovo je Vodohodač", tiho reče Kaileja. "Njegov narod bio je ovde pre Rimljana, čak i pre nego što su Britanci došli na ova ostrva. Nismo ovde dovoljno dugo da bi iko od nas naučio njihov jezik, ali on zna naš i kaže da je to značenje njegovog imena. Vrlo bedno žive u ovoj močvari i zahvalni su nam na svakom zalogaju hrane koji možemo da im damo, kao i na lekovima kad se razbole."
<BR>&nbsp;&nbsp;&nbsp;&nbsp;&nbsp;Dečak se i dalje mrštio dok se smeštao kraj krme. Seo je, spustio jednu ruku u vodu i zagledao se u talasiće koji su promicali dok se čamdžija ponovo otiskivao ka Toru. Kaileja uzdahnu, ali nije pokušala da izvlači dečaka iz mračnog raspoloženja. Tokom proteklog meseca oboje su pretrpeli udare i gubitke, i pošto Gaven manje zna o značenju svega što se desilo, utoliko će mu biti teže da se oporavi.
<BR>&nbsp;&nbsp;&nbsp;&nbsp;&nbsp;Kaileja jače prigrnu ogrtač i okrete se ka Toru. Ne mogu da mu pomognem. Moraće da sam trpi tugu i zbunjenost... kao i ja, mračno pomisli, kao i ja...
<BR>&nbsp;&nbsp;&nbsp;&nbsp;&nbsp;Magle se kovitlala oko njih, a potom se razredi kad se Tor nadnese nad njih. Odozgo odjeknu šuplji zvuk roga. Čamdžija poslednji put potisnu čamac i kobilica zagreba po obali. On iskoči i povuče čamac više, i Kaileja se iskrca.
<BR>&nbsp;&nbsp;&nbsp;&nbsp;&nbsp;Desetak sveštenica silazilo je stazom, sa kosom upletenom niz leđa, u nebojenim lanenim haljinama opervaženim zelenim. Poređale su se pred Kailejom.
<BR>&nbsp;&nbsp;&nbsp;&nbsp;&nbsp;Marged, najstarija, pokloni se u znak poštovanja. "Dobro nam došla, Gospo od Avalona." Potom zastade, zagledana u Gavena. Na trenutak je bukvalno ostala bez reči. Kaileja je gotovo videla pitanje na njenim usnama.
<BR>&nbsp;&nbsp;&nbsp;&nbsp;&nbsp;"Ovo je Gaven. Živeće ovde. Hoćeš li da razgovaraš sa druidima i nađeš mu mesto za večeras?"
<BR>&nbsp;&nbsp;&nbsp;&nbsp;&nbsp;"Rado, Gospo", šapnu ona, ne skidajući pogled sa Gavena, koji je ljutito pocrveneo. Kaileja uzdahnu; ako i običan pogled na muško dete - jer čak ni sada nije mogla da smatra Gavena za mladića - ovako deluje na njene devojke, biće potreban ogroman trud da prevaziđe predrasude donete iz Šumske Kuće. Njegovo prisustvo možda će koristiti devojkama.
<BR>&nbsp;&nbsp;&nbsp;&nbsp;&nbsp;Iza devojaka stajao je još neko. Na trenutak je pomislila da je to neka od starijih sveštenica, možda Eiluned ili Rianon, takođe sišla da je pozdravi. No, pridošlica je bila suviše sitna. Primetila je tamnu kosu; potom se prilika primače.
<BR>&nbsp;&nbsp;&nbsp;&nbsp;&nbsp;Kaileja zatrepta. Stranac, pomisli ona, a onda ponovo trepnu, jer žena joj je istovremeno izgledala potpuno opušteno i potpuno poznato, kao da je Kaileja poznaje od početka sveta. No, i dalje nije mogla da se seti kada ju je, i da li ju je ikada ranije videla, niti ko bi mogla da bude.
<BR>&nbsp;&nbsp;&nbsp;&nbsp;&nbsp;Pridošlica uopšte nije gledala Kaileju. Njene oči, tamne i bistre, bile su uperene u Gavena. Kaileja se iznenada upita zašto joj se učinilo da je nepoznata niska, jer ona sama bila je visoka, a nepoznata je izgledala još viša od nje. Njena kosa, crna i dugačka, bila je upletena isto kao kod sveštenica, u dugačku pletenicu na leđima, ali bila je obučena u haljinu od jelenske kože, a oko slepoočnica je nosila uzan venac od crvenih bobica.
<BR>&nbsp;&nbsp;&nbsp;&nbsp;&nbsp;Pogledala je Gavena i duboko mu se poklonila.
<BR>&nbsp;&nbsp;&nbsp;&nbsp;&nbsp;"Sine Stotinu Kraljeva", reče ona, "budi dobro došao u Avalon..."
<BR>&nbsp;&nbsp;&nbsp;&nbsp;&nbsp;Gaven ju je zapanjeno gledao.
<BR>&nbsp;&nbsp;&nbsp;&nbsp;&nbsp;Kaileja se nakašlja, tražeći reči. "Ko si ti i šta želiš od mene?" upita oštro.
<BR>&nbsp;&nbsp;&nbsp;&nbsp;&nbsp;"Od tebe ništa, sada", reče žena, "i ne treba da znaš moje ime. Ovde sam zbog Gavena. Ali ti me odavno poznaješ, Crna Ptico, iako se ne sećaš."
<BR>&nbsp;&nbsp;&nbsp;&nbsp;&nbsp;Crna ptica... "Lon-dubh" na jeziku Hibernije. Na zvuk imena kojim su je zvali kao dete, na koje nije ni pomislila već skoro četrdeset godina, Kaileja naglo ućuta.
<BR>&nbsp;&nbsp;&nbsp;&nbsp;&nbsp;Ponovo je osetila tištanje modrica, bol između butina, strašno osećanje prljavštine i stid. Čovek koji ju je silovao zapretio je da će je ubiti ako ikome kaže šta je učinio. Tada joj se činilo da samo more može da je ponovo očisti. Probijala se kroz žbunje na ivici litice, ne osećajući trnje koje joj je paralo kožu, spremna da se baci u talase koji su se penili oko stenja u dubini.
<BR>&nbsp;&nbsp;&nbsp;&nbsp;&nbsp;Senka između žbunja iznenada se pretvorila u ženu, ništa višu od nje, ali mnogo snažniju, koja ju je zagrlila, mrmljajući nešto sa nežnošću za koju njena majka nikada nije imala snage, i pozvala ju je imenom iz detinjstva. Mora da je na kraju zaspala, uljuljkana u Gospinom naručju. Kada se probudila, telo joj je bilo očišćeno, najgore povrede postale su samo tupo žiganje, a sećanje na užas bilo je daleko kao ružan san.
<BR>&nbsp;&nbsp;&nbsp;&nbsp;&nbsp;"Gospo..." šapnu ona. Mnogo godina kasnije, učeći od druida, saznala je ko je bilo biće koje ju je spaslo. No, vilinska žena sada je gledala Gavena.
<BR>&nbsp;&nbsp;&nbsp;&nbsp;&nbsp;"Gospodaru moj, povešću te ka tvojoj sudbini. Čekaj me na ivici vode, i jednog dana, uskoro, doći ću po tebe." Ponovo se poklonila, sada ne toliko duboko, i iznenada nestala, kao da je nije ni bilo.
<BR>&nbsp;&nbsp;&nbsp;&nbsp;&nbsp;Kaileja zatvori oči. Nagon koji ju je naveo da dovede Gavena u Avalon bio je valjan. Ako ga je Gospa vilinskog naroda počastvovala svojim prisustvom, znači da njegov dolazak ovamo ima svrhu. Eilan je jednom u vizijama srela Merlina. Šta joj je obećao? Iako je bio Rimljanin, otac ovog dečaka umro je kao Godišnji kralj da bi spasao svoj narod. Šta je to znčilo? Na trenutak je gotovo razumela Eilaninu žrtvu.
<BR>&nbsp;&nbsp;&nbsp;&nbsp;&nbsp;Gevenovo zagrcnuto disanje vratilo ju je u sadašnjost. Bio je beo kao kreda.
<BR>&nbsp;&nbsp;&nbsp;&nbsp;&nbsp;"Ko je ona? Zašto mi se obratila?"
<BR>&nbsp;&nbsp;&nbsp;&nbsp;&nbsp;Marged je pogledala Kaileju, pa dečaka, podigavši obrve, i Kaileja se upita da li su ostali išta videli.
<BR>&nbsp;&nbsp;&nbsp;&nbsp;&nbsp;"To je Gospa Starog Naroda - onih koje zovu vile. Jednom mi je spasla život, veoma davno. Sada pripadnici Starog Naroda ne dolaze često među ljude - i sigurno nije došla bez razloga. Ali zašto - to ne znam."
<BR>&nbsp;&nbsp;&nbsp;&nbsp;&nbsp;"Poklonila mi se." Gaven proguta knedlu, a potom upita prigušenim šapatom. "Hoćeš li mi dozovliti da pođem, pomajko?"
<BR>&nbsp;&nbsp;&nbsp;&nbsp;&nbsp;"Da ti dozvolim? Ne bih se usudila da te sprečim. Kada dođe po tebe, moraš biti spreman."
<BR>&nbsp;&nbsp;&nbsp;&nbsp;&nbsp;On pogleda naviše u nju, a sjaj u njegovim bistrim, sivim očima iznenada je podseti na Eilan. "Znači, nemam izbora. Ali neću poći sa njom dok mi ne bude odgovorila!"
<BR>&nbsp;&nbsp;&nbsp;&nbsp;&nbsp;"Gospo, nikada ne dovodim u pitanje tvoje odluke", reče Eiluned, "ali šta ti bi da dovedeš ovamo muško dete u tim godinama?"
<BR>&nbsp;&nbsp;&nbsp;&nbsp;&nbsp;Kaileja otpi gutljaj vode iz koštanog pehara i uz uzdah ga spusti na sto. Za šest meseci otkako su sveštenice stigle na Avalon, ponekad joj se činilo da su mlađe žene neprekidno dovodile u pitanje svaku njenu odluku. Pitala se da li Eiluned zavarava i samu sebe ovim izigravanjem poniznosti. Bilo joj je samo trideset godina, ali izgledala je starija, mršava, namrštena i uvek zauzeta tuđim poslovima. Ipak, bila je razumna i postala je dobar zamenik.
<BR>&nbsp;&nbsp;&nbsp;&nbsp;&nbsp;Ostale žene, prepoznavši ton, brzo oboriše pogled i usredsrediše se na jelo. Dugačka sala u podnožju Tora izgledala je pusto kad su im je druidi izgradili početkom leta. No, kako se vest o novoj Kući Devojaka širila, dolazilo im je sve više devojaka, i Kaileja je mislila da će pre kraja narednog leta morati da proširuju salu.
<BR>&nbsp;&nbsp;&nbsp;&nbsp;&nbsp;"Druidi uzimaju na obuku i mlađe dečake", mirno reče ona. Vatra je bacala odsjaje preko Gavenovog glatkog lica, učinivši ga starijim.
<BR>&nbsp;&nbsp;&nbsp;&nbsp;&nbsp;"Pa, onda neka ga uzmu! On ne spada ovamo..." Prostrelila je očima dečaka, koji pogledom potraži spas od Kaileje pre nego što je ponovo zagrabio pasulj iz činije. Dika i Lisanda, najmlađe od devojaka, kikotale su se toliko da je Gaven pocrveneo i oborio oči.
<BR>&nbsp;&nbsp;&nbsp;&nbsp;&nbsp;"Za sada sam uredila sa Kunomaglosom da dečko stanuje sa starim Branosom, bardom. Jesi li sad zadovoljna?" upita otrovno Kaileja.
<BR>&nbsp;&nbsp;&nbsp;&nbsp;&nbsp;"Odlična ideja!" klimnu glavom Eiluned. "Starac se polako gubi. Živim u strahu da će jednog dana pasti u sopstveno ognjište ili odlutati u jezero..."
<BR>&nbsp;&nbsp;&nbsp;&nbsp;&nbsp;To je bilo tačno, mada je Marged odabrala njega zbog starčeve ljubaznosti, a ne zbog bolesti.
<BR>&nbsp;&nbsp;&nbsp;&nbsp;&nbsp;"Ko je to dete?" upita Rianon sa druge strane, tresući riđim kovrdžama. "Zar on nije bio usvojenik u Vernemetonu? Po zemlji se šire najneverovatnija govorkanja..." Gledala je Vrhovnu sveštenicu sa iščekivanjem.
<BR>&nbsp;&nbsp;&nbsp;&nbsp;&nbsp;"On je siroče", uzdahnu Kaileja. "Ne znam šta ste čule, ali činjenica je da je Gospa od Vernemetona mrtva. Izbili su nemiri. Druidi sa severa su se razbežali, a nekoliko starijih sveštenica takođe je poginulo. Među njima i Dieda. Ne znam hoće li Šumska Kuća opstati, a ako ne uspe, mi ćemo biti jedine koje čuvaju staro znanje i predaju ga dalje." Je li Eilan predosetila svoju sudbinu, je li znala da će opstati samo nova zajednica na Avalonu?
<BR>&nbsp;&nbsp;&nbsp;&nbsp;&nbsp;Ostale sveštenice spustiše kašike i raširiše oči. Ako pretpostavljaju da su Eilan i ostale ubili Rimljani, utoliko bolje. Kaileja nije nimalo volela Bendeigida, koji je sada postao Vrhovni druid, ali iako je lud, on je ipak jedan od njihovih.
<BR>&nbsp;&nbsp;&nbsp;&nbsp;&nbsp;"Dieda je mrtva?" Kein mili glas se utanji, i ona zgrabi Rianon za ruku. "Ali trebalo je da ove zime odem da dalje učim od nje! Kako ću sada učiti devojke svetim pesmama? To je strašan gubitak!" Nepomično je sedela, a iz ozbiljnih, sivih očiju tekle su joj suze.
<BR>&nbsp;&nbsp;&nbsp;&nbsp;&nbsp;Zaista veliki gubitak, mračno pomisli Kaileja, ne samo Diedinog znanja i veštine, neo i sveštenice kakva je mogla postati da nije izabrala mržnju umesto ljubavi. To je bila lekcija i za nju, i setiće je se svaki put kad zapreti da će je obuzeti gorčina.
<BR>&nbsp;&nbsp;&nbsp;&nbsp;&nbsp;"Ja ću vas učiti", tiho reče ona. "Nikada nisam učila tajne bardova iz Eriua, ali svete pesme i službe druidskih sveštenica potiču iz Vernemetona, a ja ih sve dobro znam."
<BR>&nbsp;&nbsp;&nbsp;&nbsp;&nbsp;"Oh, nisam mislila..." Kea ućuta, pocrvenevši. "Znam da umeš da pevaš i sviraš na harfi. Sviraj nam, Kaileja, toliko je prošlo otkako si nam svirala kraj vatre!"
<BR>&nbsp;&nbsp;&nbsp;&nbsp;&nbsp;"Ovo je kreut, nije harfa..." automatski poče Kaileja. Potom uzdahnu. "Ne večeras, dete moje. Suviše sam umorna. Bolje da nam ti pevaš i da nam ublažiš tugu."
<BR>&nbsp;&nbsp;&nbsp;&nbsp;&nbsp;Naterala je sebe da se osmehne, i Kea sinu. Nije imala Diedinu sigurnu veštinu, ali glas, mada tih, bio joj je iskren i umilan, i volela je stare pesme.
<BR>&nbsp;&nbsp;&nbsp;&nbsp;&nbsp;Rianon potapša prijateljicu po ramenu. "Večeras ćemo svi pevati Boginji, i Ona će nas utešiti. Barem si nam se ti vratila. Bojale smo se da nećeš stići do punog meseca."
<BR>&nbsp;&nbsp;&nbsp;&nbsp;&nbsp;"Sigurna sam da sam vas dovoljno učila!" uzviknu Kaileja. "Nisam vam potrebna za obred."
<BR>&nbsp;&nbsp;&nbsp;&nbsp;&nbsp;"Možda i nisi", nasmeši se Rianon. "Ali bez tebe ne bi bilo isto."
<BR>
<BR>&nbsp;&nbsp;&nbsp;&nbsp;&nbsp;Kada su izišle iz sale, bio je potpuno mračno i hladno, ali večernji vetar razvejao je maglu. Iza crne mase Tora, noćno nebo bilo je puno zvezda. Kaileja pogleda ka istoku i primeti da se nebo osvetljava pred izlazak meseca, iako se ovaj još nije video.
<BR>&nbsp;&nbsp;&nbsp;&nbsp;&nbsp;"Da požurimo", reče ona ostalima, bolje opasujući topli ogrtač. "Naša Gospa već pretražuje nebesa." Pošla je uz stazu, a ostale se poređaše iza nje; dah im se maglio u hladnom vazduhu.
<BR>&nbsp;&nbsp;&nbsp;&nbsp;&nbsp;Tek kad je stigla do prve krivine, Kaileja se osvrnula. Vrata sale ostala su otvorena, i na njima se videla Gavenova tamna silueta. Iako je predstavljao samo obris na pozadini osvetljene prostorije, bilo je neke bolne usamljenosti u načinu na koji je stajao, gledajući žene kako odlaze. Kaileja na trenutak požele da ga pozove da ih prati. No, tek to bi zgrozilo Eiluned. On je barem ovde, na svetom ostrvu. Potom se vrata zatvoriše i dečak nestade. Kaileja duboko uzdahnu i nastavi da se penje uz brdo.
<BR>&nbsp;&nbsp;&nbsp;&nbsp;&nbsp;Bila je odsutna čitav mesec i izgubila je kondiciju. Kada je stigla do vrha, zadihano je stajala dok su joj se ostale primicale, boreći se da se ne uhvati za neki od uspravljenih kamenova. Postepeno prestade da joj se vrti u glavi, i ona zauze mesto kraj oltara. Sveštenice su ulazile u krug, jedna po jedna, krećući se oko oltara u pravcu sunca. Mala ogledala od uglačanog srebra koja su im visila o pojasu svetlucala su dok su zauzimale mesta. Kea postavi srebrni Gral na kamen, a Berijan, koja je tek na ovu dugodnevicu položila zavet, napuni ga vodom sa svetog kladenca.
<BR>&nbsp;&nbsp;&nbsp;&nbsp;&nbsp;Ovde nije bilo potrebe da se iscrta krug. Mesto je već bilo sveto, zabranjeno neposvećenim očima, ali kada su žene obrazovale krug, vazduh u njemu kao da je postao teži i potpuno miran. Nestalo je čak i vetra od koga je do maločas drhtala.
<BR>&nbsp;&nbsp;&nbsp;&nbsp;&nbsp;"Pozdravljamo veličanstvena nebesa, obasjana svetlom." Kaileja podiže ruke, a za njom i ostale žene. "Pozdravljamo svetu zemlju iz koje smo ponikli." Pognula se i dodirnula travu posutu injem. "Čuvari Četiri Četvrti, pozdravljamo vas." Zajedno se okrenuše na sve četiri strane, gledajući dok nisu naslutile kako pred njima svetlucaju Moći čija su imena i oblici skriveni u srcima Mudrih.
<BR>&nbsp;&nbsp;&nbsp;&nbsp;&nbsp;Ona se opet okrete ka istoku. "Odajmo poštovanje našim precima, koji su davno otišli odavde. Čuvajte svoju decu, sveti." Eilan, mila moja, čuvaj me... čuvaj svoje dete. Ona zatvori oči, i na trenutak joj se učinilo da oseća nešto nalik na blag dodir po kosi.
<BR>&nbsp;&nbsp;&nbsp;&nbsp;&nbsp;Kaileja se okrete ka istoku, gde su zvezde bledele u sjaju meseca. Vazduh oko nje postade napet od iščekivanja dok su i ostale žene činile isto, čekajući da se prva blistava ivica podigne iznad bregova. Pojavi se treptaj; ona duboko uzdahnu kada se visoki bor na dalekom vrhu iznenada pojavi kao tamni obris. Iznenada se pojavi mesec, ogroman i zlatan. Podizao se svakog trenutka sve više, i kako je ostavljao zmelju pod, sobom postajao je sve bleđi i blistaviji, sve dok nije slobodno lebdeo u nepomućenoj čistoti. Sveštenice, kao jedna, podigoše ruke.
<BR>&nbsp;&nbsp;&nbsp;&nbsp;&nbsp;Kaileja uloži napor da umiri glas, željna da uroni u poznati ritam obreda.
<BR>&nbsp;&nbsp;&nbsp;&nbsp;&nbsp;"Na istoku se diže naša Gospa od Meseca", zapeva ona.
<BR>&nbsp;&nbsp;&nbsp;&nbsp;&nbsp;"Dragulju mudrosti, dragulju noći", uzvrati joj hor.
<BR>&nbsp;&nbsp;&nbsp;&nbsp;&nbsp;"Neka se posveti sve na šta padne Tvoja svetlost..." Kako je Kailejin glas jačao, jačao je i hor; njena energija se umnožavala energijom ostalih sveštenica, delujući tako i na njih.
<BR>&nbsp;&nbsp;&nbsp;&nbsp;&nbsp;"Dragulju mudrosti, dragulju noći..."
<BR>&nbsp;&nbsp;&nbsp;&nbsp;&nbsp;"Neka se posveti svako delo koje Tvoja svetlost obasja..." Svaki stih je dolazio sve lakše, moć je zračila iz odgovora drugih žena. Osećala je da joj je sve toplije.
<BR>&nbsp;&nbsp;&nbsp;&nbsp;&nbsp;"Neka se posveti Tvoja svetlost na bregovima..." Sada je imala snage da održi poslednji ton tokom odgovora, a hor je svojim poslednjim tonom podržavao njen glas u umilnom sazvučju.
<BR>&nbsp;&nbsp;&nbsp;&nbsp;&nbsp;"Neka se posveti Tvoja svetlost nad njivama i šumama..." Mesec je sad bio iznad vrhova drveća. Gledala je pod sobom dolinu Avalona sa sedam svetih ostrva, i činilo joj se da vidi sve dalje i dalje, sve dok pred sobom nije ugledala čitavu Britaniju.
<BR>&nbsp;&nbsp;&nbsp;&nbsp;&nbsp;"Neka se posveti Tvoja svetlost na svim putevima i nad svim putnicima..." Kaileja raširi ruke u blagoslovu i začu Kein jasni sopran kako se naglo izvija nad horom.
<BR>&nbsp;&nbsp;&nbsp;&nbsp;&nbsp;"Neka se posveti Tvoja svetlost nad talasima mora..." Vid joj je hitao preko vode. Sada je gubila svest o svom telu.
<BR>&nbsp;&nbsp;&nbsp;&nbsp;&nbsp;"Neka se posveti Tvoja svetlost među zvezdama na nebesima." Isunila ju je moć mesečine, obuzela ju je muzika. Lebdela je između zemlje i neba, svevideća, duše otvorene u ekstazi blagoslova.
<BR>&nbsp;&nbsp;&nbsp;&nbsp;&nbsp;"Majko Svetlosti, bledi meseče noći..." Kaileja je osećala da joj se opažanje sužava, sve dok nije videla samo mesec.
<BR>&nbsp;&nbsp;&nbsp;&nbsp;&nbsp;"Dođi nam, Gospo! Neka budemo Tvoje ogledalo!"
<BR>&nbsp;&nbsp;&nbsp;&nbsp;&nbsp;"Dragulju mudrosti, dragulju noći..."
<BR>&nbsp;&nbsp;&nbsp;&nbsp;&nbsp;Kaileja je održavala poslednji ton zajedno sa horom i posle njega, a hor je, osećajući narastranje energije, zadržao svoje sazvučje. Ogromna struna pulsirala je kad bi žene uzimale dah, ali se održavala.
<BR>&nbsp;&nbsp;&nbsp;&nbsp;&nbsp;Sveštenice su lebdele na moći, osetivši bez ikakvog znaka trenutak kada da podignu ogledala. Sada su, još pevajući, prišle bliže, dok nisu obrazovale polukrug, licem prema mesecu. Kaileja, još istočno od oltara, okrete se ka njima. Muzika se pretvorila u tiho brujanje.
<BR>&nbsp;&nbsp;&nbsp;&nbsp;&nbsp;"Gospo, siđi k nama! Gospo, budi sa nama! Gospo, dođi nam sada!" Ona spusti ruke.
<BR>&nbsp;&nbsp;&nbsp;&nbsp;&nbsp;Dvanaest srebrnih ogledala blistalo je belim plamenom dok su ih sveštenice okretale da uhvate mesečinu. Bledi meseci poigravali su po travi, krećući se ka oltaru. Svetlost blesnu sa srebrne površine činije, šaljući blistave odsjaje preko nepokretnih prilika sveštenica i uspravljenog kamenja. Potom, kad su sva ogledala bila usmerena, odrazi mesečine susretoše se na površini vode u posudi. Dvanaest drhtavih mesečića stopilo se kao kapi žive i postalo jedno.
<BR>&nbsp;&nbsp;&nbsp;&nbsp;&nbsp;"Gospo, Ti koja nemaš ime, a ipak si zvana mnogim imenima", mrmljala je Kaileja. "Ti, koja si bez oblika, a ipak imaš mnoga lica; kao što su meseci iz naših ogledala postali jedna slika, neka bude tako i sa Tvojim odrazom u našim srcima. Gospo, pozivamo Te! Siđi k nama, budi ovde sa nama!"
<BR>&nbsp;&nbsp;&nbsp;&nbsp;&nbsp;Ona duboko uzdahnu. Brujanje se pretopi u tišinu koja je pulsirala od iščekivanja. Vid, pažnja, čitavo postojanje bilo je usmereno na sjaj u činiji. Ona oseti poznato pomeranje svesti kad joj se trans produbio, kao da joj se telo rastapa, i od svih čula joj ostade samo vid.
<BR>&nbsp;&nbsp;&nbsp;&nbsp;&nbsp;Sad se i vid zamagli, zaklanjajući mesečev odraz u vodi unutar Grala. Ili to možda i nije bila slika, nego zračenje koje se menjalo, jačalo, sve dok mesec i njegova slika nisu postali povezani prugom svetlosti. Čestice svetla ketale su se u zraku mesečine, uobličivši se u priliku, blago sjajnu, koja ju je gledala blistavim očima.
<BR>&nbsp;&nbsp;&nbsp;&nbsp;&nbsp;Gospo, pozva njeno srce, izgubila sam onu koju sam volela. Kako da preživim sama?
<BR>&nbsp;&nbsp;&nbsp;&nbsp;&nbsp;Ne baš sama - imaš sestre i kćeri, začu se odgovor, i oštar i veseo. Imaš sina... i imaš Mene...
<BR>&nbsp;&nbsp;&nbsp;&nbsp;&nbsp;Kaileja je bila nejasno svesna da su je noge izdale i da sada kleči. Nije bilo važno. Njena duša pripadala je Boginji, koja joj se smešila, i u sledećem trenutku ljubav koju joj je nudila poteče ka njoj, toliko uvećana da neko vreme nije bila svesna ničeg drugog.
<BR>&nbsp;&nbsp;&nbsp;&nbsp;&nbsp;Kad se Kaileja pribrala, mesec je već bio prevalio najvišu tačku neba. Prisustvo koje ih je obasjalo sada je nestalo, i vazduh je bio hladan. Ostale žene počeše da se meškolje. Kaileja natera ukočene mišiće da se pokrenu i ustade, drhteći. Delići vizije još su joj blistali u sećanju. Gospa joj se obratila, rekla joj je ono što treba da zna, ali to je svakog trenutka sve više bledelo.
<BR>&nbsp;&nbsp;&nbsp;&nbsp;&nbsp;"Gospo, kao što si nas Ti blagosiljala, mi Ti se zahvaljujemo..." mrmljala je. "Dopusti da ponesemo taj blagoslov u svet."
<BR>&nbsp;&nbsp;&nbsp;&nbsp;&nbsp;Zajedno izgovoriše zahvalnicu Čuvarima. Kea priđe da uzme srebrnu činiju i da prospe vodu iz nje preko kamena. Potom, krećući se protivno suncu, pođoše oko oltara i krenuše niz stazu. Samo je Kaileja ostala kraj kamenog oltara.
<BR>&nbsp;&nbsp;&nbsp;&nbsp;&nbsp;"Kaileja, ideš li? Ovde je postalo hladno!" Eiluned je, na kraju kolone, stajala i čekala.
<BR>&nbsp;&nbsp;&nbsp;&nbsp;&nbsp;"Ne još. Moram da razmišljam. Ostaću ovde još neko vreme. Ne brini, imam topao ogrtač", dodade ona, mada je već drhtala. "Samo ti idi."
<BR>&nbsp;&nbsp;&nbsp;&nbsp;&nbsp;"Pa, dobro." Eiluned je zvučala sumnjičavo, ali u Kailejinom glasu osećalo se naređenje. Trenutak kasnije druga žena se okrete i nestade preko ivice strmine.
<BR>&nbsp;&nbsp;&nbsp;&nbsp;&nbsp;Kada su svi otišli, Kaileja kleče kraj oltara i zagrli ga kao da će time dodirnuti Boginju koja je tu stajala.
<BR>&nbsp;&nbsp;&nbsp;&nbsp;&nbsp;"Gospo, govori! Reci mi jasno šta želiš da činim!"
<BR>&nbsp;&nbsp;&nbsp;&nbsp;&nbsp;No, niko joj nije odgovorio. U kamenu je postojala moć, nejasan drhtaj koji je osećala u kostima, ali Gospa je otišla, i kamen je bio hladan. Posle nekog vremena, ona sede uz uzdah.
<BR>&nbsp;&nbsp;&nbsp;&nbsp;&nbsp;Kako se mesec kretao, u krug su ulazile senke uspravljenog kamenja. Kaileja, pažnje još usmerene unutra, primećivala je kamenje, ne videći ga. Tek kada je ustala, shvatila je da joj je pogled prikovan za jedan veliki kamen.
<BR>&nbsp;&nbsp;&nbsp;&nbsp;&nbsp;Prsten na vrhu Tora bio je osrednje veličine, većina kamenja dopirala je Kaileji do pojasa ili ramena. No, ovaj kamen postao je viši za glavu. Kad je to primetila, kamen se pomače, i iz njega kao da iziđe tamna prilika.
<BR>&nbsp;&nbsp;&nbsp;&nbsp;&nbsp;"Ko..." poče sveštenica, ali istog časa je znala, sa istom sigurnošću kao tog popodneva, ko to mora biti. Čula je tiho talasanje smeha, i vilinska žena potpuno iziđe na mesečinu, odevena kao i ranije - u haljinu od jelenske kože i sa vencem od bobica; izgledalo je da ne oseća hladnoću.
<BR>&nbsp;&nbsp;&nbsp;&nbsp;&nbsp;"Vilinska Gospo, pozdravljam te..." tiho reče Kaileja.
<BR>&nbsp;&nbsp;&nbsp;&nbsp;&nbsp;"Pozdrav, Crna Ptico", reče vilinska žena, ponovo se smejući. "Ali ne, ti si postala labud, ploviš jezerom okružena svojim labudićima."
<BR>&nbsp;&nbsp;&nbsp;&nbsp;&nbsp;"Šta radiš ovde?"
<BR>&nbsp;&nbsp;&nbsp;&nbsp;&nbsp;"Gde bih drugde bila, dete? Drugi Svet dodiruje tvoj na mnogim mestima, mada ih sada više nema tako mnogo kao ranije. Kameni krugovi su kapije, ponekad, kao sve ivice zemlje - planinski vrhovi, pećine, obale gde se susreću more i kopno... Ali ima mesta koja uvek postoje u oba sveta, a od tih je Tor jedno od najmoćnijih."
<BR>&nbsp;&nbsp;&nbsp;&nbsp;&nbsp;"Osećala sam to", tiho reče Kaileja. "Tako je ponekad bilo i na Brdu Devojaka, blizu Šumske Kuće."
<BR>&nbsp;&nbsp;&nbsp;&nbsp;&nbsp;Vilinska žena uzdahnu. "To brdo je sveto mesto, i sada je još svetije, ali krv koja je tamo prolivena zatvorila je kapiju."
<BR>&nbsp;&nbsp;&nbsp;&nbsp;&nbsp;Kaileja se ugrize za usnu, opet ugledavši mrtav pepeo pod rasplakanim nebom. Hoće li njen bol za Eilan ikada oslabiti?
<BR>&nbsp;&nbsp;&nbsp;&nbsp;&nbsp;"Dobro si uradila što si otišla odande", reče vilinska žena. "I što si dovela dečaka."
<BR>&nbsp;&nbsp;&nbsp;&nbsp;&nbsp;"Šta hoćeš od njega?" Glas joj postade oštriji zbog straha za Gavena.
<BR>&nbsp;&nbsp;&nbsp;&nbsp;&nbsp;"Da ga pripremim za njegovu sudbinu... a šta ti hoćeš od njega, sveštenice, umeš li da kažeš?"
<BR>&nbsp;&nbsp;&nbsp;&nbsp;&nbsp;Kaileja zatrepta, pokušavjaući da povrati kontrolu nad razgovorom. "Kakva je njegova sudbina? Hoće li nas povesti protiv Rimljana i vratiti stare običaje?"
<BR>&nbsp;&nbsp;&nbsp;&nbsp;&nbsp;"To nije jedina vrsta pobede", odgovori Gospa. "Šta misiš, zašto je Eilan toliko rizikovala da rodi dete i sačuva ga?"
<BR>&nbsp;&nbsp;&nbsp;&nbsp;&nbsp;"Ona mu je bila majka..." poče Kaileja, ali vilinska žena je prekide.
<BR>&nbsp;&nbsp;&nbsp;&nbsp;&nbsp;"Bila je Vrhovna sveštenica, i to velika. I bila je kćer one krvi koja je donela na ove obale najveću mudrost. U ljudskim očima, ona nije uspela, i njen rimljanski ljubavnik sramno je umro. Ali ti znaš da nije tako."
<BR>&nbsp;&nbsp;&nbsp;&nbsp;&nbsp;Kaileja je piljila u nju, a ožiljci od rana za koje je mislila da ih je zaboravila sada joj probudiše u sećanju novi bol. "Ja nisam rođena u ovoj zemlji, niti potičem od plemenitog roda", kruto reče ona. "Da li mi govoriš da nemam prava da stojim ovde, niti da podižem dečaka?"
<BR>&nbsp;&nbsp;&nbsp;&nbsp;&nbsp;"Crna Ptico", odmahnu glavom vilinska žena, "slušaj šta ti govorim. Ono što je Eilanino bilo po rođenju, tvoje je po pravu obuke i truda i dara Gospe od Života. Eilan ti je sama poverila ovaj zadatak. Ali Gaven je poslednji naslednik loze mudrih, a njegov otac bio je sin Zmaja po majčinoj liniji, vezan krvlju za zemlju."
<BR>&nbsp;&nbsp;&nbsp;&nbsp;&nbsp;"To si, znači, mislila kada si ga nazvala Sinom Stotinu Kraljeva..." šapnu Kaileja. "Ali od kakve je to sada koristi? Ovde vladaju Rimljani."
<BR>&nbsp;&nbsp;&nbsp;&nbsp;&nbsp;"Ne mogu reći. Dato mi je da znam samo toliko da njega treba pripremiti. Ti i druidi pokazaćete mu najveće mudrosti čovečanstva. A ja, ako platiš moju cenu, mogu da mu pokažem misterije ove zmelje koju zovete Britanija."
<BR>&nbsp;&nbsp;&nbsp;&nbsp;&nbsp;"Tvoju cenu", napeto ponovi Kaileja.
<BR>&nbsp;&nbsp;&nbsp;&nbsp;&nbsp;"Vreme je da se grade mostovi", reče Kraljica. "Imam kćer, Sianu, začetu sa čovekom tvoje rase. Ona je istih godina kao dečak. Želim da je primiš u svoju Kuću Devojaka, kao posvojče. Nauči je svojim običajima i svojoj mudrosti, Gospo od Avalona, a ja ću naučiti Gavena svojim..."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
