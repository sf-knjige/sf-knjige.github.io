<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Teleri izvuče novu pregršt vune iz kotarice i dodade je onome što je ostalo na preslici koju je držala u levoj ruci. Desnom uze nit koja je izlazila iz nje, podešavajući zategnutost; od brzog okreta vreteno poče da se okreće, i njeni prsti nastaviše da izvlače pređu. Sve jače sunce ranog proleća grejalo joj je leđa i ramena. Ovaj ugao jabučara bio je u zavetrini, i zato je zimi bio omiljeno mesto za sedenje, ali sada je bio još lepši, jer je sunce počelo da doziva prve cvetove iz pupoljaka.
<BR>&nbsp;&nbsp;&nbsp;&nbsp;&nbsp;"Tvoja pređa je tako ravnomerna", uzdahnu mala Lina, gledajući svoju čvornovatu nit, pa Telerinu glatku.
<BR>&nbsp;&nbsp;&nbsp;&nbsp;&nbsp;"Pa, imam za sobom mnogo vežbe", reče Teleri, smešeći joj se, "mada nikada ne bih pomislila da će mi ta veština biti potrebna i ovde. Ali pretpostavljam da, pošto i prinčevima i sveštenicama treba odeća, neko mora da prede za nju kao i mi sada. Žene u sali mog oca umele su da razgovaraju samo o muškarcima i bebama. Ono o čemu mi razgovaramo dok predemo barem ima više smisla." Ona pogleda staru Sigfolu, koja im je upravo pričala kako je na Avalonu osnovana Kuća Sveštenica.
<BR>&nbsp;&nbsp;&nbsp;&nbsp;&nbsp;Lina je sumnjičavo pogleda. "Ali i sveštenice imaju bebe. Sama Dierna ih je rodila tri. Strašno su slatke. Baš bih volela da imam jednu."
<BR>&nbsp;&nbsp;&nbsp;&nbsp;&nbsp;"Ja ne bih", odvrati Teleri. "Tamo gde sam ja odrasla žene umeju samo to da rade. Možda je prirodno da se sanja o onome što nemaš."
<BR>&nbsp;&nbsp;&nbsp;&nbsp;&nbsp;"Ovde barem same odlučujemo", reče neka druga devojka. "Kada su naše sveštenice, nekada davno, živele u Šumskoj Kući, bilo im je zabranjeno da ležu sa muškarcima. Drago mi je što se taj običaj promenio!" veselo reče ona, i sve se nasmejaše. "Sveštenice Avalona mogu da rađaju decu, ali ne moraju. Naše bebe dolaze voljom Boginje i našom voljom, a ne da bismo ugodile nekom muškarcu!"
<BR>&nbsp;&nbsp;&nbsp;&nbsp;&nbsp;Onda ih ja neću rađati, pomisli Teleri, uzevši novu pregršt vune.
<BR>&nbsp;&nbsp;&nbsp;&nbsp;&nbsp;Milošću Boginje i Dierninom magijom, ona je još bila devica i želela je da tako i ostane. U svakom slučaju, položila je zavet čednosti dok ne završi obuku i položi poslednje zavete. Nekada je bila najmlađa u očevoj kući, a sada je postala najstarija u Kući Devojaka na Avalonu. Čak i kraljevske kćeri koje dolaze ovamo da nauče ponešto pre braka obično stižu mlađe nego što je ona. Pitala se hoće li se ostale devojke podsmevati njenom neznanju - toliko vremena je protraćila, a toliko toga može da se nauči! Srećom, posle putovanja sa Diernom, deo čari Vrhovne sveštenice kao da je prešao i na nju, i svi su se ponašali kao da im je starija sestra. No, ona svakako neće još dugo ostati sa devojkama. Već dve godine je bila ovde. Na leto će položiti zavete i postaće najmlađa sveštenica.
<BR>&nbsp;&nbsp;&nbsp;&nbsp;&nbsp;Jedino je žalila što retko viđa Diernu. Čim su se vratili, dočekale su je obaveze i veličanstvenost Vrhovne sveštenice Avalona. Teleri je govorila sebi da bi trebalo da je zahvalna i što je putovala u društvu Gospe. Druge devojke su joj zavidele što su putovale zajedno; nisu znale da se Teleri čak i sada, posle toliko meseci, budi jecajući iz snova u kojima je napada saksonski poglavica.
<BR>&nbsp;&nbsp;&nbsp;&nbsp;&nbsp;Vreteno je postajalo teško od ispredene vune. Teleri ga spusti i osloni na pljosnat kamen, pa produži nit između preslice i vretena. Moraće da premota vunu u povesmo čim isprede ovu pregršt do kraja.
<BR>&nbsp;&nbsp;&nbsp;&nbsp;&nbsp;Stara Sigfola, koja je uprkos ukočenim zglobovima mogla da nadmaši u predenju bilo koju devojku, izvlačila je finu nit od lana. Vuna koju su upredale bila je od njihovih ovaca, ali lan je bio dobijen ili na poklon ili trgovinom. Deo je, pomisli Teleri, možda poticao i iz skladišta njenog oca, i bio je deo poklona koje je poslao po njenom dolasku.
<BR>&nbsp;&nbsp;&nbsp;&nbsp;&nbsp;"Predemo vunu radi toplote i teški lan za odeću", reče Sigfola. "Ali šta ćemo raditi sa ovakvom pređom?" Vreteno se okretalo, a pređa, tako tanka da je bila gotovo nevidljiva, ponovo se produžila.
<BR>&nbsp;&nbsp;&nbsp;&nbsp;&nbsp;"Utkaćemo je u velove za sveštenice, zato što je najsavršenija?" upita Lina.
<BR>&nbsp;&nbsp;&nbsp;&nbsp;&nbsp;"Tako je, ali ne zato što je bolja - nego samo zato što je tkanina od nje vrlo tanka. To ne znači da vaše niti ne treba da budu što ravnomernije i tanje", strogo dodade starica. "Jabukovo drvo nije više sveto nego hrast, i žito nije svetije od raži. Svako ima svoju svrhu. Neke od vas će postati sveštenice, a neke će se vratiti kući da se udaju. U očima Boginje, svi putevi su jednako časni. Morate se truditi da što bolje radite ono što vam odredi Boginja. Čak i ako predete samo kudelju za vezivanje snoplja, i dalje treba da je upredete što bolje umete. Da li razumete?"
<BR>&nbsp;&nbsp;&nbsp;&nbsp;&nbsp;Desetak parova očiju brzo obori pogled. "Mislite da smo vas doveli ovde da predete samo da biste imale posla?" Sigfola odmahnu glavom. "Mogli bismo da kupujemo odeću, kao što kupujemo druge stvari. Ali postoji posebna odlika odeće načinjene u Avalonu. Predenje je moćna magija, zar niste znale? Kada pri radu govorimo o svetim stvarima, u nit ne ulazi samo vuna ili lan. Pogledajte svoju pređu - vidite kako se niti prepliću. Svaka posebno bila bi samo pramen na vetru, ali zajedno su snažne. Još su snažnije ako pri predenju pevate, ili ako u svaku nit prošapućete čaroliju."
<BR>&nbsp;&nbsp;&nbsp;&nbsp;&nbsp;"Kakvu čaroliju, o Mudra, pevate u lan koji će biti veo Gospe od Avlaona?" upita Teleri.
<BR>&nbsp;&nbsp;&nbsp;&nbsp;&nbsp;"U ovu nit upredeno je sve o čemu smo govorile", uzvrati Sigfola. "Ciklusi i godišnja doba, okretanje i vraćanje vretena. Druge stvari biće dodate tokom tkanja - prošlost i sadašnjost, svet izvan magle i ovo sveto tlo, jer osnova i potka prepliću se i daju tkanju novu gustinu."
<BR>&nbsp;&nbsp;&nbsp;&nbsp;&nbsp;"A bojenje?" upita Lina.
<BR>&nbsp;&nbsp;&nbsp;&nbsp;&nbsp;Sigfola se osmehnu. "To je ljubav Boginje, koja prodire i boji sve što mi činimo..."
<BR>&nbsp;&nbsp;&nbsp;&nbsp;&nbsp;"Neka bi nas čuvala ovde u bezbednosti", šapnu Lina.
<BR>&nbsp;&nbsp;&nbsp;&nbsp;&nbsp;"Tako je", reč starica. "Većim delom moga života Britanija je bila u miru unutar ujedinjene imperije. A mi smo napredovali."
<BR>&nbsp;&nbsp;&nbsp;&nbsp;&nbsp;"Tržnice su pune, ali ljudi nemaju dovoljno novaca da kupuju", usprotivi se Teleri. "Možda vi to ne vidite, jer živite ovde izdvojeni, ali ja sam provela mnogo godina slušajući one koji su dolazili da mole mog oca, pa znam šta se dešava. Roba koju uvozimo iz drugih delova carstva sve je skuplja, i narod zahteva veće nadnice kako bi mogli da ih kupuju, i onda i sami moramo da dižemo cene svojoj robi."
<BR>&nbsp;&nbsp;&nbsp;&nbsp;&nbsp;"Moj otac kaže da je za sve to kriv Postumije, koji je pokušao da otcepi zapadni deo imperije", reče Adven, koja će položiti zavete zajedno sa Teleri.
<BR>&nbsp;&nbsp;&nbsp;&nbsp;&nbsp;"Ali, Postumije je poražen", pobuni se Lina.
<BR>&nbsp;&nbsp;&nbsp;&nbsp;&nbsp;"Možda, ali ponovno ujedinjenje carstva izgleda da nije mnogo pomoglo. Cene i dalje rastu, a naši mladići odlaze da se bore na drugom kraju sveta, dok niko ne dolazi da brani naše obale!" žustro je govorila Teleri.
<BR>&nbsp;&nbsp;&nbsp;&nbsp;&nbsp;"To je istina", potvrdiše ostale. "Gusari postaju sve drskiji."
<BR>&nbsp;&nbsp;&nbsp;&nbsp;&nbsp;Sigfola dodade novu pregršt lana i ponovo pokrete vreteno. "Svet se okreće kao ovo vreteno... Jedino je sigurno da će posle zla uslediti dobro, a posle dobra zlo. Da nema promena, ništa ne bi raslo. Kada se ponavljaju stari sistemi, to je uvek na novi način - lice Gospe se menja, ali Njena moć traje; Kralj koji daje život zemlji rađa se ponovo da bi ponovo žrtovao život. Ponekad se i ja uplašim, ali videla sam toliko zima da sam sigurna da će proleće uvek doći..." Ona podiže lice ka sucu, i Teleri vide da je ispunjeno svetlošću.
<BR>&nbsp;&nbsp;&nbsp;&nbsp;&nbsp;Kada je preklinjala oca da je pusti u Avalon, svakako nije ni pomišljala da će se željeni život slobode svesti na predenje sa drugim ženama. Hoću li uvek čeznuti za srećom koja je izvan mog domašaja? upita se ona. Ili ću vremenom naučiti da zadovoljno živim unutar magle koja nas okružuje?
<BR>
<BR>&nbsp;&nbsp;&nbsp;&nbsp;&nbsp;Kako je proleće odmicalo, postajlao je sve toplije. Trava je nicala, gusta i zelena, na podvodnim livadama kako su se močvare sušile. U svetu izvan Avalona sušili su se i putevi, i trgovci i putnici počeše da se kreću kroz zemlju, natovareni robom i vestima. Ovog proleća kao da je bilo više vesti, jer lepo vreme označavalo je i početak sezone plovidbe, a zajedno sa trgovačkim brodovima na more su izlazili i gusari koji su ih vrebali.
<BR>&nbsp;&nbsp;&nbsp;&nbsp;&nbsp;Iako Dierna nije odlazila sa Avalona, vesti su dopirale do nje. Stizale su poruke od žena koje su učile na svetom ostrvu, ili od onih kojima je ostrvo u nečemu pomoglo, od lutajućih druida, od mreže posmatrača u čitavoj Britaniji. Njeni glasnici nisu bili brzi kao rimljanski, ali bili su raznovrsniji, i zaključci do kojih je dolazila bili su bitno različiti.
<BR>&nbsp;&nbsp;&nbsp;&nbsp;&nbsp;Kako je mesec rastao pred dugodnevicu, Vrhovna sveštenica se povlačila u izdvojenost na ostrvu Briga, kako bi meditirala. Tri dana je ostala tamo, ne jedući ništa, pijući samo vodu donetu sa Svetog kladenca. Sve podatke koje je sakupila mora da razmotri i razume, i onda će je, možda, Gospa naučiti šta treba da se čini.
<BR>&nbsp;&nbsp;&nbsp;&nbsp;&nbsp;Prvi dan uvek je bio najteži. Stalno je hvatala sebe kako se brine za sve poslove, i sve ljude koje je ostavila za sobom. Stara Sigfola znala je bolje od nje da upravlja poslovima na Avalonu, a Ildeg, jedva nešto starija od nje, svakako će umeti da održi red među mladicama u Kući Devojaka. Dierna ih je mnogo puta ostavljala da je zamenjuju, kada bi putovala izvan Avalona.
<BR>&nbsp;&nbsp;&nbsp;&nbsp;&nbsp;Sveštenice su rauzmele zašto to čini, ali deca? Kako da im objasni zašto ne smeju ni pokušati da je vide, iako znaju da nije daleko od njih? Videla je pred sobom njihova lica: svoju prvu kćer, vitku i tamnoputu, takvu su decu zvali vilinskom, i živahne, crvenokose bliznakinje. Čeznula je da oseti njihovu težinu u naručju. Ponavljala je sebi da su njene kćeri rođene, kao i ona, da služe Avalonu, i da nije suviše rano da nauče kakva je tome cena. Prva kćer, koju je začeo jedan druid tokom obreda, već je otišla od nje, usvojila ju je porodica poreklom sa Avalona, koja je izgradila sebi dom od rasutih ostataka starog druidskog svetilišta na ostrvu Mona. Bliznakinje, deca poglavice koji ju je pozvao da mu pomogne da vrate plodnost njivama, uskoro će poći sličnim putem. Srce ju je bolelo zbog njih, ali barem će imati jedna drugu.
<BR>&nbsp;&nbsp;&nbsp;&nbsp;&nbsp;Dierna odmahnu glavom, svesna da su takve misli samo besmisleno izvrdavanje kojim se njen um uvek služio da izbegava pravi zadatak. Nije vredelo potiskivati ih - svaka misao mora izbiti na površinu, a potom neka ode svojim putem. Ona ponovo uperi pogled u svetlucanje uljane svetiljke.
<BR>&nbsp;&nbsp;&nbsp;&nbsp;&nbsp;Kada se sledećeg jutra probudila, malena žena iz močvare koja ju je služila ostavila je kotaricu sa nekoliko moćnih pečuraka koje je njen narod nalazio u močvari. Dierna se nasmeši. Pošto ih je dobro očistila, ona isecka gljive i ubaci ih u mali bakrač sa raznim biljem koji je donela sa sobom. Nagnula se nad bakrač i počela da peva i meša ga.
<BR>&nbsp;&nbsp;&nbsp;&nbsp;&nbsp;I sam postupak pripreme predstavljao je čaroliju, i čak i pre nego što je popila tečnost, od kisele pene koja se kovitlala sa tamne površine, čula su već počela da joj se menjaju. Presula je sadržaj bakrača u srebrni pehar i izišla s njim napolje.
<BR>&nbsp;&nbsp;&nbsp;&nbsp;&nbsp;Koliba u kojoj je bdela bila je okružena trnovom živicom. Mesec je već za četvrtinu izišao iznad istočnog horizonta, sa blistavim ovalnim obrisom, svetlim kao školjka, i ptice su se podizale i obrušavale na zlatastom nebu. Dierna podiže pehar kao da nazdravlja.
<BR>&nbsp;&nbsp;&nbsp;&nbsp;&nbsp;"Tebi, Gospo Života i Smrti, nudim ovaj pehar, ali ponuda sam ja sama. Ako je potrebna moja smrt, u Tvojim sam rukama, ali ako je volja Tvoja, podari mi blagoslov - viziju onoga što jeste i što mora biti, i mudrost da je razumem..."
<BR>&nbsp;&nbsp;&nbsp;&nbsp;&nbsp;Uvek je osećala izvesnu nesigurnost, jer je razlika u količini između delotvornog i smrtnosnog napitka bila mala i zavisna od stanja pečuraka, zdravlja onoga ko pije i, kao što su je učili, od volje bogova. Uz sasvim malo oklevanje, ona prinese pehar usnama i ispi ga, kriveći lice od gorčine, a potom spusti na tlo praznu posudu. Zatim se čvršće umota u svoj ogrtač od blede, nebojene vune i leže na dugačak, sivi kameni oltar.
<BR>&nbsp;&nbsp;&nbsp;&nbsp;&nbsp;Dierna polako uzdahu i izdahnu, brojeći i opuštajući ud po ud sve dok nije osetila da se stapa sa hladnim kamenom. Nad njom je nebeski krug bledeo, od blistavo ljubičastog do večernje sivog. Pogledala je uvis i spazila, između dva treptaja oka, treperenje prve zvezde.
<BR>&nbsp;&nbsp;&nbsp;&nbsp;&nbsp;U sledećem času preko neba kao da pređe talas svetlosti. Njoj zastade dah; potom je naterala sebe da diše dalje, jer provela je godine u obuci upravo zato da ne bi nagonski pobegla ili pokušala da se bori. Videla je jednu mladu sveštenicu koja je poludela jer nije imala snagu volje da se prepusti kovitlanju čula koje potresa telo dok se kroz njega širi duh iz pečuraka, a da pri tome sačuva kontrolu duše.
<BR>&nbsp;&nbsp;&nbsp;&nbsp;&nbsp;Sada je svetlost zvezda pulsirala u duginim bojama. Osetila je trenutak vrtoglavice kad nebesa kao da su se okrenula na naličje, a onda je još jednom udahnula i usmerila svest ka unutra, ka tački svetlosti u središtu sopstvene lobanje. Vaseljena se spiralno okretala oko nje u vrtlozima raznobojne svetlosti, ali 'ja' koje je to posmatralo nastavilo je da mirno pulsira u njoj. Čudovišni oblici nadvijali su se nad njom iz senki, ali ona ih je oterala kao što je maločas oterala nepozvane misli.
<BR>&nbsp;&nbsp;&nbsp;&nbsp;&nbsp;Potom kovitlac poče da usporava, a vid joj se izoštravao sve dok ponovo nije bila svesna sebe kako leži na kamenu, zureći u noćno nebo. Gledala je nebesa sa suzdržanom pažnjom, kakvu niko ne može održati u normalnom stanju svesti.
<BR>&nbsp;&nbsp;&nbsp;&nbsp;&nbsp;Mesečina na istočnom nebu bila je sve jasnija, ali Dierna je gledala pravo uvis, u zvezdani bezdan kroz koji bi mogla da pada, naviše, zauvek. No, nije bila tu radi svog zadovoljstva. Uz unutrašnji uzdah, ona poče da prati velika sazvežđa ocrtana na nebu. Smrtni vid može da razabere samo zvezde, rasute naizgled zbrkano po čitavom nebu. No, Diernin duh je, u transu, video i utvarne oblike koji su sazvežđima dali imena.
<BR>&nbsp;&nbsp;&nbsp;&nbsp;&nbsp;Visoko nad njom, Veliki Medved se okretao oko pola. Kako noć bude odmicala, Medved će kružiti ka zapadu, pa će se ponovo spustiti ka horizontu. Medved je bio nebeska paralela ostrvima u Dolini Avalona, a posmatrajući ostale zvezde sa kojima on deli nebo, Dierna će saznati kakve moći vladaju budućnošću koja sada nastupa.
<BR>&nbsp;&nbsp;&nbsp;&nbsp;&nbsp;Pogled joj skrete ka jugu, ka sazvežđu nazvanom Orao - je li to, možda, orao Rima? Blistao je, ali ni blizu toliko kao Zmaj koji je vijugao posred neba. Blizu njega sedela je Devica, u nedirnutoj veličanstvenosti. Dierna okrete glavu, tražeći jasni sjaj lutajućih zvezda, i blizu severne ivice zapadnog horizonta ugleda vodnjikavi sjaj Gospe Ljubavi, sa crvenkastim sjajem planete boga rata u neposrednoj blizini.
<BR>&nbsp;&nbsp;&nbsp;&nbsp;&nbsp;Preko nebesa prelete novi talas boje; Dierni zastade dah i ona natera sebe da diše dalje, znajući da je bilje vodi do nivoa na kome su slike i značenje jedno isto. Sjaj je plamteo iz te dve svetlosti, sve dok nije ugledala boga kako progoni i boginju kako zrači predajom koja je takođe bila i pobeda.
<BR>&nbsp;&nbsp;&nbsp;&nbsp;&nbsp;Ključ je u ljubavi, pomisli ona; ljubav će biti magija koja vezuje ratnika za naš cilj... Prešla je pogledom ka jugu i našla planetu nebeskog kralja. Ali vlast počiva na jugu... Ona zažmirka, i pred njom se pojaviše slike mermernih stubova, pozlaćenih vrhova, kolona i ljudi - više ljudi nego što je ikada videla okupljeno na jednom mestu. Je li to Rim? Vidno polje joj se širilo; videla je zlatne orlove kako predvode legije ka belom hramu gde je sitna prilika, ogrnuta purpurom, čekala da ih pozdravi.
<BR>&nbsp;&nbsp;&nbsp;&nbsp;&nbsp;Sve je to bilo veličanstveno, ali tuđe. Kako takav narod može da brine brige jedne Britanije, daleko na ivici imperije?
<BR>&nbsp;&nbsp;&nbsp;&nbsp;&nbsp;Neka Orao brine svoje brige! Zmaj je taj koga moramo prizvati da čuva svoj narod, kao što je bilo i ranije... Još nije ni završila misao, a zvezdani Zmaj postade zmija u duginim bojama koja se razmotavala na sever, preko neba.
<BR>&nbsp;&nbsp;&nbsp;&nbsp;&nbsp;Taj blistavi prizor bio je prelep, i Dierna oseti kako je, uprkos disciplini, zahvata vrtlog vizija; nije mogla da ih zaustavi, niti kontroliše. Boje postaše oblaci koji hitaju preko olujom zahvaćenog mora. Vetar je urlao, toliko da je sluh postao težak koliko i vid. Tokovi sile koji su vodili njen duh dok je putovala zemljom nestadoše u ovoj zbrci energije; bila joj je potrebna sva snaga da nadvlada užas od dubine, da natera sebe da se više ne bori protiv oluje, nego da potraži ritmove unutar svoje disonantne harmonije.
<BR>&nbsp;&nbsp;&nbsp;&nbsp;&nbsp;Na površini mora ljuljali su se brodovi, još ranjiviji pod gnevom elemenata, jer bili su načinjeni od drvenih dasaka i kudeljnih konopaca, a na njima su se nalazila bića od krvi i mesa. Njen duh hitao je na naletu vetra ka najvećem brodu, na kome su se videli ljudi kako upiru u vesla. Bili su do te mere zahvaćeni olujom da nisu znali gde da traže obalu i zaklon. Među njima je samo jedan čovek mirno stajao, raširenih nogu, njišući se na palubi koja se propinjala i padala. Bio je srednje visine, okrugle glave i širokih grudi, sa plavom kosom sada zalepljenom za glavu zbog kiše. No, kao i ostali, i on je sa strepnjm gledao talase.
<BR>&nbsp;&nbsp;&nbsp;&nbsp;&nbsp;Dierna natera svoj duh da se uspravi i raširi čula po oluji. Videla je penu oko morskih litica, tamo gde su se talasi razbijali na nazubljeno kamenje. Ali iza njih bila je mirna voda. Kroz kišnu zavesu ugledala je bledu krivinu obale i svetlucanje svetiljki duž ivice vode.
<BR>&nbsp;&nbsp;&nbsp;&nbsp;&nbsp;U prvi mah pokrenuta samo sažaljenjem, ona ponovo potraži zapovednika. No, kako se primicala bliže, osećala je snagu u njemu i duh koji nikada neće pokleknuti. Je li on vođa za kakvim je tragala?
<BR>&nbsp;&nbsp;&nbsp;&nbsp;&nbsp;Počela je da izvlači iz oluje sirovu energiju, gradeći obličje duha kakvo čak i smrtnici mogu da vide. Obmotana belim, prikaza je hodala po površini mora. Jedan mornar viknu; sledećeg trenutka svi su gledali u nju. Dierna podiže avetinjsku ruku i pokaza ka kopnu...
<BR>
<BR>&nbsp;&nbsp;&nbsp;&nbsp;&nbsp;"Eno - zar ne vidite? Eno je, ide..." Vikao je osmatrač sa svog mesta na pramcu. "Bela gospa, hoda na talasima!"
<BR>&nbsp;&nbsp;&nbsp;&nbsp;&nbsp;Vetar je divovskom rukom valjao talase, noseći i njih i krhke brodove na njima. Flota Dubrisa bila je razbijena. Marko Aurelije Muzije Karausije, njihov admiral, držao se za ogradu 'Herkula' i brisao vodu iz očiju, pokušavajući da vidi.
<BR>&nbsp;&nbsp;&nbsp;&nbsp;&nbsp;"Čuvaj se tamo", začu se glas Elija, kapetana 'Herkula'. "Gledaj stenje, a ne morsku penu!"
<BR>&nbsp;&nbsp;&nbsp;&nbsp;&nbsp;Talas veličine kuće diže se sa desne strane, sa glatkom površinom koja je zablistala na svetlosti meseca što se na trenutak pojavio iza oblaka. Brodska paluba oštro se nagnu, dok su vesla mlatarala kao noge izvrnute bube, ali sa leve strane začu se zlokobna lomljava prenapregnutog drveta kada su se vesla, zarivena duboko u vodu, počela lomiti.
<BR>&nbsp;&nbsp;&nbsp;&nbsp;&nbsp;"Neptuna mi!" uzviknu kapetan kada brod, podrhtavajući, poče ponovo da se ispravlja. "Još jedan ovakav i odosmo dole."
<BR>&nbsp;&nbsp;&nbsp;&nbsp;&nbsp;Karausije klimnu glavom. Nisu očekivali ovakvu oluju u ovo doba godine. Isplovili su iz Gezoriakuma u zoru, očekujući da pređu kanal na najužem mestu i stignu u Dubris predveče. No, nisu računali na ovu paklenu oluju. Bili su daleko zapadno od mesta gde bi trebali da budu, i sada bi samo bogovi mogli da ih bezbedno uvedu u luku. Bogovi, ili duh koji je video osmatrač. On začkilji ka moru. Je li to prilika u belom ili sjaj mesečine na talasu?
<BR>&nbsp;&nbsp;&nbsp;&nbsp;&nbsp;"Ser." Tamna prilika teturala se palubom, i Karausije prepoznade bubnjara; još je stezao u ruci čekić kojim je davao ritam veslačima. "Imamo šest slomljenih vesala i dvojicu ljudi sa slomljenom rukom; oni ne mogu da veslaju." Mornari su mrmljali, a prizvuk panike izoštravao im je glasove dok je morska voda lila po klupama.
<BR>&nbsp;&nbsp;&nbsp;&nbsp;&nbsp;"Bogovi su nas napustili!"
<BR>&nbsp;&nbsp;&nbsp;&nbsp;&nbsp;"Ne, poslali su nam vodiča!"
<BR>&nbsp;&nbsp;&nbsp;&nbsp;&nbsp;"Tišina!" Karausijev glas prekide žamor. Pogledao je kapetana. On je bio zapovednik flote, ukoliko ijedan brod preživi, ali 'Herkul' je pripadao Eliju. "Kapetane", mirno reče Karausije, "vesla nisu ni od kakve koristi po ovakvom moru, ali moramo biti uravnoteženi kada se oluja smiri." Elije zatrepta; ali brzo je shvatio.
<BR>&nbsp;&nbsp;&nbsp;&nbsp;&nbsp;"Reci zapovedniku smene da prebaci ljude sa desnih klupa kako bi izjednačio broj, i da uvuče vesla."
<BR>&nbsp;&nbsp;&nbsp;&nbsp;&nbsp;Karausije ponovo pogleda more. Na trenutak je ugledao ono što je video osmatrač sa pramca, obličje žene u belom. Izgledala je izmučeno, i to svakako ne zbog nje same, jer stopala su joj jedva dodirivala talase. Očajnički usrdno, gledala ga je pravo u oči i pokazala rukom ka zapadu. Potom jedan talas kao da prođe kroz nju, i prikaza nestade.
<BR>&nbsp;&nbsp;&nbsp;&nbsp;&nbsp;Admiral je treptao. Ako ovo nije priviđenje stvoreno od mesečine, znači da je video duha, i to svakako ne zlog. Ponekad naiđe trenutak, pomisli on, kada čovek sve mora da uloži u jedan potez. "Reci krmanošu da skrene ulevo, tako da budemo ispred vetra."
<BR>&nbsp;&nbsp;&nbsp;&nbsp;&nbsp;"Tako ćemo se nasukati", reče kapetan.
<BR>&nbsp;&nbsp;&nbsp;&nbsp;&nbsp;"Možda, ali mislim da smo otišli suviše na zapad da bi nam pretila takva opasnost. No, svakako je bolje nasukati se nego potonuti, a to nas sigurno čeka ako naiđemo na još jedan ovakav talas." Karausije je odrastao na blatnjavim obalama na ušću reke Rene. Obale Belgike delovale su prijateljski u poređenju sa ovim razbesnelim morem.
<BR>&nbsp;&nbsp;&nbsp;&nbsp;&nbsp;Brod se pod njima još propinjao, ali promena kursa izazvala je, do izvesne mere, predvidljivost pokreta. Sada su ih talasi, nošeni vetrom, gurali napred. Svaki put kad bi pramac skliznuo naniže, pitao se hoće li potonuti, ali pre nego što bi se to desilo novi talas bi ponovo ispravio brod, dok se more slivalo, kao vodopad, sa figure na pramcu i sa uglačane bronze ratne grede ispod nje.
<BR>&nbsp;&nbsp;&nbsp;&nbsp;&nbsp;"Još malo ulevo", reče on krmanošu. Samo bogovi znaju gde bi mogli da se nalaze, ali onaj jedan pogled na mesec pomogao mu je da se orijentiše, a ako prikaza nije lagala, naći će zaklon negde na britanskoj obali.
<BR>&nbsp;&nbsp;&nbsp;&nbsp;&nbsp;Propinjanje broda se smanjilo kada su počeli da seku talase, mada bi povremeno neki zalutali talas, krećući se drugačije od ostalih, uspeo da se prelije preko ograde. Polovina mornara bila je zauzeta izbacivnajem vode. Brodu će biti potrebna snaga imenjaka da preživi do zore.
<BR>&nbsp;&nbsp;&nbsp;&nbsp;&nbsp;No, za čudo, Karausije se više nije bojao. Dok je bio dete, jedna stara vračara iz njegovog naroda u delti Rene bacala je štapiće za njega i objavila da je predodređen da bude veliki čovek. Položaj admirala flote izgledao je kao dovoljno veliko dostignuće za dečaka iz Menapije, jednog od manjih germanskih plemena. Ali ako ih ova vizija odvede u bezbednost, značenje toga ne sme se poricati. Do purpura su se dizali ljudi ništa boljeg porekla od njegovog, mada nikada preko položaja pomorskog zapovednika.
<BR>&nbsp;&nbsp;&nbsp;&nbsp;&nbsp;Admiral je zurio preko talasa. Ko si ti? Šta želiš od mene? - pitao je njegov duh. No, bela gospa je nestala. Video je samo vrhove talasa, najzad sve manje kako se oluja odmicala od njih.
<BR>
<BR>&nbsp;&nbsp;&nbsp;&nbsp;&nbsp;Dierna se vratila svesti nešto pre zore. Mesec je zašao, a sa jugoistoka su dolazili teški oblaci, zaklanjajući zvezde. Oluja! Znači, nije sanjala. Oluja je bila stvarna i dolazila je da napadne zemlju. Vlažni vetar mrsio joj je kosu, a mišići su je boleli od duge nepokretnosti. Dierna se strese, osećajući se veoma usamljeno. No, pre nego što sa bilo kim razgovara, moraće da izvuče iz dubina svoje vizije one slike koje će joj pomagati u odlučivanju tokom narednih meseci. Jasno se sećala kretanja zvezda. Ali od poslednje vizije ostali su joj samo odlomci - bio je neki brod, bacan po olujnom moru, i bio je neki čovek...
<BR>&nbsp;&nbsp;&nbsp;&nbsp;&nbsp;Ona se okrete ka nadolazećoj oluji i podiže ruke.
<BR>&nbsp;&nbsp;&nbsp;&nbsp;&nbsp;"Boginjo, čuvaj ga, ko god da je", svečano šapnu ona.
<BR>
<BR>&nbsp;&nbsp;&nbsp;&nbsp;&nbsp;Sunce je tek počelo da se probija kroz oblake nad kanalom, odbijajući se od smeđih barica na obali i sivih talasa na moru, kada je mladi ribar iz Klauzentuma, tragajući za drvetom koje je izbacila oluja, ukočeno zastao i zagledao se preko nejasnog obrisa ostrva Vektis, dalje ka moru.
<BR>&nbsp;&nbsp;&nbsp;&nbsp;&nbsp;"Jedro!" Njegov uzvik probudio je ostale. Narod se skupljao, pokazujući preko talasa, gde je kvadrat platna natopljenog solju polako rastao. Čak su i na obali osetili snagu noćašnjeg vetra. Kako je ijedan brod mogao opstati na takvom moru?
<BR>&nbsp;&nbsp;&nbsp;&nbsp;&nbsp;"Rimljanski", reče neko kad su videli po dva čoveka za svakim veslom.
<BR>&nbsp;&nbsp;&nbsp;&nbsp;&nbsp;"A na njemu je i admiral!" uzviknu neko drugi kad videše admiralsku zastavu kako leprša na jarbolu.
<BR>&nbsp;&nbsp;&nbsp;&nbsp;&nbsp;"Tako mi Amfitritinih sisa, pa to je 'Herkul'!" povika jedan trgovac, krupan čovek koji im nikada nije dozvoljavao da zaborave kako je nekada bio u mornarici. "Služio sam na njemu kao krmanoš poslednje dve godine u Dubrisu, pre nego što mi je prošao ugovorni rok. Mora da je na njemu lično Karausije!"
<BR>&nbsp;&nbsp;&nbsp;&nbsp;&nbsp;"Onaj koji je pre mesec dana pobedio gusare?"
<BR>&nbsp;&nbsp;&nbsp;&nbsp;&nbsp;"Onaj koji čuva naš novac koliko i svoj! Žrtvovaću jagnje onom bogu koji ga je spasao", uzbuđivao se trgovac. "Da je poginuo, to bismo svi osetili!"
<BR>&nbsp;&nbsp;&nbsp;&nbsp;&nbsp;Brod se polako okretao, skrećući oko Vektisa, očito se uputivši u luku Klauzentuma.
<BR>&nbsp;&nbsp;&nbsp;&nbsp;&nbsp;Trgovci i ribari pohitaše ka obali, a seljani, probuđeni vikom, požuriše za njima.
<BR>&nbsp;&nbsp;&nbsp;&nbsp;&nbsp;'Herkul' je ostao izvučen na obalu nedelju dana, dok su se oko njega rojili tesari, lečeći mu rane. Klauzentum je bio zabačena luka; ako popravke i nisu odgovarale merilima flote, zanatlije su ipak znale svoj zanat. Karausije je iskoristio priliku da se sastane sa magistratom i svim trgovcima koji su se u to vreme našli u luci, pokušavajući da otkrije sistem u gusarskim pohodima. No, svi su primetili kako, kada nema drugog posla, provodi mnogo vremena šetajući sam po obali, i niko se nije usudio da ga upita zašto se pri tome mršti.
<BR>&nbsp;&nbsp;&nbsp;&nbsp;&nbsp;Tik pred Dugodnevicu, Karausije i tek popravljeni 'Herkul' isploviše, ponovo se uputivši ka Gezoriakumu.
<BR>&nbsp;&nbsp;&nbsp;&nbsp;&nbsp;More je ovog puta bilo mirno kao staklo.
<BR>
<BR>&nbsp;&nbsp;&nbsp;&nbsp;&nbsp;U Avalonu su trajali drevni obredi Dugodnevice; ti običaji bili su stari i kada su druidi tek stigli u ove zemlje. U podnožju Tora mukala je stoka, osećajući miris vatre koju su druidi zapalili da bi je blagoslovili. Teleri je bila zadovoljna što je određena da sa ostalim devicama peva oko druge vatre, svetog plamena koji je zapaljen na vrhu Tora.
<BR>&nbsp;&nbsp;&nbsp;&nbsp;&nbsp;Popravila je svoju belu haljinu, diveći se ljupkosti sa kojom je Dierna ubacila tamjan u vatru. Sve što je Vrhovna sveštenica činila, činila je sa takvom sigurnošću - možda je zapravo trebalo reći vlašću - da je to svakako poticalo od dugogodišnje vežbe. Teleri je tako kasno stigla u službu Misterija da nije mogla ni da zamisli kako će ikada uspeti da se kreće na takav način da sve što učini izgleda kao deo čarolije.
<BR>&nbsp;&nbsp;&nbsp;&nbsp;&nbsp;Stoka u dolini počela je da prolazi između vatri, dok su ljudi pozivali bogove da je blagoslove. Na vrhu je trajala svečanost u znak priznanja da sve stvari, i tama i svetlo, moraju proći. Pun mesec opada i proguta ga noć, a potom se ponovo rađa kao traka svetlosti. Sunčevi ciklusi traju duže, ali znala je da ovaj trenutak, najduži dan u godini, označava početak njegovog opadanja. A ipak će se, usred tame kratkodnevice, sunce ponovo roditi.
<BR>&nbsp;&nbsp;&nbsp;&nbsp;&nbsp;Šta još sledi takav ciklus, upita se ona. Rimska imperija pokriva pola sveta. Mogo puta je bila u opasnosti, i uvek su joj orlovi vraćali još veću moć. Hoće li nastupiti trenutak kada će Rim dosegnuti vrhunac svoje moći i potom početi da opada? I hoće li njegov narod prepoznati taj trenutak, kada dođe?
<BR>&nbsp;&nbsp;&nbsp;&nbsp;&nbsp;Dierna se odmače od vatre, lako se naklonivši Ceridahosu, najstarijem druidu i Vrhovnom druidu Britanije, u znak da počne obred. Bilo je podne najdužeg dana, kada je moć svetlosti najpotpunija, i ispravno je da ovu svečanost vodi sveštenik. Kada padne tama, biće red na sveštenice. Starac raširi ruke, lepršajući rukavima.
<BR>&nbsp;&nbsp;&nbsp;&nbsp;&nbsp;"Šta je postojalo u početku? Pokušajte da zamislite - praznina, zjapeće ništavilo? Bujna materica, trudna, koja nosi budući svet? Ako možete da zamislite nešto, znači da je to već postojalo, a ipak nije bilo ni nalik tome što možete da zamislite, jer to je bila Sila, to je bio Ponor, to je Bilo, i Nije... večito, nepromenljivo Jedinstvo..."
<BR>&nbsp;&nbsp;&nbsp;&nbsp;&nbsp;Zastao je, i Teleri sklopi oči, njišući se od pomisli na toliku neizmernost. Druid nastavi da govori, a sada se u njegovom glasu osećao začetak melodije.
<BR>&nbsp;&nbsp;&nbsp;&nbsp;&nbsp;"Ali onda je nastupila razlika - vibracija je uskomešala nepomičnost..."
<BR>
<BR>&nbsp;&nbsp;&nbsp;&nbsp;&nbsp;Uvučeni dah u nemom glasu,
<BR>&nbsp;&nbsp;&nbsp;&nbsp;&nbsp;Koji sadrži plamen u spasu...
<BR>&nbsp;&nbsp;&nbsp;&nbsp;&nbsp;Božanska tama i svetlost će doći
<BR>&nbsp;&nbsp;&nbsp;&nbsp;&nbsp;Vreme i Prostor u punoj moći
<BR>&nbsp;&nbsp;&nbsp;&nbsp;&nbsp;Gospodar i Gospa, taj sveti par
<BR>&nbsp;&nbsp;&nbsp;&nbsp;&nbsp;sestre i braćo, prizovimo dar!
<BR>
<BR>&nbsp;&nbsp;&nbsp;&nbsp;&nbsp;"Njega zovemo Lugos!" uzviknuše druidi. "Gospodar Svetlosti!" Mladići iza njih počeše da pevaju jedan glas.
<BR>&nbsp;&nbsp;&nbsp;&nbsp;&nbsp;"Nju zovemo Rigantona, Velika Kraljica!" odgovoriše sveštenice sa druge strane kruga. Teleri odgovori na to, pridružujući se muškim glasovima, tonom za trećinu višim od njihovog.
<BR>&nbsp;&nbsp;&nbsp;&nbsp;&nbsp;Sledila su nova imena. Teleri ih je osećala kao bleske svetlosti koji ošamućuju čula. Osećala je moć kako narasta oko sveštenika koji je strajao sa druge strane kamenog oltara, i kako se među sveštenicama rađa odgovor energije.
<BR>&nbsp;&nbsp;&nbsp;&nbsp;&nbsp;Opet istupi Dierna, podižući ruke. Dok je govorila, Teleri je osećala kako reči vibriraju i u njenom grlu, i znala je da Vrhovna sveštenica govori u ime svih njih.
<BR>
<BR>&nbsp;&nbsp;&nbsp;&nbsp;&nbsp;Ja sam More, Prostor i Prva Noć,
<BR>&nbsp;&nbsp;&nbsp;&nbsp;&nbsp;Materica tame i svetla moć;
<BR>&nbsp;&nbsp;&nbsp;&nbsp;&nbsp;Bezoblična struja, večiti tok,
<BR>&nbsp;&nbsp;&nbsp;&nbsp;&nbsp;Uzorak za početak svega večitog;
<BR>&nbsp;&nbsp;&nbsp;&nbsp;&nbsp;Ja sam Kosmička Majka, Velika Dubina
<BR>&nbsp;&nbsp;&nbsp;&nbsp;&nbsp;Iz koje život dolazi i u kojoj sniva...
<BR>
<BR>&nbsp;&nbsp;&nbsp;&nbsp;&nbsp;Ceridahos istupi i stade pred nju, sa druge stane kamenog oltara. Teleri žmirnu, jer je na starčevom licu ugledala mladića i ratnika, oca i iscelitelja, punog zračenja moći. A kada je odgovorio sveštenici, unutar njegovov glasa čula je mnoštvo drugih.
<BR>
<BR>&nbsp;&nbsp;&nbsp;&nbsp;&nbsp;Ja sam Dah Vremena, večiti Dan,
<BR>&nbsp;&nbsp;&nbsp;&nbsp;&nbsp;Ja sam žezlo života, i Put sGm;
<BR>&nbsp;&nbsp;&nbsp;&nbsp;&nbsp;Ja sam Reč Moći, iskra u svemu,
<BR>&nbsp;&nbsp;&nbsp;&nbsp;&nbsp;Tren paljenja i pokret u njemu;
<BR>&nbsp;&nbsp;&nbsp;&nbsp;&nbsp;Ja sam Kosmički Otac, oslonac roga,
<BR>&nbsp;&nbsp;&nbsp;&nbsp;&nbsp;Izvor energije, seme Boga!
<BR>
<BR>&nbsp;&nbsp;&nbsp;&nbsp;&nbsp;Dierna ispruži ruke nad drvetom za potpalu koje je bilo naslagano na kamenom oltaru. "Iz moje materice..."
<BR>&nbsp;&nbsp;&nbsp;&nbsp;&nbsp;"Mojom voljom.." reče druid, pa i sGm pruži ruke, tako da su im se dlanovi gotovo dodirivali. Teleri zatrepta, jer videla je svetlucanje u vazduhu između njihovih ruku.
<BR>&nbsp;&nbsp;&nbsp;&nbsp;&nbsp;"Svetlost Života stiže!" rekoše sveštenik i sveštenica u glas, i pažljivo poslagano granje iznenada planu.
<BR>&nbsp;&nbsp;&nbsp;&nbsp;&nbsp;"Evo Svete Vatre!" povika druid. "Ovo je pobeda svetlosti - ovog trenutka preuzimamo njenu moć. Ujedinjenih snaga, održavaćemo tu svetlost tokom najtamnijih časova, i time ćemo steći pobedu!"
<BR>&nbsp;&nbsp;&nbsp;&nbsp;&nbsp;"Ova vatra biće svetionik, plamen koji razgoni tamu", reče Dierna. "Neka nam njena svetlost prizove Branitelja, koji će doneti Britaniji mir i bezbednost!" Ona podiže iz vatre jednu zapaljenu granu.
<BR>&nbsp;&nbsp;&nbsp;&nbsp;&nbsp;"Neka tako bude!" odvrati sveštenik. I on uze jednu granu i podiže je da plamti visoko.
<BR>&nbsp;&nbsp;&nbsp;&nbsp;&nbsp;Jedno po jedno, druidi i sveštenice su uzimali granje iz vatre, raspoređujući se sa obe strane sve dok središnji plamen nije postao okružen krugom svetlosti, kao da je sunce sinulo nad njim, zaokruženo oreolom, i poslalo svoje zrake na one koji su stajali pod njim.
<BR>&nbsp;&nbsp;&nbsp;&nbsp;&nbsp;Teleri, zagledana uvis, zakloni oči od svetlosti s neba. Potom ih je i protrljala, jer preko plavetnila se kretala jedna crna tačka. I ostali su je videli - pokazivali su je, a onda zaćutaše kad su prepoznali orla kako mirno leti sa juga, sa mora. Prilazio je sve bliže i bliže, sve dok ga nisu jasno videli, kao da ga je privlačio plamen.
<BR>&nbsp;&nbsp;&nbsp;&nbsp;&nbsp;Sada je bio nad njima. Orao se stušti naniže, obiđe tri puta oko oltara, a potom se ponovo pope, spiralno kružeći naviše, ka nebesima, sve dok se nije stopio sa svetlošću.
<BR>&nbsp;&nbsp;&nbsp;&nbsp;&nbsp;Zaslepljena, Teleri čvrsto zažmuri, ali i ispod kapaka joj je slika velike ptice i dalje poigravala unutar sunčevog sjaja. Orao je slobodno leteo - zašto joj je izgledalo da je izbegao snazi vatre samo da bi ga zarobilo sunce? Mora da joj se samo pričinjava, pomislila je dok je pratila ostale device niz Tor, jer, ako je sloboda divljeg orla na nebesima samo privid, šta može da bude istinski slobodno?
<BR>&nbsp;&nbsp;&nbsp;&nbsp;&nbsp;Tog časa joj sećanje iz pređašnjeg života ukaza na paradoks slobode koja može da postoji samo kao deo većeg sistema, ali um koji je sebe poznavao kao Teleri to nije mogao da pojmi, pa, kao i orao, ova misao ubrzo nestade.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
