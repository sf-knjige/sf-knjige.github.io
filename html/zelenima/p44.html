<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35.
<P>&nbsp;&nbsp;&nbsp;&nbsp;&nbsp;Otišli su pešice do stanice u svežoj svetlosti jutra, pored svih onih kafea, na tek umivenim pločnicima, sa stolicama još na stolovima. Na stanicu su rizikovali da pokažu stare ID-e i bez problema dobili karte, pa su se popeli na voz koji je obilazio Helas u suprotnom smeru od kazaljke na satu i odvezli se do Montepulćana, gde su se obukli u iznajmljene hodače i šlemove, izišli iz šatora i krenuli nizbrdo, izvan ucrtane mape spoljašnjeg sveta, u jednu od strmih urvina među rubnim bregovima. Tamo ih je čekao Kojot u maskirnom vozilu, pa ih je povezao kroz samo srce Helespontusa, uz mrežu račvastih dolina, preko mnogih prelaza u planinskom lancu koji je bio haotičan u onolikoj meri koliko ga je kamenje palo s neba moglo da načini takvim, košmarni, divlji lavirint - sve dok se nisu našli u podnožju zapadne padine, iza kratera Rejb i na prvim prstenastim brdima visija Noakisa. Bili su, dakle, ponovo izvan mreže, lutajući kako Maja nikada pre nije lutala.
<BR>&nbsp;&nbsp;&nbsp;&nbsp;&nbsp;Kojot je u početku bio od velike pomoći. Maja je imala utisak da se promenio - bio je suzdržan posle pada Sabišija, čak zabrinut. Nije odgovorio na njihova pitanja o Hiroko i ostalima iz tajne kolonije; toliko je puta rekao "Ne znam", da je počela da mu veruje, posebno kada mu se lice na kraju iskrivilo u prepoznatljivo ljudski izraz zabrinutosti; ona čuvena neranjiva ravnodušnost konačno je bila slomljena. "Zaista ne znam da li su se izvukli ili nisu. Kada je počelo zauzimanje, ja sam već bio u lavirintu i odvezao sam se roverom što sam brže mogao, verujući da ću najbolje pomoći spolja. Ali niko drugi nije izišao tim putem posle mene. Doduše, ja sam bio na severnoj strani, a oni su mogli da iziđu i prema jugu. I sami su boravili u lavirintu, a Hiroko je tamo takođe imala pomoćna skrovišta. Ali, ponavljam, stvarno ne znam."
<BR>&nbsp;&nbsp;&nbsp;&nbsp;&nbsp;"Hajdemo onda tamo da pokušamo to da utvrdimo", reče ona.
<BR>&nbsp;&nbsp;&nbsp;&nbsp;&nbsp;I tako ih je on povezao na sever, da bi u jednom trenutku putovanja prošli ispod piste Šefild-Barouz, kroz dugačak tunel tek nešto širi i viši od njihovog vozila; proveli su noć u tom crnom žljebu, popunivši zalihe iz usečenih spremišta i spavajući lakim snom pećinskih ljudi. Blizu Sabišija sišli su u još jedan tajni tunel i vozili se nekoliko kilometara dok nisu stigli do male pećinske garaže; bila je deo sabišijskog lavirinta, a četvrtaste kamene špilje iza nje bile su nalik na neolitske grobnice, sada osvetljene svetlećom trakom i grejane iz otvora za ventilaciju. Dole ih je dočekao Nanao Nakajama, jedan od iseija, koji je izgledao dobro raspoložen kao i uvek. Sabiši im je bio vraćen u ruke, manje ili više, i iako je u gradu bilo policije UNTA, naročito na kapijama i železničkoj stanici, bila je nesvesna stvarne veličine lavirinta i stoga nemoćna da potpuno spreči Sabišijevo pomaganje podzemlja. Sabiši više nije bio otvoreni demimond, rekao im je Nanao, ali je još dejstvovao.
<BR>&nbsp;&nbsp;&nbsp;&nbsp;&nbsp;Ali ni on, takođe, nije znao šta se dogodilo sa Hiroko. "Nismo videli da ih je odvela policija", rekao je. "Ali ih nismo našli ni ovde dole, pošto su se stvari malo umirile. Ne znamo kuda su otišli." Cimao je svoju tirkiznu minđušu, očigledno zbunjen. "Mislim da se najverovatnije kriju negde napolju. Hiroko je uvek pazila da ostavi odstupnicu gde god je bila, kako mi je jednom rekao Juao, pošto smo popili malo više sakea, dole kod ribnjaka. Osim toga, čini mi se da iščezavanje jeste Hirokina navika, ali ne i Prelazne vlade. Otuda možemo da pretpostavimo da je to bilo po njenom izboru. Ali, hajdemo - siguran sam da bi vam prijalo kupanje i nešto za jelo, a posle bih vas zamolio da porazgovarate sa nekima od sanseija i jonseija koji se odnedavno kriju sa nama, jer bi to bilo dobro za njih."
<BR>&nbsp;&nbsp;&nbsp;&nbsp;&nbsp;Ostali su u podzemlju dve nedelje, i Maja se sastala sa nekoliko grupa novih žitelja podzemlja. Najveći deo vremena ih je ohrabrivala, uveravala da će imati prilike da se vrate na površinu, čak i u sam Sabiši, i to veoma uskoro; kontrola se pojačavala, ali su mreže bile jednostavno nebranjive, a ekonomija u senci prejaka za potpunu kontrolu. Švajcarci će im dati nove pasoše, Praksis posao, i ponovo će biti u igri. Bilo je najvažnije da usklade svoje aktivnosti i da se odupru iskušenju da udare prerano.
<BR>&nbsp;&nbsp;&nbsp;&nbsp;&nbsp;Nanao joj je posle jednog od tih sastanaka rekao da Nađa zagovara slične stvari u Južnoj Fosi, a da ih Saksov tim moli da im obezbede još vremena; postojalo je, dakle, izvesno saglasje o strategiji, bar među veteranima. A sa Nađom je tesno sarađivao i Nirgal, koji je takođe podržavao ove stavove. Zato je najviše truda trebalo uložiti da se obuzdaju radikalne grupe, a tu je Kojot imao najviše uticaja. Nameravao je da lično poseti neke od Crvenih izbeglica, a Maja i Mišel pošli su sa njim, da iskoriste priliku da se odvezu do Barouza.
<BR>&nbsp;&nbsp;&nbsp;&nbsp;&nbsp;Područje između Sabišija i Barouza bilo je izbušeno kraterima, pa su morali da krivudaju, kroz noć, među kružnim brdima ravnog vrha, zastajući pred svitanje u malim rubnim skrovištima, prepunim Crvenih koji nisu bili previše gostoljubivi prema Maji i Mišelu. Ali su zato pažljivo slušali Kojota, i sa njim razmenjivali vesti o desetinama mesta za koja Maja nikad nije čula. Posle tri noći ovakvog putovanja odmakli su dobar deo puta niz padinu Velikog Nagiba, prošli kroz arhipelag ostrvskih meza i naglo izbili na pitomu ravnicu Izidisa. Sa svog mesta imali su pogled daleko niz padinu basena, sve do položaja gde se preko terena pružala humka nalik na humku mohoula u Sabišiju, u velikom luku od kratera Di Marterej na Velikom Nagibu na severozapad, prema Sirtisu. Bio je to novi bedem, rekao im je Kojot, koji su gradili roboti dovučeni iz mohoula u Elizijumu. Bedem je bio zaista masivan i podsećao je na neko od onih bazaltnih rebara na jugu, s tim što je njegova somotska tekstura otkrivala da je reč o iskopanom regolitu, a ne o vulkanskoj steni.
<BR>&nbsp;&nbsp;&nbsp;&nbsp;&nbsp;Maja je zurila u dugačak greben. Uzlazno širenje posledica njihovih postupaka, pomislila je, otelo se kontroli. Sada su mogli da pokušaju da sagrade zidine da ih zadrže - ali, hoće li zidine odoleti?
<BR>
<BR>&nbsp;&nbsp;&nbsp;&nbsp;&nbsp;Onda su se ponovo našli u Barouzu, pošto su ušli na Jugoistočnu Kapiju na osnovu svojih švajcarskih identiteta i smestili se u kući koja je služila kao skrovište bogdanovistima iz Višnjaka, sada zaposlenima u Praksisu. Skrovište je bilo prostran i svetao apartman negde na sredini zida Hant Meze, sa pogledom na središnji deo doline, prema Branč Mezi i Dabldeker Bjutu. U stanu iznad njihovog nalazio se plesni studio, i dobar deo dana živeli su u prigušenom tup, tup, tup-tup, tup-tup. Neposredno iza severnog horizonta, vunasti oblak prašine i pare označavao je mesto gde su roboti još radili na bedemu; Maja je svakog jutra gledala prema njemu, razmišljajući o vestima sa Mangalavida i dugim porukama od Praksisa. Potom bi se pozabavila svakodnevnim poslom, koji se u celosti odvijao u ilegali i često značio sastanke u stanu ili sastavljanje poruka za video. Život joj je zato bio sasvim drugačiji nego u Odesi, i bilo je teško razviti navike, zbog čega se osećala iskidano i sumorno.
<BR>&nbsp;&nbsp;&nbsp;&nbsp;&nbsp;Ali i dalje je mogla da šeta ulicama velikog grada, bezimeni građanin usred mase - šetala je pored kanala, ili sedela u restoranima oko Princezinog Parka ili na vrhu neke manje popularne meze. I gde god bi pošla, viđala je grafite, uredno ispisane crvenom bojom ili ucrtane šablonom: SLOBODNI MARS. Ili: BUDI SPREMAN. Ili, kao da joj se priviđa upozorenje od sopstvene duše: NEMA POVRATKA. Koliko je mogla da vidi, stanovništvo je prenebregavalo ove poruke, nikada nije raspravljalo o njima, a često je viđala čistače kako ih uklanjaju; one su se, međutim, ponovo pojavljivale, uredne i crvene, obično na engleskom, ali ponekad i na ruskom, i staro pismo je za nju bilo kao prijatelj iz davnina, kao neki blesak zajedničke podsvesti, ako je tako nešto postojalo; te poruke su zbog nečega uvek iznova izazivale onaj svoj mali električni udar. Bilo je čudo kakva su se snažna dejstva mogla postići tako jednostavnim sredstvima. Ljudi su se mogli navesti da učine bilo šta, samo ako bi dovoljno dugo raspravljali o tome.
<BR>&nbsp;&nbsp;&nbsp;&nbsp;&nbsp;Njeni sastanci sa malim ćelijama različitih pobunjeničkih organizacija išli su dobro, iako je postala svesna dubokih razlika među njima, posebno netrpeljivosti koju su Crveni i prvomarsovci gajili prema bogdanovistima i grupama Slobodnog Marsa, koje su Crveni smatrali Zelenima, to jest nekom vrstom neprijatelja. Tu je moglo da bude nevolja. Ali Maja je činila šta je mogla, i bar su je svi slušali, tako da je osećala da stvar pomalo napreduje. I polako se zagrejala za Barouz i svoj tajni život u njemu. Mišel joj je, sa Švajcarcima i Praksisom, kao i sa bogdanovistima, sada sakrivenima po gradu, organizovao proceduru - konspirativnu proceduru, koja joj je omogućavala da se dosta često sastaje sa grupama, bez opasnosti da ugrozi bezbednost njihovih skrovišta. I svaki je sastanak, činilo se, donosio neko dobro. Jedini nepremostivi problem bio je što je većina grupa želela da ustanak otpočne odmah - Crveni ili Zeleni, težili su da slede radikalno vođstvo Eninih Crvenih tamo napolju, i mladih usijanih glava oko Džeki, pa je u gradovima bilo sve više incidenata i sabotaža, što je za posledicu imalo pojačanu policijsku kontrolu, te se neko vreme činilo da može da dođe do otvorenog sukoba. Maja je počela da vidi sebe kao neku vrstu kočničara i često je provodila besane noći brinući zbog toga što su ljudi toliko gluvi za njene poruke. S druge strane, htela je da kod starih bogdanovista i drugih veterana održi svest o moći domorodačkog elementa, ohrabrujući ih kada bi klonuli duhom. En je bila napolju, sa Crvenima, metodično uništavajući stanice: 'Kada počne, to neće tako izgledati', Maja joj je stalno poručivala, iako nije bilo znaka da je En primila poruku.
<BR>&nbsp;&nbsp;&nbsp;&nbsp;&nbsp;Ipak, bilo je ohrabrujućih znakova. Nađa je bila u Južnoj Fosi, gde je gradila snažan pokret koji je, izgledalo je, bio pod njenim uticajem i u čvrstoj vezi sa Nirgalom i njegovima. Vlad, Marina i Ursula ponovo su se uselili u svoje stare laboratorije u Aheronu, formalno zaposleni kod jedne Praksisove kompanije za bioinženjering. Održavali su stalnu vezu sa Saksom, koji je bio u utočištu u krateru Da Vinči sa svojim starim timom za teraformiranje, uživajući pomoć Minojaca iz Dorsa Brevije. Velika cev lave sada je bila nastanjena duboko prema severu, mnogo dalje nego što je bila u vreme sabora, i većina novih odeljaka očito je bila namenjena smeštaju izbeglica iz porušenih ili napuštenih utočišta dublje na jugu, kao i čitavom nizu fabrika. Maja je gledala snimke na kojima su se ljudi vozili malim vozilima iz jednog u drugi pokriveni odeljak, radeći pod bistrom, smeđom svetlošću iz filterskih svetlarnika, baveći se nečim što sa moglo nazvati samo ratnom proizvodnjom; pravili su maskirne letelice, vozila, projektile zemlja-svemir, oklopna montažna skloništa (neka od njih već su bila postavljena u samom tunelu lave, u slučaju da bude provaljen) - kao i projektile vazduh-zemlja, protivoklopno oružje, streljačko naoružanje i, kako su Minojci obavestili Maju, razno ekološko oružje koje je projektovao sam Saks.
<BR>&nbsp;&nbsp;&nbsp;&nbsp;&nbsp;Ova vrsta posla, i uništenje južnih utočišta, stvorili su u Dorsa Breviji nešto što je izdaleka podsećalo na ratnu groznicu, pa je Maja počela da brine i zbog toga. Saks, koji je bio u središtu svega toga, bio je tvrdoglavi, tajnoviti genije oštećenog uma, razgoropađeni element, bona fide ludi naučnik. I dalje joj se nije neposredno obraćao, a njegovi udari na leteće sočivo i Deimos, iako veoma delotvorni, po njenom mišljenju izazvali su pojačane upade UNTA na jug. Nastavila je da šalje poruke u kojima je pozivala na suzdržanost i strpljenje, sve dok joj nije stigao ljutit odgovor od Arijadne: "Majo, sve to već znamo. Ovde radimo sa Saksom i znamo šta hoćemo, tako da je ono što govoriš ili očigledno ili pogrešno. Ako već moraš da razgovaraš, razgovaraj sa Crvenima, jer nama to nije potrebno."
<BR>&nbsp;&nbsp;&nbsp;&nbsp;&nbsp;Maja je opsovala video snimak, i otišla da se posavetuje sa Spenserom o tome. "Saks smatra da će nam za ovo, ako želimo da uspe, biti potrebno oružje, pa makar bilo samo za nuždu. Meni se to čini razumno."
<BR>&nbsp;&nbsp;&nbsp;&nbsp;&nbsp;"Šta je sa idejom o svrgavanju glavešina?"
<BR>&nbsp;&nbsp;&nbsp;&nbsp;&nbsp;"On možda veruje da sklapa giljotinu. Slušaj, popričaj sa Nirgalom i Artom o ovome. Ili čak sa Džeki."
<BR>&nbsp;&nbsp;&nbsp;&nbsp;&nbsp;"Kako da ne. Ne, ja bih da razgovaram sa Saksom. Moraće jednom da počne da mi se obraća, Boga mu. Nagovori ga da razgovara sa mnom, važi?"
<BR>&nbsp;&nbsp;&nbsp;&nbsp;&nbsp;Spenser pristade da pokuša, i jednog jutra je sredio da pozovu Saksa preko njegove privatne linije. Međutim, javio im se Art, ali je obećao da će dovesti Saksa pred ekran. "Prezauzet je ovih dana, Majo. Milina je gledati ga. Ljudi ga zovu General Saks."
<BR>&nbsp;&nbsp;&nbsp;&nbsp;&nbsp;"Sačuvaj nas Bože."
<BR>&nbsp;&nbsp;&nbsp;&nbsp;&nbsp;"Ma, u redu je. Pominju i Generala Nađu, i Generala Maju."
<BR>&nbsp;&nbsp;&nbsp;&nbsp;&nbsp;"A, mene ne zovu tako." Pre će biti Crna Udovica ili Kučka. Ubica. Znala je bolje.
<BR>&nbsp;&nbsp;&nbsp;&nbsp;&nbsp;Artov žmireći pogled reče joj da je u pravu. "Pa", reče on, "svejedno. Sa Saksom je to neka vrsta šale. Ljudi govore o osveti laboratorijskih pacova, i slične stvari."
<BR>&nbsp;&nbsp;&nbsp;&nbsp;&nbsp;"Ne sviđa mi se." Činilo se da je zamisao o novoj revoluciji počela da živi nezavisno od svega, sila bez oslonaca na bilo kakvu logiku; to je sada bilo nešto što se naprosto radi, što je oduvek trebalo raditi. Izvan njene kontrole, izvan svake kontrole. Čak i ono što su zajednički radili, raštrkani i krijući se, kao da je bilo nasumično i bez plana o tome šta treba da se radi, ili zašto. Jednostavno se događalo.
<BR>&nbsp;&nbsp;&nbsp;&nbsp;&nbsp;Pokušala je da iznese nešto od ovoga Artu, i on se složio. "Takva je, izgleda, istorija. Nered. Naprosto zajašeš tigra i držiš se. Ovaj pokret okuplja različite ljude, i svako od njih ima svoje zamisli. A opet, rekao bih da radimo bolje nego prošli put. Ja lično radim na pokretanju nekih stvari na Zemlji, pregovaram sa Švajcarskom i sa Svetskim Sudom, i tako dalje. A Praksis nas podrobno obaveštava o svemu što se događa među metanacionalkama na Zemlji, što znači da nećemo biti upleteni u nešto što ne razumemo."
<BR>&nbsp;&nbsp;&nbsp;&nbsp;&nbsp;"U pravu si", priznade Maja. Vesti i analitički paketi koje je poslao Praksis bili su mnogo iscrpniji od komercijalnih informativnih emisija, a metanacionalke su nastavile da tonu u ono što je nazvano metanatricidom, što su oni na Marsu, u utočištima i skrovištima, sada mogli da prate, udar za udarom. Subaraši je preuzimao Micubiši, a istovremeno i svoje stare dušmane, Armskor, da bi omanuo sa Ameksom, koji se naprezao da izdvoji Sjedinjene Države iz Jedanaestorice; sve su to posmatrali iznutra. Ništa od ovoga nije podsećalo na situaciji u godinama posle 2050, i to je bila uteha, ma koliko neznatna.
<BR>&nbsp;&nbsp;&nbsp;&nbsp;&nbsp;Onda se na ekranu iza Arta pojavio Saks i zagledao se u nju. Videvši ko je, on reče: "Majo!"
<BR>&nbsp;&nbsp;&nbsp;&nbsp;&nbsp;Ona proguta krupnu knedlu. Je li joj to oprošteno za Filis? Da li je shvatio zašto je to učinila? Njegovo novo lice nije ništa odavalo - bilo je zatvoreno koliko i staro, i teže za čitanje jer ga je kraće poznavala.
<BR>&nbsp;&nbsp;&nbsp;&nbsp;&nbsp;Pribrala se i upitala ga šta planira.
<BR>&nbsp;&nbsp;&nbsp;&nbsp;&nbsp;On reče: "Nema plana. Samo se pripremamo. Moramo da čekamo na upaljač. Događaj upaljač. Veoma važno. Postoji nekoliko mogućnosti na koje motrim. Ali još ništa."
<BR>&nbsp;&nbsp;&nbsp;&nbsp;&nbsp;"Odlično", reče ona. "Ali moram nešto da ti kažem, Sakse." Onda mu poveri sve svoje brige - snagu trupa Prelazne vlade, podržanih od velikih centralističkih metanata; neprestano naginjanje nasilju kod radikalnijih krila podzemnog pokreta; osećaj da zapadaju u stare šablone. A on je, dok je govorila, žmirkao na svoj stari način, tako da je znala da je zaista sluša ispod tog novog lica - da je konačno ponovo sluša, tako da je govorila duže nego što je nameravala, oslobađajući sve iz sebe, svoje nepoverenje prema Džeki, strah od boravka u Barouzu, sve. Bilo je to kao da govori sa ispovednikom, ili molba - molba njihovom najrazumnijem naučniku da ne dopusti da ponovo zavlada bezumlje. Da ne dopusti sebi da ga savlada bezumlje. Čula je sebe kako priča bez reda i shvatila je koliko je uplašena.
<BR>&nbsp;&nbsp;&nbsp;&nbsp;&nbsp;A on je treptao na način koji je ličio na neko bespolno, pacovsko saosećanje. Međutim, na kraju je samo slegnuo ramenima i škrto odgovorio. Bio je to sada General Saks, odsutan, ćutljiv, koji joj se obraćao iz neznanog sveta unutar sopstvene glave.
<BR>&nbsp;&nbsp;&nbsp;&nbsp;&nbsp;"Daj mi dvanaest meseci", reče on. "Treba mi još dvanaest meseci."
<BR>&nbsp;&nbsp;&nbsp;&nbsp;&nbsp;"U redu, Sakse." Zbog nečega se osećala umireno. "Učiniću sve što mogu."
<BR>&nbsp;&nbsp;&nbsp;&nbsp;&nbsp;"Hvala, Majo."
<BR>&nbsp;&nbsp;&nbsp;&nbsp;&nbsp;Onda je nestao. Sedela je i zurila u mali ekran svoje VI, osećajući se ispražnjena, na ivici suza olakšanja. Bilo joj je oprošteno, za sad.
<BR>
<BR>&nbsp;&nbsp;&nbsp;&nbsp;&nbsp;Zato se sa voljom vratila na posao, sastajući se sa grupama skoro svake nedelje i praveći povremene ilegalne izlete do Elizijuma i Tarzisa, da se obrati ćelijama u visokim gradovima. Kojot se starao o njenom prevozu, vozeći je avionom s kraja na kraj planete u noćnim letovima koji su je podsećali na šezdeset prvu. Mišel je vodio brigu o njenoj bezbednosti, štiteći je zajedno sa grupom domorodaca, u kojoj je bilo i nekoliko ektogenih iz Zigota, koji su je pratili od skrovišta do skrovišta u svakom gradu koji je trebalo da posete. A ona je govorila i govorila i govorila. Nije bila reč samo o tome da ih ubedi da čekaju, već i da ih poveže, da ih natera da prihvate da su svi na istoj strani. Ponekad joj se činilo da ima uspeha, videla je to na licima ljudi koji su dolazili da je čuju. U drugim prilikama, njen napor se svodio na to da uključi kočnice (istrošene, pregrejane) radikalnim elementima. Ovih je bilo mnogo, i svakog dana sve više: En i Crveni, Kaseijevi prvomarsovci, bogdanovisti pod Mihailovim vođstvom, Džekini 'bunovci', radikalni Arapi koje je vodio Antar, jedan od brojnih Džekinih dečaka - zatim Kojot, Harmakis, Rejčel... Bilo je to kao da pokušava da zaustavi lavinu koja je i nju zahvatila, hvatajući se za žbunje koje se kotrljalo zajedno sa njom. U ovakvoj situaciji, Hirokin nestanak postajao je sve više i više tragičan.
<BR>&nbsp;&nbsp;&nbsp;&nbsp;&nbsp;Napadi već viđenog su se vratili, jači nego ikad. Već je živela u Barouzu, u vreme slično ovom... možda je ceo problem bio u tome. Ali je osećaj, kada bi naišao, bio tako uznemirujući, duboko, uporno uverenje da se sve već dogodilo na istovetan način, neizbežno, kao da se beskonačno ponavljanje zaista događa... Tako se dešavalo da se probudi i ode u kupatilo, i da joj se čini da se to već dogodilo i da je bilo isto, uključujući i ukočenost i sitno žiganje i bolove; potom bi izišla da se sretne sa Nirgalom i nekim od njegovih prijatelja, i shvatila bi da je reč o napadu, a ne o još jednoj podudarnosti. Sve se dešavalo isto kao pre, i bilo je čista mehanika. Sudbinski čin. Dobro, pomislila bi, mani to. Zato što je to stvarnost. Svi smo igračke sudbine. Imaš bar tu sreću da ne znaš šta će se dogoditi sledeće.
<BR>&nbsp;&nbsp;&nbsp;&nbsp;&nbsp;Vodila je beskrajne razgovore sa Nirgalom, trudeći se da ga shvati, i da mu objasni sebe. Učila je od njega, oponašala ga na sastancima - njegovo vispreno, srdačno uverenje, koje je očigledno osvajalo ljude. Oboje su bili slavni, oboje su se pojavljivali u vestima, oboje su bili na UNTA-inom spisku traženih. Oboje su morali da se klone ulica. Bili su, dakle, povezani, i ona je upijala sve što je mogla od njega, i verovala da i on uči od nje. U svakom slučaju, postizala je uspehe. Bio je to dobar odnos, njena najbolja veza sa mladima. Činio ju je srećnom. Davao joj je nadu.
<BR>&nbsp;&nbsp;&nbsp;&nbsp;&nbsp;Ali da se sve to zbiva u nepopustljivom stisku svemoguće sudbine! Već viđeno, uvek već bilo: puka hemija mozga, objasnio je Mišel. Bio je to jednostavno neuralni pomak ili ponavljanje, koji joj je izazivao osećaj da je sadašnjost ujedno i prošlost. Što je možda i bila. Stoga je prihvatila njegovu dijagnozu i uzimala sve lekove koje bi joj prepisao, bez pritužbi i bez nade. Svake večeri i svakog jutra otvarala je džep u pojasu koji joj je pripremao jednom nedeljno, i uzimala pilule koje bi našla u njemu, ne postavljajući pitanja. Više nije besnela na njega; više nije osećala potrebu. Možda ju je izlečila noć bdenja u Odesi. Možda je konačno smućkao pravi koktel lekova. Nadala se da jeste. Odlazila je sa Nirgalom na sastanke i vraćala se u stan ispod plesnog studija, izmoždena. A opet je bilo noći kada nije mogla da spava. Zdravlje joj se pogoršalo, počela je često da se razboljeva, problemi s varenjem, išijas, bolovi u grudima... Ursula je preporučila izmenjeni gerontološki tretman. Uvek pomaže, rekla je. Sa najnovijim tehnikama praćenja genomskih poremećaja, bio je brži nego ikad. Odsustvovaće najviše nedelju dana. Ali Maja nije osećala da ima toliko vremena da odvoji nedelju dana. Kasnije, rekla je Ursuli. Kada sve ovo bude gotovo.
<BR>
<BR>&nbsp;&nbsp;&nbsp;&nbsp;&nbsp;Ponekad, kada nije mogla da zaspi, čitala je o Frenku. Ponela je sa sobom sliku iz stana u Odesi, i sada je bila okačena na zidu pored njenog kreveta u skrovištu u Hant mezi. I dalje je osećala pritisak tog elektrizirajućeg pogleda, pa je povremeno u besanim satima čitala o njemu, trudeći se da sazna više o njegovom diplomatskom poslu. Nadala se da će pronaći stvari koje je sam tako dobro oponašao, i utvrditi šta je, po njenom mišljenju, bilo pogrešno u njegovim postupcima.
<BR>&nbsp;&nbsp;&nbsp;&nbsp;&nbsp;Jedne noći, u stanu, posle rizične posete Sabišiju i tamošnjoj zajednici, koja se još skrivala u lavirintu, zaspala je naslonjena na beležnicu u kojoj je bila otvorena jedna od knjiga o Frenku. Onda ju je probudio san o njemu. Uznemirena, prešla je u dnevnu sobu i popila čašu vode, pa se vratila i nastavila da čita knjigu.
<BR>&nbsp;&nbsp;&nbsp;&nbsp;&nbsp;Ova se bavila godinama između potpisivanja sporazuma 2057. godine i izbijanja nemira 2061. Bile su to godine kada mu je Maja bila najbliža, ali ih je pamtila tek kao nasumično sevanje munje - trenutke pune električnog naboja, razdvojene dugim razdobljima čiste tame. Ono o čemu je govorila knjiga nije u njoj probudilo nikakvo prepoznavanje, uprkos činjenici da je i sama bila više puta pomenuta. Neka vrsta istorijskog jamais vu-a.
<BR>&nbsp;&nbsp;&nbsp;&nbsp;&nbsp;Kojot je spavao na kauču, stenjući u nekom svom snu, a onda se probudio i pogledao oko sebe da utvrdi izvor svetlosti. Otapkao je iza nje prema kupatilu i usput je zastao da joj pogleda preko ramena. "Ah", reče značajno. "Tu ima dosta toga o njemu." Zatim ode niz hodnik.
<BR>&nbsp;&nbsp;&nbsp;&nbsp;&nbsp;Kada se vratio, Maja reče: "Pretpostavljam da ti znaš i više."
<BR>&nbsp;&nbsp;&nbsp;&nbsp;&nbsp;"O Frenku znam neke stvari koje oni ne znaju, to je bar sigurno."
<BR>&nbsp;&nbsp;&nbsp;&nbsp;&nbsp;Maja je zurila u njega. "Ne govori mi. I ti si bio u Nikoziji." Onda se seti da je to negde pročitala.
<BR>&nbsp;&nbsp;&nbsp;&nbsp;&nbsp;"I jesam, kad si već pomenula."
<BR>&nbsp;&nbsp;&nbsp;&nbsp;&nbsp;Teško se spustio na kauč i zagledao se u pod. "Te noći sam video Frenka, kako baca cigle u prozore. Sam je pokrenuo nemire."
<BR>&nbsp;&nbsp;&nbsp;&nbsp;&nbsp;Podigao je pogled i susreo njen. "Razgovarao je sa Selimom el-Hajilom u rubnom parku, otprilike pola sata pre napada na Džona. A ti sad izvuci zaključke."
<BR>&nbsp;&nbsp;&nbsp;&nbsp;&nbsp;Maja stegnu zube i zagleda se u beležnicu, kao da on nije tu.
<BR>&nbsp;&nbsp;&nbsp;&nbsp;&nbsp;On se zavali na kauč i zahrka.
<BR>&nbsp;&nbsp;&nbsp;&nbsp;&nbsp;Bile su to stare vesti, zapravo. I kao što je Zeik pojasnio, nije bilo toga ko bi uspeo da razmrsi taj čvor, bez obzira na to šta je ko video ili mislio da pamti da je video. Niko nije mogao da bude siguran u nešto što se dogodilo tako davno u prošlosti, čak ni u sopstvena sećanja, koja su pri svakom prizivanju trpela fine izmene. Jedina sećanja kojima se moglo verovati bili su oni nezvani izlivi iz dubina, memoires involuntaires, koji su bili tako živi da su morali biti verodostojni - ali su se često odnosili na nevažne događaje. Ne. Kojotovo svedočenje bilo je samo jedno od mnogih nepouzdanih.
<BR>&nbsp;&nbsp;&nbsp;&nbsp;&nbsp;Kada su se na ekranu ponovo pojavile reči teksta, nastavila je sa čitanjem.
<BR>
<BR>&nbsp;&nbsp;&nbsp;&nbsp;&nbsp;Čalmersovi napori da spreči provalu nasilja 2061. bili su neuspešni zato što se na kraju pokazalo da uopšte ne razume prave razmere problema. Kao većina ostalih članova Prvih stotinu, nije uspevao da pojmi koliko je, zapravo, Mars imao stanovnika pedesetih godina, a bilo ih je preko milion; i mada je mislio da pokret otpora vodi i koordinira Arkadije Bogdanov, zato što ga je poznavao, bio je nesvestan uticaja koji je Oskar Šneling imao u Koroljevu, ili sveprisutnih frakcija Crvenih kao što je bila ona po imenu Slobodni Elizijum, ili bezimene ćelije odbeglih koji su u stotinama napuštali naselja na površini. U tom neznanju i nedostatku moći uviđanja, bavio se samo malim delom problema.
<BR>
<BR>&nbsp;&nbsp;&nbsp;&nbsp;&nbsp;Maja se odmaknu od ekrana, protegnu se i pogleda prema Kojotu. Da li je to zaista bila istina? Pokušala je da prizove te godine, da se priseti. Frenk je bio svestan, zar ne? "Igraju se iglicama, a bolest je u korenu." Zar joj to nije rekao baš Frenk, negde u to vreme?
<BR>&nbsp;&nbsp;&nbsp;&nbsp;&nbsp;Nije uspevala da se seti. Igraju se iglicama, a bolest je u korenu. Reči su visile u vazduhu, odvojene od svega ostalog, od svakog konteksta koji bi im dao značenje. Međutim, imala je snažan osećaj da je Frenk bio svestan da tamo napolju postoji ogroman nevidljivi izvor otpora i nepoverenja; u stvari, niko nije bio svesniji toga od njega! Kako je pisac knjige uspeo to da previdi? Kad je reč o tome, kako je neki istoričar, koji je žuljao stolicu i prebirao po dokumentima, mogao da zna ono što su oni znali ili da shvati kako je to izgledalo u ono vreme, razlomljenu kaleidoskopsku prirodu svakodnevnih kriza? Sve one oluje sa kojima su morali da se bore...
<BR>&nbsp;&nbsp;&nbsp;&nbsp;&nbsp;Pokušala je da dozove Frenkovo lice, i ovaj put joj dođe slika: sedeo je, srceparajuće pogrbljen, za stolom u kafeu, a pod nogama mu se vrtela drška šoljice za kafu; ona je razbila tu šoljicu, ali zašto? Nije mogla da se seti. Prelistala je knjigu napred na ekranu, svakim pasusom prelećući mesece; bila je to suvoparna analiza u kojoj nije mogla da pronađe ništa čega se sećala. Onda joj jedna rečenica privuče pažnju, pa nastavi da čita od tog mesta kao da je neka ruka steže za vrat, primoravajući je:
<BR>
<BR>&nbsp;&nbsp;&nbsp;&nbsp;&nbsp;Čak i posle raskida njihove prve veze na Antarktiku, Tojtovna je zadržala uticaj na Čalmersa koga ovaj nikada nije uspeo da se oslobodi, bez obzira na to koliko je to remetilo njegove planove. Tako se dogodilo, kada se vratio iz Elizijuma, mesec dana uoči izbijanja pobune, da se Tojtovna sretne s njim u Barouzu i da provedu zajedno nedelju dana, koju su, po svedočenju sviju, proveli svađajući se; Čalmers je želeo da ostane u Barouzu, gde je ustanak bio u krizi; Tojtovna je tražila od njega da se vrati u Šefild. Jedne večeri se pojavio u jednom od kafea pored kanala, obuzet tolikim besom da su ga se konobari uplašili, a kada je došla i Tojtovna, očekivali su da eksplodira. Ali on je samo sedeo dok ga je ona podsećala na sve što ih je vezivalo, sve što su jedno drugom ostali dužni, celokupnu zajedničku prošlost, onakvu kakva je bila; i na kraju se povinovao njenim željama i vratio se u Šefild, odakle nije bio u stanju da kontroliše rastuće nasilje u Elizijumu i Barouzu. Tako je došlo do revolucije.
<BR>
<BR>&nbsp;&nbsp;&nbsp;&nbsp;&nbsp;Maja je zurila u ekran. Bilo je to pogrešno, tako pogrešno, pogrešno od početka do kraja - ništa od toga nije se dogodilo na taj način! Veza na Antarktiku? Nikada!
<BR>&nbsp;&nbsp;&nbsp;&nbsp;&nbsp;Ali jednom ga je zaista saletela, u nekom restoranu... sasvim moguće da su ih posmatrali... no, bilo je teško reći. Ali knjiga je bila tako glupa - krcata proizvoljnim zaključcima - daleko od istorijskog materijala. Osim ako sama prošlost nije bila takva, ako je neko zaista bio tamo, neko ko je umeo pravilno da ih proceni. Same laži. Napregnula se da oživi prizor - stisnula je zube, ukočila se, a prsti su joj se zgrčili kao da će njima iskopati uspomene. Međutim, bilo joj je kao da grebe po steni. I sada, kada je pokušala da se seti tog susreta u kafeu, nije uspevala da prizove nikakvu sliku; zamaglile su ih reči iz knjige: Podsećala ga je na sve ono što ih je vezivalo... Nije! Nije! Postojao je zgrbljeni lik za stolom, samo slika - a onda ju je konačno pogledao...
<BR>&nbsp;&nbsp;&nbsp;&nbsp;&nbsp;Ali to je bilo ono mladalačko lice sa zida kuhinje u Odesi.
<BR>&nbsp;&nbsp;&nbsp;&nbsp;&nbsp;Zastenjala je, zaplakala, počela da grize stisnute pesnice i da rida.
<BR>&nbsp;&nbsp;&nbsp;&nbsp;&nbsp;"Je l' ti dobro?" promumla Kojot sa kauča.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"'Si nešto našla?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Frenka su polako brisale knjige. I vreme. Prošle su godine, i za nju je, čak i za nju, Frenk Čalmers sve više postajao samo jedan u nizu sporednih istorijskih likova, stojeći tamo kao neko koga gledate sa pogrešnog kraja teleskopa. Ime u knjizi. Neko o kome može da se čita kao što se čita o Bizmarku, Taljeranu, Makijaveliju. A njen Frenk... nestao.
<BR>
<BR>&nbsp;&nbsp;&nbsp;&nbsp;&nbsp;Skoro svakog dana provodila je po nekoliko sati pregledajući Praksisove izveštaje, da bi pronašla pravilnosti i razumela ih. Preko Praksisa su dobijali tako velike količine podataka da su imali suprotan problem od onog iz godina krize pre šezdeset prve - previše informacija. Kriza je svakodnevno proizvodila mnoštvo novih žarišta, i Maja je često završavala posao na ivici očajanja. Nekoliko članica UN, sve klijenti Konsolidejteda ili Subarašija, zatražile su ukidanje Svetskog Suda, jer su njegove usluge nepotrebne. Većina metanata je smesta stala iza ovog predloga, a s obzirom na to da je Svetski Sud u svom početku bio jedna od agencija UN, bilo je onih koji su tvrdili da bi takav čin bio pravosnažan i da bi imao istorijsku osnovu - ali je prva posledica bio prekid nekih već započetih arbitracija, što je dovelo do borbi u Ukrajini i Grčkoj. "Ko je odgovoran?" uzviknu Maja Artu. "Da li stvarno neko radi te stvari?"
<BR>&nbsp;&nbsp;&nbsp;&nbsp;&nbsp;"Naravno. Neki metanati imaju predsednike, a svi imaju upravne odbore koji se sastaju i razgovaraju o stvarima, i odlučuju o tome kakve će naloge dati. Slično Fortu i osamnaestoro besmrtnika u Praksisu, mada je Praksis demokratičniji od većine ostalih. Odbori metanata imenuju izvršnu komisiju koja ulazi u sastav Prelazne vlade, a vlada odlučuje o nekim lokalnim stvarima; mogu da ti dam i njihova imena, ali ne verujem da su toliko moćni kao ono društvo dole kod kuće."
<BR>&nbsp;&nbsp;&nbsp;&nbsp;&nbsp;"Mani to." Naravno da su postojali odgovorni. Ali niko nije sam odlučivao. Očigledno da je na obe strane bilo isto. Za pokret otpora nije bilo sumnje. Sabotaže su, posebno na platformama Vastitasovog okeana, sada postale prava pandemija, a ona je znala čija je to ideja. Razgovarala je sa Nađom o tome da je poveže sa En, ali je Nađa samo odmahivala glavom. "Neizvodljivo. Ni sama nisam imala prilike da razgovaram sa En još od Dorsa Brevije. Malo je radikalnijih Crvenih od nje."
<BR>&nbsp;&nbsp;&nbsp;&nbsp;&nbsp;"Kao i obično."
<BR>&nbsp;&nbsp;&nbsp;&nbsp;&nbsp;"Pa, ne verujem da je bila takva. Ali sada to više nije važno."
<BR>&nbsp;&nbsp;&nbsp;&nbsp;&nbsp;Maja zatrese glavom i vrati se na posao. Sve je više vremena provodila radeći sa Nirgalom, učeći od njega i podučavajući ga. On je više nego ikada predstavljao njenu najbolju sponu sa mladima, i najsnažniju, kao i najumereniju; i sam je smatrao da treba čekati na prelomni događaj i tada organizovati jedinstveno delovanje, i to je, naravno, bio jedan od razloga njenog gravitiranja prema njemu. Ali ujedno i stvar njegove prirode, njegove topline i poleta, njegove pažnje prema njoj. Niko se od njega nije više razlikovao od Džeki, iako je Maja znala da su njih dvoje u veoma složenom odnosu, koji se razvio još u detinjstvu. Ali se činilo da su se u poslednje vreme otuđili, zbog čega joj uopšte nije bilo žao, i da su sasvim oprečnih političkih stavova. Džeki je bila harizmatični vođa i regrutovala je veliki broj novih pristalica u svoje 'bunovsko' krilo PrvoMarsa, a zalagala se za akciju bez čekanja, pa je zato bila mnogo bliži saveznik Harmakisu nego Nirgalu, barem u političkom smislu. Maja je činila sve što je mogla da podrži Nirgala u ovom rascepu između domorodaca: na svakom sastanku se zalagala za politiku i akcije koje su bile zelene, umerene, nenasilne i vođene iz centra. Ali je bilo očigledno da je većina novoorganizovanih, političkih angažovanih domorodaca u gradovima naklonjena Džeki i PrvoMarsu, koji je u suštini bio Crveni, radikalan, nasilan i anarhičan - ili ga je bar ona tako videla. A sve češći napadi, demonstracije, ulični sukobi, sabotaže i ekotaže samo su išli u prilog njenoj analizi.
<BR>&nbsp;&nbsp;&nbsp;&nbsp;&nbsp;I nisu samo novoregrutovani domoroci prilazili Džeki, već i veliki broj srazmerno nezainteresovanih doseljenika, i to onih najskorijih. Ova pojava ostavila ju je bez reči, i jednog dana se požalila Artu na to, pošto su pregledali Praksisov izveštaj.
<BR>&nbsp;&nbsp;&nbsp;&nbsp;&nbsp;"Pa" reče on diplomatski, "dobro je imati što više doseljenika na našoj strani."
<BR>&nbsp;&nbsp;&nbsp;&nbsp;&nbsp;Naravno, kada nije bio u vezi sa Zemljom, najveći deo vremena provodio je u putovanju od grupe do grupe, nastojeći da ih ujedini, tako da je ovo bila njegova često upotrebljavana fraza. "Ali, zašto se pridružuju njoj?" upita Maja.
<BR>&nbsp;&nbsp;&nbsp;&nbsp;&nbsp;"Pa..." reče Art, mašući rukom, "znaš, ovi doseljenici dođu ovamo, i neko od njih čuje za demonstracije, ili vidi kada se dogode, pa sa raspita okolo i čuje priče, recimo da će ih domaći brže zavoleti ako se pridruže demonstracijama, znaš? Možda neka od domaćih devojaka, za koje su čuli da umeju da budu druželjubive, zar ne? Veoma druželjubive. Zato to i učine, nadajući se da će ih, ako pomognu, neka od ovih visokih devojaka na kraju dana odvesti kući."
<BR>&nbsp;&nbsp;&nbsp;&nbsp;&nbsp;"Ma, hajde", reče Maja.
<BR>&nbsp;&nbsp;&nbsp;&nbsp;&nbsp;"Pa, znaš", reče Art, "nekima se to i dogodi."
<BR>&nbsp;&nbsp;&nbsp;&nbsp;&nbsp;"I tako naša Džeki pokupi sve novajlije."
<BR>&nbsp;&nbsp;&nbsp;&nbsp;&nbsp;"Pa, nisam siguran da se isto ne događa i Nirgalu. I ne vidim da ljudi prave toliku razliku između njih. To je finesa, nešto što je tebi mnogo očiglednije nego njima."
<BR>&nbsp;&nbsp;&nbsp;&nbsp;&nbsp;"Hmm."
<BR>&nbsp;&nbsp;&nbsp;&nbsp;&nbsp;Setila se Mišela, koji joj je govorio da je važno boriti se za ono što voliš, kao i protiv onoga što mrziš. A ona je zaista volela Nirgala. Bio je to divan mladić, najbolji među domorocima. Svakako da nije bilo u redu rugati se takvoj motivaciji, toj erotskoj energiji koja je izvodila ljude na ulice... Ipak, bilo bi bolje kada bi ljudi bili makar malo razumniji. Džeki je svim snagama nastojala da ih povede u još jednu grčevitu, haotičnu pobunu, čije su posledice mogle da budu katastrofalne.
<BR>&nbsp;&nbsp;&nbsp;&nbsp;&nbsp;"To je takođe jedan od razloga što ljudi slede tebe, Majo."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Čula si me."
<BR>&nbsp;&nbsp;&nbsp;&nbsp;&nbsp;"Daj, ne budi lud."
<BR>&nbsp;&nbsp;&nbsp;&nbsp;&nbsp;Mada je prijalo da veruje u to. Možda bi mogla da proširi borbu i na taj nivo. Iako bi bila u slabijoj poziciji. Osnovati stranku staraca. Pa, to su, zapravo, i bili. To je u suštini bila njena zamisao, tamo u Sabišiju - da će isei preuzeti pokret otpora i povesti ga tamo gde treba. Mnogi od njih posvetili su dobar deo života upravo tome. Bez uspeha. Bilo ih je premalo. Nova većina bila je i nova vrsta, sa novim, tuđinskim umovima. Iseijima je preostalo da pojašu tigra i da pokušaju da se održe. Uzdahnula je.
<BR>&nbsp;&nbsp;&nbsp;&nbsp;&nbsp;"Umorna?"
<BR>&nbsp;&nbsp;&nbsp;&nbsp;&nbsp;"Mrtva. Ovaj posao će me ubiti."
<BR>&nbsp;&nbsp;&nbsp;&nbsp;&nbsp;"Odmori se malo."
<BR>&nbsp;&nbsp;&nbsp;&nbsp;&nbsp;"Ponekad kad razgovaram s tim ljudima osećam se kao plašljivo, konzervativno nekalo. Nemojte ovo, nemojte ono. Ponekad mi se smuči. Pa se pitam nije li Džeki ipak u pravu."
<BR>&nbsp;&nbsp;&nbsp;&nbsp;&nbsp;"Šališ se?" reče Art, razrogačenih očiju. "Ti si ta koja drži konce ove komedije, Majo. Ti, Nađa i Nirgal. I ja. Ali ti si ta sa... oreolom." Sa ugledom ubice, hteo je da kaže. "To je samo umor. Odmori se. Skoro će vremenski pomak."
<BR>
<BR>&nbsp;&nbsp;&nbsp;&nbsp;&nbsp;Nekoliko noći iza toga, probudio ju je Mišel: na drugoj strani planete, Armskorove trupe bezbednosti navodno ujedinjene sa Subarašijevim jedinicama preuzele su kontrolu nad liftom od regularne Subarašijeve policije, a grupa prvomarsovaca je u času neizvesnosti pokušala da osvoji novi Utikač u blizini Šefilda. Napad je propao, većina napadača je izginula, a Subaraši je na kraju ponovo preuzeo kontrolu nad Šefildom, Klarkom i svime između, kao i nad većim delom Tarzisa. Tamo je sada bilo kasno popodne, i na ulicama Šefilda nalazila se velika masa ljudi, demonstrirajući protiv nasilja ili protiv preuzimanja; bilo je teško reći koje od ovog dvoga. Bio je to beznadežan čin; Maja je pospano posmatrala sa Mišelom kako policija u hodačima i šlemovima razdvaja grupe demonstranata i potiskuje ih suzavcem i gumenim palicama. "Budale!" povika Maja. "Zašto to rade! Svaliće nam celokupnu zemaljsku vojnu silu na leđa!"
<BR>&nbsp;&nbsp;&nbsp;&nbsp;&nbsp;"Izgleda da se razilaze", reče Mišel, zureći u mali ekran. "Ko zna, Majo. Ovakvi prizori mogu da razjare ljude. Dobili su bitku, ali su svuda izgubili podršku."
<BR>&nbsp;&nbsp;&nbsp;&nbsp;&nbsp;Maja se ispruži na kauču ispred ekrana, još nedovoljno budna da bi mogla da misli. "Možda", reče. "Ali će biti teže nego ikad zadržati ljude do roka koji je zatražio Saks."
<BR>&nbsp;&nbsp;&nbsp;&nbsp;&nbsp;Mišel na to odmahnu rukom, okrenut ekranu. "Koliko dugo on misli da ćeš to moći?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Gledali su kako izveštači Mangalavida opisuju proteste kao nasilje u organizaciji terorista. Maja zastenja. Spenser je bio ispred ekrana druge VI, razgovarajući sa Nanaom u Sabišiju. "Napolju kiseonik raste tako brzo da mora da postoji nešto bez samoubilačkih gena. Sadržaj ugljen-dioksida? Tačno, podjednako brzo opada... Kolonija bakterija koje dobro vezuju ugljenik, plodna kao korov. Pitao sam Saksa šta je to, a on samo trepće... Da, i on je pomahnitao kao En. A ona je napolju i sabotira svaki projekt na koji naiđe."
<BR>&nbsp;&nbsp;&nbsp;&nbsp;&nbsp;Kada je završio razgovor, Maja mu reče: "Koliko dugo Saks želi da odugovlačimo?"
<BR>&nbsp;&nbsp;&nbsp;&nbsp;&nbsp;Spenser slegnu ramenima. "Sve dok se ne dogodi nešto što će po njegovom mišljenju biti upaljač. Ili dok ne utvrdimo smišljenu strategiju. Ali ako ne uspemo da zaustavimo Crvene i prvomarsovce, neće biti važno šta Saks misli."
<BR>
<BR>&nbsp;&nbsp;&nbsp;&nbsp;&nbsp;Nedelje su se vukle jedna za drugom. U Šefildu i Južnoj Fosi počela je kampanja redovnih uličnih demonstracija. Maja je smatrala da će ovo samo izazvati povećanje snaga bezbednosti, ali se Art izjasnio u njihovu korist. "Moramo da pokažemo Prelaznoj vladi koliko je pokret otpora masovan, da ne bi, kada dođe trenutak, pokušali da nas slome iz neznanja, razumeš? U ovom trenutku treba da osete da ih ne vole i da su u manjini. Ako mene pitaš, do đavola, jedino što plaši vlasti jeste masovno okupljanje ljudi na ulicama."
<BR>&nbsp;&nbsp;&nbsp;&nbsp;&nbsp;Slagala se ona s tim ili ne, ništa nije mogla da učini; prolazili su dani, i mogla je samo da se zaokupi poslom, da putuje i sastaje se sa grupama, i za to vreme joj je svaki mišić u telu od napetosti bio kao žica, a noću nije mogla da spava, jedva mršavih sat ili dva pred zoru.
<BR>
<BR>&nbsp;&nbsp;&nbsp;&nbsp;&nbsp;Jednog jutra, u severno proleće 52. marsovske i 2127. zemaljske godine, probudila se osećajući se odmornije i svežije nego obično. Mišel je još spavao, pa se obukla i izišla napolje sama, i zaputila se velikom središnjom promenadom do kafea pored kanala. Bila je to jedna od prednosti Barouza: uprkos pojačanim merama bezbednosti na kapijama i stanicama, u neke sate se moglo slobodno ići ulicama: u gužvi je bilo malo verovatno da je uhvate. Zato je sedela, pila kafu i jela pecivo i posmatrala niske sive oblake kako se valjaju iznad glava, niz padinu Sirtisa i prema bedemu na istoku. Strujanje vazduha unutar šatora bilo je pojačano, da bi se kinetički utisak pojačao sa vizuelnim. Njoj je to bilo neobično, jer se bila navikla da se prizor neba ne podudara sa vetrovima ispod šatora. Dugačka, vitka, izvijena cev mosta od Elis Bjuta do Hant meze bila je puna živopisnih mravolikih prilika ljudi koji su žurili na jutarnje poslove. Živeti normalnim životom; ova pomisao naterala ju je da ustane, plati račun i pođe i sama u dugu šetnju. Išla je pored nizova belih Barejsovih stubova, uzbrdo kroz Princezin park prema novim šatorima, oko ledenih brežuljaka gde su bile podignute otmene stambene zgrade. Tu, u visokoj zapadnoj četvrti, posmatraču se pružao pogled na ceo grad, na krošnje drveća i krovove razdvojene šetalištima i kanalima, na visoke i široke meze poput ogromnih katedrala. Njihove strme kamene litice bile su napukle i talasaste, sa vodoravnim nizovima svetlucavih prozora kao jedinim znakom da su prošupljene iznutra, svaka grad za sebe, mali svetovi u ravnici od crvenog peska, pod džinovskim nevidljivim šatorom, spojeni visokim pešačkim mostovima koji su se sjaktali kao mehuri sapunice. Ah, Barouze!
<BR>&nbsp;&nbsp;&nbsp;&nbsp;&nbsp;Pošla je nazad sa oblacima, kroz uske ulice između stambenih blokova i vrtova, prema Hant mezi i njihovom domu ispod plesnog studija. Mišel i Spenser bili su negde u gradu, i dugo je samo stajala pred prozorom i posmatrala trku oblaka iznad grada, radeći Mišelov posao umesto njega, nastojeći da obuzda nepostojana raspoloženja i da ih vrati u srednju, stabilniju kolotečinu. Sa tavanice je dolazilo prigušeno, nepovezano tup tup tup. Počeo je još jedan čas. Ritam se onda premesti u hodnik i začu se snažno kucanje na vratima. Pošla je da otvori, dok joj je srce lupalo kao zvuk sa tavanice.
<BR>&nbsp;&nbsp;&nbsp;&nbsp;&nbsp;Bilo su to Džeki i Antar, Art i Nirgal, Rejčel i Franc, i ostali ektogeni iz Zigota, nahrupili su unutra, razgovarajući među sobom brzinom zvuka, tako da ih nije sasvim razumela. Pozdravila ih je onoliko srdačno koliko je mogla, s obzirom na Džekino prisustvo, a zatim se sasvim pribrala i uklonila svu mržnju iz očiju i počela da ih ispituje, uključujući i Džeki, o planovima. Došli su u Barouz da pomognu u organizovanju demonstracija u parku pored kanala. Vest je obišla sve ćelije, i nadali su se da će im se pridružiti i veliki broj neopredeljenih građana. "Nadam se da to neće izazvati represalije", reče ona.
<BR>&nbsp;&nbsp;&nbsp;&nbsp;&nbsp;Džeki joj se osmehnu, pobednički. "Seti se, nema povratka", reče.
<BR>&nbsp;&nbsp;&nbsp;&nbsp;&nbsp;Maja zakoluta očima i ode da pristavi vodu, pokušavajući da potisne jed. Sastaće se sa vođama svih ćelija u gradu, i Džeki će voditi glavnu reč na sastanku, nagovaraće ih da bez odlaganja podignu ustanak, bez razloga i bez strategije. A Maja to nikako nije mogla da spreči - trenutak da joj polomi kosti bio je prošao, na žalost.
<BR>&nbsp;&nbsp;&nbsp;&nbsp;&nbsp;Zato je išla okolo i uzimala kapute, delila im banane i terala ih da spuste noge sa jastuka na kauču, osećajući se kao dinosaurus među sisarima, dinosaurus u novoj klimi, među brzim toplokrvnim bićima koja se rugaju njenom treskanju okolo, izmičući njenim sporim zamasima i trčeći za njenim teškim repom.
<BR>&nbsp;&nbsp;&nbsp;&nbsp;&nbsp;Art skrušeno dođe da joj pomogne oko šoljica, nezgrapan i opušten kao uvek. Upitala ga je šta je čuo od Forta, i on joj prepriča dnevni izveštaj sa Zemlje. Subaraši i Konsolidejted napale su fundamentalističke armije, u nekoj vrsti fundamentalističke alijanse, koja je, zapravo, bila privid, jer su hrišćanski i muslimanski fundamentalisti mrzeli jedni druge, a prezirali budističke fundamentaliste. Veliki metanati upotrebili su nove UN da ih upozore da će štititi svoje interese odgovarajućom upotrebom sile. Praksis, Ameks i Švajcarska zahtevali su posredovanje Svetskog Suda, pa je Indija tako i učinila, ali drugi nisu. Mišel reče: "Bar se još plaše Svetskog Suda." Ali Maji se činilo da metanatricid prelazi u rat bogatih i 'smrtnika', koji je mogao da bude mnogo razorniji - opšti rat umesto prevrata.
<BR>&nbsp;&nbsp;&nbsp;&nbsp;&nbsp;Razmotrila je situaciju sa Artom dok su služili ostale čajem. Bio uhoda ili ne, Art je poznavao Zemlju i bio je dobar u političkom prosuđivanju, što je njoj bilo od pomoći. Bio je kao neki umereni Frenk. Je li zaista bilo tako? Na neki način podsećao ju je na Frenka, i ako nije umela da kaže zašto, bila je neodređeno zadovoljna. Niko drugi ne bi video bilo kakvu sličnost u ovom krupnom, lukavom čoveku; bilo je to samo njeno zapažanje.
<BR>&nbsp;&nbsp;&nbsp;&nbsp;&nbsp;Tada u stan počeše da pristižu novi gosti, vođe ćelija i posetioci iz grada. Maja je sedela u pozadini i slušala Džeki kako im se obraća. Svaki pripadnik pokreta, pomislila je Maja, slušajući je, pristupio je zbog sebe. Način na koji je Džeki koristila svog dedu, mašući njim kao zastavom da okupi sledbenike, bio je mučan. Ali Džon nije bio taj koji je okupljao ljude oko nje, već njena otvorena bela bluza. Kurvica. Nikakvo čudo što se Nirgal otuđio od nje.
<BR>&nbsp;&nbsp;&nbsp;&nbsp;&nbsp;Sada ih je potpaljivala svojom uobičajenom, izazovnom porukom, vatreno se zalažući za što skoriji ustanak, bez obzira na dogovorenu strategiju. Za ove takozvane Bunovce, Maja je bila samo bivša ljubavnica velikog čoveka, a možda i razlog zbog koga je ubijen: fosilna odaliska, istorijska mrlja na imenu, predmet muške požude, kao Jelena Trojanska koju je prizvao Faust, nematerijalna i suluda. Izluđujuće! Međutim, zadržala je mirno lice i ulazila i izlazila iz kuhinje ne gledajući ih, čineći ono što čine bivše ljubavnice, trudeći se da ugodi i nahrani. Trenutno i nije mogla drugo.
<BR>&nbsp;&nbsp;&nbsp;&nbsp;&nbsp;Stajala je u kuhinji, zureći kroz prozor u krovove. Izgubila je sav uticaj koji je imala na pokret. Stvar će se odigrati pre nego što Saks ili bilo ko od onih od značaja budu spremni. Džeki je veselo blebetala u dnevnoj sobi, organizujući demonstracije koje će možda okupiti deset hiljada ljudi u parku, a možda i svih sto, ko zna? A ako snage bezbednosti odgovore suzavcem i gumenim mecima i palicama, biće povređenih, i mrtvih; biće to žrtve bez pravog razloga, ljudi koji su mogli da žive hiljadu godina. Ali Džeki je nastavila, vispreno i poletno, sva u vatri. Na nebu između oblaka zasja Sunce, zaslepljujuće srebrno, preteće ogromno. Art uđe u kuhinju i sede za sto, pa uključi ekran svoje VI i zabi lice u njega. "Stigla mi poruka sa Zemlje, od Praksisa." Poče da čita sa ekrana, praktično zalepljen licem uz njega.
<BR>&nbsp;&nbsp;&nbsp;&nbsp;&nbsp;"Jesi li kratkovid?" upita Maja nervozno.
<BR>&nbsp;&nbsp;&nbsp;&nbsp;&nbsp;"Mislim da nisam... oh, čoveče. Auh! Je li Spenser tamo? Zovi ga."
<BR>&nbsp;&nbsp;&nbsp;&nbsp;&nbsp;Maja ode do vrata i dade znak Spenseru, i ovaj dođe. Džeki nije obraćala pažnju na ovo ometanje i nastavila je da govori. Spenser sede pored Arta, koji se u međuvremenu uspravio, razrogačenih očiju i otvorenih usta. Spenser je čitao nekih pet sekundi, a onda se zavali u stalici i pogleda Maju sa čudnim izrazom na licu. "To je to!" reče.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Upaljač."
<BR>&nbsp;&nbsp;&nbsp;&nbsp;&nbsp;Maja mu priđe, pa poče da čita preko njegovog ramena.
<BR>&nbsp;&nbsp;&nbsp;&nbsp;&nbsp;Onda se uhvati za njega, osetivši nešto kao bestežinsko stanje. Gotovo je sa zadržavanjem lavine. Obavila je svoj posao, iako je mislila da joj nije uspelo. U trenutku propasti, sreća se okrenula.
<BR>&nbsp;&nbsp;&nbsp;&nbsp;&nbsp;Nirgal uđe u kuhinju da pita šta se događa, privučen nečim u njihovim prigušenim glasovima. Art mu reče, i njemu zasjaše oči od uzbuđenja koje nije mogao da sakrije. On se okrenu Maji i reče: "Je li to istina?"
<BR>&nbsp;&nbsp;&nbsp;&nbsp;&nbsp;Njoj dođe da ga poljubi za to. Umesto toga, klimnu glavom, ne usuđujući se da progovori, i ode do vrata dnevne sobe. Džeki je još bila ured svog proglasa, i Maja je sa uživanjem prekinu. "Demonstracije su otkazane."
<BR>&nbsp;&nbsp;&nbsp;&nbsp;&nbsp;"Kako to misliš?" reče Džeki, iznenađena i ljuta. "Zašto?"
<BR>&nbsp;&nbsp;&nbsp;&nbsp;&nbsp;"Zato što umesto njih imamo revoluciju."
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
