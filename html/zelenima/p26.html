<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Da bi izbegli aureole krša severno od Olimpus Monsa, morali su da zaobilaze daleko na sever. Vozili su noću, a preko dana su spavali.
<BR>&nbsp;&nbsp;&nbsp;&nbsp;&nbsp;Art i Nirgal proveli su mnoge noćne sate vozeći i razgovarajući. Art je postavljao stotine pitanja, a Nirgal mu je uzvraćao istom merom, podjednako opčinjen Zemljom kao Art Marsom. Zanimanje koje su pokazivali jedan za drugog bilo je idealno tlo za rađanje prijateljstva. Savršeno su se uklapali.
<BR>&nbsp;&nbsp;&nbsp;&nbsp;&nbsp;Nirgala je plašila zamisao da na svoju ruku stupi u kontakt sa Zemljanima, kada mu je prvi put pala na pamet u studentskim danima. Dogodilo se to jedne noći u Sabišiju, i više nije mogao da je izbije iz glave, iako je bio svestan koliko je opasna. Mesecima je provodio sate u razmišljanju kako da to ostvari i u istraživanju kome bi bilo najbolje da se obrati, ako odluči da to uradi. Što je više saznavao, sve je više osećao da je to dobra zamisao, da je pronalaženje moćnog saveznika na Zemlji presudna stvar za njihova nadanja. Istovremeno je bio siguran da niko koga je poznavao od Prvih stotinu ne bi prihvatio takav rizik. Ako odluči da to učini, moraće sam. A rizik je bio veliki, baš kao i ulozi...
<BR>&nbsp;&nbsp;&nbsp;&nbsp;&nbsp;Odlučio se za Praksis, zbog onoga što je pročitao o njima. Kao i svi istorijski potezi, bio je to hitac naslepo. Nagonski postupak: odlazak u Barouz, poseta Praksisovim uredima u Hant Mezi, ponovljeni zahtevi da ga povežu sa Vilijemom Fortom.
<BR>&nbsp;&nbsp;&nbsp;&nbsp;&nbsp;Uspelo mu je, iako to samo po sebi nije značilo ništa. Ali kasnije, u onom trenutku kada je prišao Artu na ulici u Šefildu, znao je da je dobro postupio. Već u samom izgledu ove ljudine bilo je nečega što je Nirgalu odmah ulilo poverenje - bila je to neka vrsta otvorenosti, prirodnog i prijateljskog držanja. Njegov rečnik iz detinjstva nazvao bi to ravnotežom dva sveta. Bio je to čovek kome je verovao.
<BR>&nbsp;&nbsp;&nbsp;&nbsp;&nbsp;Jedan od pokazatelja da je potez ispravan jeste to kada nam kasnije izgleda neizbežan. Sada, dok su duge noći njihovog putovanja prolazile u svetlosti IC ekrana, njih dvojica su razgovarali kao da vide jedan drugog u infracrvenoj svetlosti. Njihov dijalog nije imao kraja, i za to vreme su se upoznali - i postali prijatelji. Nirgal se iz sata u sat uveravao da je njegovo impulsivno okretanje Zemlji bilo dobra stvar, video je to na Artovom licu: radoznalost, zanimanje.
<BR>&nbsp;&nbsp;&nbsp;&nbsp;&nbsp;Razgovarali su o svemu, kako to obično ide. O prošlosti, stavovima, nadanjima. Nirgal je utrošio dosta vremena pokušavajući da objasni Zigot i Sabiši. "Proveo sam nekoliko godina u Sabišiju. Iseiji tamo drže otvoreni univerzitet. Ne vode se nikakvi dnevnici. Jednostavno pohađaš časove koje želiš, i imaš kontakt samo sa nastavnikom. Veliki deo Sabišija živi ilegalno. To je prestonica demimonda; podseća na Tarzis Tolus, ali je mnogo veći. Veliki grad. Tamo sam stekao mnogo poznanika, iz svih krajeva Marsa."
<BR>&nbsp;&nbsp;&nbsp;&nbsp;&nbsp;Um mu se ponovo kupao u romantici Sabišija, uspomene su natapale govor bogatstvom pojedinosti, utisaka - iako protivurečna i raznolika, u njemu su oživela su sva osećanja iz tog vremena, u zgusnutom polifonom saglasju.
<BR>&nbsp;&nbsp;&nbsp;&nbsp;&nbsp;"To mora da je bilo snažno iskustvo", primeti Art, "posle detinjstva u Zigotu."
<BR>&nbsp;&nbsp;&nbsp;&nbsp;&nbsp;"Oh, bilo je. Bilo je divno."
<BR>&nbsp;&nbsp;&nbsp;&nbsp;&nbsp;"Pričaj mi o tome."
<BR>&nbsp;&nbsp;&nbsp;&nbsp;&nbsp;Nirgal se skupi na svom sedištu, pomalo drhteći, i pokuša da mu dočara kako je tamo bilo.
<BR>
<BR>&nbsp;&nbsp;&nbsp;&nbsp;&nbsp;U početku je bilo tako čudno. Iseiji su postigli čudesne stvari; dok su se Prvih stotinu preganjali, kavžili, delili svuda na planeti, započeli rat, izginuli ili se krili, prva grupa doseljenika iz Japana, njih dve stotine četrdeset koji su osnovali Sabiši samo sedam godina posle dolaska Prvih stotinu, ostali su u blizini mesta gde su se spustili i podigli grad. Prihvatili su sve promene koje su usledile, uključujući i iskopavanje mohoula u neposrednoj blizini grada; jednostavno su preuzeli okno i upotrebili izbačeni materijal za gradnju. Kada je atmosfera postala dovoljno gusta da to omogući, počeli su da obrađuju okolni teren, kamenit i na velikoj visini, nimalo pogodan za njive, sve dok se konačno nisu našli usred razuđene patuljaste prašume, bonsai krummholza, sa alpskim basenima na okolnim visovima. U vreme katastrofe 2061, ostali su u gradu i bili, kao neutralni, pošteđeni od trasnata. U toj svojoj samoći, pravili su dugačke vijugave humke od kamena iz mohoula, prošupljene tunelima i odajama, spremne da sakriju ljude sa juga.
<BR>&nbsp;&nbsp;&nbsp;&nbsp;&nbsp;Tako su stvorili demimond, polusvet, najdelikatniju i najsloženiju zajednicu na Marsu, punu ljudi koji su danju prolazili jedni kraj drugih na ulici kao stranci, a uveče se sastajali u odajama da razgovaraju, sviraju i vode ljubav. Bili su zanimljivi i oni drugi, oni koji nisu bili deo podzemlja, jer su iseiji osnovali univerzitet, Marsovski planetni univerzitet, gde su možda trećinu ukupnog broja studenata činili mladi ljudi, rođeni na Marsu. I bez obzira na to da li su ovi mladi domoroci bili sa površine ili iz podzemlja, prepoznavali su se međusobno sa lakoćom, kao ljudi kod kuće u milion malih stvari, na način na koji Zemljani to nisu mogli da budu. I razgovarali su, svirali i vodili ljubav, i veliki broj mladih domorodaca sa površine bio je na sasvim prirodan način upućen u tajne podzemlja, pa se na kraju činilo da svi znaju sve i da su svi postali prirodni saveznici.
<BR>&nbsp;&nbsp;&nbsp;&nbsp;&nbsp;Među profesorima je bilo mnogo iseija i nizeija iz Sabišija, kao i cenjenih posetilaca sa celog Marsa, čak i sa Zemlje. Studenti su takođe bili odasvud. I svi su zajedno živeli u tom prostranom i lepom gradu, živeli, učili i svirali, na ulicama, u vrtovima i u otvorenim paviljonima, pored jezeraca, u kafeima i na širokim, travnatim bulevarima, u nekoj vrsti marsovskog Kjota.
<BR>&nbsp;&nbsp;&nbsp;&nbsp;&nbsp;Nirgal je prvi put video grad kada ga je nakratko posetio s Kojotom. Ali mesecima kasnije, umornom od lutanja po jugu sa Kojotom, neprestano usamljenom, činilo mu se da je to mesto njegovo jedino moguće odredište. Sabiši!
<BR>&nbsp;&nbsp;&nbsp;&nbsp;&nbsp;Otišao je tamo i uselio se u sobu pod krovom, manju od one u bambusovom stablu u Zigotu, jedva veću od postelje. Išao je na predavanja, trčao je, svirao kalipso u orkestrima, družio se u kafeima. Učio je onoliko koliko je stajalo u njegovu beležnicu. Otkrio je koliko je pre toga bio ograničen i neobavešten. Kada bi mu zatrebao novac, prodavao je iseijima blokove hidrogena koje mu je dao Kojot. Svaki dan bio je pustolovina, gotovo sasvim neplanirana, haotično ređanje susreta iz sata u sat, sve dok se ne bio srušio od iscrpljenosti, često gde god bi se našao. Danju je učio areologiju i ekološki inženjering, dajući matematičku podlogu ovim disciplinama koje je počeo da uči u Zigotu, i usput postao svestan, u podučavanju kod Ecua i u samom radu, da je nasledio deo majčinog dara za uočavanje međuigre svih komponenti sistema. Dani su bili posvećeni ovom izvanrednom i opčinjavajućem radu. Toliko je ljudskih života bilo dato da bi se sakupilo ovo saznajno blago! I tako su različite bile moći koje je ovo znanje darovalo čoveku!
<BR>&nbsp;&nbsp;&nbsp;&nbsp;&nbsp;A uveče bi banuo kod prijatelja, posle razgovora sa sto četrdeset godina starim beduinom o Transkavkaskom ratu, da bi sledeće noći svirao čelični doboš ili marimbe do zore sa još dvadesetoro Latinoamerikanaca i Polinežana opijenih kavadžavom, a posle se probudio u krevetu pored jedne od tamnoputih lepotica iz grupe, žena podjednako životnih kao Džeki, ali mnogo manje zapetljanih. Već sledeće večeri možda bi otišao sa prijateljima da gleda Šekspirovu dramu Kralj Džon, na pozornici u obliku slova X koju je zahtevala struktura drame, gde je Džona sve više izdavala sreća a kopilana sve više služila - i sedeo, drhteći, i posmatrao ključnu scenu u preseku X, u kojoj Džon naređuje da ubiju mladog Artura. Posle toga bi šetao sa društvom kroz noćni grad, razgovarajući o predstavi i onome što je govorila o sudbini nekih iseija, ili o sukobljenim silama na Marsu, ili o odnosu Marsa i Zemlje. Naredne noći, pošto bi neki od njih proveli dan u obilasku fel-polja, istražujući visoke basene u težnji da vide što više okolnog zemljišta, desilo bi se da ostanu da spavaju u malom spasilačkom šatoru, ulogoreni u jednom od visokih cirkova istočno od grada, grejući hranu ispod sumračnog purpurnog neba po kome su se palile zvezde, a alpski cvetovi nestajali širom kamenitog basena na kome su rasli kao na dlanu neke džinovske šake.
<BR>&nbsp;&nbsp;&nbsp;&nbsp;&nbsp;Dan za danom ga je ovo beskrajno sastajanje sa neznancima podučavalo bar onoliko koliko je saznao na časovima. To ne znači da je iz Zigota došao potpuno neuk; njegovi žitelji predstavljali su tako šarolik skup ljudskih karaktera da je Nirgala u tom pogledu malo šta moglo da iznenadi. U stvari, počeo je da uviđa da je odrastao na mestu koje je veoma podsećalo na stecište čudaka, ljudi koje su u velikoj meri oblikovale one prve, prenapregnute godine na Marsu.
<BR>&nbsp;&nbsp;&nbsp;&nbsp;&nbsp;No, ipak je bilo iznenađenja. Domoroci iz severnih gradova, na primer - i ne samo oni, već gotovo svi koji nisu bili rođeni u Zigotu - bili su mnogo manje telesni u međusobnim odnosima nego što je Nirgal bio navikao. Nisu se dodirivali, grlili i milovali, ili gurali i udarali - niti su se kupali zajedno, iako su neki od njih to naučili u javnim kupatilima Sabišija. Nirgal je zato neprestano iznenađivao ljude dodirom. Govorio je neobične stvari; mogao je da trči po ceo dan; šta god da je bilo razlog, dok su prolazili meseci, a on se uključivao u beskonačno povezane grupe, orkestre, ćelije i društva, postajao je svestan da se zbog nečega ističe, da je postao osa oko koje su se vrtele neke grupe - da postoji grupa koja ga sledi od kafea do kafea, iz dana u dan. Da je nastalo nešto što se zvalo 'Nirgalovo društvo'. Ubrzo je naučio da izbegne ovu pažnju ako mu nije bilo do nje. Ali ponekad je osećao da jeste.
<BR>&nbsp;&nbsp;&nbsp;&nbsp;&nbsp;Najčešće kada je Džeki bila tu.
<BR>&nbsp;&nbsp;&nbsp;&nbsp;&nbsp;"Opet Džeki!" primeti Art. Nije bio prvi put da ju je pomenuo, niti deseti.
<BR>&nbsp;&nbsp;&nbsp;&nbsp;&nbsp;Nirgal klimnu glavom, osetivši da mu se ubrzao puls.
<BR>&nbsp;&nbsp;&nbsp;&nbsp;&nbsp;I Džeki se preselila u Sabiši, ubrzo posle Nirgala. Uzela je sobu u blizini, i išla na neke časove zajedno sa njim. A u promenljivoj grupi njihovih vršnjaka, često su se pravili važni jedno pred drugim - posebno u neretkoj situaciji u kojoj je jedno od njih nekoga zavodilo ili bilo zavođeno.
<BR>&nbsp;&nbsp;&nbsp;&nbsp;&nbsp;Međutim, vrlo brzo su naučili da to ne smeju jasno da pokazuju, ako ne žele da oteraju druge partnere. Što nijedno od njih nije želelo. Zato su ostavljali jedno drugo na miru, osim kada im je partner onog drugog bio posebno mrzak. Tako su na neki način ocenjivali svoje partnere i potvrđivali međusobni uticaj. I sve to bez ijedne reči; jedini vidljivi znak moći jednoga nad drugim bilo je to osobeno držanje. Oboje su imali mnogo drugih partnera, pravili poznanstva, prijateljstva, ljubavi. Ponekad se nisu viđali nedeljama. A opet, negde u dubini duše (Nirgal je neveselo tresao glavom dok je pokušavao da to izrazi Artu), znali su da 'pripadaju jedno drugom'.
<BR>&nbsp;&nbsp;&nbsp;&nbsp;&nbsp;Kada bi jedno od njih poželelo da potvrdi tu povezanost, drugo bi s uzbuđenjem reagovalo na zavođenje, i to bi se dogodilo. To se dogodilo samo tri puta u tri godine u Sabišiju, ali je Nirgal posle tih susreta znao da su vezani jedno za drugo - zajedničkim detinjstvom i svim što im se tada događalo, svakako, ali i još nečim. Sve što su radili zajedno bilo je drugačije nego sa drugima, snažnije.
<BR>&nbsp;&nbsp;&nbsp;&nbsp;&nbsp;Sa drugima ništa nije bilo tako prožeto značenjem ili opasnošću. Imao je prijatelje - deset, stotinu, pet stotina. Uvek je pristajao na sve. Postavljao je pitanja, slušao i retko spavao. Odlazio je na sastanke pedeset različitih političkih organizacija i sa svima imao isto mišljenje, i često je provodio noći u razgovorima, odlučujući o sudbini Marsa, kao i čitave ljudske vrste. Sa nekima se bolje slagao nego sa drugima. Ponekad bi u razgovoru sa nekim mladim severnjakom odmah osetio bliskost, i stvorilo bi se večno prijateljstvo. Najčešće je bilo tako. A onda bi ga, povremeno, iznenadio postupak koji nikako nije mogao da shvati, i podsetio ga na njegovo skučeno, čak klaustrofobično odrastanje u Zigotu - iz koga je izišao nevin kao vila odrasla pod avalonskom školjkom.
<BR>&nbsp;&nbsp;&nbsp;&nbsp;&nbsp;"Ne, nije me načinio Zigot", reče on Artu, osvrnuvši se da proveri da li je Kojot zaspao. "Detinjstvo ne biraš, ono ti se jednostavno dogodi. Ali posle toga već biraš. Ja sam izabrao Sabiši. Tamo sam postao ono što jesam."
<BR>&nbsp;&nbsp;&nbsp;&nbsp;&nbsp;"Možda", reče Art, trljajući bradu. "Ali detinjstvo nisu samo godine. To su i uspomene koje posle čuvaš o njemu. Zato nam detinjstva izgledaju tako duga."
<BR>
<BR>&nbsp;&nbsp;&nbsp;&nbsp;&nbsp;Jednog jutra je nebo duboke boje šljive obasjalo spektakularni perajasti greben Aherona na severu, uzdignut kao Menhetn od kamena, još neisklesan u pojedinačne oblakodere. Kanjoni ispod grebena bili su raznih boja, dajući izbrazdanom zemljištu obojen izgled. "Ono su sve lišaji", reče Kojot. Saks sede na sedište pored njega i gotovo priljubi nos uz staklo vetrobrana, oživevši prvi put posle oslobođenja.
<BR>&nbsp;&nbsp;&nbsp;&nbsp;&nbsp;Pod samim vrhom peraja, video se niz odražavajućih prozora nalik na dijamantsku ogrlicu, a na samom vrhu grebena, dugačka čupa zelenila, pod jedva vidljivim svetlucanjem kupole. Kojot uzviknu: "Kao da se neko nastanio gore!"
<BR>&nbsp;&nbsp;&nbsp;&nbsp;&nbsp;Saks klimnu glavom.
<BR>&nbsp;&nbsp;&nbsp;&nbsp;&nbsp;Spenser, koji im je gledao preko ramena, reče: "Pitam se ko je sad tamo."
<BR>&nbsp;&nbsp;&nbsp;&nbsp;&nbsp;"Niko", reče Art. Oni se zagledaše u njega, i on nastavi: "To sam čuo na pripremnoj nastavi u Šefildu. Reč je o Praksisovom projektu. Obnovili su stanicu, da bude spremna za rad, i sada čekaju."
<BR>&nbsp;&nbsp;&nbsp;&nbsp;&nbsp;"Šta čekaju?"
<BR>&nbsp;&nbsp;&nbsp;&nbsp;&nbsp;"Saksa Rasela, uglavnom. Čekaju Tanejeva, Kola, Tokarevu, Rasela..." On pogleda Saksa i slegnu ramenima kao da se izvinjava.
<BR>&nbsp;&nbsp;&nbsp;&nbsp;&nbsp;Saks zakrklja nešto nalik na reč.
<BR>&nbsp;&nbsp;&nbsp;&nbsp;&nbsp;"Hej!" reče Kojot.
<BR>&nbsp;&nbsp;&nbsp;&nbsp;&nbsp;Saks pročisti grlo i pokuša ponovo. Usne mu se skupiše u malo o, i iz grla mu se začu jeziv zvuk: "S-s-s-s." On pogleda prema Nirgalu i mahnu rukom kao da hoće da kaže da će ovaj znati.
<BR>&nbsp;&nbsp;&nbsp;&nbsp;&nbsp;"Zašto?" reče Nirgal.
<BR>&nbsp;&nbsp;&nbsp;&nbsp;&nbsp;Saks klimnu glavom.
<BR>&nbsp;&nbsp;&nbsp;&nbsp;&nbsp;Nirgal oseti kako mu obrazi gore u iznenadnom talasu olakšanja, pa poskoči i čvrsto zagrli malog čovu. "Ti razumeš!"
<BR>&nbsp;&nbsp;&nbsp;&nbsp;&nbsp;"Pa", reče Art, "to je neka vrsta gesta. Bila je to Fortova ideja, onog tipa što je osnovao Praksis. 'Možda će se vratiti', govori se da je rekao Praksisovim ljudima u Šefildu. Ne znam da li je razradio i praktične pojedinosti."
<BR>&nbsp;&nbsp;&nbsp;&nbsp;&nbsp;"Taj Fort je čudan čovek", reče Kojot, a Saks ponovo klimnu glavom.
<BR>&nbsp;&nbsp;&nbsp;&nbsp;&nbsp;"Jeste", reče Art. "Ali bih voleo da ga upoznate. Podseća me na stvari koje pričate o Hiroko."
<BR>&nbsp;&nbsp;&nbsp;&nbsp;&nbsp;"On zna da smo ovde?" upita Spenser.
<BR>&nbsp;&nbsp;&nbsp;&nbsp;&nbsp;Nirgalu poskoči srce, ali Arta nije bilo lako zbuniti. "Ne znam. Naslućuje. Voleo bi da zna da ste ovde."
<BR>&nbsp;&nbsp;&nbsp;&nbsp;&nbsp;"Gde živi?" upita Nirgal.
<BR>&nbsp;&nbsp;&nbsp;&nbsp;&nbsp;"Ne znam." Art im opisa svoju posetu Fortu. "Zato ne znam tačno gde je to. Negde u Tihom Okeanu. Ali ako bih mogao da mu javim..."
<BR>&nbsp;&nbsp;&nbsp;&nbsp;&nbsp;Niko ne odgovori.
<BR>&nbsp;&nbsp;&nbsp;&nbsp;&nbsp;"Dobro, možda drugi put", reče Art.
<BR>&nbsp;&nbsp;&nbsp;&nbsp;&nbsp;Saks je gledao kroz niski vetrobran rovera prema kamenom peraju u daljini, i sićušnoj liniji osvetljenih prozora iza kojih su bile laboratorije, puste i tihe. Kojot pruži ruku i kratko mu stisnu vrat. "Voleo bi da si ponovo tamo, a?"
<BR>&nbsp;&nbsp;&nbsp;&nbsp;&nbsp;Saks nešto zakreketa.
<BR>
<BR>&nbsp;&nbsp;&nbsp;&nbsp;&nbsp;Na pustoj ravnici Amazonisa bilo je malo naselja. Bila je to zabačena oblast i vozili su se kroz nju na jug bez zadržavanja, iz noći u noć, a danju su spavali u zamračenoj kabini. Najteže im je bilo da pronađu odgovarajući zaklon. Njihovo maskirno vozilo isticalo se na ravnim i otvorenim poljima poput glacijalnog eratika, jer je Amazonis bio gotovo sasvim ogoljena ravnica. Obično bi se zavukli u kecelju izbačenog materijala oko nekog od retkih mladih kratera kraj kojih su prolazili. Saks je posle jutarnjih obroka ponekad vežbao govor, krkljajući nerazumljive reči, uzaman pokušavajući da se sporazume sa njima. Ovo je, činilo se, više sekiralo Nirgala nego samog Saksa, koji, iako nezadovoljan, nije izgledao očajan zbog toga. Ali on nije pokušao da razgovara sa Sajmonom u njegovim poslednjim nedeljama...
<BR>&nbsp;&nbsp;&nbsp;&nbsp;&nbsp;Kojot i Spenser bili su zadovoljni i ovolikim napretkom, i provodili su sate postavljajući Saksu pitanja i vršeći na njemu testove koje im je davala VI, natojeći da otkriju u čemu je problem. "Afazija, očigledno", reče Spenser. "Bojim se da je ispitivanje izazvalo udar, a neki udari dovode do nefluentne afazije."
<BR>&nbsp;&nbsp;&nbsp;&nbsp;&nbsp;"Šta, postoji i fluentna, tečna afazija?" reče Kojot.
<BR>&nbsp;&nbsp;&nbsp;&nbsp;&nbsp;"Izgleda. Nefluetna je kada subjekt ne ume da čita ili piše, i ima poteškoća da izgovori ili izabere prave reči, i sasvim je svestan problema."
<BR>&nbsp;&nbsp;&nbsp;&nbsp;&nbsp;Saks klimnu glavom, kao da potvrđuje opis.
<BR>&nbsp;&nbsp;&nbsp;&nbsp;&nbsp;"Kod tečne afazije subjekt drži duge govore, ali nije svestan da ono što govori nema nikakvog smisla."
<BR>&nbsp;&nbsp;&nbsp;&nbsp;&nbsp;Art reče: "Znam puno ljudi koji boluju od toga."
<BR>&nbsp;&nbsp;&nbsp;&nbsp;&nbsp;Spenser nije obraćao pažnju na njega. "Moramo da odvedemo Saksa dole do Vlada, Ursule i Mišela."
<BR>&nbsp;&nbsp;&nbsp;&nbsp;&nbsp;"To i radimo." Kojot kratko stisnu Saksovu mišicu pre nego što se vratio na svoj ležaj.
<BR>
<BR>&nbsp;&nbsp;&nbsp;&nbsp;&nbsp;Pete noći posle rastanka sa bogdanovistima približili su se polutaru i dvostrukoj prepreci palog kabla lifta. Kojot je već prolazio ispod kabla u ovoj oblasti, koristeći se glečerom nastalim posle jednog izliva akvifera iz 2061. godine, u Mangala Valisu. Voda i led izlili su se u vreme nemira niz stari arojo dužinom od sto pedeset kilometara, a lednik nastao smrzavanjem izliva prekrio je oba prolaza kabla, na 152 stepeni dužine. Kojot je pronašao stazu preko neuobičajeno ravnog dela lednika, kojom je prešao oba dela kabla.
<BR>&nbsp;&nbsp;&nbsp;&nbsp;&nbsp;Ali na njihovu nesreću, kada su stigli nadomak lednika Mangala - dugačke isprevrtane mase smeđe boje šljunka, koja je ispunjavala usku dolinu - otkrili su da se promenio od vremena kada je Kojot poslenji put bio ovde. "Gde je taj prelaz?" neprestano se pitao. "Bio je baš na ovom mestu."
<BR>&nbsp;&nbsp;&nbsp;&nbsp;&nbsp;Saks zakrklja, a onda načini pokret rukama kao da nešto mesi, zureći kroz vetrobran u lednik.
<BR>&nbsp;&nbsp;&nbsp;&nbsp;&nbsp;Nirgal nikako nije mogao da shvati površinu glečera; bio je kao neka vrsta vizuelnog statičkog šuma, sav u mrljama prljavo bele, sive, crne i mrkosmeđe boje, tako da je bilo teško razaznati oblike, veličinu ili razdaljine. "Možda to nije ovo mesto", primeti.
<BR>&nbsp;&nbsp;&nbsp;&nbsp;&nbsp;"Znam da jeste", reče Kojot.
<BR>&nbsp;&nbsp;&nbsp;&nbsp;&nbsp;"Jesi li siguran?"
<BR>&nbsp;&nbsp;&nbsp;&nbsp;&nbsp;"Ostavio sam belege. Pogledaj, eno tamo jednog. Onaj početak staze na bočnoj moreni. Ali iza nje treba da postoji prelaz na gladak led, a tamo je sada samo zid ledenih bregova. Sranje. Deset godina koristim tu stazu."
<BR>&nbsp;&nbsp;&nbsp;&nbsp;&nbsp;"Imaš sreće što je i toliko trajalo", reče Spenser. "Ovi lednici sporiji su od zemaljskih, ali i sami klize nizbrdo."
<BR>&nbsp;&nbsp;&nbsp;&nbsp;&nbsp;Kojot samo nešto promumla. Saks zakrklja, pa lupnu po unutrašnjim vratima komore. Hteo je da iziđe.
<BR>&nbsp;&nbsp;&nbsp;&nbsp;&nbsp;"Pa, i ja bih mogao", progunđa Kojot, gledajući mapu na ekranu. "Danas ionako ostajemo ovde."
<BR>&nbsp;&nbsp;&nbsp;&nbsp;&nbsp;I tako se u svetlosti svitanja Saks obreo među kršem nagomilanim prolaskom lednika: maleno, uspravno stvorenje kome je iz šlema sijala svetlost, nalik na neku ribu iz morskih dubina u potrazi za hranom. Nirgalu se zbog nečega u tom prizoru stegnu grlo, pa se obuče i iziđe da starcu pravi društvo.
<BR>&nbsp;&nbsp;&nbsp;&nbsp;&nbsp;Lutao je kroz prelepo ledeno i sivo jutro, prelazeći sa kamena na kamen, prateći Saksa u njegovom zavojitom provlačenju kroz krš morene. Zrak Saksove svetiljke osvetljavao je jedan po jedan sablasni mali svet, dine i stene prošarane niskim klinastim biljkama, koje su ispunjavale pukotine i šupljine ispod stena. Sve je bilo sivo, ali je sivilo biljaka imalo prelive maslinaste, smeđe ili oker boje, sa povremnim svetlim tačkama, koje bejahu cvetovi - bez sumnje šareni na Suncu, ali sada svetlih nijansi sive, svetlucajući među debelim dlakavim lišćem. Nirgal začu preko interkoma kako Saks hrakće iz grla, i mala prilika pokaza prema steni. Nirgal čučnu da je osmotri. U pukotinama su se nalazili izraštaji nalik na sasušene gljive, sa crnim pegama na smežuranim kapama i poprskani nečim nalik na sloj soli. Saks zakreketa kada je Nirgal dodirnuo jednu od biljaka, ali nije mogao da kaže šta želi. "R-r-r..."
<BR>&nbsp;&nbsp;&nbsp;&nbsp;&nbsp;Zurili su jedan u drugog. "Nema veze", reče Nirgal, ponovo se prisetivši Sajmona.
<BR>&nbsp;&nbsp;&nbsp;&nbsp;&nbsp;Pređoše do sledećeg žbuna rastinja. Prostor koji je hranio biljke podsećao je na otvorene sobe, razdvojene zidovima od suvog kamena i peska. Saks je provodio po petnaestak minuta u svakom od ovih zaleđenih fel-polja, i tek pošto su posetili nekoliko zabrana, Nirgal poče da primećuje neke biljke koje su se ponovo pojavljivale. Nijedna od njih nije ličila na biljke sa kojima je rastao u Zigotu, niti na one u arboretumima Sabišija. Samo su mu biljke prvog pokolenja, lišaji, mahovine i trave, bile donekle poznate, slične biljnom pokrivaču u gorskim basenima iznad Sabišija.
<BR>&nbsp;&nbsp;&nbsp;&nbsp;&nbsp;Saks nije više pokušavao da govori, ali je njegova svetiljka bila kao uperen prst, i Nirgal je često okretao svoju svetiljku u istom pravcu, pojačavajući osvetljenje. Nebo je prešlo u ružičastu boju i počelo je da izgleda kao da se nalaze u senci planete, sa svetlošću Sunca tačno iznad glave.
<BR>&nbsp;&nbsp;&nbsp;&nbsp;&nbsp;A onda Saks reče: Dr...!" i uperi svetiljku prema strmoj šljunčanoj padini, iznad koje je rasla mreža drvenastih grana, nalik na mrežu protiv odrona. "Dr...!"
<BR>&nbsp;&nbsp;&nbsp;&nbsp;&nbsp;"Drijada", reče Nirgal, prepoznavši biljku.
<BR>&nbsp;&nbsp;&nbsp;&nbsp;&nbsp;Saks potvrdno klimnu glavom. Kamenje pod njihovim nogama bilo je pokriveno zelenim mrljama lišaja, i on pokaza na jednu od njih i reče: "Ja-buka. Crvena. Maho-vina."
<BR>&nbsp;&nbsp;&nbsp;&nbsp;&nbsp;"Hej", reče Nirgal. "Dobro si to izgovorio."
<BR>&nbsp;&nbsp;&nbsp;&nbsp;&nbsp;Iziđe Sunce i pruži njihove senke preko padine. Sitni cvetovi drijade odjednom zablistaše na Suncu, slonokosne latice oko zlatnih prašnika. "Dri-jada", zaškripa Saks. Zraci njihovih svetiljki sada su bili nevidljivi, i cvetovi su goreli bojama dana. Začuvši zvuk preko interkoma, Nirgal zaviri u Saksov šlem i vide da starac plače, obraza mokrih od suza.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
