<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30.
<P>&nbsp;&nbsp;&nbsp;&nbsp;&nbsp;Mnoge od onih prvih godina na Marsu provela je radeći u Helasu, ubeđena da je njegov nizak položaj zgodan za izgradnju naselja. Sada je zemljište iznad kote prvog kilometra bilo naseljeno posvuda oko basena, na mestima koja je ona među prvima ispitala. U beležnici je još imala podatke o njima, i sada je, kao Ljudmila Novosibirskaja, dobila priliku da ih iskoristi.
<BR>&nbsp;&nbsp;&nbsp;&nbsp;&nbsp;Imala je posao u administraciji hidrološke kompanije koja je potapala basen. Ekipa je bila deo konglomerata organizacija za razvoj basena, među kojima su bile petrolejske kompanije Crnomorske Grupe, ruska kompanija koja je pokušala da oživi Kaspijsko i Aralsko More, i njena kompanija, Duboke Vode, članica Praksisa. Majin posao bio je da poveže mnogobrojne hidrološke operacije u oblasti, tako da se ponovo našla u srcu projekta Helas, kao u staro vreme, kada je bila pokretačka snaga iza svega što se događalo. Ovo je bilo zadovoljavajuće na više načina, od kojih su neki bili neobični - njeno naselje, Niska Kota (pogrešan položaj, morala je da prizna), svakog dana je tonulo sve dublje. To joj je odgovaralo: potopiti prošlost, potopiti prošlost, potopiti prošlost...
<BR>&nbsp;&nbsp;&nbsp;&nbsp;&nbsp;Imala je, dakle, posao, i stan, koji je napunila polovnim nameštajem, visećim kuhinjskim elementima i biljkama u saksijama. Odesa je bila prijatan grad. Bila je izgrađena uglavnom od žutog kamena i smeđih cigala, i smeštena na uvučenijem delu padine basena, tako da se iz svih delova naselja pružao pogled na obalu bez vode, kao i na jug, preko basena. Niži delovi bili su rezervisani za prodavnice, poslovne prostorije i parkove, viši za stanove i bašte. Grad je ležao odmah iznad tridesetog stepena južne geografske širine, tako da je iz jeseni prešla u proleće, gde je veliko, toplo Sunce grejalo strme ulice gornjeg grada i topilo zimski sneg sa ivice ledene mase i sa vrhova planina Helesponta na zapadnom obzorju. Prijatan gradić.
<BR>&nbsp;&nbsp;&nbsp;&nbsp;&nbsp;Mesec dana posle njenog dolaska, iz Sabišija je došao Mišel i uzeo apartman do njenog. Na njen predlog, ugradio je vrata između dnevnih soba, pa su posle tog mogli da se kreću kroz oba apartmana kao kroz jedan, živeći u dvojnom domaćinstvu; Maja nikada pre nije bila u sličnoj zajednici i otkrila je da ovakav život nije nimalo opterećujući. Njena ljubav prema Mišelu nije bila strasna, ali je on bio dobar prijatelj, dobar ljubavnik i dobar terapeut, i njegovo prisustvo bilo je kao sidro u njoj, koje ju je sprečavalo da odleti u zanose hidrologije ili revolucije, ali i da preduboko potone u zastrašujuće ponore političkog beznađa ili odvratnosti prema sebi. Uspinjanje i spuštanje sinusnom krivuljom raspoloženja bila je bespomoćna vožnja toboganom koju je mrzela, pa je bila zahvalna zbog svega što je Mišel činio da ublaži amplitudu. U apartmanima nisu držali ogledala, što je, uz klomipramin, ublažavalo ciklus. Ali su dna saksija i, uveče, prozori, bili sasvim dovoljni da sazna loše vesti, ako joj bude do toga. Često joj jeste bilo do toga.
<BR>&nbsp;&nbsp;&nbsp;&nbsp;&nbsp;Sa Spenserom u istom hodniku, zgrada je pomalo podsećala na Podbrežje, a povremeni posetioci, koji su koristili apartmane kao utočište, samo su pojačavali taj osećaj. Kada bi došao neko od Prvih stotinu, izišli bi i zajedno šetali bezvodnom obalom, posmatrajući ledeni horizont i razmenjujući novosti kao i svi drugi starci na oba sveta. PrvoMars, pod vođstvom Kaseija i Harmakisa, bio je sve radikalniji. Piter je radio na liftu, oblećući oko svog meseca kao noćni leptir. Saks je, Bogu hvala, privremeno obustavio svoju ekotažnu kampanju i usredsredio se na industrijski poduhvat u mohoulu Višnjak, gradeći projektile Mars-svemir i slične stvari. Maja je vrtela glavom na ove vesti. Vojna sila neće prevagnuti ravnotežu na njihovu stranu; po tom pitanju slagala se sa Nađom, Nirgalom i Artom. Trebaće im nešto drugo, nešto što još nije mogla da uobliči u mislima. Ova praznina u mislima bila je jedna od stvari koje su slale njeno raspoloženje nizbrdo, jedna od stvari zbog koji je besnela.
<BR>
<BR>&nbsp;&nbsp;&nbsp;&nbsp;&nbsp;Njen rad na povezivanju različitih delova procesa potapanja postajao je sve zanimljiviji. Vozila se tramvajem ili odlazila pešice u kancelariju u centru grada, da bi tamo naporno radila na sređivanju izveštaja koje su slale mnogobrojne ekipe za traženje vode i bušenje - prepunih hvalisavih procena o količinama vode koje bi mogle da se preliju u basen, redovno praćenih zahtevima za dodatnom opremom i radnom snagom, tako da su zajedno prevazilazili mogućnosti Dubokih Voda. Bilo je teško proceniti izveštaje iz ureda, pa je njeno tehničko osoblje obično kolutalo očima i slegalo ramenima. "To je kao da sudiš u takmičenju lažova", rekao je neko od njih.
<BR>&nbsp;&nbsp;&nbsp;&nbsp;&nbsp;Onda su posvuda iz oblasti basena počeli da stižu izveštaji o novim naseljima u izgradnji, čiji su graditelji bez sumnje pripadali Crnomorskoj grupi ili metanatima povezanim sa njom. Mnoga su bila naprosto neidentifikovana - neka od njenih ekipa radioestezista otkrila bi prisustvo šatora koji zvanično nije postojao, i na tome bi ostalo. A dva velika kanjonska projekta, u Dao Valisu i sistemu Harmakis-Reul, očito su imali mnogo više stanovnika nego što je stajalo u zvaničnim dokumentima - posredi su, dakle, bili ljudi koji su živeli pod preuzetim identitetom kao ona, ili sasvim izvan mreže. Zaista zanimljivo.
<BR>&nbsp;&nbsp;&nbsp;&nbsp;&nbsp;Pista oko Helasa bila je dovršena godinu dana ranije, težak inženjerski poduhvat, jer je rub basena bio ispresecan pukotinama i grebenima, i izbušen velikim količinama izbačenog materijala u povratku. Ali pista je sada bila puštena u saobraćaj, i Maja je odlučila da zadovolji radoznalost i da sama obiđe sve projekte Dubokih Voda i pogleda neka nova naselja.
<BR>&nbsp;&nbsp;&nbsp;&nbsp;&nbsp;Kao pratnju na putovanju zahtevala je društvo jednog areologa iz ekipe, mlade žene po imenu Dajana, čiji su izveštaji dolazili iz istočnog dela basena. Izveštaji su joj bili šturi i neupadljivi, ali je Maja saznala od Mišela da je Dajana dete Esterinog sina Pola. Ester je rodila Pola ubrzo po odlasku iz Zigota i, koliko je Maja znala, nikad nikom nije rekla ko je Polov otac. Stoga je to mogao biti Esterin muž Kasei, pa je u tom slučaju Dajana bila Džekina nećaka, i Džonova i Hirokina prapraunuka - ili, u šta su mnogi verovali, Piter, pa bi tada bila Džekina polunećaka i Enina i Sajmonova prapraunuka. Ovako ili onako, Maja je bila zainteresovana jer je mlada žena bila jonsei, Marsovka četvrtog pokolenja, bez obzira na poreklo.
<BR>&nbsp;&nbsp;&nbsp;&nbsp;&nbsp;Kada se pojavila u uredu u Odesi nekoliko dana pre putovanja, ispostavilo se da je zanimljiva i kao pojava. Po svojim dimenzijama (visoka preko dva metra, a ipak veoma zaokrugljena i mišićava), tečnim pokretima i azijatskim crtama lica, izgledala je kao pripadnica nove rase, određena da prati Maju u obilasku ovog novog kutka sveta.
<BR>
<BR>&nbsp;&nbsp;&nbsp;&nbsp;&nbsp;Pokazalo se da je Dajana potpuno obuzeta Basenom Helas i njegovim skrivenim vodama, jer je satima govorila o tome, toliko ulazeći u pojedinosti da je Maja bila ubeđena da je tajna roditeljstva razrešena - takav marsomanijak morao je biti u rodu sa En Klejborn, a po tome je Polov otac bio Piter. Maja je sedela u vozu pored ove krupne, mlade žene, posmatrajući je ili gledajući kroz prozor na strmu severnu padinu basena, postavljajući pitanja, prateći kako Dajana pomera kolena uz naslon sedišta ispred nje. Sedišta u vozovima nisu bila pravljena po meri domorodaca.
<BR>&nbsp;&nbsp;&nbsp;&nbsp;&nbsp;Ono što je posebno opčinjavalo Dajanu bila je činjenica da je Basen Helas bio okružen sa mnogo više podzemnih voda nego što je bilo predviđeno modelima. Ovo otkriće, načinjeno na terenu u poslednjoj deceniji, bilo je nadahnuće za najnoviji projekt i pretvorilo je hipotetičko more u blisku stvarnost. Takođe je primoralo areologe da razmotre teorijske modele rane istorije Marsa i nagnalo ljude da počnu da traže i druge velike kratere od udara na planeti; bile su poslate ekspedicije u Karitum i Nereidum Montes oko Argire, kao i u brda oko južnog Izidisa.
<BR>&nbsp;&nbsp;&nbsp;&nbsp;&nbsp;Istraživanja oko Helasa bila su pri kraju, i bilo pronađeno ukupno oko trideset miliona kubnih metara vode, mada su neki radioestezisti tvrdili da to ni izdaleka nije sve. "Može li se proceniti kada će biti gotovi?" upita Maja Dajanu, misleći na sve one zahteve za odobravanje sredstava koji su pristizali u njenu kancelariju.
<BR>&nbsp;&nbsp;&nbsp;&nbsp;&nbsp;Daja slegnu ramenima. "Posle nekog vremena počneš jednostavno da tražiš svuda."
<BR>&nbsp;&nbsp;&nbsp;&nbsp;&nbsp;"A samo dno basena? Da li je moguće da će nas potapanje sprečiti da dopremo do nekih tamošnjih akvifera?"
<BR>&nbsp;&nbsp;&nbsp;&nbsp;&nbsp;"Ne." Objasnila je Maji da u samom basenu gotovo da uopšte nema vode. Dno je bilo isušeno prilikom matičnog udara, i sada se sastojalo od kilometarskog sloja eolskih sedimenata, ispod koga se nalazila tvrda kora stopljenog kamenja nastala prilikom kratkih ali strahovitih pritisaka udara. Isti ovi pritisci načinili su duboke pukotine svuda oko ruba basena i omogućili oslobađanje neobično velikih količina gasova iz unutrašnjosti planete. Oslobođeni elementi potekli su uvis i ohladili se, a njihov vodeni deo sakupio se u tečnim akviferima i u brojnim zonama visoko zasićenog permafrosta.
<BR>&nbsp;&nbsp;&nbsp;&nbsp;&nbsp;"Bio je to jak udar", primeti Maja.
<BR>&nbsp;&nbsp;&nbsp;&nbsp;&nbsp;"Boga mi, jeste." Prema opštem pravilu, rekla je Dajana, udarna tela su jedna desetina veličine kratera koje su načinila (kao istorijske ličnosti, pomisli Maja); po tome je udarni planetezimal u ovom slučaju bio telo prečnika oko dve stotine kilometara koje je palo na prastari teren visokih kratera. Tragovi udara ukazivali su na to da je verovatno posredi bio običan asteroid, sastavljen uglavnom od ugljeničnog hondrita, sa dosta vode i nešto nikalskog gvožđa. Ulazna brzina bila mu je oko sedamdeset dve hiljada kilometara na sat, a udar je bio pod izvesnim uglom prema istoku, što je objašnjavalo veliku opustošenu oblast istočno od Helasa, kao i visoke, srazmerno pravilne koncentrične grebene Helespontus Montesa na zapadu.
<BR>&nbsp;&nbsp;&nbsp;&nbsp;&nbsp;Dajana joj je potom opisala još jedno pravilo koje joj je izazvalo asocijacije na istoriju ljudskog roda: što je veće udarno telo, manji je njegov deo koji preostane posle udara. Iako je gotovo svaka čestica ovog ovde isparila prilikom kataklizmičnog udara - osim malog gravitacionog bolida ispod kratera Gledhil, za koji su neki areolozi tvrdili da je tu gotovo sigurno posredi ukopani ostatak planetezimala, možda desetohiljaditi ili još manji deo prvobitnog tela, i da će im obezbediti sve potrebne količine gvožđa i nikla ako ikad odluče da kopaju za njim.
<BR>&nbsp;&nbsp;&nbsp;&nbsp;&nbsp;"Je li to izvodljivo?" upita Maja.
<BR>&nbsp;&nbsp;&nbsp;&nbsp;&nbsp;"Pa, baš i nije. Jeftinije je eksploatisati asteroide."
<BR>&nbsp;&nbsp;&nbsp;&nbsp;&nbsp;Što se i radi, pomisli Maja mračno. U poslednje vreme, pod vladajućim UNTA režimom, to je bila suština zatvorske kazne - godine u pojasu asteroida, provedene u radu u tesnom prostoru rudarskih brodova i robota. Ekonomično, po mišljenju Prelazne vlade. Zatvori su bili sigurni i donosili su zaradu.
<BR>&nbsp;&nbsp;&nbsp;&nbsp;&nbsp;Ali Dajana je i dalje bila obuzeta strahotnim nastankom basena. Udar je bio star oko tri i po milijarde godina, u vreme kada je litosfera planete bila tanja, a unutrašnjost toplija. Energija oslobođena prilikom udara teško se mogla zamisliti: ukupna količina energije koju je stvorilo čovečanstvo tokom svog postojanja bila je zanemarljiva u poređenju sa ovom. Ista takva bila je potonja vulkanska aktivnost. Helas je bio okružen nekolikim drevnim vulkanima, nastalim neposredno posle udara, među kojima su bili Australis Tolus na jugozapadu, Amfitrites Patera na jugu i Hadriaka Patera i Tirena Patera na severoistoku. U svakoj od ovih vulknaskih oblasti utvrđeno je postojanje akvifera sa tečnom vodom.
<BR>&nbsp;&nbsp;&nbsp;&nbsp;&nbsp;U davnoj prošlosti izlila su se dva ova akvifera, ostavivši na istočnoj padini bazena dve osobene krivudave doline koje je izdubila voda: Dao Valis, koja je počinjala na namreškanim padinama Hadriaka Patere, i malo južnije, povezan par dolina poznatih kao sistem Harmakis-Reul, koje su se pružale punih hiljadu kilometara. Akviferi na počecima ovih dolina napunili su se tokom eona posle izliva, pa su sada velike građevinske ekipe pokrile šatorom Dao i radile na Harmakis-Reulu, puštajući da voda iz akvifera teče niz dugačke, nastavljene kanjone do dna basena. Maja je bila posebno zainteresovana za ove nove, velike, nastanjive površine, a Dajana, koja ih je dobro poznavala, nameravala je da poseti neke prijatelje u Dau.
<BR>&nbsp;&nbsp;&nbsp;&nbsp;&nbsp;Voz je tokom celog prvog dana klizio severnim rubom Helasa, te se putnicima neprestano pružao pogled na led na dnu basena. Prošli su pored gradića nazvanog Sevastopolj na obronku brega, čiji su kameni zidovi bili firentinski žuti na svetlosti popodneva, da bi zatim stigli do Paklenih Dveri, naselja na donjem kraju Dao Valisa. Bilo je kasno popodne kada su izišle iz železničke stanice Paklenih Dveri i pogledale naniže na novo veliko naselje pod šatorom, smešteno ispod ogromnog nosećeg mosta. Most je nosio pistu voza i premošćavao Dao Valis ispred samog ulaza u kanjon, tako da su mu kule bile deset kilometara jedna od druge. Sa ivice kanjona pored mosta, gde se nalazila stanica, pružao se pogled kroz ulaz u kanjon na dno basena, prostrto ispod nabora čupavih, osunčanih oblaka. U drugom smeru video se strmi uski svet kanjona. Dok su silazile vijugavom ulicom od stepenica prema naselju, materijal novog šatora iznad kanjona bio je vidljiv samo kao izvesna crvena izmaglica na nebu predvečerja, posledica taloženja prašine. "Sutra ćemo poći uzvodno ivičnim putem", reče Dajana, "da pogledamo odozgo. Zatim ćemo se vratiti na dno kanjona, da vidiš kako je dole."
<BR>&nbsp;&nbsp;&nbsp;&nbsp;&nbsp;Spustile su se niz ulicu, koja je imala sedam stotina obeleženih stepenika. U centru Paklenih Dveri malo su prošetale i večerale, a onda su se ponovo popele do zgrade Dubokih Voda, koja se nalazila na zidu doline, odmah ispod mosta. Tamo su prenoćile, a ujutru su otišle do garaže pored železničke stanice i unajmile mali rover kompanije.
<BR>&nbsp;&nbsp;&nbsp;&nbsp;&nbsp;Dajana ih je povezla na severoistok, putem koji je išao naporedo sa ivicom kanjona i masivnim betonskim temeljima šatorske konstrukcije. Iako je materijal šatora bio providan do nevidljivosti, sama veličina krova činila ga je ogromnim teretom. Betonska masa temelja zaklanjala je vidik na kanjon ispod njih, te ga Maja uopšte nije videla sve do prvog vidikovca. Dajana je zaustavila rover na malom parkingu na širokoj platformi temelja, pa su stavile šlemove, izišle iz vozila i pošle uz drveno stepenište koje kao da se slobodno uspinjalo u nebo, da bi izbliza prvo postala vidljiva providna noseća greda od aerogela a odmah zatim slojevi šatora, rastegnuti sa svoje grede prema sledećoj, koja se nije mogla videti. Na vrhu stepeništa nalazila se mala, ograđena posmatračka platforma, odakle se pružao pogled na kanjon više kilometara uzvodno i nizvodno.
<BR>&nbsp;&nbsp;&nbsp;&nbsp;&nbsp;A tamo je zaista bilo vode; dnom Dao Valisa tekla je reka. Dno kanjona bilo je poprskano zelenilom, ili, tačnije, raznovrsnim zelenilom. Maja je prepoznala tamarisk, pamukovac, jasiku, čempres, sikamoru, patuljasti hrast, snežni bambus, kadulju - a potom, na strmom talusu i stenovitim padinama u podnožju zidova kanjona, više vrsta grmova i puzavica, i naravno oštriku, mahovinu i lišaje. I usred tog živopisnog arboretuma, reku.
<BR>&nbsp;&nbsp;&nbsp;&nbsp;&nbsp;Nije to bio plavi potok sa belim brzacima. Voda je u sporijim potezima mutna, boje rđe. U brzacima i vodopadima presijavala se svetlim prelivima ružičaste boje. Klasični tonovi Marsa, izazvani, po Dajaninim rečima, česticama prašine koje su lebdele u vodi poput glacijalnog mulja - kao i odraženom bojom neba; ono je tog dana bilo mutne slezove boje koja je oko zakriljenog Sunca, žutog kao tigrovo oko, prelazila u boju lavande.
<BR>&nbsp;&nbsp;&nbsp;&nbsp;&nbsp;Ali bez obzira na boju vode, bila je to prava reka, u pravoj rečnoj dolini, mestimično spora, mestimično brza, sa šljunčanim gazovima, peščanim sprudovima, rebrastim potesima, osipajućim limanskim ostrvima, ponekim velikim, dubokim, lenjim meandrom, brojnim brzacima i, dalje uzvodno, nekoliko manjih vodopada. Pod najvišim vodopadom videlo se kako ružičasta pena postaje gotovo bela, i te bele mrlje zatim su plovile nizvodno, da se zakače za stene ili grane koje su štrčale iz obale.
<BR>&nbsp;&nbsp;&nbsp;&nbsp;&nbsp;"Reka Dao", reče Dajana. "Ljudi koji žive ovde zovu je i Rubinska reka."
<BR>&nbsp;&nbsp;&nbsp;&nbsp;&nbsp;"Koliko ih ima ovde?"
<BR>&nbsp;&nbsp;&nbsp;&nbsp;&nbsp;"Nekoliko hiljada. Većina njih živi u blizini Paklenih Dveri. Uzvodno su porodična imanja i slično. I, naravno, vodocrpna stanica na vrhu kanjona, gde radi nekoliko stotina ljudi."
<BR>&nbsp;&nbsp;&nbsp;&nbsp;&nbsp;"Ovo je jedan od najvećih akvifera?"
<BR>&nbsp;&nbsp;&nbsp;&nbsp;&nbsp;"Jeste. Oko tri miliona kubnih metara vode. Stoga ga ispumpavamo brzinom protoka - uostalom, vidiš i sama. Oko sto hiljada kubnih metara godišnje."
<BR>&nbsp;&nbsp;&nbsp;&nbsp;&nbsp;"Znači, za trideset godina, zbogom reko?"
<BR>&nbsp;&nbsp;&nbsp;&nbsp;&nbsp;"Tako je. Mada bi mogli da vrate pumpama deo vode uzvodno kroz cev, i da je ponovo puste. Ili ko zna, ako atmosfera postane dovoljno zasićena vlagom, na padine Hadriake možda će pasti dovoljno snega da se napune potoci. Nivo vode u reci zavisiće u tom slučaju od godišnjeg doba, ali tako je sa svim rekama, zar ne?"
<BR>&nbsp;&nbsp;&nbsp;&nbsp;&nbsp;Maja je posmatrala prizor, koji ju je toliko podsećao na nešto iz mladosti, neku reku... gornji tok Rionija, u Gruziji? Kolorado, koji je videla kada je bila u Americi? Nije mogla da se seti. Bio je tako maglovit, čitav njen život. "Lepo je. I tako..." Zatresla je glavom; prizor je posedovao svojstvo koje nije pamtila od ranije, neku izdvojenost iz vremena, proročanski nagoveštaj daleke budućnosti.
<BR>&nbsp;&nbsp;&nbsp;&nbsp;&nbsp;"'Ajde da se odvezemo malo dalje, da vidimo Hadriaku."
<BR>&nbsp;&nbsp;&nbsp;&nbsp;&nbsp;Maja klimnu glavom, i vratiše se do vozila. Dok su se vozile uzbrdo, put se u nekoliko navrata uzdizao iznad temelja tako da se videlo dno kanjona, i Maja je zapazila da je malena reka nastavila da proseca put kroz stenje i rastinje. Ali Dajana je vozila dalje, a ona nije primetila tragove ljudskog boravka.
<BR>&nbsp;&nbsp;&nbsp;&nbsp;&nbsp;Na gornjem kraju pokrivenog kanjona nalazio se veliki betonski blok fizičkog postrojenja u kome su bili smešteni pogoni za razmenu gasova i crpna stanica. Na padini severno do stanice dizala se šuma vetrenjača, sa velikim propelerima koji su se polako okretali, usmereni na zapad. Iznad te šuma dizala se široka, niska kupa Hadriaka Patere, vulkana čije su padine bile neobično izbrazdane gustom mrežom kanala lave, gde su novi presecali stare. Kanali su sada bili ispunjeni zimskim snegom, ali ne i crne stene između njih, pometene jakim vetrovima koji su pratili snežne mećave. Ishod je bila ogromna crna kupa koja je štrčala u ranjeno nebo, išarana stotinama umršenih belih traka.
<BR>&nbsp;&nbsp;&nbsp;&nbsp;&nbsp;"Lep prizor", reče Maja. "Mogu li da ga vide sa dna kanjona?"
<BR>&nbsp;&nbsp;&nbsp;&nbsp;&nbsp;"Ne. Ali mnogi na ovom kraju kanjona ionako rade na rubu, kod bunara ili u centrali, tako da svaki dan imaju priliku da ga vide."
<BR>&nbsp;&nbsp;&nbsp;&nbsp;&nbsp;"Ovi naseljenici... ko su oni?"
<BR>&nbsp;&nbsp;&nbsp;&nbsp;&nbsp;"Hajde da odemo do njih, pa ćeš videti", reče Dajana. Maja klimnu glavom, uživajući u Majinom stilu, koji ju je pomalo podsećao na En. Sansei i jonsei bili su podjednako čudni za Maju, ali joj je Dajana bila mnogo bliža - verovatno iz ličnih razloga, ali je isto tako, u poređenju sa egzotičnijim vršnjacima i decom iz Zigota, bila dobrodošlo obična.
<BR>&nbsp;&nbsp;&nbsp;&nbsp;&nbsp;Dok ju je Maja posmatrala, misleći ovo, Dajana je vozila rover kroz kanjon, niz strmi drum, položen na džinovskoj drevnoj talusnoj padini tolusa blizu Daovog vrha. Bilo je to mesto gde se dogodio prvobitni izliv akvifera, ali je zemljište bilo tek neznatno krševito - samo titanske talusne padine, zanavek nagnute u ugao počinka.
<BR>&nbsp;&nbsp;&nbsp;&nbsp;&nbsp;Samo dno kanjona bilo je u osnovi ravno i glatko. Ubrzo su se našle na njemu, putem od regolita poprskanog vezivom. Drum je, tamo gde je to bilo moguće, pratio potok. Posle jedan sat vožnje prošle su pored zelene livade, ušuškane u dremljivi zavoj širokog meandra. U sredini ove livade, u gaju pinjonskih borova i jasika, skutrio se grozd niskih krovova od šindre, sa tankim pramenom dima koji se dizao iz usamljenog dimnjaka.
<BR>&nbsp;&nbsp;&nbsp;&nbsp;&nbsp;Maja je zurila u naseobinu (obori i pašnjaci, dvorište za kamion, ambar, kućice za pčele), diveći se njenoj lepoti, arhaičnoj celovitosti, prividnoj izdvojenosti iz velikog pustinjskog platoa crvene stene iznad kanjona - izdvojenosti iz svega spoljašnjeg, zapravo, iz istorije, i samog Vremena. Mezokozm. O čemu li misle u tim kućicama na Marsu i na Zemlji, planetama bremenitim tolikom nesrećom? Zašto bi ih bila briga za to?
<BR>&nbsp;&nbsp;&nbsp;&nbsp;&nbsp;Dajana zaustavi vozilo, a iz kuća iziđe nekoliko ljudi i pođe preko livade da vidi ko su posetioci. Pritisak pod šatorom bio je 500 milibara, dovoljan da pomogne u nošenju tereta materijala kupole, jer je prosečan atmosferski pritisak sada bio oko 250 milibara. Maja zato otvori komoru rovera, i iziđe bez šlema, osećajući se neodeveno i nelagodno.
<BR>&nbsp;&nbsp;&nbsp;&nbsp;&nbsp;Ovi naseljenici listom su bili mladi domoroci. Većina ih je došla u poslednjih nekoliko godina iz Barouza i Elizijuma. Rekli su im da u dolini živi i izvestan broj Zemljana - ne mnogo njih, ali je Praksis imao program naseljavanja grupa iz manjih zemalja, pa su u dolini nedavno pozdravili dolazak Švajcaraca, Grka i Navaho Indijanaca, a dole u blizini Paklenih Dveri postojalo je rusko naselje. Stoga se u dolini moglo čuti nekoliko jezika, ali je engleski bio lingua franca, i govorni jezik gotovo svih domorodaca. Njihov engleski imao je naglaske koje Maja nikad ranije nije čula, kao i neobične greške u gramatici, bar za njeno uho; recimo, gotovo svaki glagol posle prvog bio je u sadašnjem vremenu. "Sišli smo nizvodno i videli neke Švajcarce kako rade na reci. Učvršćuju obalu na nekim mestima, biljem ili stenama. Kažu da će za nekoliko godina korito biti dovoljno isprano da se izbistri voda."
<BR>&nbsp;&nbsp;&nbsp;&nbsp;&nbsp;Maja reče: "I tada će biti boje litica i neba."
<BR>&nbsp;&nbsp;&nbsp;&nbsp;&nbsp;"Pa da, naravno. Ali čista voda ipak bolje izgleda nego muljevita."
<BR>&nbsp;&nbsp;&nbsp;&nbsp;&nbsp;"Otkud znate?" upita Maja.
<BR>&nbsp;&nbsp;&nbsp;&nbsp;&nbsp;Oni zažmiriše i namrštiše se, zamišljeni. "Pa, po tome kako ti izgleda na dlanu, a?"
<BR>&nbsp;&nbsp;&nbsp;&nbsp;&nbsp;Maja se osmehnu. "Divno je imati toliko prostora. Neverovatno koliku površinu danas mogu da stave pod krov, zar ne?"
<BR>&nbsp;&nbsp;&nbsp;&nbsp;&nbsp;Oni slegoše ramenima, kao da o tome nisu razmišljali na taj način. Jedan od njih reče: "U stvari, jedva čekamo dan kada će skinuti krov. Nedostaju nam kiša i vetar."
<BR>&nbsp;&nbsp;&nbsp;&nbsp;&nbsp;"Kako to znate?"
<BR>&nbsp;&nbsp;&nbsp;&nbsp;&nbsp;Znali su.
<BR>&nbsp;&nbsp;&nbsp;&nbsp;&nbsp;Ona i Dajana odvezoše se dalje, prolazeći kraj mnogih zaselaka. Usamljene farme. Pašnjaci za ovce. Vinogradi. Voćnjaci. Obrađena polja. Velike, zelenilom ispunjene staklene bašte, osvetljene poput laboratorija. Jednom im je ispred vozila kojot pretrčao put. Potom je Dajana na visokoj, maloj tratini ispod talusne padine ugledala mrkog medveda, a nešto kasnije i divlje ovce. Na otvorenim pijacama u seocima ljudi su trgovali hranom i alatom, i razgovarali o svakodnevnim stvarima. Nisu pratili vesti sa Zemlje, i Maji su izgledali neprirodno ravnodušni po tom pitanju. Svi osim male zajednice Rusa, čiji je ruski, iako iskvaren, Maji poterao suze na oči, kada su je obavestili da se na Zemlji sve raspada. Kao i obično. Bili su prezadovoljni svojim životom u kanjonu.
<BR>&nbsp;&nbsp;&nbsp;&nbsp;&nbsp;U jednom od zaselaka obrele su usred pijačnog dana, i tamo je među svetinom bio Nirgal, grizući jabuku i živo klimajući glavom na nešto što su mu govorili. Ugledao je Maju i Dajanu kako izlaze iz vozila, dojurio do njih i zagrlio Maju, podigavši je se zemlje. "Majo, otkud ti ovde?"
<BR>&nbsp;&nbsp;&nbsp;&nbsp;&nbsp;"U obilasku sam, a dolazim iz Odese. Ovo je Dajana, Polova kćer. Šta ti radiš ovde?"
<BR>&nbsp;&nbsp;&nbsp;&nbsp;&nbsp;"Oh, navratio sam u dolinu. Imaju neke probleme sa sastavom tla, pa pokušavam da pomognem."
<BR>&nbsp;&nbsp;&nbsp;&nbsp;&nbsp;"Kaži mi o čemu je reč."
<BR>&nbsp;&nbsp;&nbsp;&nbsp;&nbsp;Nirgal je bio ekološki inženjer, i činilo se da je nasledio nešto od Hirokinog dara. Mezokozm doline bio je srazmerno mlad, i još su posvuda sadili mladice, i iako je zemlja bila obogaćena, nedostatak azota i kalijuma ugrožavao je mnoge biljke. Dok su šetali po pijaci, Nirgal je raspravljao o ovome i pokazivao lokalne proizvode i uvezenu robu, opisujući ekonomiju doline.
<BR>&nbsp;&nbsp;&nbsp;&nbsp;&nbsp;"Ovde, dakle, nisu samodovoljni?" upita Maja.
<BR>&nbsp;&nbsp;&nbsp;&nbsp;&nbsp;"Ne, nisu. Daleko od toga. Ali uzgajaju dosta svoje hrane i razmenjuju je za ono što nemaju, ili poklanjaju."
<BR>&nbsp;&nbsp;&nbsp;&nbsp;&nbsp;Činilo se da je uporedo radio i na eko-ekonomiji. A ovde je već stekao brojne prijatelje; ljudi su neprestano dolazili da ga zagrle, i pošto je jednom rukom obgrlio Maju, bila je uvučena u te zagrljaje, da bi potom bila predstavljena svakom od tih mladih domorodaca, koji su se očigledno radovali ponovnom susretu sa Nirgalom. Svima je zapamtio imena i svakog je pitao kako je, i nije prestajao da postavlja pitanja dok su išli dalje kroz pijacu, pored tezgi sa hlebom ili povrćem, vreća sa ječmom i đubrivom, košara sa bobicama i šljivama, sve dok to nije postala povorka, pokretno veselje, koje se konačno zaustavilo pored dugačkih stolova od borovine ispred krčme. Nirgal je držao Maju pored sebe do kraja popodneva, tako da je mogla da posmatra sva ta mlada lica, opuštena i srećna, svesna koliko je Nirgal sličan Džonu - kako mu se ljudi otvaraju, a zatim jedni prema drugima - svaka takva prilika pretvarala se u svetkovinu, oplemenjena njegovim duhom. Nalivali su jedni drugima piće, Maju su obilato pogostili hranom, 'domaće, sve domaće', razgovarali su međusobno na brzom marsovskom engleskom, tračareći i iskazujući svoja nadanja. Ne, Nirgal je zaista bio izuzetan mladić, čudak poput Hiroko i u isto vreme potpuno normalan. Dajana je, opet, izgledala naprosto prikačena sa njegove druge strane, i činilo se da mnoge druge mlade žene oko njih žale što nisu na njenom mestu, ili Majinom. Možda zato što su već bile, u nekoj prethodnoj prilici. Pa, uloga babuške imala je i određene prednosti. Bilo joj je dozvoljeno da ga slobodno mazi, njima pred nosom, na šta se on samo cerio. Da, u njemu je bilo nečeg privlačnog: oštro ocrtana vilica, pokretna, izražajna usta, široko postavljene, smeđe, pomalo kose oči, guste obrve, nezaglađena crna kosa, dugačko, vitko telo, iako nije bio visok kao neki od njih. Ništa izuzetno. Bilo je to prevashodno njegovo držanje, srdačno, radoznalo i sklono veselju.
<BR>&nbsp;&nbsp;&nbsp;&nbsp;&nbsp;"A politika?" upitala ga je kasnije te večeri, kada su išetali iz sela do potoka. "Šta im govoriš?"
<BR>&nbsp;&nbsp;&nbsp;&nbsp;&nbsp;"Koristim dokument iz Dorsa Brevije. Mišljenja sam da bi trebalo odmah da ga primenimo, u svakodnevnom životu. Znaš, većina ljudi u ovoj dolini izišli su iz službene mreže, i žive u alternativnoj ekonomiji."
<BR>&nbsp;&nbsp;&nbsp;&nbsp;&nbsp;"Primetila sam. To je jedna od stvari koje su me dovele ovamo."
<BR>&nbsp;&nbsp;&nbsp;&nbsp;&nbsp;"Ja', pa, vidiš kako je. Sansei i jonsei su zadovoljni. Smatraju da žive u sistemu domaće izrade."
<BR>&nbsp;&nbsp;&nbsp;&nbsp;&nbsp;"Pitanje je šta misli UNTA."
<BR>&nbsp;&nbsp;&nbsp;&nbsp;&nbsp;"Šta oni tu mogu? Po onome što sam video, mislim da ih nije briga." Neprestano je putovao, već godinama, i video je veliki deo Marsa - mnogo više nego Maja, u stvari. "Neprimetni smo, i ne izgledamo im kao pretnja. Zato nas ostavljaju na miru. Mislim da nemaju pojma ni gde nas sve i koliko ima."
<BR>&nbsp;&nbsp;&nbsp;&nbsp;&nbsp;Maja sumnjičavo zavrte glavom. Stajali su na obali potoka, koji je na tom mestu bučno grgotao preko plićaka, odražavajući svetlost zvezda sa ljubičaste noćne površine. "Tako je mutan", reče Nirgal.
<BR>&nbsp;&nbsp;&nbsp;&nbsp;&nbsp;"Kako se zovete?" upita ona.
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"To je neka vrsta političke stranke, Nirgale, ili društvenog pokreta. Morate ga nekako zvati."
<BR>&nbsp;&nbsp;&nbsp;&nbsp;&nbsp;"A. Pa, neki nas zovu bunovcima, ili krilom PrvoMarsa. Mislim da nijedno nije tačno. Ja sam nemam naziv za to. Možda Ka. Ili Slobodni Mars. To nam je neka vrsta međusobnog pozdrava. Glagol, imenica, šta je već. Slobodni Mars."
<BR>&nbsp;&nbsp;&nbsp;&nbsp;&nbsp;"Hmm", reče Maja, osećajući hladan i vlažan vetar na obrazima i Nirgalovu ruku oko struka. Alternativna ekonomija, koja dejstvuje bez pravila ili zakona, jeste primamljiva, ali i opasna; lako se može pretvoriti u crnu ekonomiju kojom caruju kriminalci, i ovakvo idealističko selo ne bi ništa moglo da učini protiv toga. Stoga, kao zamena za Prelaznu vladu, izgleda pomalo neostvarivo, zaključila je.
<BR>&nbsp;&nbsp;&nbsp;&nbsp;&nbsp;Ali kada je svoje sumnje izrazila Nirgalu, složio se s njom. "Ne smatram ovo poslednjim korakom. Ali verujem da pomaže. Toliko možemo za sad. A kad dođe vreme..."
<BR>&nbsp;&nbsp;&nbsp;&nbsp;&nbsp;Maja klimnu glavom u tami. Ovo je drugi Kreš Krešent, pade joj na pamet. Vratiše se zajedno u selo, gde je slavlje još trajalo. Najmanje pet mladih žena poče da se bore da ostanu kraj njega na kraju večeri, i Maja ih napusti i pođe na spavanje, uz smeh koji je bio samo neznatno gorak (da je mlađa, nijedna od njih ne bi imala priliku).
<BR>
<BR>&nbsp;&nbsp;&nbsp;&nbsp;&nbsp;Posle dva dana vožnje nizvodno od sela i pijace, i dalje četrdeset kilometara od Paklenih Dveri, stigoše do okuke u kanjonu, odakle su mogle da ga sagledaju čitavom dužinom, sve do kula visećeg železničkog mosta. Podseća na nešto sa nekog tuđinskog sveta, sa potpuno nepoznatom tehnologijom. Kule su bile visoke šest stotina metara, i udaljene deset kilometara jedan od druge - zaista divovski most, pored koga su Paklene Dveri izgledale patuljasto, iako im je trebalo čitav sat da se nađu iza horizonta, ali su i posle toga bile vidljive, od ruba naniže; zgrade su se prosipale nizbrdo poput nekog dramatičnog priobalnog mesta u Španiji ili Portugaliji - a ipak u senci ogromnog mosta. Jeste, bio je ogroman - ali je u Planiciji ipak bilo dvostruko većih mostova i, uz neprestana poboljšanja materijala, tome se nije video kraj. Ugljenično mikrocevno vlakno za kabl novog lifta imalo je otpornost koja je bila prevelika čak i za njegove potrebe, i od njega je na površini bilo moguće sagraditi mostove neograničenih razmera; govorilo se o premošćavanju Marinerisa i kružile su šale o uvođenju kablovskih vozila između prinčevskih vulkana na Tarzisu, da bi ljudi bili pošteđeni spuštanja u dubinu od petnaest kilometara između tri vrha.
<BR>&nbsp;&nbsp;&nbsp;&nbsp;&nbsp;Po povratku u Paklene Dveri, Maja i Dajana vratile su vozilo u garažu i počastile se obilnom večerom u restoranu na sredini zida doline, ispod mosta. Dajana je posle toga izrazila želju da vidi neke prijatelje, pa se Maja pozdravila s njom i otišla do ureda Dubokih Voda, a zatim u svoju sobu. Ali se iza staklenih vrata njene sobe, iznad malog balkona, preko zvezda pružao veliki luk mosta i podsećao je na kanjon reke Dao i njegove žitelje, kao i na crnu kupu Hadriake ispruganu snegom ispunjenim kanalima, te dugo nije mogla da zaspi. Izišla je na balkon i sela na stolicu, umotana u ćebe, i ostala tako dobar deo noći, posmatrajući pozadinu džinovskog mosta i razmišljajući o Nirgalu i mladim domorocima.
<BR>
<BR>&nbsp;&nbsp;&nbsp;&nbsp;&nbsp;Sledećeg jutra trebalo je da se ukrcaju u voz oko Helasa, ali je Maja zamolila Dajanu da je odveze do dna basena, da sama pogleda šta se dešava sa vodom koja je priticala iz reke Dao. Dajana joj je rado ispunila želju.
<BR>&nbsp;&nbsp;&nbsp;&nbsp;&nbsp;Reka se u donjem delu grada ulivala u uski rezervoar sa debelom betonskom branom i pumpom, smešten uz sam zid šatora. Izvan šatora, voda je tekla preko basena kroz cevovod sa debelom izolacijom, postavljen na stubove visoke tri metra. Cevovod se pružao niz široku, blagu istočnu padinu basena, i one su ga pratile u roveru kompanije, sve dok osute litice Paklenih Dveri nisu nestale iza niskih dina obzorja iza njih. Kule mosta ostale su vidljive i jedan sat kasnije, izvirujući iza horizonta.
<BR>&nbsp;&nbsp;&nbsp;&nbsp;&nbsp;Nekoliko kilometara dalje, cevovod je izbijao na crvenkasto polje ispucalog leda, neku vrstu lednika, koji se širio levo i desno preko ravnice dokle im je dopirao pogled. Bila je to, zapravo, trenutna obala njihovog mora, ili bar jedan njen isečak, zamrznut u mestu. Cevovod se izvesnom dužinom pružao preko leda, da bi zatim zaronio u njega, nekoliko kilometara od linije obale.
<BR>&nbsp;&nbsp;&nbsp;&nbsp;&nbsp;Iz leda je štrčao mali, gotovo potopljeni prsten kratera nalik na dvostruko kružno poluostrvo, i Dajana je popela rover na jedno od poluostrva i vozila dokle god je to bilo moguće. Vidljivi svet ispred njih bio je potpuno pokriven ledom; iza njih se dizala peščana padina. "Ovaj deo se pruža daleko napolje", reče Dajana. "Pogledaj tamo..." Pokazala je na srebro koje je svetlucalo na zapadnom obzorju.
<BR>&nbsp;&nbsp;&nbsp;&nbsp;&nbsp;Maja uze dvogled sa platforme iznad komandne ploče. Na horizontu je opazila nešto što je izgledalo kao severna ivica leda, odakle su se ponovo uzdizale dine. Ledena masa na rubu tada se obruši kao što se grenlandski glečer obrušava u more, ali se, umesto da se istopi, razlomi na stotine belih krhotina. Onda se izli voda, mrka poput Rubinske reke na pesku. Ispred plime se podiže prašina i pojuri na jug. Ivice novog toka se zabeleše, ali Maja vide da to nije ni upola brzo kao što se ledila bujica u Marinerisu šezdeset prve. Ostala je tečna, gotovo bez imalo ledene pare, minutima, tamo na otvorenom! Da, svet je zaista bio topliji, a atmosfera gušća; ovde dole u basenu pela se do 260 milibara, a spoljnja temperatura trenutno je iznosila 271 stepen Kelvina. Sasvim prijatno! Osmatrajući površinu leda, opazila je da je išarana brojnim belim barama otopljene vode koja se ponovo zaledila.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
