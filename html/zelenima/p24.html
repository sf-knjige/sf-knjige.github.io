<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Šesti deo: TARIKVAT
<P>&nbsp;&nbsp;&nbsp;&nbsp;&nbsp;Veliki Čovek stigao je sa velike planete. Bio je putnik-namernik na Marsu baš kao i Pol Banjan, koji je prolazio tuda i zastao da malo pogleda; zatekao se na planeti baš kada je Pol Banjan svratio, pa je tako došlo do makljaže. Znate da je u toj tuči pobedio Veliki Čovek. Ali sad kad su Pol Banjan i njegov plavi vo Bejb bili mrtvi, nije bilo nikoga s kim bi popričao, a Mars je za Velikog Čoveka bio kao da živi na košarkaškoj lopti. Zato je neko vreme lutao okolo i rušio sve oko sebe, pokušavajući da načini stvari po svojoj meri, a onda je digao ruke od svega i otišao.
<BR>&nbsp;&nbsp;&nbsp;&nbsp;&nbsp;Posle toga, sve bakterije u Polu Banjanu i njegovom volu Bejbu napustile su njihova tela i počele da kruže u toploj vodi koja je ležala na steni, duboko pod zemljom. Jele su metan i vodonikov sulfid, i trpele težinu od milijardi tona kamena, kao da žive na neutronskoj planeti. Njihovi hromozomi počeli su da se dele, u mutaciji za mutacijom, i sa brzinom razmnožavanja od deset pokolenja na dan nije trebalo dugo da dobri, stari opstanak najjačih dovrši prirodni odabir. U međuvremenu prođoše milijarde godina. Uskoro je nastala čitava istorija podmarsovske evolucije, ispisana u seobi kroz pukotine u regolitu i prostore između zrnaca peska, sve do hladnog pustinjskog Sunca. Stvorenja svakojake vrste - ali sva sićušna. Samo je za takva bilo mesta u podzemlju, znate, i do trenutka kada su izbila na površinu već su bili stvoreni neki obrasci. A gore i nije bilo mnogo toga što bi ohrabrilo rast. Tako se obrazovala potpuna čazmoendolitička biosfera, u kojoj je sve bilo minijaturno. Njihovi kitovi bili su veličine jednodnevnog punoglavca, njihove sekvoje bile su kao lišaj-parožnjak, i tako redom. Odnos jedan prema stotinu, prema kome su sve stvari na Marsu bile sto puta veće od svojih parnjaka na Zemlji, u ovom slučaju kao da se konačno obrnuo.
<BR>&nbsp;&nbsp;&nbsp;&nbsp;&nbsp;I tako je njihova evolucija stvorila male crvene ljude. Oni su kao mi - ili podsećaju na nas kada ih vidimo. Ako dobro osmotrite nekog od njih, videćete da liči na sićušnog, uspravnog salamandera, tamnocrvenog, iako mu koža po svemu sudeći ima neke odlike kameleona, i obično su iste boje kao kamenje oko njih. Dakle, ako stvarno dobro osmotrite nekog od njih, primetićete da mu koža podseća na pločasti lišaj pomešan sa zrncima peska, i da su mu oči kao rubini. Prizor je čudesan, ali se ne radujte previše, jer, u stvari, nikada nećete dobro osmotriti nekog od njih. To je jednostavno preteško postići. Kada stoje mirno, ne vidimo ih. Ne bismo ih uopšte ni videli, da se neki od njih ponekad ne osmele, uvereni da mogu po volji da se ukipe i nestanu, pa uzmu da nam skaču u krajičku oka, tek da bi nas izluđivali. Vi to opazite, ali oni prestanu da se kreću čim skrenete pogled, i nema izgleda da ih ponovo ugledate.
<BR>&nbsp;&nbsp;&nbsp;&nbsp;&nbsp;Oni žive svuda, uključujući sve naše prostorije. Obično ih ima nekoliko u svakoj gomilici prašine u uglovima. A ko od nas može da kaže da nema bar male prašine u uglovima? Niko, mislim. Predstavlja dobro abrazivno sredstvo kada uzmete da ribate, zar ne? Da, kad dođe taj dan, mali crveni narod mora da spasava glave. Prava pošast za njih. Tada misle da smo ogromni, sumanuti idioti koji s vremena na vreme dobiju napad i počnu da divljaju.
<BR>&nbsp;&nbsp;&nbsp;&nbsp;&nbsp;Jeste, istina je da je prvi čovek koji je video mali crveni narod bio Džon Bun. Šta ste drugo očekivali? Video ih je svega nekoliko sati pošto je kročio na planetu. Kasnije je naučio da ih prepozna i kada stoje mirno, i tada je počeo da razgovara sa onima koje bi primetio u sobi, sve dok konačno nisu popustili i odgovorili mu. Svako je naučio jezik onog drugog, i dan-danas možete čuti male crvene kako koriste raznorazne bunizme u svom engleskom. Na kraju je čitava družina putovala sa Bunom kud god bi ovaj pošao. Voleli su da putuju, a Džon nikada nije bio posebno uredna osoba, pa su uvek imali svoja mesta. Da, bilo ih je nekoliko stotina u Nikoziji, one noći kad je ubijen. I to je prava istina o smrti onih Arapa kasnije te noći - stigla ih je čitava horda malih crvenih. Jezivo.
<BR>
<BR>&nbsp;&nbsp;&nbsp;&nbsp;&nbsp;Sve u svemu, bili su prijatelji Džona Buna, i tugovali su kao i mi kada je ubijen. Posle njega niko više nije znao njihov jezik, niti ih je tako dobro poznavao. Da, Džon je prvi počeo da priča priče o njima. Veliki deo onoga što znamo o njima potiče od njega, zbog njihovog posebnog odnosa. Jeste, kažu da preterana upotreba omegendorfa izaziva pojavu mutnih crvenih tačaka na ivicama vidokruga. Zašto pitate?
<BR>&nbsp;&nbsp;&nbsp;&nbsp;&nbsp;Posle Džonove smrti mali crveni ljudi nastavili su da žive sa nama, pritajeni, posmatrajući nas rubinskim očima, pokušavajući da procene kakvi smo i zašto radimo to što radimo. I kako da se odnose prema nama, da bi dobili ono što žele - to jest, sagovornike i prijatelje, koji ih neće pomesti svakih nekoliko meseci, ili rušiti planetu. Zato nas posmatraju. Čitavi karavanski gradovi nose mali crveni narod okolo sa nama. A oni se spremaju da nam se ponovo obrate. Procenjuju ko bi bio pravi čovek za to. Pitaju se, koji od ovih idiotskih džinova zna za Ka?
<BR>&nbsp;&nbsp;&nbsp;&nbsp;&nbsp;Jeste, tako oni zovu Mars. Zovu ga Ka. Arapima se dopada ta činjenica zato što se Mars na arapskom zove Kvahira, kao i Japancima, jer se Mars na njihovom jeziku zove Kasei. U stvari, većina zemaljskih imena za Mars ima negde u sebi zvuk ka - a neka narečja malih crvenih zovu ga i m'kah, gde je dodat glas koji se nalazi u mnogim drugim zemaljskim imenima za Mars. Moguće je da su mali crveni nekada imali svemirski program, da su došli na Zemlju i postali naše vile i vilenjaci i uopšte mali narod, i da su tada rekli nekim ljudima odakle su došli, i dali nam ime. S druge strane, može biti da sama planeta sugeriše zvuk na neki hipnotički način koji utiče na sve posmatrače, bilo da stoje na njemu ili ga vide kao crvenu zvezdu na nebu. Ne znam, možda je za sve kriva njegova boja. Ka.
<BR>&nbsp;&nbsp;&nbsp;&nbsp;&nbsp;I tako nas ka posmatraju, i pitaju se: ko poznaje Ka? Ko provodi vreme sa Ka, i voli da dodiruje Ka, i hoda unaokolo po Ka, i pušta da ga Ka prožme, i ne dira prašinu u svom stanu? Jer, to su ljudi kojima ćemo se obratiti. Uskoro ćemo se pokazati, kažu oni, svima onima koji su kao Ka. I kada se to dogodi, budite spremni. Doći ćemo vam sa planom. Nastupiće čas da se sve ostavi i iziđe na ulice, u novi svet. Nastupiće čas da se oslobodi Ka.
<BR>&nbsp;&nbsp;&nbsp;&nbsp;&nbsp;Vozili su se na jug u tišini, a vozilo se ljuljalo pod udarima vetra. Prolazili su sati, a od Maje i Mišela ni glasa; bili su ugovorili kratke radio-signale, veoma slične statičkom šumu izazvanom udarom munje, po jedan za uspeh i neuspeh. Ali radio je samo šištao, jedva čujno u urlanju vetra. Nirgala je obuzimala sve veća briga; činilo se da se njihovim drugovima desila neka nesreća tamo na spoljnjoj obali, i sećajući se kakvu su noć proveli - očajničko posrtanje kroz zavijajuću tamu, materijal nošen vetrom, divlja pucnjava ljudi u razorenim šatorima - izgledi su bili crni. Čitav plan sada je izgledao bezumno, i Nirgal se pitao o ispravnosti Kojotove odluke (Kojot je sada proučavao ekran svoje VI, mrmljajući nešto za sebe, ljuljajući se na oguljenim potkolenicama)... naravno, ostali su se odmah složili s njim, među njima i Nirgal, a Maja i Spenser pomogli su da se razradi plan, kao i Crveni iz Maroetisa. Niko nije očekivao da će katabatički uragan biti tako razoran. Ali Kojotova reč bila je, bez sumnje, presudna. A sada je delovao rastresenije nego ikada, besan, zabrinut i uplašen.
<BR>&nbsp;&nbsp;&nbsp;&nbsp;&nbsp;Tada radio zakrča, baš kada su u blizini udarile dve munje, poruku koja odmah bi dešifrovana. Uspeh. Uspeh. Pronašli su Saksa, tamo na spoljnjoj obali i izvukli ga.
<BR>&nbsp;&nbsp;&nbsp;&nbsp;&nbsp;Raspoloženje u vozilu u trenu pređe iz očaja u oduševljenje. Nastadoše neartikulisana vika, smeh i grljenje; Nirgal i Kasei lili su suze radosti i olakšanja, a Art, koji je za vreme upada ostao u vozilu, a zatim se ponudio da vozi okolo i da ih skuplja iz crnog vetra, poče da ih pljeska po leđima, obarajući ih po kabini i galameći: "Dobar posao! Dobar posao!"
<BR>&nbsp;&nbsp;&nbsp;&nbsp;&nbsp;Nakljukan lekovima protiv bolova, Kojot se smejao svojim sumanutim smehom. Nirgal je osećao fizičku lakoću, kao da mu je spao pritisak sile teže sa grudi. Onolika naprezanja, strah, briga - a sada i radost - ošamućen od svega toga, bio je svestan da proživljava trenutke koji ostaju zauvek urezani u umu, retke trenutke, sada razbuktale u njemu kao baklja, u kojima je stvarnost šokantno stvarna. Istu golu vatru video je na licima svojih saputnika; bili su kao životinje ozarene svešću.
<BR>
<BR>&nbsp;&nbsp;&nbsp;&nbsp;&nbsp;Crveni su pošli na sever, u svoje skrovište u Mareotisu. Kojot je vozio pravo na jug, na sastanak sa Majom i Mišelom. Sreli su se u mutno jutro boje čokoade, visoko u Ponoru Ehus. Grupa iz vozila sa unutrašnje obale žurno je pretrčala u Mišelov i Majin rover, spremna za novo slavlje. Nirgal je požurio kroz komoru i stisnuo desnicu Spenseru, niskom, tihom muškarcu okruglog lica, kome su se tresle ruke. Ipak je pomno osmotrio Nirgala. "Drago mi je što smo se upoznali", reče. "Čuo sam dosta toga o tebi."
<BR>&nbsp;&nbsp;&nbsp;&nbsp;&nbsp;"Sve je išlo kao po loju", reče Kojot, na šta se Kasei, Art i Nirgal glasno pobuniše. Zapravo su jedva izvukli žive glave; morali su da puze duž unutrašnje obale da bi izbegli tajfun i izbezumljene policajce u šatoru, tražeći vozilo dok je Art tražio njih...
<BR>&nbsp;&nbsp;&nbsp;&nbsp;&nbsp;Majin smrknuti pogled prekrati veselje. U stvari, posle početne radosti zbog ponovnog okupljanja, svima je postalo jasno da u njenom vozilu stvari ne stoje tako dobro. Za Saksa je spas možda došao prekasno. Mučili su ga, kratko ih obavesti Maja. Pošto je bio bez svesti, nije se moglo odrediti koliko su teške njegove povrede.
<BR>&nbsp;&nbsp;&nbsp;&nbsp;&nbsp;Nirgal ode u dno kabine da ga vidi. Saks je besvesno ležao na kauču, i bilo je strašno pogledati njegovo razbijeno lice. Mišel im priđe i sede, ošamućen od udarca u glavu. Maja i Spenser kao da su bili u nekakvoj zavadi, nisu govorili kakvoj, ali su izbegavali da se pogledaju i da progovore jedno s drugim. Maja je bila u primetno lošem raspoloženju; Nirgal je poznavao taj njen izraz iz detinjstva, iako je ovaj bio gori: lice joj je bilo tvrdo, a usta kao nadole okrenut srp.
<BR>&nbsp;&nbsp;&nbsp;&nbsp;&nbsp;"Ubila sam Filis", reče ona Kojotu.
<BR>&nbsp;&nbsp;&nbsp;&nbsp;&nbsp;Nastade muk. Nirgalu se ohladiše ruke. Odjednom postade svestan, pogledavši ostale, da su svi zbunjeni. Bila je to jedina žena među njima koja je ubila nekoga, i na trenutak su svi osetili u tome nešto neprirodno, uključujući i Maju, koja se prezrivo uspravi na njihovo mekuštvo. Nirgal im je video na licima da to nije ništa svesno ili razumno, već pre nagonsko, biološko. Maja ih je zbog toga još upornije streljala pogledom, rugajući se njihovom užasu, zureći u njih sa tuđinskom netrpeljivošću orla.
<BR>&nbsp;&nbsp;&nbsp;&nbsp;&nbsp;Kojot joj priđe, pope se na prste i poljubi je u obraz, spremno dočekavši njen mrki pogled. "Dobro si uradila", reče on, položivši joj ruku na mišicu. "Spasila si Saksa."
<BR>&nbsp;&nbsp;&nbsp;&nbsp;&nbsp;Maja otrese njegovu ruku i reče: "Uništili smo mašinu na koju su bili priključili Saksa. Ne znam da li smo uspeli da uništimo podatke. Verovatno ne. Oni sad znaju da je bio kod njih, i da ga je neko oteo. Zato nema razloga da slavimo. Ustremiće se na nas svime što imaju."
<BR>&nbsp;&nbsp;&nbsp;&nbsp;&nbsp;"Mislim da nisu tako dobro organizovani", primeti Art.
<BR>&nbsp;&nbsp;&nbsp;&nbsp;&nbsp;"Ti da ćutiš", naredi mu Maja.
<BR>&nbsp;&nbsp;&nbsp;&nbsp;&nbsp;"Dobro, u redu, ali znate, sad kad znaju za vas, ne morate više toliko da se krijete, je li?"
<BR>&nbsp;&nbsp;&nbsp;&nbsp;&nbsp;"Opet stara pesma", progunđa Kojot.
<BR>&nbsp;&nbsp;&nbsp;&nbsp;&nbsp;Ceo taj dan vozili su se na jug, jer je prašina katabatičke oluje bila dovoljna da ih sakrije od satelitskih kamera. Napetost nije popustila; Maja je bila u najcrnjoj pomami, i nije se moglo ragovarati s njom. Mišel je postupao s njom kao sa nedetoniranom bombom, trudeći se da joj održi pažnju na praktičnim pitanjima trenutka, da bi joj pružio priliku da zaboravi strašnu noć iza njih. Ali to nije bilo lako postići, sa Saksom koji je ležao bez svesti na kauču u putničkoj kabini, sličan rakunu sa svim onim modricama. Nirgal je satima sedeo pored njega, sa rukom na njegovim rebrima ili na čelu. Bilo je to manje ili više sve što se moglo učiniti. Čak i da nije bio onako crn oko očiju, malo bi podsećao na onog Saksa Rasela koga je Nirgal poznavao kao dete. Od tragova mučenja koja je pretrpeo Nirgalu se prevrtao želudac, jer su bili nesumnjiv dokaz da imaju smrtne neprijatelje na svetu. Bilo je to nešto u šta poslednjih nekoliko godina nije bio siguran, pa je pogled na Saksa bio mučan i zastrašujući - ne samo da su imali neprijatelje, već su to bili ljudi spremni da rade ovakve stvari, ljudi koji su ih od postanka čovečanstva neprestano radili, potvrđujuđi sve one priče u koje je bilo teško verovati. A Saks je bio samo jedna od nebrojenih žrtava.
<BR>&nbsp;&nbsp;&nbsp;&nbsp;&nbsp;Saks je spavao, okrećući glavu sa jedne na drugu stranu. "Daću mu dozu pandorfa", reče Mišel. "Njemu i sebi."
<BR>&nbsp;&nbsp;&nbsp;&nbsp;&nbsp;"Nešto mu nije u redu sa plućima", reče Nirgal.
<BR>&nbsp;&nbsp;&nbsp;&nbsp;&nbsp;"Je li?" Mišel položi uho na Saksove grudi i oslušnu, a onda zašišta kroz nos. "U pravu si, ima neku tečnost u plućima."
<BR>&nbsp;&nbsp;&nbsp;&nbsp;&nbsp;"Šta su mu to radili?" Nirgal upita Spensera.
<BR>&nbsp;&nbsp;&nbsp;&nbsp;&nbsp;"Razgovarali su sa njim u besvesnom stanju. Vidiš, tačno su odredili nekoliko centara za pamćenje u hipokampusu, a sa drogama koje imaju, kao i preciznom ultrazvučnom stimulacijom i brzim NMR-om za praćenje onog što rade... pa, ljudi odgovaraju na svako pitanje koje im se postavi, često nadugačko. To su radili i sa Saksom, kada je udario vetar i ostavio ih bez struje. Pomoćni generator se odmah uključio, ali..." Pokaza prema Saksu, "Tada, ili kada smo ga skinuli sa instrumenata..."
<BR>&nbsp;&nbsp;&nbsp;&nbsp;&nbsp;Zato je, dakle, Maja ubila Filis Bojl. Kazna za kolaboratora. Ubistvo unutar Prvih stotinu...
<BR>&nbsp;&nbsp;&nbsp;&nbsp;&nbsp;Pa, promrmlja Kasei u drugom vozilu, možda i nije prvo. Bilo je ljudi koji su verovali da je Maja organizovala atentat na Džona Buna, a Nirgal je čuo pretpostavke da je nestanak Frenka Čalmersa takođe bio njeno delo. Zvali su je Crna Udovica. Nirgal je odbacio te priče kao zlonamerne klevete, potekle od ljudi koji su očigledno mrzeli Maju, među kojima je bila i Džeki. Ali Maja je sada zaista izgledala smrtonosno, sedeći i mrko zureći u radio, kao da razmišlja o tome da prekine ćutanje i pošalje poruku na jug; bele kose, orlovskog nosa, usta nalik na ranu... Nirgala je plašilo to što se nalazi u istom vozilu sa njom, iako se trudio da potisne ovaj osećaj. Na kraju krajeva, bila je jedan od njegovih najznačajnih učitelja, i proveo je sate i sate upijajući njene nestrpljive poduke iz matematike, istorije i ruskog, učeći više o njoj nego o gradivu; stoga je vrlo dobro znao da ona nije želela da bude ubica, da se iza njenih raspoloženja, istovremeno žestokih i ravnih (maničnih i depresivnih), krila usamljena duša, ponosna i gladna. Zato je ceo ovaj događaj na neki način bio poraz, uprkos prividnom uspehu.
<BR>&nbsp;&nbsp;&nbsp;&nbsp;&nbsp;Maja je bila odlučna da pođu pravo u oblast južnog pola, da obaveste podzemlje o onome što se dogodilo.
<BR>&nbsp;&nbsp;&nbsp;&nbsp;&nbsp;"To nije tako lako", reče Kojot. "Znaju da smo bili u Kasei Valisu, a pošto su imali vremena da nateraju Saksa da progovori, verovatno znaju i da ćemo pokušati da se vratimo na jug. I oni umeju da čitaju mape, i videće da je polutar u suštini blokiran, od zapadnog Tarzisa sve do krša na istoku."
<BR>&nbsp;&nbsp;&nbsp;&nbsp;&nbsp;"Postoji prolaz između Pavonisa i Noktisa", reče Maja.
<BR>&nbsp;&nbsp;&nbsp;&nbsp;&nbsp;"Da, ali ga presecaju nekoliko pruga i cevovoda i dva namotaja lifta. Ispod svakog od ovih mesta postoje prokopani tuneli, ali ako budu tražili, mogu da pronađu neki od njih i da otkriju naša vozila."
<BR>&nbsp;&nbsp;&nbsp;&nbsp;&nbsp;"Imaš neki drugi predlog?"
<BR>&nbsp;&nbsp;&nbsp;&nbsp;&nbsp;"Mislim da treba da idemo okolo, severno od Tarzisa i Olimpus Monsa, pa tek onda niz Amazonis, i da tamo pređemo polutar."
<BR>&nbsp;&nbsp;&nbsp;&nbsp;&nbsp;Maja odmahnu glavom. "Moramo što pre da se domognemo juga, da javimo da znaju za njih."
<BR>&nbsp;&nbsp;&nbsp;&nbsp;&nbsp;Kojot razmisli o tome. "Možemo da se razdvojimo", reče. "U jednom skloništu blizu podnožja Vidikovca Ehus imam ultralaki avion. Kasei može da odvede tebe i Mišela donde, i da vas prebaci na jug. Mi ćemo doći za vama preko Amazonisa."
<BR>&nbsp;&nbsp;&nbsp;&nbsp;&nbsp;"A Saks?"
<BR>&nbsp;&nbsp;&nbsp;&nbsp;&nbsp;"Odnećemo ga pravo do Tarzis Tolusa, do tamošnje klinike bogdanovista. To su samo dve noći puta odavde."
<BR>&nbsp;&nbsp;&nbsp;&nbsp;&nbsp;Maja ode da se dogovori sa Mišelom i Kaseijem, ne pogledavši Spensera. Mišel i Kasei složili su se sa planom, i ona konačno klimnu glavom. "U redu. Idemo na jug. Gledajte da stignete što pre za nama."
<BR>
<BR>&nbsp;&nbsp;&nbsp;&nbsp;&nbsp;Vozili su se noću i spavali danju, po starom običaju, i za dve noći uspeli su da pređu preko Ponora Ehus do Tarzis Tolusa, vulkanske kupe na severnom rubu izbočine Tarzis.
<BR>&nbsp;&nbsp;&nbsp;&nbsp;&nbsp;Tamo, na padini imenjaka, nalazio se šator klase Nikozija nazvan Tarzis Tolus. Naselje je pripadalo polusvetu: većina njegovih građana živeli su običan život u nadzemnoj mreži, ali su mnogi među njima bili bogdanovisti i pomagali su izbeglim bogdanovistima u toj oblasti, kao i utočištima Crvenih u Mareotisu i na Velikom Nagibu; pomagali su i drugim ljudima u naselju koji su napustili mrežu, ili su bili izvan nje od rođenja. Najveća medicinska klinika u gradu pripadala je bogdanovistima i služila je velikom delu podzemlja.
<BR>&nbsp;&nbsp;&nbsp;&nbsp;&nbsp;Zato su se odvezli pravo do šatora, priključili se na njegovu garažu i iskrcali se. Ubrzo su stigla mala ambulantna kola i žurno odvezla Saksa do klinike, koja se nalazila u širem centru grada. Ostali su pošli pešice za njim travnatom glavnom ulicom, uživajući u prostoru posle višednevnog boravka u vozilima. Art se čudio njihovom otvorenom ponašanju, pa mu je Nirgal, dok su išli prema kafeu preko puta klinike, sa nekoliko bezbednih soba na spratu, ukratko objasnio pojam demimonda.
<BR>&nbsp;&nbsp;&nbsp;&nbsp;&nbsp;Na klinici su već počeli da pregledaju Saksa. Nekoliko sati posle njihovog dolaska, Nirgalu su dozvolili da se dezinfikuje i presvuče u sterilnu odeću, i da ode da dežura pored njega.
<BR>&nbsp;&nbsp;&nbsp;&nbsp;&nbsp;Saksa su bili priključili na ventilator, koji mu je slao tečnost kroz pluća. Videla se u providnim cevima i maski koja mu je pokrivala lice, i bila je nalik na zamućenu vodu. Bio je to mučan prizor: činilo se kao da ga utapaju. Ali tečnost je bila perfluorokarbonska mešavina, koja je u Saksov organizam unosila tri puta više kiseonika nego vazduh, ispirala mu sluz iz pluća, vraćala oblik stisnutim vazdušnim kanalima i bila začinjena raznim medikamentima. Nirgal je ovo saznao od med-tehničarke koja je radila na Saksovim instrumentima. "Ima laki edem, pa mu ovo dođe kao neka vrsta paradoksalnog lečenja, ali uspešnog."
<BR>&nbsp;&nbsp;&nbsp;&nbsp;&nbsp;Nirgal je sedeo, sa rukom na Saksovoj mišici, i posmatrao, kroz masku na donjem delu Saksovog lica, kako tečnost ulazi i izlazi iz njega. "Kao da je vraćen u tank za ektogenezu", reče Nirgal.
<BR>&nbsp;&nbsp;&nbsp;&nbsp;&nbsp;"Ili", reče tehničarka, radoznalo ga pogledavši, "u utrobu."
<BR>&nbsp;&nbsp;&nbsp;&nbsp;&nbsp;"Da. Kao ponovno rođenje. Čak više i ne izgleda isto."
<BR>&nbsp;&nbsp;&nbsp;&nbsp;&nbsp;"Drži tu ruku na njemu", reče mu ona i ode. Nirgal sede i pokuša da oseti Saksovo stanje, da oseti nezavisnu borbu životne sile, sporo izranjanje u svet. Saksova temperatura se menjala u zabrinjavajuće malim skokovima i padovima. Dođoše drugi medicinari i počeše da prislanjaju instrumente na Saksovu glavu i lice, tiho razgovarajući među sobom. "Postoje oštećenja. Napred, sa leve strane. Videćemo."
<BR>&nbsp;&nbsp;&nbsp;&nbsp;&nbsp;Par večeri posle toga, Nirgal se zatekao pred Saksa kada se ponovo pojavila ona tehničarka. Ona mu reče: "Pridrži mu glavu, Nirgale. Sa leve strane, ispod uha. Malo više, tako. Drži tu i... jeste, tako. Sad radi ono što radiš."
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Pa, znaš. Pošalji toplotu u njega." I žurno iziđe, kao da se postidela što je predložila tako nešto, ili uplašila.
<BR>&nbsp;&nbsp;&nbsp;&nbsp;&nbsp;Nirgal sede i pokuša da se usredsredi. Pronađe vatru u sebi i pokuša da je usmeri, kroz svoju ruku, u Saksa. Toplota, toplota, ispitivački dodir belog, poslatog u oštećeno zeleno... a onda ponovo dodir, težnja da se pročita toplota u Saksovoj glavi.
<BR>&nbsp;&nbsp;&nbsp;&nbsp;&nbsp;Prođoše dani; Nirgal je skoro sve to vreme proveo na klinici. Jedne noći se vraćao iz kuhinje kada ona mlada tehničarka dotrča kroz hodnik i dograbi ga za ruku, govoreći: "Dođi, dođi", i sledećeg trenutka ponovo se našao u Saksovoj sobi, bez daha, mišića napetih kao žice, držeći Saksovu glavu. U sobi su bila još tri lekara i nekoliko tehničara. Jedan od lekara posegnu rukom prema Nirgalu, a tehničarka stade između njih.
<BR>&nbsp;&nbsp;&nbsp;&nbsp;&nbsp;On oseti kako se u Saksu nešto pokreće, kao da odlazi, ili se vraća - neki prelazak. Usmerio je u Saksa sav viriditas koji je imao u sebi, najednom prestravljen, suočen sa sećanjem na kliniku u Zigotu i bdenje pored Sajmona. Izraz Sajmonovog lica, one noći kada je umro. Kroz Saksa je strujala perfluorokarbonska tečnost, brza i niska plima. Nirgal je posmatrao, misleći na Sajmona. Ruka mu je izgubila toplotu, i nije mogao da je vrati. Saks će znati čije su ruke bile tako tople. Ako to bude uopšte važno. Ali kako je to bilo sve što je mogao da učini... napregao se, gurnuo kao da se svet smrzava, kao da osim Saksa povlači nazad i Sajmona. "Zašto, Sakse?" reče tiho u uho pored svoje ruke. "Ali zašto? Zašto, Sakse? Ali zašto? Zašto, Sakse? Ali zašto? Zašto, Sakse? Ali zašto?"
<BR>&nbsp;&nbsp;&nbsp;&nbsp;&nbsp;Perfluorokarbon je strujao. Jarko osvetljena soba je brujala. Lekari su radili na mašinama i na Saksovom telu, pogledajući se, pogledajući Nirgala. Reč zašto pretvori se u zvuk, u molitvu. Prođe jedan sat i prođe više sati, sporih i napetih, sve dok ne zapadoše u bezvremeno stanje, u kome Nirgal nije razlikovao dan i noć. Cena koju moramo da platimo za naša tela, pomisli on. I plaćamo je.
<BR>
<BR>&nbsp;&nbsp;&nbsp;&nbsp;&nbsp;Jedne večeri, otprilike nedelju dana posle njihovog dolaska, ispumpali su tečnost iz Saksovih pluća i skinuli ventilator. Saks bučno zastenja i poče da diše. Ponovo je bio kopnena životinja, sisar. Operisali su mu nos, i sada je bio drugačijeg oblika, gotovo ravan kao i pre prve plastične operacije. Uboji su mu još bili spektakularni.
<BR>&nbsp;&nbsp;&nbsp;&nbsp;&nbsp;Možda jedan sat pošto su isključili ventilator, došao je svesti. Treptao je i treptao. Pogledao je po sobi, a onda se zagledao u Nirgala, grčevito mu stežući ruku. Ali nije rekao ni reč, i ubrzo je zaspao.
<BR>&nbsp;&nbsp;&nbsp;&nbsp;&nbsp;Nirgal iziđe na zelene ulice gradića pod visokom kupom Tarzis Tolusa, koji se dizao u svojoj crnoj i crvenoj veličanstvenosti na severu, kao spljošteni Fudži. On potrča na svoj ritmički način, kružeći oko zida šatora, sagorevajući deo nagomilane energije. Saks i njegovo veliko neobjašnjivo...
<BR>&nbsp;&nbsp;&nbsp;&nbsp;&nbsp;Stanovali su u sobama iznad kafea sa druge strane ulice, i tamo je zatekao Kojota, kako nespokojno šepa od prozora do prozora, mrmljajući i pevušeći kalipso bez reči. "Šta je bilo?" reče Nirgal.
<BR>&nbsp;&nbsp;&nbsp;&nbsp;&nbsp;Kojot odmahnu obema rukama. "Sad kad se Saksovo stanje stabilizovalo, treba da pođemo odavde. Ti i Spenser možete da pazite Saksa u vozilu, a mi ćemo da vozimo na zapad oko Olimpusa."
<BR>&nbsp;&nbsp;&nbsp;&nbsp;&nbsp;"U redu", reče Nirgal. "Kada budu rekli da Saks može da ide."
<BR>&nbsp;&nbsp;&nbsp;&nbsp;&nbsp;Kojot je zurio u njega. "Kažu da si ga spasao. Da si ga vratio iz mrtvih."
<BR>&nbsp;&nbsp;&nbsp;&nbsp;&nbsp;Nirgal odmahnu glavom, prestrašen samom pomišlju na to. "Nije bio mrtav."
<BR>&nbsp;&nbsp;&nbsp;&nbsp;&nbsp;"Tako sam i mislio. Ali tako se priča." Kojot ga je zamišljeno posmatrao. "Moraš da budeš oprezan."
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
