<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32.
<P>&nbsp;&nbsp;&nbsp;&nbsp;&nbsp;Na svu sreću, Džekina mala vojska uskoro je nastavila put za Sabiši. Maja je odlučila da otputuje do mesta gde je pronađen novi akvifer. Sela je na voz koji je išao u suprotnom smeru od kretanja kazaljke na satu, preko lednika Nisten i dalje na jug niz veliku zapadnu padinu, pored brdskog gradića Montepulćano do malene stanice nazvane Jaonisplac. Odatle se povezla malim vozilom, putem koji je pratio planinsku dolinu između divljih visova Helespontusa.
<BR>&nbsp;&nbsp;&nbsp;&nbsp;&nbsp;Put je bio običan, grub usek kroz regolit, obezbeđen vezivnim sredstvom, obeležen odašiljačima, na senovitim mestima zakrčen nanosima tvrdog i prljavog letnjeg snega. Prolazio je kroz neobičan predeo. Posmatran iz svemira, Helespontus je imao određenu vizuelnu i areomorfološku povezanost, jer je materijal bio izbačen iz basena u koncentričnim krugovima. Ali na površini su ovi nepravilni prstenovi bili gotovo neraspoznatljivi, i videle su se samo razbacane gomile stena, kamenja koje je nasumično popadalo sa neba. A nezamislivi pritisci izazvani udarom bili su uzrok najneobičnijih metamorfoza, čiji su najčešći oblik bile džinovske kupe - u stvari, kupaste stene, potpuno ispucale prilikom pada, tako da su neke od njih imale procepe u koje je moglo da se uđe vozilom, dok su druge bile obično kupasto kamenje na zemlji, sa mikroskopskim pukotinama koje su prekrivale svaki centimetar njihove površine, kao kod starog porculana.
<BR>&nbsp;&nbsp;&nbsp;&nbsp;&nbsp;Maja je vozila ovim napuklim predelom, osećajući se pomalo sablasno zbog brojnih kami stena: kupaste gromade koje su pale na rogalj i ostale tako da stoje; iste takve gormade, gde je mekši materijal podloge bio izlokan, pretvorivši ih u titanske dolmene; nizovi džinovskih očnjaka; visoki, glavati, falusni stubovi, kao onaj poznat pod nazivom Krutonja Velikog Čoveka; ludački naslagani slojevi kamena, od kojih je najizrazitiji dobio naziv Sudovi U Sudoperi; veliki zidovi stubastog, šestougaonog bazalta; još zidova, ali glatkih i sjajnih kao ogromno komađe jaspisa.
<BR>&nbsp;&nbsp;&nbsp;&nbsp;&nbsp;Spoljnji koncentrični krug izbačenog materijala najviše je podsećao na planinski venac, tog popodneva sličan nečemu iz Indukuša, go i ogroman ispod oblaka u galopu. Put je vodio preko ovog venca visokim prelazom između dva kvrgava vrha. Maja je zaustavila vozilo na vetrovitom prelazu i pogledala unazad, ali tamo se nije videlo ništa osim oštrih visova, čitavog gorskog sveta - vrhova i grebena, išaranih senkama oblaka i snegom, i ponekog prstena kratera koji je svemu obezbeđivao nezemaljski izgled.
<BR>&nbsp;&nbsp;&nbsp;&nbsp;&nbsp;Ispred nje se zemljište spuštalo prema Noakis Planumu, izbušenom kraterima, gde se nalazio logor rudarskih rovera, poređanih u krug kao neki karavan volovskih kola. Maja je poterala rover neravnim putem prema logoru, da bi stigla kasno po podne. U logoru ju je dočekala mala grupa starih prijatelja Beduina, kao i Nađa, koja je gostovala kod njih da bi se posavetovala o platformi za bušenje novootkrivenog akvifera. Svi su bili oduševljeni značajem otkrića. "Pruža se iza kratera Proktor, a verovatno i sve do Kajzera", reče Nađa. "Osim toga, izgleda da dopire duboko na jug, toliko da je moguće da je povezan sa akviferom na Australis Tolusu. Je li utvrđeno gde su mu severne granice?"
<BR>&nbsp;&nbsp;&nbsp;&nbsp;&nbsp;"Mislim da jeste", reče Maja i poče da kuca na pločici na zglobu. Za vreme rane večere razgovarale su o vodi, i samo su povremeno ostavljale tu temu da bi razmenile novosti. Posle večere su sedele u Zeikovom i Nazikinom roveru i opuštale se pijući šerbet koji je Zeik služio okolo, zagledane u ugljevlje malog roštilja na kome je Zeik prethodno pekao šiš-ćevap. Razgovor se neizbežno okrenuo trenutnoj situaciji, i Maja je ponovila ono što je rekla Artu - da bi trebalo da pokušaju da podstaknu sukobe između metanacionalki na Zemlji.
<BR>&nbsp;&nbsp;&nbsp;&nbsp;&nbsp;"To bi značilo svetski rat", reče Nađa oštro. "A ako bi se očuvao obrazac, bio bi to najgori do sada." Zatresla je glavom. "Mora da postoji bolji način."
<BR>&nbsp;&nbsp;&nbsp;&nbsp;&nbsp;"Neće biti neophodno naše uplitanje da otpočne", reče Zeik. "Sve se već kreće prema tome."
<BR>&nbsp;&nbsp;&nbsp;&nbsp;&nbsp;"Misliš?" reče Nađa. "Pa, ako se to dogodi... pretpostavljam da ćemo morati da pokušamo da napravimo prevrat ovde."
<BR>&nbsp;&nbsp;&nbsp;&nbsp;&nbsp;Zeik odmahnu glavom. "Ovo je njihov izlaz u slučaju nužde. Moraćemo da budemo ubedljivi da bismo naterali moćne da se odreknu ovog mesta."
<BR>&nbsp;&nbsp;&nbsp;&nbsp;&nbsp;"Postoje različiti metodi ubeđivanja", reče Nađa. "Na planeti čija je površina još smrtonosna valjda se može pronaći način koji ne iziskuje ubijanje ljudi. Trebalo bi da postoji neka nova tehnologija ratovanja. Razgovarala sam sa Saksom o ovome, i on se slaže."
<BR>&nbsp;&nbsp;&nbsp;&nbsp;&nbsp;Maja frknu, a Zeik se naceri. "Njegovi novi metodi podsećaju na stare, koliko se meni čini! Obaranje onog sočiva - baš nam se dopalo! A što se tiče izbacivanja Deimosa sa orbite, pa... Jasno mi je kuda cilja, bar donekle. Kada u igru uđu krstareće rakete..."
<BR>&nbsp;&nbsp;&nbsp;&nbsp;&nbsp;"Moramo da se postaramo da se to ne dogodi." Nađino lice imalo je tvrdoglav izraz koji je dobijalo kada je bila uverena u ispravnost svojih zamisli, i Maja ju je iznenađeno posmatrala. Nađa, strateg revolucije - Maja nikad ne bi poverovala da će doći do toga. Dobro, to je za nju bez sumnje bio način da zaštiti svoje građevinske poduhvate. Ili bilo koji građevinski poduhvat, na drugom polju.
<BR>&nbsp;&nbsp;&nbsp;&nbsp;&nbsp;"Trebalo bi da dođeš da razgovaraš sa komunama u Odesi", predloži Maja Nađi. "To su u suštini Nirgalovi sledbenici."
<BR>&nbsp;&nbsp;&nbsp;&nbsp;&nbsp;Nađa se složi i nagnu se napred da gurne žaračem jedan ugljen nazad u sredinu roštilja. Posmatrale su plamsanje vatre; redak prizor na Marsu, ali Zeik je toliko voleo vatru da se pomučio da je ima. Iznad marsovskog rumenila vrelog ugljevlja lebdeo je sivi pepeo sagorevanja. Zeik i Nazik govorili su tihim glasom, opisujući situaciju u arapskom svetu na planeti, koja je kao i obično bila veoma složena. Oni radikalni među njima uglavnom su bili napolju u karavanima, tragajući za metalima, vodom i areotermalnim izvorima, delujući nedužno i ničim ne pokazujući da nisu deo metanatskog poretka. Ali su bili tamo napolju, čekajući, spremni da deluju.
<BR>&nbsp;&nbsp;&nbsp;&nbsp;&nbsp;Nađa ustade da pođe na spavanje, i kada je otišla, Maja oprezno reče: "Pričajte mi o Čalmersu."
<BR>&nbsp;&nbsp;&nbsp;&nbsp;&nbsp;Zeik je zurio u nju, spokojno i bezizrazno. "Šta te zanima?"
<BR>&nbsp;&nbsp;&nbsp;&nbsp;&nbsp;"Zanima me kakva je bila njegova uloga u atentatu na Buna."
<BR>&nbsp;&nbsp;&nbsp;&nbsp;&nbsp;Zeik zažmiri kao da mu je nelagodno. "Ta noć u Nikoziji bila je veoma složena", potuži se. "Među Arapima se ispredaju beskrajne priče o njoj. To već postaje pomalo zamorno."
<BR>&nbsp;&nbsp;&nbsp;&nbsp;&nbsp;"Šta se priča?"
<BR>&nbsp;&nbsp;&nbsp;&nbsp;&nbsp;Zeik okrznu pogledom Nazik, a ova reče: "Problem je u tome što svi pričaju drugo. Niko ne zna šta se zaista dogodilo."
<BR>&nbsp;&nbsp;&nbsp;&nbsp;&nbsp;"Ali bili ste tamo. Videli ste deo onoga što se događalo. Ispričajte mi prvo šta ste videli."
<BR>&nbsp;&nbsp;&nbsp;&nbsp;&nbsp;Zeik je na ovo pažljivo odmeri, pa klimnu glavom. "U redu." Udahnu i umiri se kao da se priseća. Onda otpoče svečanim glasom, kao da daje svedočanstvo. "Posle vaših govora, okupili smo se u Hadžer el-kra Mešabu. Ljudi su bili gnevni na Buna, zbog glasina da je zaustavio planove za izgradnju mošeje na Fobosu, a ni njegov govor nije popravio stvar. Nikada nam se nije dopadalo to novo marsovsko društvo o kome je govorio. Zato smo svi gunđali kada je naišao Frenk. Moram da kažem da nas je njegov dolazak ohrabrio. Činilo nam se da je on jedini koji može da se suprotstavi Bunu. Zato smo svi gledali u njega, a on nam je dao podstrek - na fini način je omalovažavao Buna, pravio šale na njegov račun, koje su nas još više razgnevile protiv Buna, a njega predstavile kao jedini oslonac koji nam je preostao. Ja sam, sa svoje strane, bio prilično ljut na Frenka zbog podbunjivanja mlađih. Među nama su bili i Selim el-Hajil i grupica njegovih prijatelja iz Ahadovog krila, i bili su van sebe od besa - ne samo na Buna, već i na Fatah. Poznato ti je da su Ahad i Fatah bili u sukobu zbog nekoliko pitanja - panarabizma i nacionalizma, odnosa sa Zapadom, problema sa Sufijima... bila je to suštinska podela u mlađem pokolenju Bratstva."
<BR>&nbsp;&nbsp;&nbsp;&nbsp;&nbsp;"Suniti i šiiti?" upita Maja.
<BR>&nbsp;&nbsp;&nbsp;&nbsp;&nbsp;"Ne. Pre će biti konzervativci i liberali, gde liberali misle da su sekularni, a konzervativci da su religiozni, bili suniti ili šiiti. A el-Hajil je bio vođa konzervativnog krila Ahada. I bio je u karavanu sa kojim je Frenk putovao te godine. Često su razgovarali, i Frenk mu je postavljao mnogo pitanja, zavlačio mu se u dušu, na onaj svoj način, sve dok ne zaključi da je shvatio čoveka ili njegove stavove."
<BR>&nbsp;&nbsp;&nbsp;&nbsp;&nbsp;Maja klimnu glavom, jer je poznavala opis.
<BR>&nbsp;&nbsp;&nbsp;&nbsp;&nbsp;"Frenk ga je, dakle, poznavao, i el-Hajil je te večeri u jednom trenutku već bio zaustio da nešto kaže, ali je odustao kada ga je Frenk pogledao. Video sam to. Frenk je onda otišao, a el-Hajil maltene odmah za njim."
<BR>&nbsp;&nbsp;&nbsp;&nbsp;&nbsp;Zeik zaćuta da otpije malo kafe i da razmisli.
<BR>&nbsp;&nbsp;&nbsp;&nbsp;&nbsp;"Posle toga ih nisam video nekoliko sati. Stvari su počele da se zakuvavaju mnogo pre nego što je Bun ubijen. Neko je urezivao parole na prozore u medini, i Ahad je mislio da je to Fatah, pa su neki Ahadovci napali one iz Fataha. Potom su izbile borbe između njih svuda po gradu, kao i sa nekim američkim građevinskim ekipama. Nešto se dogodilo. Bilo je sukoba i na drugim mestima. Kao da je neko odjednom pomahnitao."
<BR>&nbsp;&nbsp;&nbsp;&nbsp;&nbsp;Maja klimnu glavom. "Toga se sećam."
<BR>&nbsp;&nbsp;&nbsp;&nbsp;&nbsp;"Prethodno smo, čini mi se, čuli da je Bun nestao; bili smo dole na Sirijskoj Kapiji, proveravali šifre da vidimo je li možda izlazio napolje, i zaista smo utvrdili da je neko izišao i da se nije vratio, i već smo se spremali da iziđemo kada je došla vest o njemu. Nismo mogli da verujemo. Sišli smo do medine i zatekli sve na okupu, i tamo su nam rekli da je to istina. Stigao sam u bolnicu posle jedan sat probijanja kroz gomilu. Video sam ga. I ti si bila tamo."
<BR>&nbsp;&nbsp;&nbsp;&nbsp;&nbsp;"Ne sećam se."
<BR>&nbsp;&nbsp;&nbsp;&nbsp;&nbsp;"Pa, bila si, ali je Frenk već bio otišao. Rekoh, video sam Buna, pa sam izišao da kažem ostalima da je to istina. Čak su i Ahadovci bili potreseni, siguran sam - Nazir, Ađil, Abdulah..."
<BR>&nbsp;&nbsp;&nbsp;&nbsp;&nbsp;"Istina je", reče Nazik.
<BR>&nbsp;&nbsp;&nbsp;&nbsp;&nbsp;"Ali el-Hajil i Rašid Abu i Buland Beseiso nisu bili sa nama. Bili smo se vratili u zgradu preko puta Hadžir el-kra Mešaba kada se začulo snažno kucanje na vratima; kada smo otvorili, el-Hajil se srušio u sobu. Već mu je bilo jako loše, znojio se i pokušavao da povrati, a koža mu je bila u crvenim mrljama. Grlo mu je bilo otečeno i jedva je govorio. Ukazali smo mu pomoć u kupatilu i videli da se davi od tečnosti koju nije mogao da povrati. Pozvali smo Jusufa u kupatilo i spremali smo se da odvezemo Selima u kliniku u našem karavanu kada nas je on sam zaustavio. "Ubili su me", rekao je. Pitali smo šta to znači, a on reče: 'Čalmers'."
<BR>&nbsp;&nbsp;&nbsp;&nbsp;&nbsp;"Tako je rekao?" upita Maja.
<BR>&nbsp;&nbsp;&nbsp;&nbsp;&nbsp;"Pitao sam ga: 'Ko je to uradio?' i on je odgovorio: 'Čalmers'."
<BR>&nbsp;&nbsp;&nbsp;&nbsp;&nbsp;Maja začu Nazik kako izgovara, kao iz velike daljine: "Ali to nije sve."
<BR>&nbsp;&nbsp;&nbsp;&nbsp;&nbsp;Zeik klimnu glavom. "Upitao sam ga: 'Kako to misliš?', a on reče: 'Čalmers me je ubio. Čalmers i Bun.' Protiskivao je reč po reč. Rekao je: 'Planirali smo da ubijemo Buna.' Nazik i ja smo zastenjali kada smo to čuli, a Selim me je zgrabio za ruku." Zeik posegnu sa obe ruke kao da hvata nevidljivu ruku. "'Hteo je da nas otera sa Marsa.' Rekao je to na takav način - nikada to neću zaboraviti. Istinski je verovao u to. Da Bun nastoji da nas nekako otera sa Marsa!" Zatresao je glavom, i dalje u neverici.
<BR>&nbsp;&nbsp;&nbsp;&nbsp;&nbsp;"Šta se zatim dogodilo?"
<BR>&nbsp;&nbsp;&nbsp;&nbsp;&nbsp;"On..." Zeik razdvoji šake. "Dobio je napad. Prvo se uhvatio za grlo, a onda su mu svi mišići..." Ponovo je stisnuo šake. "Napeo se i prestao da diše. Pokušali smo da mu povratimo disanje, ali nije uspelo. Nisam znao - traheotomija? Veštačko disanje? Antihistamini?" Slegnuo je ramenima. "Umro mi je na rukama."
<BR>&nbsp;&nbsp;&nbsp;&nbsp;&nbsp;Nastade dugo ćutanje dok je Maja posmatrala Zeika kako se priseća. Od te noći u Nikoziji prošlo je pola veka, a Zeik je već tada bio star čovek.
<BR>&nbsp;&nbsp;&nbsp;&nbsp;&nbsp;"Iznenađena sam koliko toga se sećaš", reče ona. "Moja sećanja, čak i na noć kao što je bila ta..."
<BR>&nbsp;&nbsp;&nbsp;&nbsp;&nbsp;"Sećam se svega", reče Zeik tmurno.
<BR>&nbsp;&nbsp;&nbsp;&nbsp;&nbsp;"Njegov problem suprotan je od onog koji imaju ostali", reče Nazik, posmatrajući muža. "Pamti suviše stvari. Nedovoljno spava."
<BR>&nbsp;&nbsp;&nbsp;&nbsp;&nbsp;"Hmm", Maja se zamisli. "A druga dvojica?"
<BR>&nbsp;&nbsp;&nbsp;&nbsp;&nbsp;Zeik napući usne. "Nisam siguran. Nazik i ja smo proveli ostatak te noći u poslu oko Selima. Nastao je sukob oko toga šta da se radi sa njegovim telom. Da li da ga odnesemo do karavana i da ćutimo o onome što se dogodilo, ili da odmah obavestimo nadležne."
<BR>&nbsp;&nbsp;&nbsp;&nbsp;&nbsp;Ili da predaju nadležnima leš ubice, pomisli Maja, proučavajući Zeikovo neodgonetljivo lice. Možda je i to bio predmet rasprave. Promenio je priču. "Ne znam šta se, zapravo, dogodilo s njima. Nikada nisam saznao. U gradu je te noći bilo mnogo pripadnika Ahada i Fataha, a Jusuf je čuo Selimove reči. Zato su to mogli da budu njegovi neprijatelji, ili prijatelji, ili oni sami. Umrli su kasnije te noći, u jednoj sobi u medini. Zgrušavanje krvi."
<BR>&nbsp;&nbsp;&nbsp;&nbsp;&nbsp;Zeik slegnu ramenima.
<BR>&nbsp;&nbsp;&nbsp;&nbsp;&nbsp;Ponovo tišina. Zeik uzdahnu i dopuni šoljicu. Nazik i Maja odbiše.
<BR>&nbsp;&nbsp;&nbsp;&nbsp;&nbsp;"Ali, znaš", nastavi on, "to je tek početak. Ono što smo videli, u šta smo sigurni. Posle toga, haos!" Lice mu se iskrivi. "Prepirke, nagađanja - teorije o zaveri svih vrsta. Kao što obično biva, zar ne? Nikoga više ne ubijaju tek onako. Još od Kenedija, to je uvek stvar količine priča koje je moguće izmisliti na osnovu istih činjenica. U tome je najveća čar teorije o zaveri - nema objašnjenja, ali ima priče. Kao Šeherezada."
<BR>&nbsp;&nbsp;&nbsp;&nbsp;&nbsp;"Ne veruješ ni u šta od toga?" upita Maja, odjednom se osećajući bespomoćno.
<BR>&nbsp;&nbsp;&nbsp;&nbsp;&nbsp;"Ne. Nema razloga da verujem. Znam da su Ahad i Fatah bili u sukobu. Frenk i Selim bili su nekako povezani. Kako se to ispoljilo u Nikoziji - i da li je..." On izbaci dah. "To ne znam, niti vidim kako se može saznati. Prošlost... neka mi oprosti Alah, prošlost mi izgleda kao nekakav demon, prizvan da mi noći ispuni mukama."
<BR>&nbsp;&nbsp;&nbsp;&nbsp;&nbsp;"Žao mi je." Maja ustade. Jarko osvetljena sobica odjednom joj je izgledala skučena i prenatrpana. Opazivši treptanje večernjih zvezda na prozoru, ona reče: "Odoh da prošetam."
<BR>&nbsp;&nbsp;&nbsp;&nbsp;&nbsp;Zeik i Nazik klimnuše glavom, i Nazik joj pomože da stavi šlem. "Nemoj dugo", reče.
<BR>&nbsp;&nbsp;&nbsp;&nbsp;&nbsp;Nebo je bilo prekriveno uobičajenim raskošnim tepihom zvezda, sa trakom ljubičaste boje na zapadnom horizontu. Na istoku se uzdizao Helespontus, sa vrhovima okupanim mrkom ružičastom bojom već zamaklog Sunca koja je zasecala u indigo u visini, i obe su bile tako čiste da je prelazna linija prosto treperila.
<BR>&nbsp;&nbsp;&nbsp;&nbsp;&nbsp;Maja je polako šetala prema uzvišenju udaljenom možda kilometar od nje. Nešto je raslo u pukotinama pod njenim nogama, lišaj ili mahovina, nešto čija je zelena boja sada bila crna. Pazila je da staje na kamenje. Biljkama je bilo dovoljno teško na Marsu i bez gaženja. Svim živim bićima. Mraz sumraka uvlačio joj se u kosti, sve dok nije počela da oseća u hodu 'X' oblik grejnih vlakana na kolenima pantalona. Negde na severu, u kršu Aureuma, telo Frenka Čalmersa počivalo je u naplavinama leda i sedimenata, a hodač mu je bio mrtvački sanduk. Poginuo je spasavajući druge od bujice. Mada bi se sam od srca narugao takvom opisu. On bi to jednostavno nazvao pogrešno proračunatim vremenom. Posledica silne energije, koje je kod njega bilo više no u bilo kog drugog, energije hranjene gnevom - na nju, na Džona, UNOMA-u i na sve zemaljske moćnike. Na sopstvenu ženu. Na oca. Na svoju majku, i na sebe. Na sve. Bio je gnevan čovek; najgnevniji čovek otkako je sveta. I njen ljubavnik. A sada i ubica njenog drugog voljenog, ljubavi njenog života, Džona Buna, čoveka koji je možda mogao da spasi sve njih. Koji bi doveka bio uz nju.
<BR>&nbsp;&nbsp;&nbsp;&nbsp;&nbsp;A ona je bila ta koja ih je okrenula jednog protiv drugog.
<BR>&nbsp;&nbsp;&nbsp;&nbsp;&nbsp;Nebo je sada bilo zvezdano crnilo, sa tankom ljubičastom trakom na zapadnom obzorju. U njoj nije bilo suza, nestale su sa osećanjima; ostao je samo crni svet i pruga ljubičaste gorčine, nalik na ranu koja krvari u noć.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
