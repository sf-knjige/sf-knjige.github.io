<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Deseti deo: PROMENA FAZE
<P>&nbsp;&nbsp;&nbsp;&nbsp;&nbsp;Surfovali su na zmajevima kada su im pomoćnici na plaži signalizirali da nešto nije u redu, skačući gore-dole. Odleteli su do obale, usidrili se na mokrom pesku i saslušali novost. Sat kasnije bili su na aerodromu, da bi ubrzo zatim poleteli u malom Skankvorksovom svemirskom avionu nazvanom Golum. Leteli su na jug, i kada su dostigli visinu of pedeset hiljada stopa, negde iznad Paname, pilot je nakrenuo letelicu i uključio rakete, i sledećih pola sata bili su pritisnuti u prostrana gravitaciona sedišta. Troje putnika bili su na sedištima u kokpitu, iza pilota i kopilota, i kroz prozor su mogli da posmatraju oplatu aviona, koja je podsećala na kalaj, kako počinje da se žari, a odmah zatim prelazi u jarkožuti sjaj sa bronzanim prelivom, sve svetlija i svetlija da bi na kraju bili kao Šadrah, Mešah i Abednego, neozleđeni usred ognjene pećnice.
<BR>&nbsp;&nbsp;&nbsp;&nbsp;&nbsp;Kada je spoljni omotač malo potamneo i pilot poravnao avion, bili su oko osamdeset milja iznad Zemlje i gledali Amazon i prelepu kičmu Anda. Dok su leteli dalje na jug, jedan od putnika, geolog, objasni ostalima o čemu je reč.
<BR>&nbsp;&nbsp;&nbsp;&nbsp;&nbsp;"Ledena ploča zapadnog Antarktika ležala je na steni koja je ispod nivoa mora. Ali to je deo kontinenta, a ne morsko dno, i ispod zapadnog Antarktika čini neku vrstu basena i lanca, sa živom geotermalnom aktivnošću."
<BR>&nbsp;&nbsp;&nbsp;&nbsp;&nbsp;"Zapadni Antarktik?" reče Fort, žmireći.
<BR>&nbsp;&nbsp;&nbsp;&nbsp;&nbsp;"To je manja polovina, sa poluostrvom koje se pruža prema Južnoj Americi i Rosovoj ledenoj prečagi. Zapadna ledena ploča nalazi se između gorja poluostrva i Transantarktičkih planina, u sredini kontinenta. Evo, pogledajte, poneo sam globus." Izvukao je iz džepa globus na naduvavanje, dečju igračku, naduvao ga i dao ostalima da ga pogledaju.
<BR>&nbsp;&nbsp;&nbsp;&nbsp;&nbsp;"Zapadna ledena ploča, dakle, ležala je na steni ispod nivoa mora. Ali tlo je tamo dole toplo, i ispod leda ima nekoliko vulkana, tako da se led na dnu pomalo topi. Ova voda se meša sa vulkanskim sedimentima i obrazuje tvar koja se zove til. Ova je po teksturi slična zubnoj pasti. Tamo gde led prelazi na til, kreće se brže nego inače, tako da je u sastavu zapadne ledene ploče bilo ledenih struja, sličnih brzim glečerima sa obalama od sporijeg leda. Ledena struja B tekla je dva metra na dan, na primer, a okolni led dva metra godišnje. B je bila široka pedeset kilometara i kilometar duboka - dakle, vraški velika reka, koja je zalazila u Rosovu ledenu prečagu zajedno sa pet-šest drugih struja." Vrhom prsta pokazao je položaje tih nevidljivih struja.
<BR>&nbsp;&nbsp;&nbsp;&nbsp;&nbsp;"Sad, tamo gde su ledene struje i sama ledena ploča silazile sa stene i plutale po Rosovom moru - to se zvalo granična linija."
<BR>&nbsp;&nbsp;&nbsp;&nbsp;&nbsp;"A", reče jedan od Fortovih prijatelja. "Globalno zagrevanje?"
<BR>&nbsp;&nbsp;&nbsp;&nbsp;&nbsp;Geolog odmahnu glavom. "Globalno zagrevanje nije imalo gotovo nikakvog uticaja na sve to. Jeste malo podiglo temperature i nivo mora, ali da je posredi bilo samo to, ovde se ne bi mnogo toga promenilo. Problem je u tome što se još odvija interglacijalno zagrevanje koje je počelo krajem poslednjeg Ledenog Doba, i ovo zagrevanje šalje takozvani termalni talas kroz polarne ledene ploče. Taj talas se spuštao punih osam hiljada godina. A granična linija zapadne ledene ploče se osam hiljada godina širila u kopno. I sada je došlo do erupcije jednog od vulkana pod ledom. Velike erupcije. Pre otprilike tri meseca. Granična linija već je pre nekoliko godina počela ubrzano da se povlači i nalazila se veoma blizu vulkana koji se izlio. Izgleda da je erupcija pomerila graničnu liniju do samog vulkana, tako da voda u okeanu sada teče između ledene ploče i stene, pravo u aktivnu erupciju. Ledena ploča se zbog toga lomi. Diže se, klizeći u Rosovo more, gde je raznose struje."
<BR>&nbsp;&nbsp;&nbsp;&nbsp;&nbsp;Njegovi slušaoci zurili su u mali balon globusa. Sada su već bili iznad Patagonije. Geolog je odgovarao na njihova pitanja, usput pokazujući mesta na globusu. Ovako nešto se već dogodilo, rekao im je, i to nekoliko puta. Zapadni Antarktik bio je okean, kopno ili ledena ploča, mnogo puta tokom miliona godina otkako je tektonsko pomeranja postavilo kontinent na to mesto. Osim toga, izgleda da je postojalo nekoliko nestabilnih mesta u dugoročnim promenama temperature - 'činilaca nestabilnosti', kako ih je nazvao, uzroka velikih promena, koje su se mogle meriti godinama. "Ova klimatska pojava je, sa stanovišta geologa, gotovo trenutna. Recimo, grenlandska ledena ploča dobar je primer da smo prešli iz ledenog u međuledeno doba za samo tri godine." Geolog zatrese glavom.
<BR>&nbsp;&nbsp;&nbsp;&nbsp;&nbsp;"A ovo lomljenje ploče?" upita Fort.
<BR>&nbsp;&nbsp;&nbsp;&nbsp;&nbsp;"Pa, mislimo da obično traju stotinu godina, što je, verujte mi, ipak veoma brzo. Pokretač promena. Ali ovaj put je tu i erupcija vulkana, koja stvari čini težim. Hej, gledajte, eno Banana Prevlake."
<BR>&nbsp;&nbsp;&nbsp;&nbsp;&nbsp;Pokazao je nadole, i oni ugledaše, iza Drejkovog Tesnaca, usko, ledeno, planinsko poluostrvo, upereno u istom pravcu kao i trtična kost Tijere del Fuego.
<BR>&nbsp;&nbsp;&nbsp;&nbsp;&nbsp;Pilot nagnu avion u desno, zatim blaže u levo, započevši dugačak, lenji zaokret. Ispod njih se prostirao prizor Antarktika, poznat sa satelitskih snimaka, ali je sada sve bilo obojeno jarkim bojama i jasno ocrtano: kobaltno plavi okean, lanac ciklonskih oblaka boje krasuljka koji se kovitlao na sever, neravna koprena Sunca na vodi, velika svetlucava masa leda i flotile sićušnih ledenih bregova, tako belih usred plavetnila.
<BR>&nbsp;&nbsp;&nbsp;&nbsp;&nbsp;Ali je poznati 'Q' oblik kontinenta sada bio čudnovato umrljan iza zareza antarktičkog poluostrva, sa zjapećim plavocrnim pukotinama u belini. A Rosovo more bilo je još više isprugano dugačkim fjordovima okeansko plave boje i zrakastom šarom tirkiznih pukotina; a na vodi izvan Rosovog mora, plutajući prema Južnom Pacifiku, videli su se pločasti ledeni bregovi nalik na krhotine samog kontinenta. Najveći kao da je bio jednake površine kao Južno Ostrvo Novog Zelanda, ili čak veći.
<BR>&nbsp;&nbsp;&nbsp;&nbsp;&nbsp;Pošto su jedan drugom skrenuli pažnju na najveće bregove i različite oblike razlomljene i smanjene zapadne ledene ploče (geolog je pokazao mesto na ledu gde je smatrao da se nalazi vulkan, ali se ono nije razlikovalo od okolnog leda), sedeli su ćutke i posmatrali.
<BR>&nbsp;&nbsp;&nbsp;&nbsp;&nbsp;"Ono tamo je Roneova ledena ploča", reče geolog nešto kasnije, "i Vedelovo more. Da, i tamo je došlo do klizanja leda... Tamo gore gde je bio Mekmardo, na drugom kraju Rosove ledene prečage. Led je potisnut preko zaliva i pregazio je naselje."
<BR>&nbsp;&nbsp;&nbsp;&nbsp;&nbsp;Pilot započe novi zaokret oko kontinenta.
<BR>&nbsp;&nbsp;&nbsp;&nbsp;&nbsp;Fort reče: "Ponovi, molim te, kakve će biti posledice?"
<BR>&nbsp;&nbsp;&nbsp;&nbsp;&nbsp;"Pa, modeli pokazuju da će se nivo mora podići za oko šest metara."
<BR>&nbsp;&nbsp;&nbsp;&nbsp;&nbsp;"Šest metara!"
<BR>&nbsp;&nbsp;&nbsp;&nbsp;&nbsp;"Pa, to će potrajati nekoliko godina, ali je proces dokazano započet. Ovaj katastrofalni lom podići će nivo svih mora za dva ili tri metra, i to već za nekoliko nedelja. Ostaci ploče će se naći u vodi za nekoliko meseci, ili najviše za nekoliko godina, i to su ona tri metra više."
<BR>&nbsp;&nbsp;&nbsp;&nbsp;&nbsp;"Kako je moguće da ovo toliko podigne čitav okean?"
<BR>&nbsp;&nbsp;&nbsp;&nbsp;&nbsp;"Ima tu dosta leda."
<BR>&nbsp;&nbsp;&nbsp;&nbsp;&nbsp;"Ali zar baš toliko?"
<BR>&nbsp;&nbsp;&nbsp;&nbsp;&nbsp;"Oh, da. Ovde je gotovo sva sveža voda na svetu, baš tu dole, ispod nas. Zahvalite Bogu što je istočna antarktička ledena ploča čvrsta i stabilna. Kada bi ona skliznula, nivo mora bi se podigao za šezdeset metara."
<BR>&nbsp;&nbsp;&nbsp;&nbsp;&nbsp;"Šezdeset metara nije malo", reče Fort.
<BR>&nbsp;&nbsp;&nbsp;&nbsp;&nbsp;Obišli su još jedan krug. Pilot reče: "Trebalo bi da se vratimo."
<BR>&nbsp;&nbsp;&nbsp;&nbsp;&nbsp;"Gotovo je sa plažama na svetu", reče Fort, okrenuvši se od prozora. I dodade: "Valjalo bi da odemo po opremu, rekao bih."
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
