<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Peti deo: BESKUĆNICI
<P>&nbsp;&nbsp;&nbsp;&nbsp;&nbsp;Biogeneza je, pre svega, psihogeneza. Ova istina nigde nije bila tako jasna kao na Marsu, gde je noosfera prethodila biosferi - nemu planetu prvo je okružio sloj misli izdaleka, naselivši je pričama, planovima i snovima, sve do trenutka kada je Džon Bun iskoračio i rekao: 'Dakle, tu smo' - bila je to iskra koja je zapalila nezadrživi zeleni požar viriditasa, stihiju posle koje je cela planeta treperila od viriditasa. Bilo je to kao da je sama planeta osećala da joj nešto nedostaje, i da je sa dodirom uma i stene, noosfere i litosfere, u prazninu uskočila nedostajuća biosfera, prosuvši se niotkuda kao mađioničarev papirni cvet.
<BR>&nbsp;&nbsp;&nbsp;&nbsp;&nbsp;Bio je to utisak koji se nametao Mišelu Divalu, strasnom zaljubljeniku u svaki znak života u pustoši rđe, istom onom koji je pristupio Hirokinoj areofaniji onako kako se davljenik hvata za slamku. Za njega je to bilo kao da je dobio novi vid. Da bi izvežbao svoj novi vid, usvojio je Enin običaj da prošeta napolju u čas uoči zalaska Sunca, i u predelu dugačkih senki nalazio je ushit u svakom busenu trave. U svakom malom prepletu oštrike i lišaja nalazio je minijaturnu Provansu.
<BR>&nbsp;&nbsp;&nbsp;&nbsp;&nbsp;Smatrao je da mu je to zadatak: teški posao izmirenja centrifugalne antinomije Provanse i Marsa. Osećao je da njegovo prisustvo u ovom projektu predstavljao deo drevne tradicije, jer je jedan od poslednjih zaključaka u njegovom proučavanju bio da je francuska misao oduvek težila da pomiri krajnje oprečnosti. Za Dekarta su to bili um i telo, za Sartra frojdizam i marksizam, za Tejara de Šardena hrišćanstvo i evolucija - lista se mogla još produžiti, i činilo mu se da je taj posebni kvalitet francuske misli, tenzija i težnja da bude dugi niz veličanstvenih promašaja, bio posledica ovih ponovljenih pokušaja da se sjedine ove nemoguće krajnosti. Možda je sve zajedno, uključujući njegove napade na isti problem, bilo borba da se zaleči jaz između duha i materije. I možda je upravo zbog ovoga francuska misao pozdravljala složene retoričke aparate kao što je semantički pravougaonik, strukture za koje se verovalo da mogu da uhvate ove krajnosti u mreže, dovoljno jake da ih zadrže zajedno.
<BR>&nbsp;&nbsp;&nbsp;&nbsp;&nbsp;Otuda Mišelov zadatak da strpljivo vezuje zeleni duh i rđavu materiju, da otkriva Provansu na Marsu. Krastavi lišaj, na primer, činio je da delovi crvene ravnice izgledaju kao da su obloženi jabukovim žadom. A sada, u svetlim večerima boje indiga (nekadašnje ružičasto nebo davalo je travi smeđu boju), boja neba dozvoljavala je svakoj vlati trave da zrači tako čistom zelenom bojom da se činilo da ovi minijaturni travnjaci trepere. Snažan pritisak boje na mrežnjaču... čisto uživanje.
<BR>&nbsp;&nbsp;&nbsp;&nbsp;&nbsp;Bilo je, takođe, zastrašujuće, posmatrati kolikom brzinom ova primitivna biosfera hvata koren, cveta i širi se. Bio je to neki unutrašnji zamah ka životu, zelena električna varnica između polova stene i uma. Sila nepojamna, koja se pružila ovamo i dodirnula genetske nizove, unela nastavke, stvorila nove hibride, pomogla im da se prošire, izmenila njihovu okolinu da im omogući da rastu. Prirodna težnja života ka životu mogla se videti svuda, kako se bori i tako često pobeđuje; ali sada su tu bile i ruke-vodilje, noosfera koja je od samog početka sve prožimala. A pri svakom dodiru njihovih prstiju u zemlju je tekla zelena sila.
<BR>&nbsp;&nbsp;&nbsp;&nbsp;&nbsp;Ljudska bića su, dakle, bila istinski čudotvorci - svesni stvoritelji, koji su hodali ovim novim svetom kao mladi bogovi, obdareni strahotnim alhemijskim moćima. Mišel je zato pomno zagledao svakog koga bi sreo na Marsu, pitajući se, dok je proučavao njihovu često bezazlenu spoljašnjost, kakav li to novi Paraselzus ili Isak od Holandije stoji pred njim, i hoće li pretvarati olovo u zlato, ili terati kamen da cveta.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
