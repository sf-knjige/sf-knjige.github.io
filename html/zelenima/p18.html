<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Nastavili su da rade na glečeru tokom cele severne jeseni, dok su dani kraćali, a vetrovi bili sve oštriji. Svake noći na ledniku su rasli veliki, složeni ledeni cvetovi, topeći se tek sredinom dana, i to samo na obodu, a zatim ponovo očvršćavali i služili kao osnova za još finije latice koje bi se pojavile sledećeg jutra: sitne, oštre kristalne pahuljice širile su se u svim pravcima od krupnijih peraja i račvanja. Svaki njihov korak neumitno je drobio čitave fraktalne svetove dok su krc-krckali preko leda, tražeći biljke, sada prekrivene injem, da bi videli kako se nose sa sve jačom zimom. Gledajući preko neravne bele pustoši, osećajući kako mu vetar reže kroz jedan od bolje izolovanih hodača, Saks je imao utisak da će biti neizbežan veliki zimski pomor.
<BR>&nbsp;&nbsp;&nbsp;&nbsp;&nbsp;Ali to je bio samo privid. Oh, bilo je pomora, naravno; ali biljke su se privikavale, ili, kako su to zvali njihovi zimski baštovani, aklimatizovale na dolazak zime. Bio je to proces u tri faze, zaključio je Saks, kopajući po tankom, tvrdom snegu u potrazi za tragovima. U prvoj, fitohromski časovnici u lišću osećali su kraće dane - i lišće je sada ubrzano kraćalo, sa tamnim frontovima koji su dolazili otprilike svake nedelje, izbacujući prljavobeli sneg iz crnih kumulonimbusa opuštenih trbušina. U drugo fazi prestajao je rast, ugljeni hidrati su prelazili u korenje, a u lišću nekih povećavao se sadržaj apscizične kiseline sve dok ne bi otpalo. Saks je pronašao mnogo takvih listova, požutelih ili smeđih, kako još vise na peteljkama, priljubljeni uz tlo, pružajući još živoj biljci nešto veći zaklon. Tokom ove faze, voda se selila iz ćelija u međućelijske kristale leda, ćelijske membrane postajale su čvršće, a molekuli šećera zamenjivali su molekule vode u nekim proteinima. U poslednjoj, najhladnijoj fazi, oko ćelija se obrazovala glatka ledena opna, ne oštećujući ih, u procesu koji se zove vitrifikacija.
<BR>&nbsp;&nbsp;&nbsp;&nbsp;&nbsp;U ovoj fazi, biljke su podnosile temperature i do 220 stepeni Kelvina, što je otprilike bila prosečna temepratura na Marsu pre njihovog dolaska, a sada najniža. A sneg koji je padao za vreme sve češćih mećava u stvari je služio kao prekrivač za biljke, i pod njim je bilo toplije nego napolju, na vetru. Kopajući utrnulim prstima po snegu, Saks je ovaj podsnežni svet video kao čarobno mesto, naročito prilagođavanje biljaka spektralno selektovanoj plavoj svetlosti koja je zračila i kroz tri metra visoke snežne smetove - još jedan primer Ralejevog rasipanja. Imao je želju da ostane da proučava ovaj zimski svet svih šest meseci, koliko je trajalo godišnje doba; otkrio je da mu prija boravak ispod niskih, tamnih talasa oblaka, na beloj površini zavejanog glečera, saginjanje na vetru i probijanje kroz smetove. Ali Kler je htela da se on vrati u Barouz i da radi sa laboratorijama na projektu tamariska za tundre, koji je uspešno napredovao u marsovskim teglama. Vraćali su se i Filis i njeni saputnici iz Armskora i Prelazne vlade. I uskoro je došao dan kada su ostavili stanicu nevelikoj posadi istraživača-uzgajivača, obrazovali karavan vozila i odvezli se ponovo na jug.
<BR>&nbsp;&nbsp;&nbsp;&nbsp;&nbsp;Kada je čuo da se Filis i njena grupa vraćaju s njima, Saks je zastenjao od muke. Bio se nadao da će fizičko razdvajanje prekinuti njegovu vezu sa Filis i udaljiti ga od onog ispitivačkog pogleda. Ali pošto su se vraćali zajedno, činilo mu se da će morati nešto da preduzme. Zamisao da se spetlja s njom bila je pogrešna od samog početka; neobjašnjivost nagona, nije nego! Ali sa nagonima je bilo svršeno, i ostao je u društvu osobe koja je, osim što je bila odbojna, bila i opasna za njega. Nije bilo nimalo utešno to što je sve vreme gajio pogrešne nade. Svaki njegov postupak u proteklom razdoblju izgledao je kao bezazlen hir, ali se sve zajedno izrodilo u nešto prilično čudovišno.
<BR>&nbsp;&nbsp;&nbsp;&nbsp;&nbsp;I kada je prve večeri u Barouzu njegova pločica zazujala i pojavila se Filis da ga pozove da iziđu na večeru, pristao je, prekinuo vezu, a zatim počeo nespokojno da gunđa. Biće to neprijatno veče.
<BR>&nbsp;&nbsp;&nbsp;&nbsp;&nbsp;Izašli su u restoran-terasu na Elis Bjutu, zapadno od Hant Meze, koji je Filis poznavala od ranije. Zbog Filis su seli za sto pored ograde, sa pogledom na visoku četvrt između Elisa i Tejbl Mauntina, gde su šume Prinses Parka bile oivičene novim zdanjima. Tejbl Mauntin, sa druge strane parka, bio je toliko išaran staklenim zidovima da je podsećao na džinovski hotel, pogotovo što udaljenije meze nisu bile toliko kitnjaste.
<BR>&nbsp;&nbsp;&nbsp;&nbsp;&nbsp;Konobari i konobarice doneli su bocu vina, pa večeru, prekidajući Filis u priči koja se uglavnom odnosila na nove građevinske poduhvate na Tarzisu. Ali ona kao da je bila voljna da razgovara sa njima, potpisujući im salvete, raspitujući se odakle su došli, koliko su na Marsu, i slično. Saks je ćutke jeo i posmatrao Filis i Barouz, čekajući da večeri dođe kraj. Činilo mu se da traje satima.
<BR>&nbsp;&nbsp;&nbsp;&nbsp;&nbsp;Ali obed se konačno završio, i ušli su lift do dna doline. Lift je oživeo sećanje na njihovu prvu zajedničku noć, i Saks se zbog toga osećao veoma nelagodno. Možda je isto bilo i sa Filis, jer se povukla na drugi kraj kabine, i dugi silazak prošao je u tišini.
<BR>&nbsp;&nbsp;&nbsp;&nbsp;&nbsp;A dole, na travi bulevara, ovlaš ga je poljubila u obraz, uz kratak i čvrst zagrljaj, i rekla: "Veče je bilo divno, Stivene, kao i vreme provedeno na Areni. Nikada neću zaboraviti našu malu pustolovinu pod glečerom. Ali sada moram da se vratim u Šefild, jer se nakupilo toliko posla, znaš kako je. Nadam se da ćeš me posetiti ako se nađeš tamo."
<BR>&nbsp;&nbsp;&nbsp;&nbsp;&nbsp;Saks se mučio da namesti izraz lica, pitajući se kako bi se Stiven osećao i šta bi rekao. Filis je bila sujetna žena, i bilo je moguće da će brže zaboraviti čitavu stvar ako bude izbegavala pomisao da je povredila onog drugog kada ga je odbacila, nego ako bude razmišljala otkud kod njega toliko olakšanje. Zato je pokušao da pronađe u sebi onaj glas manjine koji je bio uvređen njenim postupkom. Zategao je uglove usana i oborio pogled u strahu. "Ah", izusti.
<BR>&nbsp;&nbsp;&nbsp;&nbsp;&nbsp;Filis se nasmeja kao devojka i privuče ga u srdačan zagrljaj. "'Ajde, 'ajde", tešila ga je. "Bilo nam je lepo, zar ne? I videćemo se ponovo, kada dođem u Barouz, ili ti u Šefild. A dotle, šta se može, moramo ovako. Ne budi tužan."
<BR>&nbsp;&nbsp;&nbsp;&nbsp;&nbsp;Saks slegnu ramenima. Ovo je bilo izvedeno tako prirodno da je savršeno odgovaralo gestu razočaranog i nezadovoljnog udvarača, iako joj nikada nije dao povoda da pomisli da je takav. Na kraju krajeva, oboje su bili stogodišnjaci. "Znam", reče on i podari joj nervozan, ožalošćen osmejak. "Samo mi je žao što se rastajemo."
<BR>&nbsp;&nbsp;&nbsp;&nbsp;&nbsp;"Znam." Ponovo ga je poljubila. "I meni. Ali srešćemo se ponovo, a onda ćemo videti šta ćemo."
<BR>&nbsp;&nbsp;&nbsp;&nbsp;&nbsp;On klimnu glavom, pogleda uperenog u zemlju, sa puno novostečenog razumevanja za probleme glumaca. Šta sad?
<BR>&nbsp;&nbsp;&nbsp;&nbsp;&nbsp;Ali ona prva ode, uz kratko zbogom. Saks joj otpozdravi kada se osvrnula, mahnuvši joj.
<BR>
<BR>&nbsp;&nbsp;&nbsp;&nbsp;&nbsp;Prešao je Bulevar Velikog Nagiba, prema Hant Mezi. Dakle, i to je prošlo. Lakše nego što je mislio, svakako. U stvari, na najbezbolniji način. Ali zbog nečega je još osećao tragove nezadovoljstva. Osmotrio je svoj odraz u izlozima kraj kojih je prolazio, u podnožju Hanta. Matori švaler; privlačan? Ko će ga znati. Privlačan za neke žene, povremeno. Sada ga je jedna zbarila i nekoliko nedelja koristila kao partnera u krevetu, i šutnula ga kad je došlo vreme da se pođe dalje. To se verovatno događalo i mnogim drugima, ženama svakako češće nego muškarcima, s obzirom na nejednakost kulture i reprodukcije. Ali sada, sa isključenom reprodukcijom i rascepkanom kulturom... Stvarno je bila gad. S druge strane, nije imao nikakvog prava da se žali; bezuslovno je pristao na sve što mu se dogodilo i lagao je od samog početka, ne samo o tome ko je, već i svojim osećanjima prema njoj. A sada se toga oslobodio, i svega što je to podrazumevalo. Uključujući opasnost.
<BR>&nbsp;&nbsp;&nbsp;&nbsp;&nbsp;Osećajući se poletno kao posle doze azotnog oksida, popeo se uz široke stepenice predvorja Hanta na spratu gde se na kraju hodnika nalazio njegov mali stan.
<BR>
<BR>&nbsp;&nbsp;&nbsp;&nbsp;&nbsp;Krajem te zime, tokom dve nedelje u drugom februaru, u Barouzu je održana godišnja konferencija o projektu teraformiranja. Bila je to deseta konferencija ove vrste, od organizatora naslovljena 'M-38: Nova dostignuća i nove smernice', i na njoj je trebalo da uzmu učešća naučnici odasvud sa Marsa, gotovo tri hiljade njih. Sednice su se održavale u velikom kongresnom centru u Tejbl Mauntinu, a gostujući naučnici bili su smešteni u hotelima širom grada.
<BR>&nbsp;&nbsp;&nbsp;&nbsp;&nbsp;Svi iz Biotik Barouza prisustvovali su sednicama i žurili nazad u Hant Mezu da provere kako se odvijaju započeti opiti. Saks je, naravno, bio posebno zainteresovan za sve teme konferencije, i prvog jutra po otvaranju u samu zoru otišao je u Kanal Park, na brzinu uzeo kafu i pecivo, i uputio se prema kongresnom centru, gde je bio među prvima u redu ispred prijavnog stola. Uzeo je svoj primerak programa, prikačio karticu sa imenom na rever i otišao da šeta hodnicima oko dvorana za sastanke, pijuckajući kafu, čitajući program za to jutro i razgledajući posterske ekrane postavljene u za to određenim delovima centra.
<BR>&nbsp;&nbsp;&nbsp;&nbsp;&nbsp;Ovde se, prvi put za više godina nego što je mogao da izbroji, osećao sasvim u svom elementu. Svi naučni kongresi su isti, u svim vremenima i na svakom mestu, sve do načina na koji se učesnici oblače; muškarci u konzervativnim, pomalo ofucanim profesorskim sakoima, mrkim, smeđim i u boji potamnele rđe; žene, možda trideset odsto ukupnog broja prisutnih, u preterano sumornim i strogim poslovnim kostimima; mnogo ih je bilo sa naočarima, iako je preostalo malo problema sa vidom koje hirurgija nije mogla da otkloni; većina ih je sa sobom nosila programske pakete; kartica sa imenom svima je bila zakačena za levi rever. Saks je prolazio kroz polumračne sale u kojima su već počeli razgovori, i tamo je takođe bilo sve nepromenjeno: govornici su stajali ispred video ekrana na kojima su svetleli njihovi grafikoni, tabele i molekularne strukture, i govorili u svečanim kadencama, usklađenim sa ritmom smenjivanja slajdova, koristeći štap da pokažu deo prenatrpanih dijagrama o kojima govore... Publika, sastavljena od trideset do četrdeset najzainteresovanijih kolega za predstavljeni rad, sedela je zajedno u redovima stolica, pažljivo slušajući i pripremajući pitanja koja će postaviti na kraju prezentacije.
<BR>&nbsp;&nbsp;&nbsp;&nbsp;&nbsp;Za one kojima je taj svet bio prirastao srcu, ovo je bio razgaljujući prizor. Saks je zavirio u nekoliko sala, ali ga nijedan razgovor nije dovoljno privukao da uđe, i uskoro se našao u predvorju punom posterskih ekrana, nastavivši da razgleda.
<BR>&nbsp;&nbsp;&nbsp;&nbsp;&nbsp;'Solubilizacija policikličnih aromatičnih ugljovodonika u površinski aktivnim monomerskim i micelarnim rastvorima.' 'Posteksploatativna sleganja u južnom Vastitas Borealisu.' 'Epitelna otpornost na gerontološki tretman trećeg doba.' 'Pojava akvifera sa radijalnom frakturom na rubovima meteorskih kratera.' 'Niskonaponska elektroporacija plazmida dugog vektora.' 'Katabatički vetrovi u Ponoru Ehus.' 'Genomska matrica za novi kaktus genera.' 'Ponovno dizanje marsovkih visija u oblastima Amentis i Tirena.' 'Stratifikacija natrijum-nitrata u Nilosirtisu.' 'Metod procene stepena izloženosti u radu sa hlorofenatima analizom kontaminirane radne odeće.'
<BR>&nbsp;&nbsp;&nbsp;&nbsp;&nbsp;Kao i uvek, posteri su bili ukusna papazjanija. Bilo je nekoliko razloga što je bila reč o posterima, a ne o usmenim prikazima - bilo je dosta radova diplomaca iz Sabišija, ili su se odnosili na teme koje su bile sporedne za konferenciju - ali se tu moglo naći od svega ponešto, i razgledanje je bilo veoma zanimljivo. Osim toga, na ovoj konferenciji nije bilo ozbiljnijih pokušaja da se posteri tematski rasporede po hodnicima, pa se 'Rasprostranjenost Rhizocarpon geographicum-a u istočnom delu Karitum Montesa', sa mapama širenja krastavog lišaja koji može da živi i četiri hiljade godina, nalazio naspram važne meteorološke studije 'Poreklo pojave Graupelovog snega u česticama soli pronađenim u cirusnim, altostratusnim i altokumulusnim oblacima u severnom Tarzisu'.
<BR>&nbsp;&nbsp;&nbsp;&nbsp;&nbsp;Saksa je sve to zanimalo, ali se najduže zadržao kod postera koji su opisivali delove projekta teraformiranja koje je sam pokrenuo, i nekada u njima učestvovao. Jedan od ovih, 'Procena efekta akumulacije toplote ispuštene iz vetrenjača iz Podbrežja', naterao ga je da se ukopa u mestu. Dvaput ga je pročitao, osećajući pri tom laku duhovnu raspekmeženost.
<BR>&nbsp;&nbsp;&nbsp;&nbsp;&nbsp;Prosečna temperatura na površini Marsa pre njihovog dolaska bila je oko 220 stepeni Kelvina, a jedan od opšte prihvaćenih ciljeva teraformiranja bio je da se ona podigne nešto iznad tačke smrzavanja vode, dakle iznad 273 stepena Kelvina. Postići porast prosečne temperature na površini čitave planete za više od 53 stepena Kelvina bio je zastrašujući izazov, budući da je za to bilo potrebno, po Saksovoj računici, postepeno unošenje više od 3,5 x 106 džula po kvadratnom centimetru površine Marsa. Saks je u izradi sopstvenih modela planirao da postigne prosek od oko 274 stepena Kelvina, očekujući da će sa tim prosekom na planeti većim delom godine biti dovoljno toplo da se obrazuje aktivna hidrosfera, a potom i biosfera. Bilo je puno onih koji su se zalagali za još veće zagrevanje, ali Saks nije video potrebu za tim.
<BR>&nbsp;&nbsp;&nbsp;&nbsp;&nbsp;U svakom slučaju, svi metodi za povećanje toplote u sistemu bili su procenjeni po tome koliko su povisili prosečnu globalnu temperaturu; i podaci na ovom posteru, koji se bavio prikazom učinka Saksovih malih vetrenjača-grejača, merenog tokom više od sedam decenija, pokazivali su da je porast temperature iznosio samo 0,05 stepeni Kelvina. Nije mogao da nađe nikakvu grešku u zaključcima i proračunima datim na posteru. Naravno, grejanje nije bilo jedini razlog zbog kojih je posejao vetrenjače; takođe je želeo da obezbedi grejanje i zaklon za razne vrste uzgajenih kriptoendolita koje je nameravao da isproba na povšini. Ali svi ovi organizmi izumrli su odmah po puštanju na površinu ili ubrzo posle toga. Stoga se nije moglo reći da je to bio jedan od njegovih boljih pokušaja u okviru celokupnog projekta.
<BR>&nbsp;&nbsp;&nbsp;&nbsp;&nbsp;Pošao je dalje. 'Primena hemijskih podataka procesnog nivoa u hidrohemijskom modeliranju: izvor u Dao Valisu, u Helasu.' 'Poboljšanje otpornosti na CO <SUB>2</SUB> kod pčela.' 'Epilimnetičko sakupljanje radionuklida od Komptonske katastrofe iz ledenih jezera Marinerisa.' 'Uklanjanje prašine sa reaktivnih železničkih šina.' 'Globalno zagrevanje kao posledica ispuštanja halokarbona u atmosferu.'
<BR>&nbsp;&nbsp;&nbsp;&nbsp;&nbsp;Ovaj poslednji poster ponovo ga je zaustavio. Poster je bio rad atmosferskog hemičara S. Simona i grupe njegovih studenata, i čitajući ga, Saks poče da se oseća znatno bolje. Godine 2042, kada je došao na čelo projekta teraformiranja, odmah je pokrenuo izgradnju fabrika koje će proizvoditi i puštati u atmosferu posebnu mešavinu gasa, koja se sastojala uglavnom od ugljeničnog tetrafluorida, heksafluoretana, i sumpornog heksafluorida, sa nešto malo metana i azotnog oksida. Poster je ovu mešavinu zvao 'Raselov koktel', kako ju je u ono vreme nazvao tim u Vidikovcu Ehus. Halokarboni u koktelu bili su snažni izazivači dejstva staklene bašte, i njihova najbolja osobina bila je to što su upijali izlazno planetno zračenje na talasnoj dužini od 8 do 12 mikrona, takozvani 'prozor', gde ni vodena para ni CO <SUB>2</SUB> nisu pokazali dobre rezultate. Otvoren, ovaj prozor je dopuštao gubitak fantastičnih količina toplote u svemiru, i Saks je još u početku odlučio da ga zatvori, tako što će se osloboditi dovoljna količina gasnog koktela da obrazuje deset ili dvadeset delova atmosfere na milion, po uzoru na već klasični model Mekeja et al. I tako je, počev od 2042. godine, bio započet veliki projekt gradnje automatizovanih postrojenja, rasutih svuda po planeti, koja će proizvoditi gasove koristeći lokalne izvore ugljenika, sumpora i fluora. Proizvodnja gasa povećavana je svake godine, čak i pošto je postignut odnos od dvadeset delova na milion, da bi se održala ta srazmera u sve gušćoj atmosferi i zato što je bilo potrebno nadoknaditi stalno visinsko razgrađivanje halokarbona usled ultraljubičastog zračenja.
<BR>&nbsp;&nbsp;&nbsp;&nbsp;&nbsp;Iz tabela na Simonovom posteru moglo se jasno videti da su fabrike nastavile da rade i tokom 2061. i u narednim decenijama, održavajući nivo od oko dvadeset šest delova na milion; zaključak je bio da su ovi gasovi zagrejali površinu za oko 12 stepeni Kelvina.
<BR>&nbsp;&nbsp;&nbsp;&nbsp;&nbsp;Pošao je dalje, sa osmejkom koji mu je dugo poigravao na licu. Dvanaest stepeni! E, to je već bilo značajno! - više od dvadeset odsto potrebnog zagrevanja, i sve zbog pravovremene i stalne primene dobro odmerenog gasnog koktela. Zaista elegantno. Obična fizika umela je da bude tako zahvalna stvar...
<BR>
<BR>&nbsp;&nbsp;&nbsp;&nbsp;&nbsp;Bilo je već deset sati, trebalo je da započne glavna prezentacija dana, koju je vodio H. E. Borazjani, jedan od najboljih atmosferskih hemičara na Marsu, na temu globalnog zagrevanja. Borazjani je trebalo da iznese svoje proračune učinka svih pokušaja zagrevanja završno sa 2100. godinom, kada je bila postavljena soleta. Posle ocene pojedinačnih doprinosa projektu, trebalo je da pokuša da da sud o tome da li je bilo sinergističkih efekata. Ova rasprava stoga je bila jedna od najvažnijih na konferenciji, jer je trebalo da obuhvati i proceni radove velikog broja drugih naučnika.
<BR>&nbsp;&nbsp;&nbsp;&nbsp;&nbsp;Za ovu sednicu određena je jedna od najvećih sala za sastanke, i bila je potpuno popunjena. Bilo je prisutno najmanje dve hiljade ljudi. Saks je ušao na sam početak, i ostao da stoji iza poslednjeg reda stolica.
<BR>&nbsp;&nbsp;&nbsp;&nbsp;&nbsp;Borazjani je bio omalen čovek mrke puti i sede kose; govorio je ispred velikog ekrana, sa pokazivačem u ruci, a na ekranu su se smenjivali video prikazi različitih oprobanih metoda zagrevanja: crna prašina i lišaji na polovima, orbitalna ogledala koja su dojedrila sa Meseca, mohouli, fabrike gasa za staklenike, ledeni asteroidi gurnuti da sagore u atmosferi, bakterije za denitrifikaciju, kao i ostatak biota.
<BR>&nbsp;&nbsp;&nbsp;&nbsp;&nbsp;Saks je pokrenuo sve ove procese u četvrtoj i petoj deceniji veka, i sada je žudno posmatrao snimke, sa više pažnje od svih prisutnih. Jedina očigledna strategija zagrevanja koju je u to vreme izbegavao bila je ispuštanje velikih količina CO <SUB>2</SUB> u atmosferu. Oni koji su zastupali ovu strategiju nameravali su da izazovu naglo dejstvo staklene bašte i da podignu nivo CO <SUB>2</SUB> do vrednosti od 2 bara, tvrdeći da će to znatno zagrejati planetu, zaustaviti ultraljubičasto zračenje i pospešiti razvoj biljnog sveta. Sve je to, naravno, bilo tačno; ali bi ovakva atmosfera bila otrovna za ljude i životinje, i iako su zastupnici ovog plana govorili o drugoj fazi u kojoj će atmosfera biti očišćena od viška CO <SUB>2</SUB> i stvorena takva koja će se moći udisati, njihovi metodi bili su neodređeni, kao i procene trajanja projekta, koje su bile u rasponu od sto do dvadeset hiljada godina. A nebo bi za sve to vreme bilo mlečnobele boje.
<BR>&nbsp;&nbsp;&nbsp;&nbsp;&nbsp;Saksu ovakvo rešenje problema nije izgledalo elegantno. Mnogo mu se više dopadao model koji je sam razvio, jer se njime neposredno išlo na postizanje željenog cilja. Model je podrazumevao da će uvek postojati izvestan manjak toplote, ali je Saks smatrao da ima razloga da tako ostane. Zato je dao sve od sebe da nađe zamenu za toplotu koju bi se dobila oslobađanjem CO <SUB>2</SUB>, na primer iz mohula. Na žalost, Borazjani je procenio da je toplota dobijena iz mohoula bila prilično zanemarljiva; svi zajedno, povećali su prosečnu temperaturu za samo 5 stepeni Kelvina. Pa, to se nije moglo dugo zaobilaziti, pomisli Saks, unoseći podatke u svoju beležnicu - jedini pogodan izvor toplote bilo je Sunce. Otuda njegovo agresivno zalaganje za orbitalna gledala, koja su svake godine sve više rasla, u skladu sa pristizanjem sunčanih jedrilica sa Meseca, gde su postojala veoma produktivna postrojenja koja su ih proizvodila od lunarnog aluminijuma. Ove flote, rekao je Borazjani, toliko su narasle da su dodale još 5 stepeni Kelvina prosečnoj temperaturi planete.
<BR>&nbsp;&nbsp;&nbsp;&nbsp;&nbsp;Smanjeni albedo, pokušaj koji nikada nije imao dovoljno jaku podršku, dodao je još oko dva stepena. Dve stotine i nešto nuklearnih reaktora raštrkanih po planeti povećalo je toplotu za jedan i po stepen.
<BR>&nbsp;&nbsp;&nbsp;&nbsp;&nbsp;Borazjani potom pređe na koktel gasova 'staklene bašte', ali umesto da koristi brojku od 12 stepeni Kelvina sa Simonovog postera, govorio je o 14 stepeni Kelvina i navodio dvadeset godina star rad Dž. Votkinsa da potkrepi svoje tvrdnje. Saks opazi Berkinu kako sedi u poslednjem redu, nedaleko od njega, pa mu se primaknu, nagnu se, dok mu se usta nisu našla kraj Berkininog uha, i šapnu: "Zašto ne koristi Simonov rad?"
<BR>&nbsp;&nbsp;&nbsp;&nbsp;&nbsp;Berkina se naceri i tiho odgovori: "Pre nekoliko godina, Simon je objavio rad u kome je upotrebio veoma složenu računicu o međudejstvu halokarbona i ultralčjubičastog zračenja koju je pozajmio od Borazjanija. Neznatno ju je izmenio, i taj prvi put ju je pomenuo kao Borazjanijevu, ali je kasnije, koristeći je, navodio samo svoj prvi rad. Borazjani je besan zbog toga, a ionako smatra da su Sajmonovi radovi na ovom polju nastali na osnovu Votkinsovog rada, i kad god govori o zagrevanju, vraća se na njega i pravi se da Simonov uopšte ne postoji."
<BR>&nbsp;&nbsp;&nbsp;&nbsp;&nbsp;"A", reče Saks. Uspravi se, smešeći se i protiv svoje volje na Borazjanijevu malu, ali delotvornu osvetu. I stvarno, Simon je bio tamo u sali, sav natmuren.
<BR>&nbsp;&nbsp;&nbsp;&nbsp;&nbsp;Borazjani je u međuvremenu prešao na toplotni učinak vodene pare i CO <SUB>2</SUB> koji su bili ispušteni u atmosferu, i procenio da su, ukupno gledano, povećali temperaturu za još 10 stepeni Kelvina. "Nešto od ovoga moglo bi se nazvati sinergističko dejstvo", reče on, "budući da je desorpcija CO <SUB>2</SUB> uglavnom posledica drugih vrsta zagrevanja. Ali ako izuzmemo taj slučaj, mislim da ne možemo da tvrdimo da je sinergija imala neku značajniju ulogu. Ukupni stepen zagrevanja postignutog svim ovim pojedinačnim metodima sasvim je približan temperaturama navedenim u vremenskim izveštajima širom planete."
<BR>&nbsp;&nbsp;&nbsp;&nbsp;&nbsp;Na ekranu se pojavi konačna tabela, i Saks načini uprošćenu kopiju u svojoj beležnici:
<BR>
<BR>&nbsp;&nbsp;&nbsp;&nbsp;&nbsp;Od Borazjanija, 14. februara (2), 2102.:
<BR>&nbsp;&nbsp;&nbsp;&nbsp;&nbsp;Halokarboni: 14
<BR>&nbsp;&nbsp;&nbsp;&nbsp;&nbsp;H <SUB>2</SUB>O i CO <SUB>2</SUB>:10
<BR>&nbsp;&nbsp;&nbsp;&nbsp;&nbsp;Mohouli: 5
<BR>&nbsp;&nbsp;&nbsp;&nbsp;&nbsp;Ogledala pre solete: 5
<BR>&nbsp;&nbsp;&nbsp;&nbsp;&nbsp;Smanjenje albeda: 2
<BR>&nbsp;&nbsp;&nbsp;&nbsp;&nbsp;Nuklearni reaktori: 1,5
<BR>
<BR>&nbsp;&nbsp;&nbsp;&nbsp;&nbsp;Borazjani nije uračunao vetrenjače-grejače, ali ih Saks unese u beležnicu. Konačni zbir je bio 37,55 stepeni Kelvina, korak vredan poštovanja, pomisli Saks, prema krajnjem cilju, +53 na oK. Zagrevanje je trajalo samo šezdeset godina, i letnji dani su već gotovo redovno dostizali temperature iznad tačke smrzavanja, što je pogodovalo razvoju arktičkih i alpskih biljaka, u šta se uverio u oblasti lednika Arena. I sve se ovo dogodilo pre postavljanja solete, koja je povećala priliv Sunčevih zraka za dvadeset odsto.
<BR>&nbsp;&nbsp;&nbsp;&nbsp;&nbsp;Došlo je vreme za postavljanje pitanja, i neko pomenu soletu, upitavši Borazjanija da li misli da je neophodna, s obzirom na napredak postignut drugim metodima.
<BR>&nbsp;&nbsp;&nbsp;&nbsp;&nbsp;Borazjani slegnu ramenima, baš kao što bi to Saks učinio. "Šta znači neophodna?" odgovori. "Zavisi od toga koliko toplote želite. Prema standardnom modelu, koji je razvio Rasel u Vidikovcu Ehus, važno je održati što niži sadržaj CO <SUB>2</SUB>. Ako to ostvarimo, moraće da se primene drugi metodi zagrevanja da bi se nadoknadio gubitak toplote koja bi se ostvarila pomoću CO <SUB>2</SUB>. O soleti se može razmišljati kao o kompenzaciji za eventualnu redukciju CO <SUB>2</SUB> na nivo pogodan za disanje."
<BR>&nbsp;&nbsp;&nbsp;&nbsp;&nbsp;Saks je nesvesno klimao glavom.
<BR>&nbsp;&nbsp;&nbsp;&nbsp;&nbsp;Neko drugi ustade i reče: "Zar ne mislite da je standardni model neadekvatan, s obzirom na količinu azota kojom raspolažemo?"
<BR>&nbsp;&nbsp;&nbsp;&nbsp;&nbsp;"Ne, ako se sav azot pusti u atmosferu."
<BR>&nbsp;&nbsp;&nbsp;&nbsp;&nbsp;Ali to je bilo malo verovatno, što je Borazjanijev sagovornik odmah primetio. Znatan postotak azota ostaće u zemljištu, jer je bio potreban biljkama. Azota je, dakle, bilo nedovoljno, što je Saks oduvek znao. A ako održe najniži mogući sadržaj CO <SUB>2</SUB>, u vazduhu, sadržaj kiseonika biće opasno visok, zbog njegove zapaljivosti. Sledeći diskutant iz publike izjavi da je moguće nadoknaditi manjak azota oslobađanjem inertnih gasova, prvenstveno argona. Saks napući usne; argon je pod njegovom upravom bio ispuštan u atmosferu još od 2042, jer je predvideo problem, i zato što je regolit bio bogat argonom. Međutim, njegovi inženjeri otkrili su da ga nije nimalo lako osloboditi, što je sada potvrdilo mnogo prisutnih. Ne, ravnoteža gasova u atmosferi pokazala se kao ozbiljan problem.
<BR>&nbsp;&nbsp;&nbsp;&nbsp;&nbsp;Žena koja je ustala sledeća primeti da konzorcijum transnata na čelu sa Armskorom gradi sistem kontinualnih šatlova koji će sakupljati azot iz atmosfere Titana - koja je bila gotovo sam azot - pretvarati ga u tečno stanje, dovoziti nazad na Mars i ispuštati u gornjim slojevima atmosfere. Saks na ovo zažmiri i napravi nekoliko brzih proračuna u beležnici. Obrve mu se podigoše kada je video rezultat. Bio je potreban veliki broj letova da se postignu iole značajniji efekti, ili zaista ogromni šatlovi. Čudilo ga je kako je iko mogao da pomisli da se isplati ulagati u to.
<BR>&nbsp;&nbsp;&nbsp;&nbsp;&nbsp;Sada se ponovo raspravljalo o soleti. Soleta je nesumnjivo mogla da nadoknadi 5 stepeni Kelvina ili 8 stepeni Kelvina gubitka ako se smanji trenutni sadržaj CO <SUB>2</SUB> u vazduhu, a verovatno i da doda više; teorijski, prema Saksovoj računici u beležnici, mogla je da poveća temperaturu za 22 stepena Kelvina. Neko primeti da pročišćavanje vazduha neće biti lako. Čovek koji je stajao pored Saksa, iz laboratorije u Subarašiju, obavesti prisutne da je demonstraciona rasprava o soleti i letećim sočivima predviđena za jedan od narednih dana konferencije, i da će se neka pitanja tada razjasniti. Na kraju je dodao da su ozbiljni nedostaci u modelu koji predviđa jednu fazu učinili da razvoj 'dvofaznog' modela postane gotovo neizbežan.
<BR>&nbsp;&nbsp;&nbsp;&nbsp;&nbsp;Ljudi na ovo zakolutaše očima, a Borazjani izjavi da je vreme da počne sledeći sastanak u sali. Niko nije pohvalio njegovo umešno izlaganje, koje je tako potpuno saželo dostignuća različitih metoda zagrevanja. Ali to je na neki način bio znak poštovanja - nije bilo ni oprečnih stavova, čime je Borazjaniju bio priznat autoritet u ovoj oblasti. Ljudi počeše da ustaju, a neki mu priđoše da razgovaraju s njim; dok se sala praznila, vodilo se hiljadu razgovora.
<BR>
<BR>&nbsp;&nbsp;&nbsp;&nbsp;&nbsp;Saks je otišao da ruča sa Berkinom, u kafeu pored samog podnožja Branč Meze. Svuda oko njih bili su naučnici iz svih delova Marsa, koji su jeli i razgovarali o predonevnim događanjima. "Mi mislimo da je odnos jedan na milijardu." "Ne, sulfati se ponašaju konzervativno." Činilo se da društvo za susednim stolom smatra da će se preći na dvofazni model. Jedna žena reče nešto o podizanju prosečne temperature na 295 stepeni Kelvina, sedam stepeni više od prosečne temperature na Zemlji.
<BR>&nbsp;&nbsp;&nbsp;&nbsp;&nbsp;Saks se mrštio na ova ispoljavanja nestrpljenja i gladi za toplotom. Smatrao je da nema potrebe da bude nezadovoljan postignutim napretkom. Krajnji cilj projekta, uostalom, nije bio sama toplota, već površina na kojoj se može živeti. Na ostvarene rezultate, po njegovom mišljenju, niko nije imao razloga da se žali. Atmosfera je trenutno imala gustinu od 160 milibara na nultoj tački i bila je sastavljena od približno jednakih količina CO <SUB>2</SUB>, kiseonika i azota, sa tragovima argona i drugih gasova. Ovo nije bila mešavina koju je Saks želeo da postigne na kraju, ali je bila najbolja koja se mogla postići, za početak, raspoloživim slobodnim gasovima. Predstavljala je značajan korak prema konačnoj mešavini koju je imao na umu. Njegov recept za ovu mešavinu, prema staroj Fogovoj formuli, bio je sledeći:
<BR>
<BR>&nbsp;&nbsp;&nbsp;&nbsp;&nbsp;300 milibara azota
<BR>&nbsp;&nbsp;&nbsp;&nbsp;&nbsp;160 milibara kiseonika
<BR>&nbsp;&nbsp;&nbsp;&nbsp;&nbsp;30 milibara argona, helijuma, i tako dalje
<BR>&nbsp;&nbsp;&nbsp;&nbsp;&nbsp;10 milibara CO <SUB>2</SUB> =
<BR>&nbsp;&nbsp;&nbsp;&nbsp;&nbsp;Ukupni pritisak na nultoj tački, 500 milibara
<BR>
<BR>&nbsp;&nbsp;&nbsp;&nbsp;&nbsp;Svi ovi sadržaji bili su utvrđeni fizičkim zahtevima i raznim vrstama ograničenja. Ukupni pritisak morao je da bude dovoljno visok da potera kiseonik u krv, a 500 milibara bio je pritisak koji je vladao na nadmorskoj visini od četiri hiljade metara na Zemlji, blizu gornje granice područja u kojima ljudi mogu stalno da žive. Budući da je ovo bilo blizu gornje granice, bilo bi najbolje kad bi tako retka atmosfera imala veći sadržaj kiseonika nego zemaljska, ali ne previše, jer bi tada bilo teško gasiti vatru. Sadržaj CO <SUB>2</SUB> istovremeno bi trebalo održavati ispod 10 milibara, jer bi takva atmosfera bila otrovna. Azota, pak, što više to bolje, u stvari bilo bi idealno ostvariti 780 milibara, ali je ukupna količina azota na Marsu bila procenjena na manje od 400 milibara, pa je 300 milibara u vazduhu, ili malo više, bila razumna vrednost, vrednost koja se mogla ostvariti. Manjak azota zapravo je bio jedan od najvećih problema sa kojima se suočio projekt teraformiranja; bilo im je potrebno više nego što su imali, u vazduhu i u zemlji.
<BR>&nbsp;&nbsp;&nbsp;&nbsp;&nbsp;Saks je zurio u svoj tanjir i nemo jeo, pomno razmišljajući o svim ovim činiocima. Jutarnja rasprava dala mu je povoda da se zapita da li je 2042. godine doneo prave odluke - da li je količina slobodnih gasova dovoljna za njegov pokušaj da se na površini ostvare uslovi pogodni za život ljudi samo u jednoj fazi. Iako to više nije bilo toliko važno. A kada se uzme sve u obzir, i dalje je bio uveren da je u pravu; shikata ga nai, u stvari, ako su hteli da dožive da slobodno prošetaju površinom Marsa. Čak i ako im životi budu znatno produženi.
<BR>&nbsp;&nbsp;&nbsp;&nbsp;&nbsp;Međutim, bilo je ljudi koje je više zanimala toplota nego mogućnost da udišu vazduh. Očito su bili ubeđeni da mogu da naduvaju sadržaj CO <SUB>2</SUB>, dramatično povećaju temperaturu i da potom bez problema smanje sadržaj CO <SUB>2</SUB>. Saks je sumnjao u to; svaka operacija u dve faze imala je izglede da bude problematična, toliko problematična da je verovao da će morati da se pomire sa vremenskim rokom od dvadeset hiljada godina, koliko su predviđali prvi 'dvofazni' modeli. Kada bi pomislio na to, zatreptao bi. Nije video potrebu za tim. Jesu li ti ljudi zaista spremni da rizikuju problem tolikog trajanja? Da li su stvarno toliko opčinjeni novim, divovskim tehnologijama, da veruju da je baš sve moguće?
<BR>&nbsp;&nbsp;&nbsp;&nbsp;&nbsp;"Kakva je bila pastrmka?" upita Berkina.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Pastrmka. U sendviču koji si pojeo, Stivene."
<BR>&nbsp;&nbsp;&nbsp;&nbsp;&nbsp;"Oh, dobra, dobra. Siguran sam da je bila dobra."
<BR>
<BR>&nbsp;&nbsp;&nbsp;&nbsp;&nbsp;Popodnevne sednice bile su uglavnom posvećene problemima nastalim posle uspešne globalne kampanje zagrevanja. Sa porastom temperatura na površini i prodiranjem prvih podzemnih organizama dublje u regolit, permafrost je počeo da se otapa u dubini, kako je i bilo predviđeno. Ali se to u nekim područjima, bogatim permafrostom, pokazalo kao katastrofalno. Među njima je, na žalost, bila i Izidis Planicija. Dobro posećeno izlaganje jedne njihove koleginice, areologa iz Praksisove laboratorije u Barouzu, opisalo je situaciju: Izidis je bio jedan od drevnih basena nastalih padom nebeskih tela, površinom približno jednak Argiri, čija je severna ivica bila potpuno sravnjena, a južna sada bila deo Velikog Nagiba. Podzemni led vekovima se spuštao sa Nagiba i taložio u basenu. Sada se led bliži površini topio, a zimi ponovo stezao. Ovaj ciklus topljenja i leđenja izazvao je pokrete leda neočekivanih razmera; širenje je bilo gotovo dvostruko veće nego kod sličnih pojava na Zemlji, a škrape i pingoi, stotinu puta veći od njihovih zemaljskih parnjaka, bili su ogromne rupe i podjednako velike humke. Ove džinovske rupe i ispupčenja izobličavali su pejsaž svuda po Izidisu, i posle izlaganja i niza neverovatnih slajdova, povela je grupu zainteresovanih naučnika do južnog ruba Barouza, pored Meris Lakus Meze to zida šatora, gde su zgrade izgledale kao da ih je opustošio zemljotres, a kroz izdignuto zemljište videla se zaobljena masa leda nalik na glatko golo brdo.
<BR>&nbsp;&nbsp;&nbsp;&nbsp;&nbsp;"Ovo je odličan primer pinga", reče žena, tonom zaljubljenika. "Ledene mase srazmerno su čiste u poređenju sa matričnim materijalom permafrosta, i u matrici se ponašaju slično kamenu - kada se permafrost noću ili preko zime zaledi, šire se, i u tom širenju sve što je čvrsto biva gurnuto uvis, prema površini. U zemaljskoj tundri ima dosta ovih pingoa, ali nijedan nije veliki kao ovaj." Povela je grupu uz razvaljen beton koji je prethodno bio ravna ulica; zastali su na rubu zemljanog kratera, zagledani u humku prljavobelog leda. "Probušili smo ga, topimo ga i izlivamo u kanale."
<BR>&nbsp;&nbsp;&nbsp;&nbsp;&nbsp;"Napolju, na površini, ovakav oblik biće kao oaza", primeti Saks Džesiki. "Leti će se topiti i navodnjavati okolno zemljište. Trebalo bi da razvijemo zajednicu semenja, spora i rizoma koju bismo zasejali na ovakvim mestima u unutrašnjosti."
<BR>&nbsp;&nbsp;&nbsp;&nbsp;&nbsp;"U pravu si", reče Džesika. "Mada, da budemo realni, veći deo zemljišta u Vastitasu ionako će postati deo tamošnjeg mora."
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;Saks je prećutao da je na trenutak zaboravio bušenja i iskopavanja u Vastitasu. Kada su se vratili u kongresni centar, potražio je raspravu na kojoj su se razmatrali ovi poslovi. Na programu je bila jedna takva, u četiri sata: 'Nova tehnološka rešenja u postupcima crpljenja vode iz permafrosta severne polarne kape.'
<BR>&nbsp;&nbsp;&nbsp;&nbsp;&nbsp;Ravnodušno je posmatrao izlagačevu video prezentaciju. Podzemno ledeno sočivo koje se pružalo od severne polarne kape bilo je kao potopljeni deo ledenog brega i sadržalo je desetak puta više vode od vidljivog dela kape. U permafrostu Vastitasa bilo je još više. Ali vaditi tu vodu na površinu... kao i dovoženje azota iz atmosfere Titana, bio je to tako ogroman poduhvat da Saks u ono vreme nije smeo ni da razmišlja o njemu; tada naprosto nije bio izvodljiv. Svi skorašnji veliki projekti - soleta, azot sa Titana, vađenje vode iz severnog okeana, česta dovlačenja ledenih asteroida - bili su takvih razmera da je Saksu bilo teško da ih zamisli. U transnatima se u poslednje vreme razmišljalo bez ograničenja. Nove mogućnosti u projektovanju i nauci o materijalima, kao i pojava robotskih fabrika, učinili su da ovi projekti budu tehnički izvodljivi, ali su početna ulaganja ipak bila ogromna.
<BR>&nbsp;&nbsp;&nbsp;&nbsp;&nbsp;Što se ticalo samih tehničkih mogućnosti, opazio je da se dosta brzo privikava na njih. Bilo je to proširenje onoga što su nekada započeli: kada se reše početni problemi sa materijalima, projektovanjem i homeostatičkom kontrolom, mogućnosti se dramatično povećavaju. Moglo se reći da njihov domet više ne zaostaje za njihovim stremljenjima. A to je, s obzirom na to gde su povremeno ciljali, bila zastrašujuća činjenica.
<BR>&nbsp;&nbsp;&nbsp;&nbsp;&nbsp;U svakom slučaju, na šezdesetom stepenu severne širine sada se nalazilo pedesetak crpnih platformi, koje su bušile bunare i na njihovo dno ubacivale razne naprave za otapanje permafrosta, od grejnih sabirnih galerija do nuklearnih eksploziva. Sveže otopljena voda potom je bila izvlačena pumpama i prosipana po dinama Vastitas Borealisa, gde se ponovo ledila. Ovaj ledeni pokrivač ponovo će se otopiti, delom pod sopstvenom težinom, i nastaće okean u obliku prstena između šezdesetog i sedamdesetog stepena severne širine, bez sumnje odličan termalni izvor kao i svi okeani, mada će, dok bude u obliku ledenog mora, izazvati povećanje albeda i gubitak toplote u globalnom sistemu. Još jedan primer kako se njihove operacije okreću jedna protiv druge. Tako je bilo i sa položajem Barouza, u odnosu na novo more; grad se nalazio ispod najčešće pominjanog nivoa budućeg mora, ispod nulte tačke. Ljudi su govorili o bedemu, ili o manjem moru, ali niko nije znao sigurno. Veoma zanimljivo.
<BR>&nbsp;&nbsp;&nbsp;&nbsp;&nbsp;Saks je svakodnevno odlazio na konferenciju i tamo provodio ceo dan, ćaskajući sa kolegama, autorima postera i susedima na sednicama. Više puta je morao da se pretvara da ne poznaje svoje stare saradnike, i to ga je činilo tako nervoznim da ih je izbegavao kad god je to mogao. Ali ljudi nisu pokazivali da ih podseća na nekoga koga su poznavali, i uglavnom je mogao da posveti pažnju naučnim pitanjima. Učinio je to sa zadovoljstvom. Ljudi su predstavljali radove, postavljali pitanja, raspravljali o iznesenim činjenicama i o njihovom značaju, sve u jedoobraznoj fluorescentnoj svetlosti kongresnih sala, u tihom zujanju ventilatora i video uređaja - kao da se nalaze izvan prostora i vremena, u imaginarnom svetu čiste nauke, svakako jednom od najvećih dostignuća ljudskog duha - u nekoj vrsti utopijske zajednice, ušuškane, svetle i bezbedne. Za Saksa, naučna konferencija i jeste bila utopija.
<BR>
<BR>&nbsp;&nbsp;&nbsp;&nbsp;&nbsp;Sednice na ovoj konferenciji, međutim, imale su novi ton, neku vrstu nervozne atmosfere koju Saks nije ranije sretao, i nije mu se dopadala. Pitanja posle izlaganja bila su agresivnija, odgovori više odbrambeni. Nevina igra naučne rasprave u kojoj je toliko uživao (i koja očigledno više nije bila nevina) sada se sve više razvodnjavala u običnom kontriranju, u neskrivenoj borbi za premoć, pobuđenoj još nečim sem pukog egoizma. U tome nije bilo nikakve sličnosti sa Simonovom nesvesnom krađom od Borazjanija, i Borazjanijevim finim odgovorom; više je bila reč o direktnim napadima. Tako je na kraju izveštaja o dubokim mohoulima i mogućnostima dosezanja jezgra jedan nizak i ćelav Zemljanin ustao i rekao: "Mislim da ovde dat osnovni model litosfere ne valja", i izišao iz sale.
<BR>&nbsp;&nbsp;&nbsp;&nbsp;&nbsp;Saks je posmatrao prizor u potpunoj neverici. "Koji je njegov problem?" upitao je šapatom Kler.
<BR>&nbsp;&nbsp;&nbsp;&nbsp;&nbsp;Ona zatrese glavom. "Radi za Subaraši na letećim sočivima, a njima se ne dopada moguća konkurencija njihovom programu topljenja regolita."
<BR>&nbsp;&nbsp;&nbsp;&nbsp;&nbsp;"Gospode Bože."
<BR>&nbsp;&nbsp;&nbsp;&nbsp;&nbsp;Postavljanje pitanja i odgovaranje nekako se vuklo dalje, pokvareno ovim gestom nevaspitanja, ali se Saks iskrao iz sale i radoznalo otpratio pogledom Subarašijevog naučnika niz hodnik. Kakve se misli ovom vrzmaju u glavi?
<BR>&nbsp;&nbsp;&nbsp;&nbsp;&nbsp;Ali ovaj podrivač nije bio jedini koji se čudno ponašao. Ljudi su bili napeti, na ivici nerava. Naravno, ulozi su bili veliki; iako se pokazalo da je pingo ispod Lakus Merisa bio malih razmera, nisu se mogle izbeći negativne posledice po postupke koji su razmatrani i predstavljeni na konferenciji, posledice koje će koštati novca, vremena, života. A tu su bile i finansijske pobude...
<BR>&nbsp;&nbsp;&nbsp;&nbsp;&nbsp;Pred kraj konferencije, program je prešao sa usko stručnih tema na opštije prezentacije i radne sastanke, uključujući prezentacije nekoliko krupnih projekata u glavnoj sali, onih koje su ljudi zvali 'monstrum-projektima'. Ovi projekti bili su tolikih razmera da će imati posledica po gotovo sve druge programe. Zato su, raspravljajući o njima, zapravo raspravljali o politici, o onome što će se raditi dalje umesto o onome što se već dogodilo. Ovo je uvek bio podstrek za sukobe - ali nikada više nego sada, jer su ljudi pokušali da koriste podatke date u prethodnim prezentacijama za svoje svrhe, kakve god da su bile. Zašli su u mutnu zonu gde se nauka pretvarala u politiku, gde su se radovi pretvarali u tenderske dokumente; bilo je tužno gledati kako ova mračna zona osvaja dotle neutralan teren konferencije.
<BR>&nbsp;&nbsp;&nbsp;&nbsp;&nbsp;Deo ovoga, razmišljao je Saks za ručkom, bilo je nesumnjivo proizvod 'velike nauke' koju su propagirali 'monstrum-projekti'. Bili su toliko skupi i složeni da su morali biti povereni većem broju transnacionalki. Ovo je bila prividno zadovoljavajuća strategija, iz očigledne težnje ka efikasnosti, ali je na nesreću značila da različite uglove tretiranja problema teraformiranja sada zastupaju zainteresovani akteri koji ih brane kao 'najbolje' metode, izvrćući podatke u odbranu sopstvenih zamisli.
<BR>&nbsp;&nbsp;&nbsp;&nbsp;&nbsp;Praksis je, na primer, zajedno sa Švajcarskom, bio predvodnik u širokom poduhvatu bioinženjeringa, pa su njegovi teoretičari branili nešto što se zvalo model ekopoezisa, u kome se tvrdilo da u sadašnjoj fazi nije potrebno unošenje toplote ili slobodnih gasova, i da će sami biološki procesi, potpomognuti minimalnim zahvatima bioinženjeringa, biti dovoljni da teraformiraju planetu do postizanja uslova predviđenih prvobitnim Raselovim modelom. Saks je bio mišljenja da su verovatno u pravu u svojim procenama, naročito posle postavljanja solete, iako je njihova predviđanja o trajanju procesa smatrao optimističkim. No, pošto je radio za Biotik, njegovo prosuđivanje verovatno je bilo nedovoljno pouzdano.
<BR>&nbsp;&nbsp;&nbsp;&nbsp;&nbsp;Naučnici iz Armskora, sa druge strane, uporno su tvrdili da će nedovoljne zalihe azota pokvariti sva ekopoetička očekivanja. Zastupali su zamisao o neophodnosti industrijske intervencije; naravno, upravo je Armskor pravio šatlove za dopremu azota sa Titana. Ljudi iz Konsolidejteda, zaduženi za bušenja u Vastitasu, naglašavali su značaj aktivne hidrosfere. A ljudi iz Subarašija, na čelu projekta postavljanja novih ogledala, uzdizali su velike potencijale solete i letećih sočiva u povećanju sadržaja gasova i toplote u sistemu, što će ubrzati sve ostalo. U svakom od ovih slučajeva bilo je sasvim očigledno zašto ljudi nameću svoj program umesto nekog drugog; bilo je dovoljno pogledati karticu sa imenom i instituciju za koju rade da bi se predvidelo šta će braniti, a šta napadati. Saksa je veoma bolelo kada bi video kako se otvoreno zloupotrebljava nauka, i imao je utisak da svi oko njega slično reaguju na to, čak i oni koji su to radili, što je samo povećavalo opštu uzrujanost i odbranaštvo. Svi su znali šta se događa i bili nezadovoljni time, ali niko to nije hteo da prizna.
<BR>&nbsp;&nbsp;&nbsp;&nbsp;&nbsp;To je bilo najprimetnije u raspravi poslednjeg jutra o pitanju CO <SUB>2</SUB>. Sednica se odmah na početku pretvorila u odbranu solete i letećih sočiva koju je žestoko sprovodilo dvoje naučnika iz Subarašija. Saks je sedeo u dnu prostorije i slušao njihovo nekritično opisivanje velikih ogledala, osećajući sve veću napetost i nezadovljstvo. I sam je bio pristalica solete, koja nije bila ništa drugo nego logični nastavak projekta ogledala koja je još u samom početku postavljao na orbitu. Sa druge strane, leteća sočiva na niskoj orbiti nesumnjivo su bila izuzetno moćan instrument, i ako se budu koristila na površini bar približno njihovim mogućnostima, oslobodiće stotine milibara gasova u atmosferu, najvećim delom CO <SUB>2</SUB>, što nije bilo predviđeno Saksovim početnim jednofaznim modelom, gasova koji bi u svakoj razumnoj akciji ostali vezani za regolit. Ne, ostalo je nekoliko izuzetno važnih pitanja o posledicama delovanja letećih sočiva koja je trebalo razjasniti, a ljude iz Subarašija staviti pod strogi nadzor zbog toga što su otpočeli topljenje regolita pre nego što su konsultovali bilo koga izvan njihove nadzorne UNTA komisije. Ali Saks nije hteo da privlači pažnju na sebe, i preostalo mu je samo da sedi pored Kler i Berkine sa uključenom beležnicom, vrpoljeći se na stolici i nadajući se da će neko postaviti nezgodna pitanja umesto njega.
<BR>&nbsp;&nbsp;&nbsp;&nbsp;&nbsp;A pošto su pitanja bila istovremeno očigledna, neko ih je uistinu i postavio; naučnik iz Micubišija, koji je kod kuće bio u neprestanom ratu sa Subarašijem, ustao je i učtivo zatražio odgovor o nekontrolisanom dejstvu staklene bašte koji bi mogao da izazove oslobađanje preteranih količina CO <SUB>2</SUB>. Saks je zadovoljno klimao glavom. Ali Subarašijevi naučnici odgovorili su da se upravo tome nadaju, da toplote nikada nije dosta, i da je eventualni atmosferski pritisak od sedam ili osam stotina milibara ionako bolji nego onaj od pet stotina. "Ali ne ako je reč o CO <SUB>2</SUB>!" promrmlja Saks za Kler, koja klimnu glavom.
<BR>&nbsp;&nbsp;&nbsp;&nbsp;&nbsp;H. E. Borazjani ustade da to napomene. Pridružiše mu se i drugi; mnogi od prisutnih u sali još su koristili Saksov prvobitni model kao osnovu za rad i na mnogo načina predstavili su teškoće uklanjanja velikog viška CO <SUB>2</SUB> iz vazduha. Ali bilo je i mnogo naučnika iz Armskora i Konsolidejteda pored onih iz Subarašija koji su tvrdili da uklanjanje CO <SUB>2</SUB> neće biti tako teško, ili da atmosfera bogata ugljen-dioksidom i nije tako loša stvar. Ekosistem koji bi činile uglavnom biljke, kao i insekti otporni na CO <SUB>2</SUB> i možda neke genetski izmenjene životinje, imao bi povoljne uslove za razvoj u toploj i zasićenoj atmosferi, a ljudi bi mogli da idu u košuljama, zaštićeni običnim maskama.
<BR>&nbsp;&nbsp;&nbsp;&nbsp;&nbsp;Saks se na ovo nakostreši, u čemu na sreću nije bio sam, tako da je mogao da ostane da sedi jer je mnogo drugih poskakalo na noge da se usprotivi ovoj očiglednoj zameni cilja teraformiranja. Rasprava ubrzo postade žučna, sa nagoveštajem sukoba.
<BR>&nbsp;&nbsp;&nbsp;&nbsp;&nbsp;"Ne treba nam prašumska planeta!"
<BR>&nbsp;&nbsp;&nbsp;&nbsp;&nbsp;"Vaš stav krije sugestiju da bi se i kod ljudi genetskim inženjeringom mogla razviti otpornost na veći sadržaj CO <SUB>2</SUB>, što je besmislica!"
<BR>&nbsp;&nbsp;&nbsp;&nbsp;&nbsp;Uskoro je svima bilo jasno da se ovakvim razvojem stvari ništa ne postiže. Niko nikoga nije slušao, i svako je imao svoje mišljenje, usko vezano za interese poslodavca. To zaista ničemu nije vodilo. Zajedničko nezadovoljstvo duhom debate nagnalo je sve osim neposrednih učesnika da se povuku - ljudi oko Saksa su sklapali programe, isključivali beležnice, šaputali svojim susedima, dok su oni prvi stajali i govorili... neprilična situacija, zaista. Ali bio je dovoljan trenutak razmišljanja da se uvidi da raspravljaju o poslovnoj politici koja ionako neće biti utvrđena među naučnicima angažovanim na projektima. To se nikome nije dopadalo, i ljudi su počeli da ustaju i napuštaju salu usred rasprave. Neutešna domaćica sednice, preučtiva Japanka, pokušavala je da nadjača viku, ponavljajući predlog da se prekine sednica. Ljudi su masovno izlazili u hodnike, u grupama od kojih su neke još žučno raspravljale, braneći ovo ili ono stanovište.
<BR>
<BR>&nbsp;&nbsp;&nbsp;&nbsp;&nbsp;Saks je prešao kanal u grupi sa Berkinom i Kler, ostalima iz Biotika, i zajedno su ušli u Hant Mezu. Popeli su se liftom do platoa i seli da ručaju kod Antonija.
<BR>&nbsp;&nbsp;&nbsp;&nbsp;&nbsp;"Ima da nas poplave ugljen-dioksidom", reče Saks, koji više nije mogao da drži jezik za zubima. "Mislim da im nije jasno kakav će to biti udarac za standardni model."
<BR>&nbsp;&nbsp;&nbsp;&nbsp;&nbsp;"Ovo je sasvim novi model", reče Džesika. "Dvofazni, industrijski model."
<BR>&nbsp;&nbsp;&nbsp;&nbsp;&nbsp;"Ali to će ljude i životinje na dugo ograničiti na šatore", reče Saks.
<BR>&nbsp;&nbsp;&nbsp;&nbsp;&nbsp;"Čelnicima transnata to verovatno ne smeta", reče Džesika.
<BR>&nbsp;&nbsp;&nbsp;&nbsp;&nbsp;"Možda baš to i žele", reče Berkina.
<BR>&nbsp;&nbsp;&nbsp;&nbsp;&nbsp;Saks napravi grimasu.
<BR>&nbsp;&nbsp;&nbsp;&nbsp;&nbsp;Kler reče: "A možda hoće da upotrebe soletu i sočiva, sad kada su ih dobili. Da se poigraju novim igračkama. Kao desetogodišnjaci koji koriste lupu da pale vatru. S tim što je ova malo jača. Ne mogu da dočekaju da je upotrebe. A posle će paljevinu da nazovu kanalima..."
<BR>&nbsp;&nbsp;&nbsp;&nbsp;&nbsp;"To je tako glupo", reče Saks oštro, i kada ga ostali iznenađeno pogledaše, dodade da ublaži stvar. "Mislim, malo je šašavo, znate. Neka vrsta razbarušenog romantizma. To neće biti kanali u smislu da spajaju vodene mase, a i ako ih upotrebe, obale će se pretvoriti u šljaku."
<BR>&nbsp;&nbsp;&nbsp;&nbsp;&nbsp;"U staklo, po njima", reče Kler. "A to su samo po nazivu kanali."
<BR>&nbsp;&nbsp;&nbsp;&nbsp;&nbsp;"Ali nismo ovde da se igramo", reče Saks. Bilo je izuzetno teško zadržati Stivenov smisao za humor u ovome; zbog nečega je bio veoma uzrujan. Početak je bio tako dobar, šezdeset godina značajnih dostignuća - a sada su došli neki drugi ljudi da vršljaju sa novim idejama i novim igračkama, nadmećući se i radeći jedni protiv drugih, donoseći sve skuplje i moćnije modele, uz sve manje koordinacije. Njegovom planu pretila je propast!
<BR>
<BR>&nbsp;&nbsp;&nbsp;&nbsp;&nbsp;Završne popodnevne sednice bile su suvišne, i nisu povratile njegovu veru u konferenciju nezainteresovanih naučnika. Te večeri, u svojoj sobi, pomnije nego ikada pratio je ekološke vesti, tragajući za odgovorima na pitanja koja nije sasvim uobličio. Obrušavale su se litice. Iz permafrosta je izbijalo stenje različitih dimenzija, poterano otapanjem i ponovnim leđenjem, dobijajući osobena geometrijska ustrojstva. U jarugama i tunelima obrazovali su se kameni lednici, od materijala oslobođenog radom leda, koji je potom klizio niz strmine u masama veoma sličnim glečerima. U severnim nizijama izbijali su pingoi, tamo gde se nisu izlivala ledena mora iz bušotina, potapajući zemljište.
<BR>&nbsp;&nbsp;&nbsp;&nbsp;&nbsp;Bile su to promene ogromnih razmera, sada svuda uočljive, i svake godine sve izraženije, uporedo sa porastom letnjih temperatura, a podmorski život prodirao je sve dublje u led - dok se zimi sve ponovo ledilo, a u letnjim noćima samo delimično. Ovako silovit ciklus otapanja i smrzavanja mogao je da raskomada svaku vrstu terena, a površina Marsa bila je posebno osetljiva na ta delovanja, jer je milionima godina bila u neizmenjenom stanju, pusta i ledena. Erozija je svakodnevno izazivala veliki broj klizišta, i neobjašnjeni nestanci ljudi nisu bili ništa neobično. Putovanja divljinom postala su opasna. Kanjoni i novi krateri više nisu bili bezbedna mesta za podizanje naselja, čak ni da se u njima provede noć.
<BR>&nbsp;&nbsp;&nbsp;&nbsp;&nbsp;Saks je ustao, otišao do prozora svoje sobe i zagledao se u svetlost grada. Sve se odigravalo baš kao što mu je En još odavno predskazala. Bio je siguran da ona sada sa gnevom prati izveštaje, ona i ostali Crveni. Za njih je svako klizište bilo znak da stvari idu naopako. U prošlosti, Saks bi samo slegnuo ramenima na njihovo reagovanje; erozija je izlagala smrznuto tlo Suncu, zagrevajući ga i otkrivajući potencijalna nalazišta nitrata i drugih elemenata. Sada, posle konferencije, Saks više nije bio tako siguran u svoj stav.
<BR>&nbsp;&nbsp;&nbsp;&nbsp;&nbsp;Ne videu se dobijao utisak da niko ne mari za to. Na videu nije bilo Crvenih. Urušavanje tla smatralo se pogodnošću, ne samo za teraformiranje, koje kao da su svi prihvatili kao posao isključivo u rukama transnata, već i za rudarstvo. Saks je sa očajanjem posmatrao vesti o novootkrivenoj zlatnoj žili. Bilo je neverovatno kako su ljude opčinjavala otkrića prirodnih bogatstava. Bila je to slika Marsa na početku dvadeset drugog veka; sa povratkom lifta, kao da se vratila i psihoza zlatne groznice, očigledno zapisana kob čovekova, ovde na granici, sa moćnim oruđima kojima su nekontrolisano baratali inženjeri kosmosa, rudari i graditelji. A teraforminje, koje je bilo njegov posao, jedina okosnica njegovog života više od šezdeset godina, kao da se pretvaralo u nešto drugo...
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
