<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>37.
<P>&nbsp;&nbsp;&nbsp;&nbsp;&nbsp;Doručkovali su u zasvođenom delu, u velikoj dvorani gde su En i Saks jednom raspravljali o teraformiranju. Saks je bio pobednik u toj raspravi, ali je En i sada bila negde napolju, boreći se protiv toga, kao da to nije odavno razrešeno.
<BR>&nbsp;&nbsp;&nbsp;&nbsp;&nbsp;Nađa se okrenu sadašnjosti, ekranu svoje VI i poplavi vesti koje su pristizale tog subotnjeg jutra; gornji deo ekrana bio je rezervisan za Majino utočište u Barouzu, donji za Praksisove izveštaje sa Zemlje. Maja se kao i obično junački držala, sva ozarena važnošću trenutka, primoravajući sve oko sebe da se pokore njenom viđenju stvari, ispijena, a ipak puna unutrašnje energije. Metodično žvaćući doručak, Nađa je slušala njen opis poslednjih događaja, jedva svesna odličnog ukusa hleba koji su pekli u Podbrežju. U Barouzu je već bilo popodne, a prepodne je bilo puno događaja. Svi gradovi Marsa bili su u previranju. Na Zemlji su sve obale bile potopljene, a masovna pokreti stanovništva stvarali su haos u unutrašnjosti. Nove Ujedinjene Nacije osudile su pobunjenike na Marsu kao bezdušne oportuniste koji koriste iznenadno stradanje svoje braće za sopstvene samožive ciljeve. "Nije netačno", reče Nađa Saksu kada je ušao, pošto je tek stigao iz kratera Da Vinči. "Kladim se da će nam to kasnije prebacivati."
<BR>&nbsp;&nbsp;&nbsp;&nbsp;&nbsp;"Neće, ako im pomognemo."
<BR>&nbsp;&nbsp;&nbsp;&nbsp;&nbsp;"Hmm." Ponudila mu je hleb, pažljivo ga posmatrajući. Uprkos izmenjenim crtama, svakog dana je sve više podsećao na starog Saksa; odsutno je stajao, trepćući i osvrćući se po staroj odaji od cigala. Činilo se da mu je revolucija poslednja stvar na umu. Ona upita: "Jesi li spreman za let do Elizijuma?"
<BR>&nbsp;&nbsp;&nbsp;&nbsp;&nbsp;"To sam ja hteo tebe da pitam."
<BR>&nbsp;&nbsp;&nbsp;&nbsp;&nbsp;"Odlično. Sačekaj samo da uzmem torbu."
<BR>&nbsp;&nbsp;&nbsp;&nbsp;&nbsp;Dok je bacala stvari i svoju VI u stari crni ranac, pločica na njenom zglobu zapišta i pojavi se Kasei, sa dugačkom, sivom kosom raščupanom oko duboko izbrazdanog lica, koje je bilo čudna mešavina Džona i Hiroko - Džonova usta, trenutno razvučena u širok osmeh; Hirokine istočnjačke oči, skupljene u likovanju. "Zdravo, Kasei", reče ona, nesposobna da sakrije iznenađenje. "Ne sećam se da sam te ikad pre videla na ovom ekranu."
<BR>&nbsp;&nbsp;&nbsp;&nbsp;&nbsp;"Posebne okolnosti", reče on, nepokoleban. Bila je navikla da misli o njemu kao o tmurnom tipu, ali je izbijanje revolucije očigledno bilo odličan podsticaj; sa njegovog lica se iznenada moglo pročitati da je ovo trenutak koji je celog života čekao. "Slušaj, Kojot i ja se nalazimo ovde gore u ponoru Borealis sa grupom Crvenih, obezbeđujemo reaktor i branu; sve ovdašnje osoblje veoma je voljno da sarađuje."
<BR>&nbsp;&nbsp;&nbsp;&nbsp;&nbsp;"Ohrabrujuće!" doviknu neko pored njega.
<BR>&nbsp;&nbsp;&nbsp;&nbsp;&nbsp;"Da, ovde smo naišli na veliku podršku, sa izuzetkom tima bezbednjaka od oko stotinu ljudi koji su se zatvorili u zgradi gde se nalazi reaktor. Prete da će izazvati njegovo topljenje ako im ne omogućimo slobodan put do Barouza."
<BR>&nbsp;&nbsp;&nbsp;&nbsp;&nbsp;"Pa?" reče Nađa.
<BR>&nbsp;&nbsp;&nbsp;&nbsp;&nbsp;"Pa?" ponovi Kasei i nasmeja se. "Pa Kojot kaže da tebe pitamo šta da se radi."
<BR>&nbsp;&nbsp;&nbsp;&nbsp;&nbsp;Nađa frknu. "Znaš, malo mi je teško da poverujem u to."
<BR>&nbsp;&nbsp;&nbsp;&nbsp;&nbsp;"Hej, ni ovde niko ne može da veruje! Ali Kojot je tako rekao, a mi gledamo da udovoljimo staroj barabi kad god možemo."
<BR>&nbsp;&nbsp;&nbsp;&nbsp;&nbsp;"Dobro, onda im omogućite da bezbedno stignu u Barouz. Što se mene tiče, nisu mogli da požele nešto gluplje od toga. Nije važno hoće li u Barouzu biti stotinu pandura više, a kvarovi na reaktorima nam uopšte ne trebaju, jer se još kupamo u zračenju od prošlog puta."
<BR>&nbsp;&nbsp;&nbsp;&nbsp;&nbsp;Dok je Kasei razmišljao o ovome, u sobu uđe Saks. "U redu!" reče Kasei. "Kako ti kažeš! 'Ej, čujemo se kasnije, ka s tobom."
<BR>&nbsp;&nbsp;&nbsp;&nbsp;&nbsp;Nađa je mrko zurila u prazan ekran pločice.
<BR>&nbsp;&nbsp;&nbsp;&nbsp;&nbsp;Saks reče: "Šta to bi?"
<BR>&nbsp;&nbsp;&nbsp;&nbsp;&nbsp;"Nemam pojma", reče Nađa i prepriča mu razgovor, istovremeno pokušavajući da pozove Kojota. Nije bilo odgovora.
<BR>&nbsp;&nbsp;&nbsp;&nbsp;&nbsp;Saks reče: "Pa, ti si koordinator."
<BR>&nbsp;&nbsp;&nbsp;&nbsp;&nbsp;"Sranje." Nađa zabaci ranac na rame. "Hajdemo."
<BR>
<BR>&nbsp;&nbsp;&nbsp;&nbsp;&nbsp;Leteli su u novom 51B, malom i veoma brzom. Odabrali su široku kružnu putanju, koja je vodila na severozapad iznad Vastitasovog ledenog mora, i mimo metanatskih uporišta u Askreusu i na Vidikovcu Ehus. Ubrzo posle poletanja ugledali su led koji je prekrivao Hrise prema severu, razbijene, prljave, ledene bregove, sa mrljama ružičastih, snežnih algi i bara otopljenog leda boje ametista. Stari odašiljački put prema ponoru Borealis bio je, naravno, odavno nestao, a čitav sistem za dovod vode na jug zaboravljen, tehnička fusnota u istorijskim spisima. Gledajući dole u ledeni krš, Nađa se odjednom seti kako je tlo izgledalo na onom prvom putovanju: beskrajni brežuljci i šupljine, tuneli, velike crne dine, nepojamno talasasti teren na granicama peska i polarne kape - sve je to nestalo, prekriveno ledom. A sama polarna kapa bila je haos velikih oblasti otopljenog leda i ledenih struja, reka kašastog leda, tečnih jezera pod ledenom korom - svih vrsta lapavice, koje su se slivale nizbrdo sa visokog kružnog platoa na kome je počivala polarna kapa, prema planetnom prstenu severnog mora.
<BR>&nbsp;&nbsp;&nbsp;&nbsp;&nbsp;Stoga je skoro sve vreme leta bilo nemoguće spustiti se. Nađa je nervozno pratila instrumente, preterano svesna svega što je moglo da pođe po zlu u novoj mašini u kriznoj situaciji, kada je služba održavanja na tlu, a nesavršeni ljudski faktor u vazduhu.
<BR>&nbsp;&nbsp;&nbsp;&nbsp;&nbsp;Tada se na jugozapadnom obzorju pojavi stub belog i crnog dima, koji se kovitlao na istok, nošen jakim vetrom. "Šta je to?" upita Nađa i premesti se na levu stranu aviona da bolje vidi.
<BR>&nbsp;&nbsp;&nbsp;&nbsp;&nbsp;"Kasei Valis", reče Saks sa pilotovog sedišta.
<BR>&nbsp;&nbsp;&nbsp;&nbsp;&nbsp;"Šta se dogodilo?"
<BR>&nbsp;&nbsp;&nbsp;&nbsp;&nbsp;"Gori."
<BR>&nbsp;&nbsp;&nbsp;&nbsp;&nbsp;Nađa je zurila u njega. "Šta hoćeš da kažeš?"
<BR>&nbsp;&nbsp;&nbsp;&nbsp;&nbsp;"Gusto rastinje u dolini. I u podnožju Velikog Nagiba. Smolasto drveće i grmlje, uglavnom. Kao i vatrene semenice - znaš već. Vrste kojima je potrebna vatra da bi se razmnožavale. Stvorene u Biotiku. Trnovita smolasta manzanita, crnotrn, džinovska sekvoja, i još neke."
<BR>&nbsp;&nbsp;&nbsp;&nbsp;&nbsp;"Otkud ti to znaš?"
<BR>&nbsp;&nbsp;&nbsp;&nbsp;&nbsp;"Ja sam ih posadio."
<BR>&nbsp;&nbsp;&nbsp;&nbsp;&nbsp;"I sada si ih zapalio?"
<BR>&nbsp;&nbsp;&nbsp;&nbsp;&nbsp;Saks klimnu glavom i baci pogled prema dimu.
<BR>&nbsp;&nbsp;&nbsp;&nbsp;&nbsp;"Ali, Sakse, zar sadržaj kiseonika u atmosferi nije dovoljno visok?"
<BR>&nbsp;&nbsp;&nbsp;&nbsp;&nbsp;"Četrdeset odsto."
<BR>&nbsp;&nbsp;&nbsp;&nbsp;&nbsp;Nastavila je da ga posmatra, odjednom sumnjičava. "Sam si ga povećao, zar ne? Isuse, Sakse - možda si zapalio čitav svet!"
<BR>&nbsp;&nbsp;&nbsp;&nbsp;&nbsp;Zagledala se u podnožje stuba dima. Dole, u velikoj brazdi Kasei Valisa videla se plamena traka, vatreni front, koji je, umesto žutom, goreo blistavo belom bojom - podsećao je na rastopljeni magnezijum. "Ovo ništa neće moći da ugasi!" jeknu. "Zapalio si svet!"
<BR>&nbsp;&nbsp;&nbsp;&nbsp;&nbsp;"Led", reče Saks. "Dalje niz vetar pruža se samo led koji pokriva Hrise. Ne bi trebalo da pređe više od nekoliko hiljada kvadratnih kilometara."
<BR>&nbsp;&nbsp;&nbsp;&nbsp;&nbsp;Nađa je zurila u njega, zaprepašćena i užasnuta. Saks je i dalje pogledao prema plamenu ispod njih, ali je uglavnom posmatrao instrumente, sa neobičnim izrazom lica: reptilskim, kamenim - potpuno neljudskim.
<BR>&nbsp;&nbsp;&nbsp;&nbsp;&nbsp;Na horizontu, u prevoju Kasei Valisa, pojaviše se logori snaga bezbednosti metanata. Na šatorima je besneo plamen kao da gore katranske buktinje, krateri na unutrašnjem rubu bili su kao vatrene jame na plažama, pljuvali su beli plamen u vazduh. Bilo je jasno da niz ponor Ehus duva snažan vetar, brzajući kroz tesnac Kasei Valisa i raspirujući plamen. Vatrena oluja. Saks je posmatrao prizor ukočenim pogledom, viličnih mišića napetih ispod kože.
<BR>&nbsp;&nbsp;&nbsp;&nbsp;&nbsp;"Leti na sever", naredi mu Nađa. "Udalji se od ovoga."
<BR>&nbsp;&nbsp;&nbsp;&nbsp;&nbsp;On nakrenu avion, i ona odmahnu glavom. Hiljade kvadratnih kilometara zemljišta, spaljene - svo tamošnje rastinje, sa toliko muke gajeno - a globalni sadržaj kiseonika značajno povišen_ Nespokojno je posmatrala tuđinsko biće koje je sedelo pored nje.
<BR>&nbsp;&nbsp;&nbsp;&nbsp;&nbsp;"Zašto mi nisi rekao za ovo?"
<BR>&nbsp;&nbsp;&nbsp;&nbsp;&nbsp;"Da ne bi mogla da sprečiš."
<BR>&nbsp;&nbsp;&nbsp;&nbsp;&nbsp;Jasan odgovor.
<BR>&nbsp;&nbsp;&nbsp;&nbsp;&nbsp;"Znači, mogla bih?" upita ona.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"A to znači da se stvari kriju od mene?"
<BR>&nbsp;&nbsp;&nbsp;&nbsp;&nbsp;"Samo ovo", reče Saks. Vilični mišići stezali su mu se i opuštali, u ritmu koji je odjednom podseti na Frenka Čalmersa. "Svi zatvorenici premešteni su u rudnike na asteroidima. Ovo je bio logor za obuku njihove tajne policije. Onih najtvrđih među njima. Mučitelja." Okrenuo je onaj gušterski pogled prema njoj. "Dobro je što smo ih se rešili." I ponovo se zaokupi pilotiranjem.
<BR>&nbsp;&nbsp;&nbsp;&nbsp;&nbsp;Nađa je još gledala prema usijano beloj liniji vatrene stihije kada je na radiju aviona odjeknuo signal njene šifre. Ovaj put je zvao Art, ukrštenih očiju od brige. "Enini ljudi su preoteli Sabiši, i mnogi Sabišijanci su izišli iz lavirinta da pomognu, ali im Crveni naređuju da odu iz grada."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Znam, mislim, ne verujem da En još zna za ovo, a ne mogu da je dobijem. Među Crvenima postoje takvi pored kojih En izgleda kao bunovac, kunem se. Međutim, uspeo sam da dobijem Ivanu i Raula, i da ih nagovorim da zaustave Crvene u Sabišiju dok se ti ne javiš. To je sve što sam mogao."
<BR>&nbsp;&nbsp;&nbsp;&nbsp;&nbsp;"Zašto ja?"
<BR>&nbsp;&nbsp;&nbsp;&nbsp;&nbsp;"Mislim da im je En rekla da slušaju tvoja naređenja."
<BR>&nbsp;&nbsp;&nbsp;&nbsp;&nbsp;"Sranje."
<BR>&nbsp;&nbsp;&nbsp;&nbsp;&nbsp;"Pa, koga bi drugog? Maja je stekla suviše neprijatelja pokušavajući da spreči opšti raspad u poslednjih nekoliko godina."
<BR>&nbsp;&nbsp;&nbsp;&nbsp;&nbsp;"Mislila sam da si ti veliki diplomata među nama."
<BR>&nbsp;&nbsp;&nbsp;&nbsp;&nbsp;"Jesam! Ali sam samo postigao da svi pristanu čuju tvoj sud. Toliko. Žao mi je, Nađa. Uradiću sve što kažeš da ti pomognem."
<BR>&nbsp;&nbsp;&nbsp;&nbsp;&nbsp;"I bolje bi ti bilo, pošto si mi ovako smestio!"
<BR>&nbsp;&nbsp;&nbsp;&nbsp;&nbsp;On se iskezi. "Nisam ja kriv što ti svi veruju."
<BR>&nbsp;&nbsp;&nbsp;&nbsp;&nbsp;Nađa prekinu vezu i pokuša da dobije različite frekvencije Crvenih. Isprva nikako nije mogla da uspostavi vezu sa En. Ali je, uključujući se u njihove kanale, čula dovoljno poruka da postoje mladi Crveni radikali koje bi En sigurno osudila, ili se bar tako nadala - ljudi koji su, dok je pobuna još bila pod kontrolom, uveliko dizali u vazduh platforme u Vastitasu, sekli šatore, prekidali piste, pretili da će prekinuti saradnju sa drugim pobunjenicima ako im se ne pridruže u ekotaži i ako ne ispune sve njihove zahteve, i tako dalje, i tako dalje.
<BR>&nbsp;&nbsp;&nbsp;&nbsp;&nbsp;Onda joj se konačno javi En. Izgledala je kao osvetnička furija, pravednička i pomalo luda. "Slušaj", reče joj Nađa bez uvoda, "nezavisni Mars je najbolja prilika da dobijete ono što želite. Ako revoluciju budete držali kao taoca svojih interesa, ljudi će zapamtiti, upozoravam vas! Kad preuzmemo kontrolu, možete da se cenkate koliko god želite, ali je to u ovom trenutku, ako se ja pitam, ucena. Zabadate nam nož u leđa. Ima da nateraš one Crvene u Sabišiju da vrate grad njegovim stanovnicima."
<BR>&nbsp;&nbsp;&nbsp;&nbsp;&nbsp;En besno odbrusi: "Ne znam odakle ti ideja da mogu da im naređujem."
<BR>&nbsp;&nbsp;&nbsp;&nbsp;&nbsp;"Ako ti ne možeš, ko može?"
<BR>&nbsp;&nbsp;&nbsp;&nbsp;&nbsp;"Zašto misliš da se ne slažem sa onim što rade?"
<BR>&nbsp;&nbsp;&nbsp;&nbsp;&nbsp;"Zato što te smatram za razumnu osobu, eto zašto!"
<BR>&nbsp;&nbsp;&nbsp;&nbsp;&nbsp;"Ja ne naređujem ljudima."
<BR>&nbsp;&nbsp;&nbsp;&nbsp;&nbsp;"Ubedi ih ako im ne naređuješ! Reci im da su i jači pokreti od našeg propali zbog ovakvih gluposti. Ubedi ih da se opamete."
<BR>&nbsp;&nbsp;&nbsp;&nbsp;&nbsp;En prekinu vezu bez odgovora.
<BR>&nbsp;&nbsp;&nbsp;&nbsp;&nbsp;"Sranje", reče Nađa.
<BR>&nbsp;&nbsp;&nbsp;&nbsp;&nbsp;Njena VI nastavila je da izbacuje vesti. Ekspedicione snage UNTA vraćale su se iz južnih visija i činilo se da idu prema Helasu ili Sabišiju. Šefild je još bio pod kontrolom Subarašija. U Barouzu je sve bilo otvoreno, iako su snage bezbednosti na prvi pogled vladale situacijom, jer su se u grad slivale izbeglice iz Sirtisa i sa drugih strana, a bio je u toku i opšti štrajk. Prema snimcima je izgledalo da veći deo stanovništva provodi dane na bulevarima i u parkovima, u protestu protiv Prelazne vlade ili jednostravno posmatrajući šta se dešava.
<BR>&nbsp;&nbsp;&nbsp;&nbsp;&nbsp;"Moramo nešto da preduzmemo u vezi sa Barouzom", reče Saks.
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;Ponovo su poleteli na jug, pored izbočine Hekates Tolusa na severnom kraju masiva Elizijuma, prema kosmodromu u Južnoj Fosi. Let je trajao dvanaest sati, ali su prešli devet vremenskih zona na zapad, a na sto osamdesetom stepenu dužine i granicu dana i noći, tako da je bilo nedeljno podne kada je njihov aerodromski autobus stigao do ruba Južne Fose i prošao kroz krovnu komoru.
<BR>&nbsp;&nbsp;&nbsp;&nbsp;&nbsp;Južna Fosa i drugi gradovi u Elizijumu, Hefestus i Elizijum Fosa, svi su se masovno pridružili Slobodnom Marsu. Bili su neka vrsta geografske celine; južni krak Vastitasovog leda sada je prolazio između masiva Elizijuma i Velikog Nagiba, i iako je već bio premošćen pistama na pontonskim mostovima, Elizijum je bio na putu da postane ostrvski kontinent. Ulice sva tri velika grada bile su pune sveta, a gradski uredi i fizička postrojenja bili su zauzeti. Bez podrške u vidu pretnji napadima sa orbite, ono malo policajaca Prelazne vlade u gradovima ili su zamenili uniforme za civilnu odeću ili se ukrcali na vozove za Barouz. Elizijum je potpuno pripadao Slobodnom Marsu.
<BR>&nbsp;&nbsp;&nbsp;&nbsp;&nbsp;U sedištu Mangalavida, Nađa i Saks zatekli su jaku oružanu grupu pobunjenika koja je zauzela stanicu i sada emitovala dvadeset četiri i po sata video izveštaja dnevno na sva četiri kanala, sve u korist pokreta, sa dugim intervjuima iz svih nezavisnih gradova i stanica. Vremenski pomak bio je namenjen montaži materijala o događajima proteklog dana.
<BR>&nbsp;&nbsp;&nbsp;&nbsp;&nbsp;Neke rudarske stanice u zrakasto raspoređenim pukotinama Elizijuma i u Flegra Montesu, bile su u potpunosti metanatske operacije, uglavnom Ameksove i Subarašijeve. Tamošnje osoblje činili su uglavnom skorašnji doseljenici koji su se ušančili u svojim logorima i pritajili se ili počeli da prete svakom ko bi pokušao da im priđe; neki su čak objavili nameru da ponovo preuzmu planetu ili da se održe dok ne stignu pojačanja sa Zemlje. "Ne obraćajte pažnju na njih", savetovala je Nađa. "Izbegavajte ih i ne obraćajte pažnju. Ako možete, ometajte njihove komunikacione sisteme, ali ih inače ostavite na miru."
<BR>&nbsp;&nbsp;&nbsp;&nbsp;&nbsp;Izveštaji iz drugih delova Marsa bili su povoljniji. Senzeni Na bio je u rukama ljudi koji su sebe nazivali bunovcima, iako nisu bili povezani sa Džeki - bili su to isei, nizei, sensei i jonsei, koji su mohoulu odmah dali ime Džona Buna i proglasili Taumaziju za 'miroljubivu i neutralnu oblast Dorsa Brevije'. Koroljev, sada ponovo samo malo rudarsko naselje, pobunio se gotovo podjednako silovito kao šezdeset prve, a njegovi žitelji, mnogi od njih potomci ondašnjih zatvorenika, ponovo su nazvali naselje po Sergeju Pavloviču Koroljevu i proglasili ga za nezavisnu anarhističnu slobodnu zonu; stari zatvorenički logori trebalo je da postanu džinovski bazari i komune, posebno otvorene prema izbeglicama sa Zemlje. Nikozija je takođe bila slobodan grad. Kairo je bio u rukama Ameksovih snaga bezbednosti. Odesa i ostatak basena Helas još su bili nepokolebljivo privrženi zamisli nezavisnosti, iako je pruga oko Helasa bila prekinuta na nekoliko mesta. To nije bilo dobro za sistem maglev vozova; magnetski sistemi bili su projektovani za neprekidan rad, i zato ih je bilo lako oštetiti. Zbog ovoga je mnogo vozova išlo prazno ili su bili otkazani, jer su ljudi putovali roverima ili avionima da se ne bi našli nasukani negde u divljini, u vozilima koja nemaju čak ni točkove.
<BR>&nbsp;&nbsp;&nbsp;&nbsp;&nbsp;Nađa i Saks su proveli ostatak nedeljnog dana prateći razvoj događaja i dajući savete, kada bi ih pitali, kako da se reši neki problem. Uopšte gledano, Nađi se činilo da se stvari dobro razvijaju. Ali u ponedeljak iz Sabišija stigoše loše vesti. U grad su stigle ekspedicione snage UNTA iz južnih visija i preuzele spoljni deo grada posle ogorčene celonoćne bitke sa Crvenim gerilcima koji su držali grad. Crveni i stari Sabišijanci povukli su se u lavirint mohoula i okolna skloništa, i bilo je jasno da slede krvave borbe u lavirintu. Art je procenio da snage bezbednosti neće moći da prodru u lavirint, pa će morati da napuste Sabiši i otići vozom ili odleteti avionima do Barouza, da se pridruže tamošnjim jedinicama. Ali niko nije mogao sigurno da kaže da će biti tako, a nesrećni Sabiši je u napadu pretrpeo velika razaranja i ponovo se nalazio u rukama bezbednjaka.
<BR>&nbsp;&nbsp;&nbsp;&nbsp;&nbsp;U ponedeljak uveče, Nađa je izišla sa Saksom da nešto pojedu. Dno kanjona Južne Fose bilo je gusto obraslo već visokim drvećem, džinovskim sekvojama iznad podsprata borova i kleka i, u donjem potezu kanjona, jasika i kanjonskih hrastova. Šetajući nizbrdo parkom pored potoka, Nađa i Saks su se upoznavali sa prisutnim grupama preko ljudi iz Mangalavida; bili su to većinom domoroci, nepoznata lica, ali vidljivo radosni što su ih upoznali. Bilo je neobično videti sva ta otvoreno vesela lica; u normalnoj situaciji, shvatila je Nađa, to se jednostavno ne primećuje - svuda osmesi, ljudi koji međusobno razgovaraju... nestanak društvenog poretka nije obavezno rađao samo jedno stanje. Anarhija i haos bili su mogući i verovatni, ali i zbližavanje ljudi.
<BR>&nbsp;&nbsp;&nbsp;&nbsp;&nbsp;Jeli su u otvorenom restoranu pored središnjeg potoka, a onda su se vratili u stanicu Mangalavida. Nađa je ponovo sela za svoj ekran i nastavila da razgovara sa svim organizacionim odborima koje je mogla da dobije. U tom haotičnom telefonskom saobraćaju, osećala se kao Frenk šezdeset prve, samo što su sada bili u vezi sa svim krajevima Marsa, i javio joj se snažan utisak, iako nije imala nikakvu stvarnu kontrolu nad događajima, da bar u svakom trenutku zna šta se događa. A to je vredelo zlata, zaista. Gvozdeni orah u njenom stomaku počeo je da se oseća više kao drvo.
<BR>&nbsp;&nbsp;&nbsp;&nbsp;&nbsp;Posle nekoliko sati, počeo je da je hvata san, u kratkim razmacima između dva poziva; u Podbrežju i Šalbatani bila je ponoć, a ona nije imala mnogo sna od Saksovog poziva u vezi sa Antarktikom. To je značilo četiri ili pet dana bez spavanja - ne, čekaj - izračunala je bolje - tri dana. Iako joj se više činilo kao dva nedelje.
<BR>&nbsp;&nbsp;&nbsp;&nbsp;&nbsp;Tek što se ispružila na kauču, začu se vika i svi pojuriše u hodnik, a zatim i napolje, na popločani trg oko stanice Mangalavida. Nađa se ošamućeno teturala za Saksom, koji je dograbi za ruku i pridrža u hodu.
<BR>&nbsp;&nbsp;&nbsp;&nbsp;&nbsp;Izgledalo je da je krov šatora bio probušen. Ljudi su pokazivali, ali Nađa nije ništa videla. "Tu smo u povoljnijem položaju", reče Saks, zadovoljno napućenih usta. "Pritisak pod krovom samo je sto pedeset milibara viši nego napolju."
<BR>&nbsp;&nbsp;&nbsp;&nbsp;&nbsp;"Tako da krovovi ne prskaju kao baloni", reče Nađa, sa drhtajem se prisetivši nekih pokrivenih kratera iz šezdeset prve godine.
<BR>&nbsp;&nbsp;&nbsp;&nbsp;&nbsp;"A ako nešto vazduha i prodre unutra, biće to uglavnom kiseonik i azot. I dalje ima više CO <SUB>2</SUB> nego što treba, ali ne toliko da bi nas smesta potrovao."
<BR>&nbsp;&nbsp;&nbsp;&nbsp;&nbsp;"Ali ako se rupa proširi...", reče Nađa.
<BR>&nbsp;&nbsp;&nbsp;&nbsp;&nbsp;"To da."
<BR>&nbsp;&nbsp;&nbsp;&nbsp;&nbsp;Zavrtela je glavom. "Moramo da zauzmemo celu planetu, da bismo bili zaista bezbedni."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;Nađa se vrati unutra, zevajući. Sede ponovo ispred ekrana i nastavi da prati četiri kanala Mangalavida, brzo ih menjajući. Većina gradova bila je ili otvoreno za nezavisnost ili u nekoj vrsti pat-pozicije, gde su bezbednjaci držali fizička postrojenja, ali nisu ništa preduzimali, a veći deo stanovništva bio je na ulicama, čekajući da se nešto dogodi. Izvestan broj kompanijskih naselja i logora i dalje je bio na strani menatata, ali su u slučaju Kote Bredberi i Huo Hsing Valisa, susednih gradića gore na Velikom Nagibu, njihovi matični metanati Ameks i Mahdžari međusobno ratovali na Zemlji. Nije se moglo znati kakve će to imati posledice na ove severne gradove, ali je Nađa bila sigurna da im to neće pomoći da razreše svoju situaciju.
<BR>&nbsp;&nbsp;&nbsp;&nbsp;&nbsp;Nekoliko važnih gradova još je bilo u rukama Subarašija i Ameksa, i bili su magnet za rascepkane snage bezbednosti metanata i UNTA. Najvažniji među njima svakako je bio Barouz, ali je ista situacija bila u Kairu, Lasvicu, Sadberiju ili Šefildu. A na jugu, utočišta koja nisu bila napuštena ili uništena od ekspedicionih snaga dizala su se na otvorenu pobunu, a Višnjak Bogdanov gradio je šator iznad starog logora robotskih vozila pored tamošnjeg mohoula. Bilo je jasno da će jug ponovo postati uporište pokreta otpora; međutim, Nađa je smatrala da to više nije toliko značajno. A severna polarna kapa bila je u takvom rasulu da je bilo gotovo svejedno ko je drži - najveći deo leda se otapao u Vastitas, ali je polarni plato, sada svake zime zavejan snegom, bio najnegostoljubivija oblast na Marsu, i tamo gotovo uopšte nije bilo naseobina.
<BR>&nbsp;&nbsp;&nbsp;&nbsp;&nbsp;Zato su oblasti oko kojih su se vodili sukobi bile uglavnom one sa umerenom i polutarnom klimom, pojas oko planete koji se graničio sa Vastitasom i dva velika basena prema jugu. Kao i orbitalni prostor, naravno; ali je izgledalo da je Saksov napad na metanatske objekte na orbiti bio uspešan, a udaljavanje Deimosa pokazalo se kao koristan potez. Lift je, međutim, još bio u rukama metanata. Svakog časa mogao se očekivati dolazak pojačanja sa Zemlje, a Saksov tim u Da Vinčiju očigledno je potrošio najveći deo arsenala u početnom napadu.
<BR>&nbsp;&nbsp;&nbsp;&nbsp;&nbsp;Što se ticalo solete i prstenastog ogledala, obe strukture su bile tako velike i lomne da ih je bilo nemoguće braniti; ako bi neko poželeo da ih uništi, verovatno bi uspeo. Ali Nađa nije videla razlog za to. Da se to dogodilo, verovatno bi odmah posumnjala u Crvene. Ali i kada bi to učinili - pa, moglo se i bez te dodatne svetlosti, kao što se moglo nekada. Moraće da pita Saksa šta misli o tome. I da razgovara sa En, da vidi kakav je njen stav. A možda i ne, jer bi joj možda samo dala ideju. Bolje da sačeka da vidi šta će biti. A sada da se pozabavi nečim drugim...
<BR>&nbsp;&nbsp;&nbsp;&nbsp;&nbsp;Zaspala je sa glavom na ekranu. Kada se probudila, ležala je na kauču, mrtva gladna, a Saks je čitao sa njenog ekrana. "U Sabišiju nije baš najbolje", reče on kada je primetio da se podigla. Otišla je u kupatilo i kada se vratila, stala je iza njega i počela da čita preko njegovog ramena. "Bezbednjaci nisu znali šta da rade sa lavirintom, pa su pošli u Barouz. Ali gledaj." Na ekranu su bile dve slike - gore, snimak Sabišija, koji je goreo u požaru silovitom kao onaj u Kasei Valisu; dole, trupe kako naviru na železničku stanicu u Barouzu, opremljene lakim oklopima i automatskim oružjem, odsečno marširajući. Činilo se da je Barouz pun ovih grupa, koje su zauzele Branč Mezu i Dabl Deker Bjut da bi se smestile u njima. Tako su, pored jedinica UNTA, u gradu sada bile snage bezbednosti Subarašija i Mahdžarija - u stvari, bili su zastupljeni svi veliki metanati, pa se Nađa pitala šta se, zapravo, dešava između njih na Zemlji - jesu li, naterani krizom, napravili nekakav dogovor ili ad hoc savez. Pozvala je Arta u Barouzu da ga pita šta misli o ovome.
<BR>&nbsp;&nbsp;&nbsp;&nbsp;&nbsp;"Možda su ove marsovske jedinice u toj meri odsečene da su napravile neki svoj mir", reče on. "Možda su ih se potpuno odrekli."
<BR>&nbsp;&nbsp;&nbsp;&nbsp;&nbsp;"Ali ako smo još u vezi sa Praksisom..."
<BR>&nbsp;&nbsp;&nbsp;&nbsp;&nbsp;"Jesmo, ali smo ih zatekli nespremne. Nisu bili svesni razmera popularnosti pokreta otpora, pa smo ih preduhitrili. Majina strategija čekanja se u tom pogledu isplatila. Ne, ove jedinice su najverovatnije ostavljene same sebi. U tom slučaju možemo da kažemo da je Mars već nezavisan i usred građanskog rata za vlast. Hoću da kažem, ako nas ovi u Barouzu pozovu i kažu u redu, Mars je svet za sebe, dovoljno veliki za više od jedne vlasti, vaše je vaše, a Barouz je naš, i ne pokušavajte da uzmete ono što je naše - šta ćemo im reći?"
<BR>&nbsp;&nbsp;&nbsp;&nbsp;&nbsp;"Mislim da niko među bezbednjacima metanata ne misli tako ambiciozno", reče Nađa. "Prošlo je tek tri dana otkako im se sve srušilo na glavu." Pokazala je na ekran. "Gledaj, ono je Derek Hejstings, predsednik Prelazne vlade. Bio je šef kontrole misije u Hjustonu kada smo poleteli. To je opasan čovek - pametan i veoma tvrdoglav. On će naprosto održavati redove dok ne stignu pojačanja."
<BR>&nbsp;&nbsp;&nbsp;&nbsp;&nbsp;"Pa, šta misliš da treba da radimo?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Zar ne možemo da Barouz jednostavno ostavimo na miru?"
<BR>&nbsp;&nbsp;&nbsp;&nbsp;&nbsp;"Mislim da ne. Biće bolje da dovršimo preuzimanje pre nego što iziđemo iza Sunca. Ako tada u Barouzu još bude ušančenih jedinica koje se herojski brane, gotovo je sigurno da će doći da ih spasu. Nazvaće to spasilačkom misijom, a onda će nastaviti da preotimaju planetu."
<BR>&nbsp;&nbsp;&nbsp;&nbsp;&nbsp;"Neće biti lako uzeti Barouz, sa svom tom vojskom unutra."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;Saks je spavao na kauču na drugom kraju sobe i sada otvori jedno oko. "Crveni govore o tome da ga treba poplaviti."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Nalazi se niže Vastitasovog leda. A ispod leda se nalazi voda. Da nema bedema..."
<BR>&nbsp;&nbsp;&nbsp;&nbsp;&nbsp;"Ne", reče Nađa. "U Barouzu se nalazi dve stotine hiljada ljudi i samo nekoliko hiljada pripadnika snaga bezbednosti. Šta ti ljudi da rade? Nemoguće je evakuisati toliko ljudi. To je ludost. To je ponovo šezdeset prva." Što je više razmišljala o tome, više ju je obuzimao bez. "Šta oni misle?"
<BR>&nbsp;&nbsp;&nbsp;&nbsp;&nbsp;"Možda je to samo pretnja", reče Art sa ekrana.
<BR>&nbsp;&nbsp;&nbsp;&nbsp;&nbsp;"Pretnje ne deluju ako ljudi kojima pretiš ne veruju da ćeš ih ostvariti."
<BR>&nbsp;&nbsp;&nbsp;&nbsp;&nbsp;"Možda će poverovati."
<BR>&nbsp;&nbsp;&nbsp;&nbsp;&nbsp;Nađa odmahnu glavom. "Hejstings nije toliko glup. Ma šta, mogao bi da izvuče jedinice preko kosmodroma i da ostavi stanovništvo da se podavi! A onda bismo mi ispali čudovišta, i bilo bi više nego sigurno da će Zemlja kad-tad poći na nas! Ne!"
<BR>&nbsp;&nbsp;&nbsp;&nbsp;&nbsp;Ustala je i pošla da pronađe nešto za doručak, da bi zatim shvatila, posmatrajući naslagano pecivo u kuhinji, da više nije gladna. Popila je šolju kafe i vratila se u stanicu, gledajući kako joj drhte ruke.
<BR>&nbsp;&nbsp;&nbsp;&nbsp;&nbsp;Godine 2061, Arkadije je imao posla sa grupom otpadnika koja je poslala mali asteroid prema Zemlji. I to je trebalo da bude samo pretnja. Ali asteroid je bio raznesen, u najvećoj eksploziji koju je izazvao čovek otkako je sveta, a rat je posle toga postao nekako ogorčeniji. Arkadije nije mogao to da spreči.
<BR>&nbsp;&nbsp;&nbsp;&nbsp;&nbsp;A sada je moglo da se ponovi.
<BR>&nbsp;&nbsp;&nbsp;&nbsp;&nbsp;Vratila se u stanicu. "Moramo u Barouz", reče Saksu.
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
