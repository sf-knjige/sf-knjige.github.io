<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Saksa je počela da muči nesanica. Prvi put je imao problema sa spavanjem i otkrio je da to ume da bude veoma neugodno. Probudio bi se, okrenuo na leđa, a onda bi mu proradili zupčanici u mozgu i ništa ih više nije moglo zaustaviti. Kada bi shvatio da neće ponovo zaspati, ustao bi, uključio ekran VI i gledao video programe, čak i vesti, što ranije nije imao običaj. Zemlja je pokazivala simptome neke vrste sociološke disfunkcije. Na primer, činilo se da nije bilo ni pokušaja da se stanovništvo navikne na posledice porasta populacije, izazvanog gerontološkim tretmanima. Ovo je trebalo da bude elementarna stvar - kontrola rađanja, kvote, sterilizacija, čitava procedura - ali većina zemalja nije preduzela ništa od toga. Naprotiv, činilo se da raste zasebna potklasa nepodmlađenih, posebno u prenaseljenim i siromašnim zemljama. Sad kada je rad UN bio zamro, bilo je teško doći do statističkih podataka, ali se u jednoj studiji Svetskog suda tvrdilo da je sedamdeset odsto stanovništva razvijenih zemalja prošlo kroz tretman, a u nerazvijenim samo dvadeset odsto. Ako se taj trend održi dovoljno dugo, razmišljao je Saks, dovešće do fizikalizacije klase - nova neophodnost ili retroaktivno ostvarenje Marksove sumorne vizije - ali još crnje od Marksove, jer će se sada klasne razlike ispoljiti kao stvarna fiziološka razlika izazvana neravnomernom raspodelom, nešto sasvim slično nastanku vrsta...
<BR>&nbsp;&nbsp;&nbsp;&nbsp;&nbsp;Ovo raslojavanje na bogate i siromašne bilo je očigledno opasna pojava, ali je na Zemlji, činilo se, bila prihvaćena kao neminovnost, deo prirodnog poretka stvari. Kako nisu videli opasnost?
<BR>&nbsp;&nbsp;&nbsp;&nbsp;&nbsp;Više nije razumeo Zemlju, ako je to ikada i mogao. Sedeo je, drhteći, u sporom ceđenju svojih besanih noći, suviše umoran da čita ili da radi; mogao je samo da uključuje zemaljske informativne programe, pokušavajući da shvati šta se tamo događa. To će morati da učini, ako bude hteo da razume Mars, jer je ponašanje transnacionalki na Marsu bilo uslovljeno zemaljskim pobudama. Moraće da razume. Međutim, video vesti izgledale su mu izvan moći razumnog poimanja. Tamo dole, čak i više nego na Marsu, nije postojao nikakav plan.
<BR>&nbsp;&nbsp;&nbsp;&nbsp;&nbsp;Za to mu je bila potrebna nauka o istoriji, ali tako nešto, na žalost, nije postojalo. Istorija je lamarkijanska, običavao je da kaže Arkadije, i ova fraza bila je preteće sugestivna s obzirom na pseudospecijaciju izazvanu neravnomernom raspodelom gerontoloških tretmana; ali to mu nije bilo od stvarne pomoći. Psihologija, sociologija, antropologija, sve je to bilo nagađanje. Naučni metod primenjen na ljudima ne može da da korisne podatke. Reč je bila o problemu činjenica-vrednost, iskazanom na drugi način; ljudska stvarnost mogla se objasniti samo pomoću vrednosti. A vrednosti su veoma otporne na naučnu analizu. Izdvajanje činjenica za proučavanje, upotrebljive hipoteze, ponovljivi opiti - čitava metodika fizičkih laboratorija bila je jednostavno neupotrebljiva. Istoriju, koja je celovita, neponovlljiva i konstantna, vode vrednosti. Mogla bi se nazvati lamarkijanskom, ili sistemom haosa, ali su i ovo nagađanja: o kojim činiocima oni govore, šta se može naučiti, i potom preneti, proučavanjem, ili prolaskom kroz neki neponovljiv, ali shematski proces?
<BR>&nbsp;&nbsp;&nbsp;&nbsp;&nbsp;Niko ne zna.
<BR>&nbsp;&nbsp;&nbsp;&nbsp;&nbsp;Misli su mu se ponovo vratile disciplini istorije prirode koja ga je toliko zaokupljala na glečeru Arena. Primenjivani su naučni metodi za proučavanje istorije prirode, a ta istorija je na mnogo načina bila podjednako problematičan metodološki problem kao i ljudska istorija, jer bila je u istoj meri neponovljiva i otporna na eksperimentisanje. Budući da nije morala da se bavi ljudskom svešću, često je imala priličnog uspeha, iako se uglavnom zasnivala na posmatranju i hipotezama koje su se mogle isprobati samo daljim posmatranjem. Bila je to prava nauka; otkrila je, tamo usred proizvoljnosti i nereda, neka vredna načela evolucije - razvoj, prilagođavanje, usložnjavanje i mnoga druga osobena pravila, koja su potvrdile različite pomoćne discipline.
<BR>&nbsp;&nbsp;&nbsp;&nbsp;&nbsp;Ono što mu je bilo stvarno potrebno bila su slična načela koja utiču na ljudsku istoriju. Ono malo što je pročitao iz istoriografije nije bilo ohrabrujuće; bilo je to ili jadno oponašanje naučnog metoda ili čista umetnost. Otprilike svakih deset godina, neko novo tumačenje istorije promenilo bi sve što je dotle važilo, ali je taj revizionizam očito bio vezan za neka zadovoljstva koja nisu imala nikakve veze sa opravdanošću samog čina. Sociobilogija i bioetika više su obećavale, ali su najbolja objašnjenja davale tek u evolucionim vremenskim rasponima, a njemu je bilo potrebno nešto za poslednjih stotinu godina, i za sledećih stotinu. Ili za prethodnih pedeset i sledećih pet.
<BR>
<BR>&nbsp;&nbsp;&nbsp;&nbsp;&nbsp;Budio se iz noći u noć da bi potom ostao budan, ustajao, sedao za ekran i mozgao o ovim stvarima, preumoran da bi mu to išlo kako treba. I kako su se ova noćna požarstva ponavljala, primetio je da se sve češće vraća na emisije o 2061. godini. Postojalo je nekoliko video kompilacija o događajima iz te godine, i neke od njih drsko su nosila naslov Treći svetski rat! - recimo, najduža serija o tome, nekih šezedest sati video materijala iz te godine, loše izabranog i pogrešno montiranog.
<BR>&nbsp;&nbsp;&nbsp;&nbsp;&nbsp;Bilo je dovoljno pogledati seriju da bi njen naslov postao manje senzacionalistički. Te godine su širom Zemljine kugle besneli ratovi, pa su čak i analitičari koji su oklevali da ga nazovu Trećim svetskim ratom došli do zaključka da je dovoljno dugo trajao da bi zaslužio taj naziv. Ili da to nije bio sukob dveju velikih svetskih alijansi, već nešto mnogo haotičnije i zamršenije: različiti izvori tvrdili su da je to rat severa i juga, ili mladih i starih, ili UN i nacija, ili nacija i transnacionalki, ili transnacionalki i zemalja čijom su se zastavom koristile, ili armija i policija, ili policije i građana - da bi na kraju izgledao kao sve ovo zajedno. Za samo šest ili osam meseci svet se našao u opštem haosu. Lutajući kroz 'političku nauku', Saks je naišao na jedan grafikon Hermana Kana, nazvan 'lestvica eskalacije', pokušaj kategorizacije sukoba prema njihovoj prirodi i ozbiljnosti. Kanova lestvica imala je četrdeset četiri stepenice, polazeći od prve, Prividna kriza, pa postepeno kroz kategorije kao što su Politički i diplomatski postupci, Svečani i službeni proglasi i Značajne mobilizacije, i manje postepeno kroz Pretnje silom, Nasilni incidenti, Dramatični vojni sukobi, Veliki konvencionalni rat, zatim u neispitane zone Na ivici nuklearnog rata, Kaznena uništavanja imovine, Napadi na civile, sve do broja četrdeset četiri, Grča ili Besmislenog rata. Bio je to prilično zanimljiv pokušaj taksonomije i logičkog sleda, i Saks je opazio da su kategorije preuzete iz brojnih ratova u prošlosti. Po definicijama iz tabele, 2061. se popela sve do broja četrdeset četiri.
<BR>&nbsp;&nbsp;&nbsp;&nbsp;&nbsp;U tom vrtlogu, rat na Marsu bio je samo jedan, možda nešto spektakularniji, od pedeset ratova. Tek mu je poneka od opštih emisija o šezdeset prvoj posvetila više od nekoliko minuta, i Saks je već imao prilke da vidi ove nasumično izabrane snimke: zaleđena tela čuvara u Koroljevu, pokidane kupole, pad lifta i pad Fobosa. Pokušaji analize situacije na Marsu bili su u najboljem slučaju površni; Mars je bio egzotična nedođija, koju je iz opšteg mutljaga izdvajalo samo nekoliko dobrih video snimaka. Ne. Jedne besane noći konačno mu je sinulo: ako hoće da razume 2061, mora sam da je rekonstruiše, od sirovog materijala sa video traka, od poskakujućih snimaka razjarenih masa koje pale gradove i povremenih konferencija za štampu očajničkih, osujećenih vođa.
<BR>&nbsp;&nbsp;&nbsp;&nbsp;&nbsp;Već se puko sređivanje pomenutog materijala u hronološki red pokazalo kao nimalo lak zadatak. I to je sledećih nekoliko nedelja ponovo (njegov stil iz Ehusa) postalo njegovo glavno zanimanje, budući da je uklapanje događaja u hronologiju bio prvi korak u stvaranju ukupne slike - koji nužno prethodi pronalaženju razloga.
<BR>&nbsp;&nbsp;&nbsp;&nbsp;&nbsp;Posle nekoliko nedelja počelo je da mu se razjašnjava. Jednostavno zaključivanje bilo je ispravno; nastanak transnacionalki posle 2040. godine postavio je scenu rat i bio njegov prvobitni uzrok. U toj deceniji, dok je Saks bio potpuno zaokupljen teraformiranjem Marsa, na Zemlji se rodio novi planetni poredak, uobličen stapanjem hiljada multinacionalnih korporacija u desetine divovskih transnacionalki. Proces je podsećao na nastanak planeta, pomislio je jedne noći, u kome planetoidi postaju planete.
<BR>&nbsp;&nbsp;&nbsp;&nbsp;&nbsp;Bio je to sasvim izmenjen poredak. Multinacionalke su uglavnom nastale u bogatim industrijskim zemljama, pa su transnacionalke bile odraz tih zemalja - proširenje njihove moći na ostatak sveta, na način koji je Saksa podsećao na ono malo što je znao o imperijalnim i kolonijalnim sistemima koji su im prethodili. Frenk je pominjao nešto slično: kolonijalizam nikada nije odumro, imao je običaj da kaže, već je samo promenio naziv i unajmio lokalne policajce. Svi smo mi kolonije transnata.
<BR>&nbsp;&nbsp;&nbsp;&nbsp;&nbsp;Po Saksovom mišljenju, bio je to izraz Frenkovog cinizma (žaleći što nema taj teški i gorki um uz sebe da ga pouči), jer nisu sve kolonije bile jednake. Bila je istina da su transnati toliko moćni da su pretvarali vlade država u tek nešto više od bezubih slugu. I nijedan transnat nije pokazivao posebno poštovanje prema bilo kakvoj vlasti ili UN. Ali to su bila deca Zapada - deca koja više nisu marila za roditelje, premda su ih ipak izdržavala. Naime, podaci su pokazivali da su industrijske zemlje doživele procvat pod trasnatima, dok su zemlje u razvoju bile prinuđene da se međusobno glože oko statusa iznajmljivača nacionane zastave. Zbog svega toga su, kada su 2060. godine siromašni u očajanju udarili na transnate, Sedam Velikih sa svojom vojnom silom stale u njihovu odbranu.
<BR>&nbsp;&nbsp;&nbsp;&nbsp;&nbsp;Ali koji je bio neposredni razlog? Iz noći u noć pregledao je video snimke iz četrdesetih i pedesetih godina, tražeći pravilnosti. Konačno je zaključio da je pokretač svega bio tretman dugovečnosti. U šestoj deceniji veka tretman je postao dostupan u svim bogatim zemljama, pokazujući ukupnu ekonomsku nejednakost u svetu kao obojena mrlja na mikroskopskom uzorku. I kako se tretman širio, situacija je postajala sve napetija, polako se uspinjući uz Kanovu lestvicu kriza.
<BR>&nbsp;&nbsp;&nbsp;&nbsp;&nbsp;Začudo, pokazalo se da je neposredni uzrok eksplozije nasilja 2061. bila prepirka oko marsovskog svemirskog lifta. Liftom je upravljao Praksis, ali ga je odmah posle pokretanja, tačnije u februaru 2061, preuzeo Subaraši, u čistom razbojničkom prevratu. Subaraši je u to vreme bio konglomerat većine japanskih kompanija koje se nisu pretopile u Micubiši, i bio je u naletu, veoma agresivan i ambiciozan. Pošto je otkupio lift - preuzimanje je imalo odobrenje UNOMA-e - Subaraši je smesta povećao iseljeničke kvote, i time stvorio kritičnu situaciju na Marsu. Istovremeno, na Zemlji, Subarašijevi takmaci pobunili su se zbog ovog čina koji je praktično predstavljao ekonomsko prisvajanje Marsa, i iako se Praksis ograničio na legalne pritužbe kod bespomoćnih Ujedinjenih Nacija, jednu od zemalja-domaćica Subarašija, Maleziju, napao je Singapur, koji je bio Selalkovo sedište. U aprilu 2061. veći deo južne Azije već je bio u ratu. Sukobi su uglavnom bili stare razmirice, kao one između Kambodže i Vijetnama, ili Pakistana i Indije, ali su negde posredi bili napadi na Subarašijeve domaćine, recimo u Burmi i Bangladešu. Događaji u toj oblasti popeli su se pogubnom brzinom lestvicom eskalacije kada su se starim neprijateljstvima pridružili novi sporovi transnata, i ratovi su se do juna proširili na celu Zemlju, a zatim i na Mars. Do oktobra je izginulo pedeset miliona ljudi, a još pedeset miliona umreće od posledica, jer je mnogo vitalnih sistema bilo prekinuto ili uništeno, a novooslobođeni vektor malarije ostao bez prave preventive i lečenja.
<BR>&nbsp;&nbsp;&nbsp;&nbsp;&nbsp;Saksu se to činilo sasvim dovoljno za titulu svetskog rata, bez obzira na kratkotrajnost. Bila je to, zaključio je, smrtonosna sinergistička kombinacija sukoba između transnata i ustanaka raznolikih razvlašćenih grupa protiv prevlasti transnata. Međutim, haos i nasilje poučili su transnate da okončaju međusobne sukobe, ili bar da ih odlože, i revolucije su propale, posebno pošto su se vojske Sedmorice umešale da spreče komadanje transnacionalki u zemljama-domaćinima. Sve velike vojne i industrijske sile našle su se na istoj strani, koja je učinila da ovaj svetski rat bude znatno kraći od prethodna dva. Kratak, ali užasan - 2061. godina odnela je jednak broj života kao prva dva svetska rata zajedno.
<BR>&nbsp;&nbsp;&nbsp;&nbsp;&nbsp;Mars je u Trećem svetskom ratu bio tek sporedna kampanja, kampanju u kojoj su neki transnati preterali u reakciji na žestoku, ali neorganizovanu pobunu. Kada se slegla prašina, Mars se našao u čvrstom stisku najvećih transnacionalki, uz blagoslov Sedmorice i drugih klijenata transnata. A Zemlja je posrtala dalje, sa stotinak miliona stanovnika manje.
<BR>&nbsp;&nbsp;&nbsp;&nbsp;&nbsp;Ali ništa se drugo nije promenilo. Nijedan problem nije bio rešen. Stoga je sve moglo da se ponovi. Mogućnost je bila sasvim stvarna. Čak se moglo reći i izgledna.
<BR>
<BR>&nbsp;&nbsp;&nbsp;&nbsp;&nbsp;Saks je i dalje loše spavao. I mada je provodio dane u ustaljenim rutinama posla i navika, činilo se da se njegov pogled na stvari izmenio posle konferencije. Još jedan dokaz, sumorno je zaključio, o svesti da je vizija paradigmatički konstrukt. Ali postalo je toliko očigledno da su se transnacionalke uvukle svuda. U smislu moći, teško da je ostao još neki činilac. Barouz je bio grad transnata, a po onome što je Filis govorila, i Šefild. U godinama uoči obnove sporazuma nije bilo nastanka novih naučnih timova, a sa smrću ili nestankom članova Prvih stotinu, tradicija Marsa kao naučne stanice bila je okončana. Ono nauke što je preostalo bilo je vezano za projekt teraformiranja, i Saks je imao prilike da vidi u šta se ona pretvara. Ne, najnovije vreme je znalo samo za namenska istraživanja.
<BR>&nbsp;&nbsp;&nbsp;&nbsp;&nbsp;Osim toga, morao je da primeti da je preostao jedva poneki trag postojanja starih nacionalnih država. Iz vesti se sticao utisak da su uglavnom bankrotirale, čak i Sedam Velikih, i da su njihovi dugovi, ukoliko su postojali kao takvi, u rukama transnata. Po nekim izveštajima je zaključio da transnati koriste čak i neke manje zemlje kao vid kapitala, u novim poslovno-političkim sporazumima koji su išli dalje i od nekadašnjeg iznajmljivanja državnih zastava.
<BR>&nbsp;&nbsp;&nbsp;&nbsp;&nbsp;Primer ovakvog sporazuma u neznatno izmenjenom obliku bio je sam Mars, koji se praktično nalazio u posedu velikih transnata. I pošto je lift ponovo proradio, izvoz metala i uvoz ljudi i robe mnogostruko se ubrzao. Zemaljske berze histerično su rasle da bi pratile ova kretanja, bez kraja na vidiku, uprkos činjenici da je Zemlja od Marsa mogla da dobije samo određene metale u ograničenim količinama. Zato je rast berzi podsećao na neku vrstu naduvavanja balona, čije bi pucanje verovatno bilo dovoljno da se sve ponovo obruši. A možda i ne bi; ekonomija je čudna oblast, i čitavo tržište akcija ima neke osobine koje ga čine suviše nestvarnim da bi na njega uticalo bilo šta što dolazi spolja. Ali ko zna šta će biti dok ne bude? Lutajući ulicama Barouza i zagledajući berzanske izveštaje na ekranima u prozorima ureda, Saks svakako nije bio od onih koji bi to tvrdili. Ljudi se ne uklapaju u racionalne sisteme.
<BR>
<BR>&nbsp;&nbsp;&nbsp;&nbsp;&nbsp;Ova duboka istina učvrstila se kada se jedne večeri na njegovim vratima pojavio Dezmond. Čuveni Kojot glavom i bradom, slepi putnik, mlađi brat Velikog Čoveka; stajao je tamo, sitan i mršav u šljaštećem kombinezonu građevinskog radnika, čije su dijagonalne pruge akvamarinske i kraljevsko plave boje vodile pogled do otrovno zelenih čizama hodača. Mnogi građevinski radnici u Barouzu (a bilo ih je podosta), po ceo dan su nosili nove, lakše i elastičnije čizme kao modno obeležje, i sve su bile jarkih boja, ali je malo njih postiglo zapanjujuću drečavost Dezmondovih fluorescentno zelenih.
<BR>&nbsp;&nbsp;&nbsp;&nbsp;&nbsp;Kada je video da Saks zuri u njih, iskezio se svojim napuklim osmehom. "'Su lepe, a? Osim toga, odvlače pažnju."
<BR>&nbsp;&nbsp;&nbsp;&nbsp;&nbsp;Što je bila srećna okolnost, jer su njegove kovrdže bile nagurane u poveliku beretku crvene, žute i zelene boje, neobičan prizor svuda na Marsu. "Hajde, idemo negde na piće."
<BR>&nbsp;&nbsp;&nbsp;&nbsp;&nbsp;Odveo je Saksa do jeftine kafane pored kanala, ukopane u veliki prošupljeni pingo. Lokal je bio pun građevinskih radnika za dugačkim stolovima, čiji je govor zvučao uglavnom australijski. Napolju pored kanala jedna posebno bučna družina bacala je ledene grudve veličine topovske đuladi u kanal, a samo poneka bi doletela i do trave na drugoj obali, što je bilo popraćeno klicanjem i brojnim turama azotnog oksida za sve. Šetači sa one strane kanala široko su obilazili taj potez.
<BR>&nbsp;&nbsp;&nbsp;&nbsp;&nbsp;Dezmond poruči dve duple tekile i inhalator sa oksidom. "Uskoro će nam napolju rasti agave, a?"
<BR>&nbsp;&nbsp;&nbsp;&nbsp;&nbsp;"Mislim da bi se to moglo i sada."
<BR>&nbsp;&nbsp;&nbsp;&nbsp;&nbsp;Seli su na kraj stola, dodirujući se laktovima, i Dezmond je morao da govori Saksu u uho dok su pili. Imao je ceo spisak stvari koje je hteo da Saks ukrade iz Biotika. Zalihe semena, spore, rizome, neke podloge za kulture, neke hemikalije koje je bilo teško sintetizovati... "Hiroko ti je poručila da joj je sve to veoma potrebno, ali posebno seme."
<BR>&nbsp;&nbsp;&nbsp;&nbsp;&nbsp;"Zar ne može da ga uzgaji sama? Ne volim da kradem."
<BR>&nbsp;&nbsp;&nbsp;&nbsp;&nbsp;"Život je opasna igra", reče Dezmond, nazdravivši svojoj misli dubokim udisajem oksida, i zalivši ga tekilom. "Ahhhhhhhhh", reče.
<BR>&nbsp;&nbsp;&nbsp;&nbsp;&nbsp;"Nije stvar u opasnosti", reče Saks. "Jednostavno ne volim da kradem. Radim sa tim ljudima."
<BR>&nbsp;&nbsp;&nbsp;&nbsp;&nbsp;Dezmond samo slegnu ramenima. Saksu pade na pamet da bi Dezmondu, koji je veći deo dvadeset prvog veka proveo u krađi, ovakve opaske mogle da zazvuče kao prenemaganje.
<BR>&nbsp;&nbsp;&nbsp;&nbsp;&nbsp;"Pa, ne uzimaš od ljudi", reče konačno. "Uzimaš od transnata koji upravlja Biotiokom."
<BR>&nbsp;&nbsp;&nbsp;&nbsp;&nbsp;"Ali to su Švajcarci i Praksis", reče Saks. "A Praksis, izgleda, nije tako loš. To je veoma egalitaran sistem - zapravo, veoma sličan Hirokinom."
<BR>&nbsp;&nbsp;&nbsp;&nbsp;&nbsp;"Osim što predstavlja deo globalnog sistema koji sačinjava veoma uska oligarhija što vlada svetom. Ne smeš zaboraviti kontekst."
<BR>&nbsp;&nbsp;&nbsp;&nbsp;&nbsp;"A, ne zaboravljam ga, veruj mi", reče Saks, prisetivši se svojih besanih noći. "Ali moramo da pravimo i razlike."
<BR>&nbsp;&nbsp;&nbsp;&nbsp;&nbsp;"Da, da. Jedna od razlika je i ta što su Hiroko potrebne te stvari, jer ne može da ih napravi, a ne može zato što mora da se krije od policije koju plaća tvoja plemenita transnacionalka."
<BR>&nbsp;&nbsp;&nbsp;&nbsp;&nbsp;Saks zbunjeno trepnu.
<BR>&nbsp;&nbsp;&nbsp;&nbsp;&nbsp;"Osim toga, krađa materijala jedan je od retkih izraza otpora koji nam je preostao. Hiroko se složila sa Majom da je i sam čin obznane postojanja pokreta otpora sabotaža, kao i poziv na odmazdu i uništenje demimonda. Kaže da je bolje privremeno nestati i držati ih u uverenju da smo uvek bili malobrojni."
<BR>&nbsp;&nbsp;&nbsp;&nbsp;&nbsp;"Dobra ideja", reče Saks. "Ali me čudi da ti radiš kako Hiroko kaže."
<BR>&nbsp;&nbsp;&nbsp;&nbsp;&nbsp;"Al' si duhovit", reče Dezmond, iskrivivši lice. "Uostalom, i ja mislim da je to dobra ideja."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Ma, ne. Ali me je ubedila. Može biti da je tako najbolje. Osim toga, još se može nabaviti dosta materijala."
<BR>&nbsp;&nbsp;&nbsp;&nbsp;&nbsp;"Zar i sama krađa nije znak policiji da smo i dalje tamo negde napolju?"
<BR>&nbsp;&nbsp;&nbsp;&nbsp;&nbsp;"A, ne. To je tako opšta pojava da se ono što mi radimo ni ne primećuje. Nema gde se ne muva iznutra."
<BR>&nbsp;&nbsp;&nbsp;&nbsp;&nbsp;"Kao što ja radim."
<BR>&nbsp;&nbsp;&nbsp;&nbsp;&nbsp;"Jeste, ali ti to ne radiš za novac, zar ne?"
<BR>&nbsp;&nbsp;&nbsp;&nbsp;&nbsp;"Ipak mi se ne sviđa."
<BR>&nbsp;&nbsp;&nbsp;&nbsp;&nbsp;Dezmond se nasmeja, otkrivši kameni zub, kao i čudnu asimetričnost vilice i donje polovine lica. "To je sindrom taoca. Radeći za njih, upoznaješ ih i postaju ti dragi. Moraš imati na umu šta oni, zapravo, rade ovde. Hajde, dovrši taj kaktus i pokazaću ti neke stvari koje još nisi video, baš ovde u Barouzu."
<BR>&nbsp;&nbsp;&nbsp;&nbsp;&nbsp;Tada nastade nekakvo komešanje, jer je jedna grudva pala na drugu obalu, otkotrljala se u travu i oborila nekog starca. Ljudi su galamili i podigli na ramena ženu koja je bacila grudvu, ali je starčeva grupa pojurila prema najbližem mosti. "Ovde postaje previše bučno", reče Dezmond. "Hajde, popij to pa da idemo."
<BR>&nbsp;&nbsp;&nbsp;&nbsp;&nbsp;Saks ispi piće dok je Dezmond praznio inhalator. Potom se žurno udaljiše obalom kanala da izbegnu neumitnu gužvu. Posle pola sata hoda pored kolona Barejsovih stubova zašli su u Princezin Park, gde su skrenuli levo i pošli strmom travnatom padinom bulevara Tot. Prošavši Tejbl Mauntin, ponovo su skrenuli levo niz užu travnatu padinu i stigli do zapadnog zida šatora, koji se pružao u širokom luku oko Blek Sirtis Meze. "Gledaj, ponovo prave saća za stanovanje radnika", primeti Dezmond. "U Subarašiju su to sada standardni stanovi, ali vidi kako su ove jedinice ugrađene u mezu. U Blek Sirtisu je u početku bilo smešteno postrojenje za preradu plutonijuma, kada se meza još nalazila izvan naselja. Ali sada je Subaraši odmah pored njega podigao stanove za radnike, čiji je posao da nadgledaju preradu i iznošenje otpada na sever u Nili Fose, gde će ga upotrebiti neki integralni brzi reaktori. Operacija uklanjanja nekada je bila potpuno robotizovana, ali je robote teško održavati. Utvrdili su da je za mnoge poslove jeftinije uzeti ljude."
<BR>&nbsp;&nbsp;&nbsp;&nbsp;&nbsp;"Da, ali zračenje?" upita Saks, trepćući.
<BR>&nbsp;&nbsp;&nbsp;&nbsp;&nbsp;"Tako je", reče Dezmond, sa divljim smeškom. "Izloženost zračenju iznosi četrdeset rema godišnje."
<BR>&nbsp;&nbsp;&nbsp;&nbsp;&nbsp;"Šališ se!"
<BR>&nbsp;&nbsp;&nbsp;&nbsp;&nbsp;"Ne šalim se. Upoznali su radnike s tim i dali im nadnice za otežane uslove rada, s tim da posle tri godine dobiju bonus, to jest tretman."
<BR>&nbsp;&nbsp;&nbsp;&nbsp;&nbsp;"Inače ne bi mogli da ga dobiju?"
<BR>&nbsp;&nbsp;&nbsp;&nbsp;&nbsp;"Skup je, Sakse. A postoje i liste čekanja. Ovo je način da se preskoči lista i pokriju troškovi."
<BR>&nbsp;&nbsp;&nbsp;&nbsp;&nbsp;"Ali četrdeset rema! Ko može da jemči da će tretman izlečiti oštećenja koja mogu da nastanu!"
<BR>&nbsp;&nbsp;&nbsp;&nbsp;&nbsp;"Mi to znamo", reče Dezmond prezrivo. "Ali ne i oni."
<BR>&nbsp;&nbsp;&nbsp;&nbsp;&nbsp;"A Subaraši to radi da smanji troškove?"
<BR>&nbsp;&nbsp;&nbsp;&nbsp;&nbsp;"To je važna stvar kod ovako velikih ulaganja, Sakse. Svaka mera za smanjenje troškova se primećuje. Svi ovi sistemi kanalizacije u Blek Sirtisu, na primer, jesu jedan sistem - medicinska klinika, stanovi i postrojenja u mezi."
<BR>&nbsp;&nbsp;&nbsp;&nbsp;&nbsp;"Šališ se."
<BR>&nbsp;&nbsp;&nbsp;&nbsp;&nbsp;"Ne. Moje šale su smešne."
<BR>&nbsp;&nbsp;&nbsp;&nbsp;&nbsp;Saks odmahnu rukom.
<BR>&nbsp;&nbsp;&nbsp;&nbsp;&nbsp;"Gledaj", reče Dezmond, "više ne postoje institucije zdravstvene kontrole. Ni građevinski propisi, ništa. Ovo su stvarni ishodi pobede transnacionalki 2061. godine - sada sami sebi određuju pravila. A ti znaš koje je njihovo jedino pravilo."
<BR>&nbsp;&nbsp;&nbsp;&nbsp;&nbsp;"Ali to je besmisleno."
<BR>&nbsp;&nbsp;&nbsp;&nbsp;&nbsp;"Pa, znaš, ovu filijalu Subarašija vode Gruzijci, a oni su kod kuće usred velike obnove Staljinovog kulta. Patriotski je čin voditi zemlju na idiotski način. I to je posao. Naravno, u vrhu uprave Subarašija i dalje su Japanci, koji veruju da je Japan postao veliki tako što je pokazao zube. Kažu da su šezdeset prve dobili ono što su izgubili u Drugom svetskom ratu. To je najbrutalniji transnat ovde, ali ga svi ostali oponašaju da bi ostal u konkurenciji. Imaj na umu da je Praksis u tom pogledu anomalija."
<BR>&nbsp;&nbsp;&nbsp;&nbsp;&nbsp;"A mi ih nagrađujemo tako što krademo od njih."
<BR>&nbsp;&nbsp;&nbsp;&nbsp;&nbsp;"Ti si hteo da radiš za Biotik. Možda bi trebalo da promeniš posao."
<BR>&nbsp;&nbsp;&nbsp;&nbsp;&nbsp;"A, ne ja."
<BR>&nbsp;&nbsp;&nbsp;&nbsp;&nbsp;"Misliš da bi mogao da nabaviš ove materijale iz neke od Subarašijevih kompanija?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ali možeš od Biotika."
<BR>&nbsp;&nbsp;&nbsp;&nbsp;&nbsp;"Verovatno. Obezbeđenje je dosta strogo."
<BR>&nbsp;&nbsp;&nbsp;&nbsp;&nbsp;"Ali bi mogao."
<BR>&nbsp;&nbsp;&nbsp;&nbsp;&nbsp;"Verovatno." Saks razmisli o tome. "Tražim nešto zauzvrat."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Hoćete li me prebaciti avionom da vidim mesta koja je spalila soleta?"
<BR>&nbsp;&nbsp;&nbsp;&nbsp;&nbsp;"Naravno! I ja bih voleo da ih ponovo pogledam."
<BR>
<BR>&nbsp;&nbsp;&nbsp;&nbsp;&nbsp;I tako su se sledeće popodne odvezli vozom iz Barouza na jug uz Veliki Nagib i sišli na stanici Libija, sedamdesetak kilometara od Barouza. Tamo su krišom sišli u podrum, ušli u ostavu i izišli kroz tunel u stenoviti predeo. U jednom plitkom grabenu pronašli su jedno Dezmondovo vozilo, i kada se smrklo, odvezli se na istok preko Nagiba do malog skloništa Crvenih na rubu kratera Dimarterej, pored poteza ravne stene koji su Crveni koristili kao avionsku pistu. Dezmond nije otkrio Saksov identitet domaćinima. Odveli su ih do malog hangara na litici, gde su se ukrcali u jedan od Spenserovih starih, nevidljivih aviona, izišli na plato i poleteli, skakutavo ubrzavajući niz pistu. Uzletevši, polako su se uputili kroz noć na istok.
<BR>&nbsp;&nbsp;&nbsp;&nbsp;&nbsp;Neko vreme leteli su u tišini. Saks je samo tri puta opazio svetla na tamnoj površini planete: prvi put je to bila stanica u krateru Eskalante, drugi put tanana pokreta traka svetlosti voza koji je kružio oko sveta, i na kraju neidentifikovani treptaj u krševitom predelu iza Velikog Nagiba. "Šta misliš, ko je to?" upita Saks.
<BR>&nbsp;&nbsp;&nbsp;&nbsp;&nbsp;"Nemam pojma."
<BR>&nbsp;&nbsp;&nbsp;&nbsp;&nbsp;Posle nekoliko minuta, Saks reče: "Sreo sam Filis."
<BR>&nbsp;&nbsp;&nbsp;&nbsp;&nbsp;"Stvarno! Da li te je prepoznala?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Dezmond se nasmeja. "Dobra, stara Filis."
<BR>&nbsp;&nbsp;&nbsp;&nbsp;&nbsp;"Mnogi stari poznanici nisu me prepoznali."
<BR>&nbsp;&nbsp;&nbsp;&nbsp;&nbsp;"Ja', ali Filis... Je l' i dalje predsednik Prelazne vlade?"
<BR>&nbsp;&nbsp;&nbsp;&nbsp;&nbsp;"Nije. Valjda je mislila da to i nije tako uticajan položaj."
<BR>&nbsp;&nbsp;&nbsp;&nbsp;&nbsp;Dezmond se ponovo nasmeja. "Nema ona pojma. Ali uspela je da vrati onu grupu sa Klarka u civilizaciju, i na tome joj svaka čast. Bio sam ubeđen da im nema spasa."
<BR>&nbsp;&nbsp;&nbsp;&nbsp;&nbsp;"Šta znaš o tome?"
<BR>&nbsp;&nbsp;&nbsp;&nbsp;&nbsp;"Razgovarao sam sa dvoje ljudi koji su bili tamo. Jedne noći u Pingo baru u Barouzu. Samo su pričali o tome."
<BR>&nbsp;&nbsp;&nbsp;&nbsp;&nbsp;"Da li im se možda nešto dogodilo na kraju leta?"
<BR>&nbsp;&nbsp;&nbsp;&nbsp;&nbsp;"Na kraju? Pa, jeste - neko je umro. Izgleda da je nekoj ženi smrskana ruka prilikom evakuacije Klarka, i Filis je bila jedina koja se koliko-toliko razumela u medicinu, pa je brinula o njoj sve vreme putovanja, i mislila je da će se izvući, ali mi se čini da im je pri kraju ponestalo nečega, ono dvoje tu nisu bili najjasniji, pa se dogodilo najgore. Filis ih je okupila da se mole za njen život, ali je ipak umrla, dva dana pre nego što su ušli u Zemljin sistem."
<BR>&nbsp;&nbsp;&nbsp;&nbsp;&nbsp;"Ah", reče Saks, pa dodade: "Filis kao da više nije... toliko religiozna."
<BR>&nbsp;&nbsp;&nbsp;&nbsp;&nbsp;Dezmond frknu. "Nikad ta nije bila religiozna, ako mene pitaš. Biznis je njena religija. Kada posetiš prave hrišćane, kao što su oni u Kristijanopolisu ili u Bingenu, nećeš čuti da govore o profitu uz doručak, i ne nameću ti onu odvratnu, ljigavu čistotu. Čistota, Bože me sačuvaj - to je, valjda, najodbojnija čovekova osobina. Čoveku je odmah jasno da je to kuća na pesku, je li? Ali hrišćani polusveta nisu takvi. Među njima ima gnostika, kvekera, baptista, Baha'i rastafarijanaca, koga sve ne - i to je najbolji svet u podzemlju, ako mene pitaš, a trgovao sam sa svima. Tako su usrdni. I niko se ne puva da je najbolji Isusov drugar. Dobri su sa Hiroko i sa Sufijima. Neka vrsta mistične mreže." Zakikotao se. "Ali Filis i njeni poslovni fundamentalisti - služiti se verom kao maskom za iznuđivanje - mrsko mi je to. U stvari, otkako smo se spustili na planetu, nisam čuo Filis da govori kao istinski vernik."
<BR>&nbsp;&nbsp;&nbsp;&nbsp;&nbsp;"Jesi li uopšte imao prilike da je slušaš otkako smo se spustili?"
<BR>&nbsp;&nbsp;&nbsp;&nbsp;&nbsp;Ponovo smeh. "Više puta nego što misliš! U ono vreme sam znao više od tebe, gospodine Laboratorijski! Nema mesta gde nemam mišju rupu."
<BR>&nbsp;&nbsp;&nbsp;&nbsp;&nbsp;Saks ispusti sumnjičav zvuk, a Dezmond se glasno zasmeja i pljesnu ga po ramenu. "A ko još zna da ste ti i Hiroko bili u šemi, tamo u Podbrežju, a?"
<BR>&nbsp;&nbsp;&nbsp;&nbsp;&nbsp;"Hmm."
<BR>&nbsp;&nbsp;&nbsp;&nbsp;&nbsp;"Oh, da, video sam dosta toga. Naravno, ovo poslednje može se reći za gotovo svakog muškarca u Podbrežju, i biti u pravu. Ta veštica nas je sve držala kao harem."
<BR>&nbsp;&nbsp;&nbsp;&nbsp;&nbsp;"Poliandrija?"
<BR>&nbsp;&nbsp;&nbsp;&nbsp;&nbsp;"Sedenje na dve stolice, bogamu! Na dvadeset stolica!"
<BR>&nbsp;&nbsp;&nbsp;&nbsp;&nbsp;"Hmm."
<BR>&nbsp;&nbsp;&nbsp;&nbsp;&nbsp;Dezmond mu se nasmeja.
<BR>
<BR>&nbsp;&nbsp;&nbsp;&nbsp;&nbsp;Pred samo svitanje ugledali su beli stub dima koji je zaklanjao zvezde na celom jednom kvadrantu neba. Neko vreme je ovaj gusti oblak bio jedina anomalija u okolnom predelu. A onda se, dok su leteli dalje i dok se pod njima pomerala granica dana i noći, na istočnom obzorju ispred njih ukazao širok potez svetlog zemljišta - narandžasta traka, ili šanac, koji se pružao sa severoistoka na jugozapad, nejasan od dima koji se dizao iz jednog njegovog dela. Šanac pod dimom bio je beo i ključao je, kao da je u toj tački došlo do manje vulkanske erupcije. Nad šancem se dizao zrak svetlosti - zrak osvetljenog dima, tačnije, tako fokusiran i oštar kao da je reč o čvrstoj materiji, ustremljenoj pravo uvis, sve neodređenijeg oblika što se dim više proređivao, i potpuno nevidljivoj tamo gde je dim dostigao najveću visinu, od desetak hiljada metara.
<BR>&nbsp;&nbsp;&nbsp;&nbsp;&nbsp;Isprva se nije mogao naslutiti izvor ovog zraka na nebu - uostalom, leteće sočivo bilo je na visini od četiri stotine kilometara. A onda se Saksu učini da vidi nešto kao duh oblaka, kako lebdi na velikoj visini. Moglo je to biti sočivo. Dezmond nije bio siguran.
<BR>&nbsp;&nbsp;&nbsp;&nbsp;&nbsp;U podnožju svetlosnog stuba, međutim, nije se moglo govoriti o vidljivosti - stub je bio biblijskih razmera, a istopljena stena ispod njega bila je zaslepljujućeg sjaja, blistavo bele boje. Razlog tome bila je njegova temperatura od 5000 stepeni Kelvina, i zato što je bio izložen vazduhu. "Moramo da pripazimo", reče Dezmond. "Ako nas zahvati zrak, bićemo kao leptir na sijalici."
<BR>&nbsp;&nbsp;&nbsp;&nbsp;&nbsp;"A unutar onog dima sigurno postoje jake turbulencije vazduha."
<BR>&nbsp;&nbsp;&nbsp;&nbsp;&nbsp;"Aha. Paziću da nas vetar ne povuče tamo."
<BR>&nbsp;&nbsp;&nbsp;&nbsp;&nbsp;Tamo gde se stub blistavog dima sastajao sa narandžastim kanalom izbijao je novi dim, uz silovito kovitlanje, osvetljen neprirodnom svetlošću odozdo. Severno od bele tačke, tamo gde je kamen imao vremena da se rashladi, istopljeni kanal podsećao je Saksa na film o erupcijama havajskih vulkana. Kanalom tečnog kamena jurili su na sever talasi blistavo žute i narandžaste boje, tu i tamo nailazeći na prepreku i zapljuskujući tamne obale izdubljenog kanala. Kanal je bio širok oko dva kilometra, i pružao se od obzorja do obzorja; bilo je vidljivo samo dve stotine kilometara njegove dužine. Južno od stuba svetlosti, korito kanala bilo je gotovo pokriveno crnim kamenom koji se hladio, premreženim narandžastim pukotinama. Pravilnost kanala, i samog stuba svetlosti, bila je jedini pokazatelj da nije reč o prirodnom kanalu lave, ali više nego dovoljan. Osim toga, na površini Marsa hiljadama godina nije bilo nikakve vulkanske aktivnosti.
<BR>&nbsp;&nbsp;&nbsp;&nbsp;&nbsp;Dezmond usmeri avion prema prizoru, a onda oštro skrenu prema severu. "Zrak iz sočiva pomera se na jug, tako da ćemo dalje duž njegovog pravca moći da letimo bliže."
<BR>&nbsp;&nbsp;&nbsp;&nbsp;&nbsp;Kanal istopljenog kamena pružao se mnogo kilometara na severoistok bez ikakvih promena. A onda, kada su se udaljili iz zone sagorevanja, narandžasta boja lave je potamnela i počela da se steže na stranama kanala u crnu glazuru, išaranu narandžastim pukotinama. Kanal je odatle postao potpuno crn, kao i njegove obale; prava pruga čistog crnila kroz visije Hesperije boje rđe.
<BR>&nbsp;&nbsp;&nbsp;&nbsp;&nbsp;Dezmond još jednom skrenu, ovaj put na jug, i poleteše bliže kanalu. Pilotirao je oštro, nemilosrdno manevrišući avionom. Kada su se ponovo pojavile narandžaste pukotine, toplotne struje silovito zanesoše avion i neznatno ga skrenuše na zapad. Svetlost istopljene stene osvetljavala je strane kanala, tako da su podsećale na zadimljene nizove bregova, izrazito crne boje. "Mislio sam da će biti kao od stakla", reče Saks.
<BR>&nbsp;&nbsp;&nbsp;&nbsp;&nbsp;"Obsidijan. U stvari, zapazio sam i neke druge boje. Žile različitih minerala u staklu."
<BR>&nbsp;&nbsp;&nbsp;&nbsp;&nbsp;"Koliko daleko se prostire prokop?"
<BR>&nbsp;&nbsp;&nbsp;&nbsp;&nbsp;"Od Kerberusa do Helasa, malo dalje na zapad od vulkana Tirena i Hadriaka."
<BR>&nbsp;&nbsp;&nbsp;&nbsp;&nbsp;Saks zazvižda.
<BR>&nbsp;&nbsp;&nbsp;&nbsp;&nbsp;"Kažu da će to biti kanal između Helasovog mora i severnog okeana."
<BR>&nbsp;&nbsp;&nbsp;&nbsp;&nbsp;"Da, da. Ali prebrzo oslobađaju karbonate."
<BR>&nbsp;&nbsp;&nbsp;&nbsp;&nbsp;"Pa, time se obogaćuje atmosfera, zar ne?"
<BR>&nbsp;&nbsp;&nbsp;&nbsp;&nbsp;"Da, ali sa CO <SUB>2</SUB>! Upropastiće plan! Godinama nećemo moći da udišemo vazduh! Bićemo zarobljeni u gradovima."
<BR>&nbsp;&nbsp;&nbsp;&nbsp;&nbsp;"Možda misle da ćemo moći da pročistimo vazduh od CO <SUB>2</SUB>, kada postane toplije." Dezmond ga pogleda. "Jesi li video dovoljno?"
<BR>&nbsp;&nbsp;&nbsp;&nbsp;&nbsp;"Više nego dovoljno."
<BR>&nbsp;&nbsp;&nbsp;&nbsp;&nbsp;Dezmond se nasmeja svojim uznemirujućim smehom i oštro zaokrenu avion. Poleteše za granicom dana i noći na zapad, nisko nad dugačkim senkama jutra na tlu.
<BR>&nbsp;&nbsp;&nbsp;&nbsp;&nbsp;"Razmisli o tome, Sakse. Ljudi će neko vreme morati da borave u gradovima, što je zgodno ako hoćeš da držiš stvari pod kontrolom. Progoreće kanale pomoću ove leteće lupe, i vrlo brzo ćete dobiti atmosferu od jednog bara koju ste želeli, i toplu i vlažnu planetu. Onda će primeniti neki metod za pročišćavanje vazduha od ugljen-dioksida - sigurno imaju neki na umu, industrijski, ili biološki, ili oboje. Nešto što mogu da prodaju, svakako. I začas posla ćete imati novu Zemlju. Možda će biti skupo..."
<BR>&nbsp;&nbsp;&nbsp;&nbsp;&nbsp;"Sigurno je skupo! Svi ovi veliki projekti mora da veoma opterećuju transnacionalke, a one to ipak rade, iako smo još daleko od dvesta sedamdeset tri K. Ne shvatam."
<BR>&nbsp;&nbsp;&nbsp;&nbsp;&nbsp;"Možda smatraju da je dvesta sedamdeset pet K suviše skroman cilj. Prosečna temperatura tačke smrzavanja dosta je niska, na kraju krajeva. Neka vrsta Saks Raselove vizije teraformiranja, tako reći. Praktično, ali..." Zacerekao se. "Ili možda žure. Zemlja je u velikim nevoljama, Sakse."
<BR>&nbsp;&nbsp;&nbsp;&nbsp;&nbsp;"Znam", reče Saks oštro. "Proučavao sam to."
<BR>&nbsp;&nbsp;&nbsp;&nbsp;&nbsp;"To je dobro za tebe! Ne, stvarno. Poznato ti je, dakle, da ljudi koji nisu prošli kroz tretman postaju očajni - stare, a izgledi da ga ikad dobiju postaju sve slabiji. Uz to, ljudi koji su dobili tretman, posebno oni iz vrhuški, nemaju pojma šta da rade dalje. Šezdeset prva ih je poučila šta može da se dogodi ako stvari izmaknu kontroli. Zato kupuju države kao bajato povrće na kraju pijačnog dana. Ali to kao da ne pomaže. A ovde u komšiluku imaju novu, nenaseljenu planetu, ne sasvim spremnu za naseljavanje, ali blizu. Sa ogromnim mogućnostima. Mogući novi svet. Izvan dosega milijardi nepodmlađenih."
<BR>&nbsp;&nbsp;&nbsp;&nbsp;&nbsp;Saks razmisli o tome. "Neka vrsta pomoćnog izlaza. Da zbrišu ako zagusti."
<BR>&nbsp;&nbsp;&nbsp;&nbsp;&nbsp;"Tačno. Mislim da u transnacionalkama ima ljudi koji žele da Mars bude što brže teraformiran, i to po svaku cenu."
<BR>&nbsp;&nbsp;&nbsp;&nbsp;&nbsp;"Ah", reče Saks. I do kraja puta nije progovorio ni reč.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
