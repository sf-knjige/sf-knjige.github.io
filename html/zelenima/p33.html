<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;Ali ju je usred tog sna grubo probudila Maja, koja joj reče na ruskom: "Ovde su neki Zemljani. Amerikanci."
<BR>&nbsp;&nbsp;&nbsp;&nbsp;&nbsp;"Zemljani", ponovi Nađa. I oseti strah.
<BR>&nbsp;&nbsp;&nbsp;&nbsp;&nbsp;Obukla se i izišla da ih vidi. Bila je to istina; Art je stajao sa malom grupom Zemljana, muškarcima i ženama njene visine i očigledno njenih godina, nesigurnim na nogama dok su izvijali vratove, zaprepašćeno posmatrajući veliku cilindričnu odaju. Art se trudio da ih predstavi i da istovremeno objasni njihovo prisustvo, što je čak i njemu, onako brbljivom, predstavljalo problem. "Ja sam ih pozvao, jeste, pa, nisam znao - zdravo, Nađa - ovo je moj nekadašnji šef, Vilijem Fort."
<BR>&nbsp;&nbsp;&nbsp;&nbsp;&nbsp;"Mi o đavolu", reče Nađa i stisnu čovekovu šaku. Imao je čvrst stisak; bio je to ćelav muškarac baburastog nosa, pocrneo i izboran, sa prijatno neodređenim izrazom lica.
<BR>&nbsp;&nbsp;&nbsp;&nbsp;&nbsp;"...tek što su stigli, doveli su ih bogdanovisti. Pre izvesnog vremena sam poslao poziv gospodinu Fortu, ali nisam dobio odgovor, tako da nisam znao da će doći, i sad sam iznenađen, ali mi je i drago."
<BR>&nbsp;&nbsp;&nbsp;&nbsp;&nbsp;"Ti si ga pozvao?" upita Maja.
<BR>&nbsp;&nbsp;&nbsp;&nbsp;&nbsp;"Da, znaš, veoma je zainteresovan da nam pomogne u našoj stvari."
<BR>&nbsp;&nbsp;&nbsp;&nbsp;&nbsp;Maja je besno gledala, ne Arta, već Nađu. "Rekla sam ti da je uhoda", reče joj na ruskom.
<BR>&nbsp;&nbsp;&nbsp;&nbsp;&nbsp;"Jesi", reče Nađa, a zatim se obrati Fortu na engleskom. "Dobro došli na Mars."
<BR>&nbsp;&nbsp;&nbsp;&nbsp;&nbsp;"Bolje vas našao", reče Fort, i izgledalo je da to zaista misli; široko se kezio, kao da je suviše srećan da bi mogao da zadrži ozbiljno lice. Njegovi pratioci kao da nisu bili toliko sigurni; bilo ih je desetak, mlađih i starijih, i neki su se smešili, ali je dosta njih izgledalo sumnjičavo i oprezno.
<BR>&nbsp;&nbsp;&nbsp;&nbsp;&nbsp;Posle nekoliko minuta početne nelagodnosti, Nađa povede Forta i grupicu njegovih saputnika u gostinske prostorije Zakrosa, i kada je stigla Arijadna, odvedoše ih u njihove sobe. Šta su drugo mogli? Vest je već proletela Dorsa Brevijom, i ljudi su počeli da pristižu u Zakros, sa pomešanim izrazom nezadovoljstva i radoznalosti na licima - ali posetioci su već bili tu, vođe jedne od najvećih transnacionalki, prema tvrdnji Sabišijanaca bez pratnje i uređaja za praćenje. Nešto se moralo učiniti sa njima.
<BR>&nbsp;&nbsp;&nbsp;&nbsp;&nbsp;Nađa je obavestila Švajcarce da sazovu opšti skup u vreme ručka, a onda je predložila gostima da se odmore i osveže u sobama da bi mogli da govore na sastanku. Zemljani zahvalno prihvatiše predlog, a oni nespokojni među njima kao da odahnuše. Fort je izgledao kao da već smišlja govor.
<BR>&nbsp;&nbsp;&nbsp;&nbsp;&nbsp;Izvan gostinskih prostorija, Art je bio okružen gomilom uznemirenih ljudi. "Odakle ti pravo da donosiš ovakve odluke umesto nas?" upita ga Maja, govoreći u ime mnogih. "Ti, koji si ovde uljez! Uhoda među nama! Prvo se trudiš da te prihvatimo kao prijatelja, a onda nam radiš iza leđa!"
<BR>&nbsp;&nbsp;&nbsp;&nbsp;&nbsp;Art raširi ruke, crven od stida, dižući ramena kao da izmiče uvredama, ili kao da bi da prodre do onih iza Maje, onih koji su izgledali samo radoznalo. "Potrebna nam je pomoć", reče. "Sami ne možemo da postignemo ono što želimo. Praksis je drugačiji od ostalih, bliži nama, verujte mi."
<BR>&nbsp;&nbsp;&nbsp;&nbsp;&nbsp;"Tebi da verujemo!" reče Maja. "Pa ti si naš zarobljenik!"
<BR>&nbsp;&nbsp;&nbsp;&nbsp;&nbsp;Art zažmiri i odmahnu rukama. "Ne može se biti i zarobljenik i uhoda u isto vreme, zar ne?"
<BR>&nbsp;&nbsp;&nbsp;&nbsp;&nbsp;"Ma, ti možeš da budeš izdajnička protuva svake vrste!" uzviknu Maja.
<BR>&nbsp;&nbsp;&nbsp;&nbsp;&nbsp;Džeki priđe Artu i zagleda se u njega, napetog i ozbiljnog lica. "Jasno ti je da će ovi praksisovci sada možda morati da ostanu zauvek na Marsu, hteli to oni ili ne. Baš kao i ti."
<BR>&nbsp;&nbsp;&nbsp;&nbsp;&nbsp;Art klimnu glavom. "Rekao sam im da bi to moglo da se dogodi. Očigledno je da ne mare. Kažem vam da žele da pomognu. Oni predstavljaju jedinu transnacionalku koja radi na drugačiji način, čiji su ciljevi sličniji našim. Došli su ovamo, sami, da vide kako mogu da pomognu. Zainteresovani su. Zašto vas to toliko brine? Ovo je prilika za nas."
<BR>&nbsp;&nbsp;&nbsp;&nbsp;&nbsp;"Da vidimo šta će kazati Fort", reče Nađa.
<BR>
<BR>&nbsp;&nbsp;&nbsp;&nbsp;&nbsp;Švajcarci su sazvali vanredni sastanak u amfiteatru u Maliji, i dok su delegati pristizali, Nađa je vodila posetioce kroz kapije segmenata do mesta okupljanja. Videlo se da su još zaprepašćeni veličinom tunela Dorsa Brevije. Art je trčkarao oko njih iskolačenih očiju, brišući rukavom znoj sa čela, beskrajno nervozan. Nađi je dolazilo da prsne u smeh. Fortov dolazak joj je zbog nečega popravio raspoloženje; nije videla šta bi time mogli da izgube.
<BR>&nbsp;&nbsp;&nbsp;&nbsp;&nbsp;Zato je sela u prvi red sa praksisovcima i posmatrala kako Art vodi Forta do bine i predstavlja ga. Fort klimnu glavom i izgovori rečenicu, pa nagnu glavu i zagleda se u zadnji red amfiteatra, svestan da ne postoji ozvučenje. Zato udahnu i poče iznova, i njegov obično tihi glas odjeknu pouzdano kao u nekog iskusnog glumca, razgovetan za sve.
<BR>&nbsp;&nbsp;&nbsp;&nbsp;&nbsp;"Hteo bih da se zahvalim ljudima iz Subarašija što su me doveli na jug, i na ovu konferenciju."
<BR>&nbsp;&nbsp;&nbsp;&nbsp;&nbsp;Vraćajući se na mesto, Art se trgnu, a onda se okrenu i prinese šaku ustima: "To je Sabiši", reče ispod glasa Fortu.
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Sabiši. Rekli ste Subaraši, a to je transnacionalka. Naselje kroz koje ste prošli na putu ovamo je Sabiši. Sabiši znači 'usamljen'. Subaraši znači 'prekrasan'."
<BR>&nbsp;&nbsp;&nbsp;&nbsp;&nbsp;"Prekrasan", ponovi Fort, začuđeno zureći u Arta. Onda slegnu ramenima i nastavi, stari Zemljanin sa tihim, ali prodornim glasom, i pomalo nepovezanim stilom. Opisao je Praksis, njegov početak i sadašnji način rada. Kada je objasnio odnos Praksisa i drugih transnacionalki, Nađa pomisli da postoje sličnosti sa odnosom koji podzemlje ima sa površinskim svetovima na Marsu, što je bez sumnje Fort lukavo naglasio svojim opisom. Fort je sve više osvajao pažnju slušalaca. Ali onda reče nešto o ekokapitalizmu, i o tome da Zemlju smatra punim svetom, dok je Mars još prazan, i na to troje ili četvoro Crvenih skoči na noge.
<BR>&nbsp;&nbsp;&nbsp;&nbsp;&nbsp;"Šta time hoćete da kažete?" povika jedan od njih. Nađa vide kako se Artu steže šaka u krilu, i uskoro shvati zašto; Fortov odgovor bio je dug i neobičan, opis onoga što je nazvao ekokapitalizam, koji se zbog svoje prirode pominjao kao bioinfrastruktura, a ljudi kao ljudski kapital. Osvrnuvši se, Nađa vide kako se mnogi mršte; Vlad i Marina približili su glave, i Marina je kucala nešto u pločicu na zglobu. Art odjednom skoči na noge i prekinu Forta pitanjem o Praksisovim trenutnim aktivnostima i o mogućoj Praksisovoj ulozi na Marsu.
<BR>&nbsp;&nbsp;&nbsp;&nbsp;&nbsp;Fort je zurio u Art kao da ga ne poznaje. "Sarađivali smo sa Svetskim sudom. UN se nikada nisu oporavile od 2061, i sada ih smatraju ostavštinom Drugog svetskog rata, baš kao što je Liga Naroda bila ostatak Prvog svetskog rata. To znači da smo izgubili posrednika za međunarodna pitanja, a sukobi su se nastavili, od kojih su neki veoma ozbiljni. Sve više sukoba iznosi se pred Svetski sud, pa je Praksis osnovao Organizaciju prijatelja suda, koja se trudi da mu pruži pomoć na svaki mogući način. Postupamo prema njegovim presudama, dajemo mu novac, ljude, pokušavamo da razradimo tehnike arbitracije, i slično. I sami smo deo jedne nove tehnike, gde dva međunarodna tela koja imaju bilo kakvo neslaganje i odluče da zatraže arbitraciju, ulaze u jednogodišnji program sa Svetskim sudom u kome njegovi arbitri nastoje da pronađu pravac delovanja koji će zadovoljiti obe strane. Po isteku godinu dana, Svetski sud donosi presudu o svim nerešenim problemima, i ako to poživi, potpisuje se sporazumi, a mi se trudimo da na svaki način podržimo te sporazume. Indija je bila zainteresovana, i prošla je kroz program sa Sikima u Pendžabu, i tamo je za sada sve u redu. Drugi slučajevi su se pokazali kao nešto teži, ali poučni. Koncept poluautonomije privlači sve više pažnje. Mi u Praksisu verujemo da nacije nikada nisu bile suverene, već da su bile poluautonomne u odnosu na ostatak sveta. Metanacionalke su poluautonomne, pojedinci su poluautonomni, kultura je poluautonomna u odnosu na ekonomiju, vrednosti su poluautonomne u odnus na cene... postoji nova grana matematike koja nastoji da definiše poluautonomiju u logičkom smislu."
<BR>&nbsp;&nbsp;&nbsp;&nbsp;&nbsp;Vlad, Marina i Kojot pokušavali su da slušaju Forta, komentarišu među sobom i prave beleške u isto vreme. Nađa ustade i mahnu Fortu.
<BR>&nbsp;&nbsp;&nbsp;&nbsp;&nbsp;"Da li i druge transnacionalke podržavaju Svetski sud?" upita.
<BR>&nbsp;&nbsp;&nbsp;&nbsp;&nbsp;"Ne. Metanacionalke izbegavaju Svetski sud, i koriste UN kao oruđe. Bojim se da još veruju u mit o suverenitetu."
<BR>&nbsp;&nbsp;&nbsp;&nbsp;&nbsp;"Ali ovo zvuči kao sistem koji dejstvuje samo ako obe strane daju pristanak."
<BR>&nbsp;&nbsp;&nbsp;&nbsp;&nbsp;"Tako je. Mogu samo da vam kažem da je Praksis zainteresovan i da nastoji da izgradi mostove između Svetskog suda i svih nosilaca moći na Zemlji."
<BR>&nbsp;&nbsp;&nbsp;&nbsp;&nbsp;"Zašto?" upita Nađa.
<BR>&nbsp;&nbsp;&nbsp;&nbsp;&nbsp;Fort podiže ruke, gestom sličnim Artovom. "Kapitalizam opstaje samo dok postoji rast. Ali, vidite, rast više nije rast. Potrebno je da rastemo iznutra, da se usložnjavamo."
<BR>&nbsp;&nbsp;&nbsp;&nbsp;&nbsp;Džeki ustade: "Ali biste na Marsu mogli da rastete u klasičnom kapitalističkom stilu, zar ne?"
<BR>&nbsp;&nbsp;&nbsp;&nbsp;&nbsp;"Da, mislim da je tako."
<BR>&nbsp;&nbsp;&nbsp;&nbsp;&nbsp;"Znači da je to možda sve što želite od nas? Novo tržište? Onaj prazan svet koji ste malopre pomenuli?"
<BR>&nbsp;&nbsp;&nbsp;&nbsp;&nbsp;"Pa, mi u Praksisu došli smo do zaključka da je tržište samo mali deo zajednice. A nas ona zanima u potpunosti."
<BR>&nbsp;&nbsp;&nbsp;&nbsp;&nbsp;"Šta, onda, želite od nas?" doviknu neko iz pozadine.
<BR>&nbsp;&nbsp;&nbsp;&nbsp;&nbsp;Fort se osmehnu: "Ja bih samo da posmatram."
<BR>
<BR>&nbsp;&nbsp;&nbsp;&nbsp;&nbsp;Sastanak se završio odmah posle toga, i počele su redovne popodnevne sednice. Naravno, svuda je bar deo rasprave bio posvećen dolasku grupe iz Praksisa. Na Artovu žalost, pokazalo se, kada su uveče seli da pregledaju trake, da su Fort i njegova ekipa više delovali razjedinjujuće na sabor nego kao objedinjujući činilac. Mnogi nisu mogli da prihvate zemaljsku transnacionalku kao punopravnog učesnika kongresa, i tu nije bilo pomoći. Onda je navratio Kojot i rekao Artu: "Ne govori mi kako je Praksis drugačiji od ostalih. To je najstarija varka u knjizi. Kad bi se bogati ponašali pristojno, sistem bi bio u redu. To je sranje. Sistem određuje sve ostalo, i zato treba menjati sistem."
<BR>&nbsp;&nbsp;&nbsp;&nbsp;&nbsp;"Fort i govori o tome da se on menja", pobuni se Art. Ali Fort je ovde bio samom sebi najveći neprijatelj, zbog navike da svoje nove zamisli opisuje klasičnim ekonomskim terminima. Jedini koje je zanimao takav pristup bili su Vlad i Marina. Za bogdanoviste, Crvene i prvomarsovce - za većinu domorodaca i mnoge doseljenike - bila je to uobičajena zemaljska rabota, sa kojom nisu hteli da imaju posla. Nema dogovora sa trasnatima, uzviknuo je Kasei na jednoj traci i pobrao pljesak, nema dogovora sa Zemljom, ma kako ga oni predstavljali! Fort neće proći! Jedino što je zanimalo ovu gomilu bilo je hoće li njemu i njegovima biti dozvoljeno da odu ili ne; neki su smatrali da su oni, kao i Art, sada zatočenici podzemlja.
<BR>&nbsp;&nbsp;&nbsp;&nbsp;&nbsp;Na istom sastanku je, međutim, istupila Džeki, zauzevši se za Bunov stav da se sve mora upotrebiti za krajnji cilj. Bila je podrugljiva prema onima koji su odbacili Forta u načelu. "Pošto ćeš posetioce zadržati kao taoce, zašto ih ne bi zaposlio? Što ne odeš da razgovaraš s njima?"
<BR>&nbsp;&nbsp;&nbsp;&nbsp;&nbsp;Tako je u suštini nastala još jedna podela: na izolacioniste i dvosvetovce.
<BR>&nbsp;&nbsp;&nbsp;&nbsp;&nbsp;Sledećih nekoliko dana Fort je rešavao ovu protivurečnost oko sebe tako što ju je prenebregavao, u toj meri da se Nađi činilo da je možda nije ni svestan. Švajcarci su ga zamolili da vodi radionicu o trenutnoj situaciji na Zemlji, i ljudi su nagrnuli da slušaju kako on i njegovi saputnici odgovaraju na bezbrojna pitanja. Fort je na svakom sastanku prihvatao sve što bi mu rekli o Marsu, ne izražavajući svoje mišljenje. Držao se Zemlje, ali je i nju samo opisivao. "Transnacionalke su se pretopile u par desetina najvećih među njima", rekao je u odgovor na jedno pitanje, "a to su one koje su sklopile ugovore sa više zemalja. Sada ih zovemo metanacionalkama. Najveće su Subaraši, Micubiši, Konsolidejted, Ejmeks, Armskor, Mahdžari i Praksis. Ima još deset ili petnaest velikih, a ostale se ponovo svode na trasnate, ali se ubrzano priključuju metanatima. Veliki metanati su sada nosioci svetske moći, s obzirom na to da kontrolišu MMF, Svetsku banku, Jedanaestoricu i sve zemlje klijenata."
<BR>&nbsp;&nbsp;&nbsp;&nbsp;&nbsp;Saks ga zamoli da podrobnije opiše metanacionalku.
<BR>&nbsp;&nbsp;&nbsp;&nbsp;&nbsp;"Pre otprilike deset godina, mi u Praksisu dobili smo poziv od Šri Lanke da dođemo u njihovu zemlju, preuzmemo ekonomiju i da arbitriramo između Tamilaca i Singaleza. Učinili smo to, sa dobrim rezultatima, ali je za vreme aranžmana postalo jasno da je naš odnos sa državnom vladom nešto sasvim novo. To je primećemo u određenim krugovima. Potom je Ejmeks došao u sukob sa Jedanaestoricom, pa je povukao sva svoja sredstva iz njihovih zemalja i prebacio ih na Filipine. Nesrazmera između Ejmeksa i Filipina, koja je u bruto godišnjem proizvodu iznosila sto prema jedan, izazvala je situaciju u kojoj je Ejmeks, zapravo, preuzeo zemlju. Bila je to prva prava metanacionalka, iako nije bilo jasno da je to nešto novo sve dok njihov aranžman nije ponovio Subaraši, preselivši veliki deo svojih operacija u Brazil. Tada je postalo očigledno da je nastalo nešto novo, različito od starog odnosa ustupanja državne zastave. Metanacionalka preuzima spoljnji dug i lokalnu ekomoniju zemlje korisnice usluga, slično onome što su UN učinile u Kambodži, ili Praksis u Šri Lanki, ali potpunije. U ovim aranžmanima vlada zemlje klijenta postaje sprovodilac ekonomske politike metanacionalke. U načelu se sprovode mere štednje, s tim što su vladini službenici mnogo bolje plaćeni nego pre, kao i vojska, policija i obaveštajna služba. U ovoj fazi, dakle, država biva otkupljena. A svaka metanacionalka ima dovoljno sredstava da otkupi nekoliko zemalja. Ejmeks je ostvario takve odnose sa Filipinima, severnoafričkim zemljama, Portugalijom, Venecuelom i još pet ili šest manjih zemalja."
<BR>&nbsp;&nbsp;&nbsp;&nbsp;&nbsp;"Ovo je radio i Praksis?" upita Marina.
<BR>&nbsp;&nbsp;&nbsp;&nbsp;&nbsp;Fort odmahnu glavom. "Na neki način da, ali smo nastojali da ostvarimo nešto drugačije odnose. Sklopili smo sporazume sa državama koje su dovoljno snažne za uravnoteženije partnerstvo. Imamo sporazum sa Indijom, Kinom i Indonezijom. Reč je o zemljama koje su bile zapostavljene u sporazumu o Marsu iz 2057. godine, pa su nas ohrabrile da dođemo ovamo i stupimo u pregovore nalik na ove sada. Takođe smo započeli pregovore sa nekim zemljama koje su još nezavisne. Ali ni u jednu od ovih zemalja nismo ušli sami i nismo pokušavali da nametnemo svoju ekonomsku politiku. Nastojali smo da se držimo svog transnacionalnog obrasca, ali u metanacionalnim razmerama. Nadamo se da ćemo za zemlje sa kojima poslujemo biti alternativa metanacionalizmu. Još jedan činilac, uz Svetski sud, Švajcarsku i neka druga tela, izvan rastućeg metanacionalnog poretka."
<BR>&nbsp;&nbsp;&nbsp;&nbsp;&nbsp;"Praksis je drugačiji", reče Art.
<BR>&nbsp;&nbsp;&nbsp;&nbsp;&nbsp;"Ali sistem je sistem", podseti Kojot iz dna prostorije.
<BR>&nbsp;&nbsp;&nbsp;&nbsp;&nbsp;Fort slegnu ramenima. "Mislim da mi predstavljamo sistem."
<BR>&nbsp;&nbsp;&nbsp;&nbsp;&nbsp;Kojot je samo tresao glavom.
<BR>&nbsp;&nbsp;&nbsp;&nbsp;&nbsp;Saks reče: "Moramo da krademo - da radimo sa njima."
<BR>&nbsp;&nbsp;&nbsp;&nbsp;&nbsp;Onda poče da postavlja pitanja Fortu. "Koja je najljuća - najveća?" Bila su to škripava, skrpljena, zastajkujuća pitanja - ali Fort nije obraćao pažnju na ove teškoće, tako da se većina sledećih radionica sastojala od njegovih odgovora Saksu, gde je svako imao priliku da sazna dosta toga o drugim metanacionalkama, njihovim vođama, njihovoj unutrašnjoj strukturi, zemljama klijentima, njihovom međusobnom odnosu, prošlosti, naročito o ulozi koju su njihove prethodne organizacije imale u haotičnim godinama pre i posle 2061. "Zašto su reagovali - zašto su razbili jaja - mislim, kupole?"
<BR>&nbsp;&nbsp;&nbsp;&nbsp;&nbsp;Fortovo znanje o istorijskim pojedinostima bilo je slabo; povremeno je sa uzdahom napominjao da se baš i ne seća dobro tog razdoblja. Ali njegov opis sadašnje situacije na Zemlji bio je potpuniji od ijednog koji su do tad dobili, i pomogao im je da razjasne neka pitanja, koja su ranije mučila sve njih, o aktivnosti metanacionalki na Marsu. Metanacionalne kompanije koristile su Prelaznu upravu Ujedinjenih nacija kao posrednika za razrešavanje sporova između njih samih. Njihovi sukobi bili su uglavnom oko teritorija. Takozvani 'polusvet' Marsa ove kompanije ostavljale su na miru zato što su smatrale da je zanemarljiv i da se može lako nadgledati. I tako dalje. Nađa je tad mogla poljubiti Saksa - i ne samo 'mogla', nego ga je stvarno poljubila - a i Spensera i Majkla zato što su podržavali Saksa na tim sastancima. Saks je, naime, vrlo uporno navaljivao da govori uprkos svojim teškoćama u govoru, i često je trpeo neuspeh, pa je onda, sav crven u licu od osujećenje, lupao pesnicama po stolu. Pred kraj ovog razgovora rekao je Fortu: "Onda šta 'Praksis' voće... Tras! ...šta 'Pra-kiks'... Tras!... hoće od Marsa?"
<BR>&nbsp;&nbsp;&nbsp;&nbsp;&nbsp;Fort mu je odgovorio ovako: "Mi smatramo da će ono što se odigrava ovde imati odraza i kod kuće. Na Zemlji. Mi smo na Zemlji uočili jednu koaliciju progresivnih elemenata, koja polako izranja. Najveći članovi te koalicije su Kina, 'Praksis' i Švajcarska. Ali postoje i desetine manjih elemenata, manje moćnih. Od presudnog značaja moglo bi da bude na koju će stranu Indija krenuti u ovom trenutku. Većina metanacionalnih kompanija smatra da je Indija bure bez dna, u koje možeš ulagati koliko hoćeš, a da se tamo ništa ne promeni. Mi se s tim ne slažemo. Osim toga, mi smatramo da je i Mars, kao sila čije vreme dolazi, od presudnog značaja, mada na drugi način. Zato smo želeli da pronađemo i na Marsu progresivne elemente, vidite, i da vam pokažemo šta radimo. Pa i da čujemo vaše komentare."
<BR>&nbsp;&nbsp;&nbsp;&nbsp;&nbsp;"Zanimljivo", odgovorio mu je Saks.
<BR>&nbsp;&nbsp;&nbsp;&nbsp;&nbsp;Bilo je, zaista, zanimljivo, ali mnogi ljudi su ostali čvrsto protiv ma kakvog savezništva sa jednom zemaljskom metanacionalnom kompanijom. A sve druge rasprave o svakojakim temama nastavile su se u Dorsa Breviji bez popuštanja. U nekim od tih rasprava uspostavljala se, što su duže trajale, sve veća polarizacija stavova.
<BR>&nbsp;&nbsp;&nbsp;&nbsp;&nbsp;Te večeri na njihovom sastanku na terasi Nađa je odmahivala glavom čudeći se otkud ljudima sklonost da prenebregavaju sve ono, mnogobrojno, što im je zajedničko, i da se zakrve oko najmanjih sitnica koje ih dele. Rekla je Artu i Nirgalu: "Možda je svet naprosto suviše složen da bi se mogao dovesti u red pomoću samo jednog, pa makar i najboljeg, plana. Možda ne bi ni trebalo da se mučimo oko nekakvog plana za celu planetu, nego samo da smislimo nešto što bi nama odgovaralo. Pa, nek bude na Marsu nekoliko različitih sistema. U tom slučaju živeli bismo nadajući se da to može tako i ostati."
<BR>&nbsp;&nbsp;&nbsp;&nbsp;&nbsp;Art reče: "Ja bih rekao da ni to neće uspeti."
<BR>&nbsp;&nbsp;&nbsp;&nbsp;&nbsp;"Pa šta će onda uspeti?"
<BR>&nbsp;&nbsp;&nbsp;&nbsp;&nbsp;Art je slegnuo ramenima. "To još ne znam." Onda su on i Nirgal otišli da pregledaju trake. Nađi se činilo da oni jure za fatamorganom koja se uvek izmakne u nove daljine.
<BR>
<BR>&nbsp;&nbsp;&nbsp;&nbsp;&nbsp;Nađa je te noći otišla na spavanje razmišljajući: da je ovaj njihov projekat, kojim slučajem, građevina, ona bi tu građevinu srušila do temelja i započela izgradnju nečeg novog. Hipnagogična slika građevine koja pada navela ju je da se, sa trzajem, prene iz sna. Posle nekog vremena uzdahnula je, odustala od spavanja, i pošla u još jednu noćnu šetnju. Art i Nirgal su zaspali u sobi sa trakama, njihova faca bila su 'razgnječena' po radnom stolu, treperavo osvetljena ubrzanim snimcima sa monitora. Napolju je vazduh odmicao, hujeći ka severu kroz Gurnijsku kapiju, a Nađa pođe takođe tamo, visokim stazama. Kvrckali su bambusovi listovi sudarajući se, nebo je iznad njene glave bilo puno zvezda... Zatim, slabi odjeci nečijeg smeha, koji su doprli niz tunel od bazena Faistos.
<BR>&nbsp;&nbsp;&nbsp;&nbsp;&nbsp;U bazenu su podvodne svetiljke bile upaljene. U vodi se opet stvorila gomila kupača. Ali sada je na suprotnom kraju tunela, otprilike jednako visoko na povijenom zidu koliko je i Nađa bila visoko na svojoj strani, bila jedna osvetljena platforma na koju se naguralo možda osam ljudi. Jedan od njih se ukrcao na neku vrstu daske sa točkićima, na koju je čučnuo; trenje između daske i podloge bilo je očigledno vrlo malo. Goli čovek na dasci leti niz povijenu stranu tunela, kosa šiba na vetru koji se iza njega, njegovim prolaskom, stvara, on ubrzava, a onda izleće preko ruba jedne kamene litice i leti nad bazenom, kovitla se i vrti po vazduhu, pada u vodu uz ogroman pljesuk, izroni uzvikujući nešto, i dobija aplauz i klicanje mnogobrojnih gledalaca.
<BR>&nbsp;&nbsp;&nbsp;&nbsp;&nbsp;Nađa siđe do bazena, da pogleda šta se tamo radi. Neko je već dohvatio dasku i nosio je, trčećim korakom, uz stepenice, ka platformi. Onaj goli čovek koji je upravo pao u bazen pa izronio sada je stajao u plićaku, zaglađujući kosu unazad. Nađa ga nije prepoznala sve dok nije prišla ivici bazena. Za to vreme on je, probijajući se bučno kroz vodu, došao takođe do ivice, u tečnu svetlost koja je na tom mestu sijala iz vode nagore. Bio je to Vilijam Fort.
<BR>&nbsp;&nbsp;&nbsp;&nbsp;&nbsp;I Nađa skide sve sa sebe i zađe čvrstim koracima u bazen, u vodu koja je bila veoma topla, na temperaturi ljudskog tela ili i nešto višoj. Neka druga figura već je letela kroz vazduh, dernjajući se. "Izgleda kao da ima ogromno da se padne", reče Fort jednom od svojih pratilaca, "ali pošto je gravitacija tako slaba, skok je izvodljiv."
<BR>&nbsp;&nbsp;&nbsp;&nbsp;&nbsp;Ta nova osoba koja je pomoću daske izletela 'u prazno' i sada strmoglavo padala ka vodi bila je žensko. Ona izvi leđa i zabi se u vodu tiho, glatko, onda izroni i dobi takođe pljesak i klicanja. Neka druga žena dočepa dasku i poče se sa njom penjati uz stepenište usečeno u stene.
<BR>&nbsp;&nbsp;&nbsp;&nbsp;&nbsp;Fort pozdravi Nađu klimanjem glave. Stajao je u vodi do pojasa. Telo mu je bilo mršavo i žilavo pod prastarom, zboranom kožom. Na licu je i sad imao isti onaj izraz neodređenog zadovoljstva kao u radionicama. "Hoćeš da probaš i ti?" upita on Nađu.
<BR>&nbsp;&nbsp;&nbsp;&nbsp;&nbsp;"Možda kasnije", reče ona, gledajući unaokolo. Gledala je ljude u vodi, nastojala da vidi ko je prisutan i iz koje partije ili grupe na kongresu. Ali ubrzo je shvatila šta čini, a onda je frknula zgađeno, zbog tog svog postupka i zbog sklonosti politike da se uvuče u sve i svašta, da sve inficira, ako se to dopusti.
<BR>&nbsp;&nbsp;&nbsp;&nbsp;&nbsp;Ipak, htela-ne htela, primetila je da su kupači uglavnom mladi urođenici Marsa, iz Zigota, Sabišija, Novog Vanuatua, Dorsa Brevije, iz mohoul rupe u kojoj je Višnjak, iz Kristijanopolisa. Ali gotovo niko od njih nije bio aktivan, govoreći delegat; zato Nađa i nije mogla da proceni stupanj njihove vlasti. Verovatno nema nikakvog dubljeg značaja u tome što se oni ovde sreću ovako, u sred noći, goli u toploj vodi, što imaju svojevrsnu žurku ovde - većina su poreklom iz gradova gde je javno kupanje normalna stvar, tako da su navikli da se prskaju vodom sa nekim ko im u drugoj prostoriji može biti najžešći protivnik.
<BR>&nbsp;&nbsp;&nbsp;&nbsp;&nbsp;Još neko se otisnu vrišteći niz strminu, pa kroz vazduh, i pljusnu u duboki deo bazena. Ljudi počeše da plivaju ka Nađi, privučeni kao što ajkule dolaze na krv. Nađa šmugnu pod vodu, koja je imala pomalo slan ukus; otvori oči i vide kristalne mehure kako eksplodiraju posvuda, zatim tela plivača kako se izvijaju kao delfini, između površine i glatkog tamnog dna bazena. Vanzemaljski prizor...
<BR>&nbsp;&nbsp;&nbsp;&nbsp;&nbsp;Ona izroni i ocedi kosu. Fort je stajao među omladinom kao neki ostareli, smežurani Neptun, gledao ih je sa tom svojom radoznalom, bez-strasnom opuštenošću. Možda su ovi mladi Marsovci zapravo ta nova marsovska kultura o kojoj je govorio Džon Bun; možda je izrasla tu, među njima, a da je oni nisu ni primetili. U prenošenju informacija sa jedne generacije na drugu, uvek ima mnogo grešaka; tako se događa evolucija. Iako su građani Marsa odlazili u ilegalu iz veoma različitih razloga, ipak se činilo da se sada okupljaju ovde, da stvaraju jednu kulturu koja ima maltene paleolitske aspekte, što bi značilo povratak jednoj ur-kulturi koja stoji kao davna prošlost iza svih njihovih današnjih različitosti. Ili je to stremljenje ka nekoj sintezi u budućnosti? Nije bitno šta je od ta dva. Mogu biti obe te pojave istovremeno. Znači, tu možda postoji neka veza.
<BR>&nbsp;&nbsp;&nbsp;&nbsp;&nbsp;Tako je, bar, nagoveštavao Fortov blagi izraz zadovoljstva. To je bio Nađin utisak, u trenutku kad je Džeki Bun poletela preko njihovih glava, veličanstvena kao Valkira, brza kao da je ispaljena iz cirkuskog topa.
<BR>
<BR>&nbsp;&nbsp;&nbsp;&nbsp;&nbsp;Program konferencije bili su napravili Švajcarci, i taj program se odmotao do kraja. Organizatori su proglasili tri dana pauze posle čega bi se održala plenarna sednica.
<BR>&nbsp;&nbsp;&nbsp;&nbsp;&nbsp;Te dane Art i Nirgal su proveli u svojoj konferencijskoj sobici, pregledajući videotrake po dvadeset sati na dan, pričajući beskrajno, i kuckajući sa nekom očajničkom hitnjom po tastaturama svojih AI. Nađa je insistirala da ne odustaju, presuđivala kad se njih dvojica u nečemu ne slože, pisala pasuse koji su njima bili preteški. Često se dešavalo da uđe i zatekne jednog kako spava u fotelji a drugog kako zuri u ekran nepomično, 'hipnotisan'. Taj što je ipak koliko-toliko budan, grakne: "Ej, Nađa! Šta misliš o ovome?" Onda Nađa pročita to sa ekrana, kaže šta misli, podmeće im tanjire sa hranom pod nos - što je ponekad dovoljno da se onaj sasvim zaspali probudi. "Izgleda ohrabrujuće", kaže im ona. "Sad na posao."
<BR>
<BR>&nbsp;&nbsp;&nbsp;&nbsp;&nbsp;I tako dođe jutro plenarne sednice u Dorsa Breviji i na pozornicu velikog amfiteatra stupiše zajedno Art, Nirgal i Nađa. Art je nosio i svoju AI. Stao je, pogledao okupljeno mnoštvo, kao da je zapanjen prizorom, i posle duge pauze rekao: "Mi se zapravo o mnogo čemu slažemo."
<BR>&nbsp;&nbsp;&nbsp;&nbsp;&nbsp;Ovo izazva smeh. Art podiže veštačku inteligenciju iznad glave, kao kamene tablice sa božjim zapovestima, pogleda na njen ekran i sa ekrana pročita: "Prvi radni poeni koje je osvojila marsovska Vlada!"
<BR>&nbsp;&nbsp;&nbsp;&nbsp;&nbsp;Onda spusti AI do visine svojih prsa i zagleda se pažljivo u gomilu. Nastade ćutanje puno koncentrisane pažnje.
<BR>&nbsp;&nbsp;&nbsp;&nbsp;&nbsp;"Jedan. Marsovsko društvo biće sačinjeno od mnogo kultura, različitih. Bolje je smatrati ga za jedan svet, nego za jednu naciju. Sloboda religije i kulturnih opredeljenja moraju biti garantovani. Ne sme se dopustiti da jedna kultura, ili jedna grupa kultura, uspostavi svoju vladavinu nad ostalima.
<BR>&nbsp;&nbsp;&nbsp;&nbsp;&nbsp;"Dva. U ovom okviru raznovrsnosti, ipak se mora garantovati da svaki pojedinac na Marsu ima izvesna neotuđiva prava, uključujući i pravo na najosnovnije materijalno blagostanje, zdravstveno osiguranje, školovanje i zakonsku jednakost.
<BR>&nbsp;&nbsp;&nbsp;&nbsp;&nbsp;"Tri. Zemlja, vazduh i voda Marsa jesu pod zajedničkim starateljstvom ljudske porodice, i ne mogu biti u vlasništvu nijedne individue, niti grupe.
<BR>&nbsp;&nbsp;&nbsp;&nbsp;&nbsp;"Četiri. Plodovi rada jednog pojedinca pripadaju tom pojedincu, i ne može ih prisvojiti nijedan drugi pojedinac niti ikakva grupa. Ali, u isti mah, rad i trud svih ljudi na Marsu deo su zajedničkog, komunalnog truda i rada, i moraju biti posvećeni opštem dobru. Ekonomski sistem Marsa mora da odrazi obe ove činjenice, da uravnoteži lične i zajedničke, opštedruštvene interese.
<BR>&nbsp;&nbsp;&nbsp;&nbsp;&nbsp;"Pet. Metanacionalni društveni poredak koji sada vlada planetom Zemljom nije sposoban da u sebe ugradi ta dva principa, i ne može biti ovde primenjen. Umesto tog poretka, moramo proglasiti i ozakoniti jednu ekonomiju koja će biti zasnovana na ekološkoj nauci. Cilj privrede Marsa nije 'trajno održivi razvoj' nego trajno održivo blagostanje cele biosfere.
<BR>&nbsp;&nbsp;&nbsp;&nbsp;&nbsp;"Šest. Marsovski pejzaž, sam po sebi, ima izvesno 'pravo da postoji', i to pravo se mora poštovati. Ciljevi naših intervencija na životnoj okolini moraju, dakle, biti minimalistički i ekopoetski, moraju odražavati vrednosti areofanije. Preporučuje se da cilj svih naših ekoloških intervencija bude da samo ispod granice od četiri kilometra nadmorske visine ostvarimo životnu sredinu u kojoj ljudska bića mogu opstajati. Veće nadmorske visine, koje čine oko trideset procenata površine Marsa, treba da ostanu u stanju bar približno onom koje je tamo vladalo od najdrevnije prošlosti; to treba da budu prirodne zone divljine.
<BR>&nbsp;&nbsp;&nbsp;&nbsp;&nbsp;"Sedam. Naseljavanje Marsa je unikatan istorijski proces, prvo ljudsko nastanjivanje ijedne planete osim Zemlje. Pošto je tako, treba nastupati u duhu poštovanja prema ovoj planeti, ali i prema činjenici da živih bića u svemiru ima tako malo. Radeći ovde, uspostavljamo presedane za kasnije ljudsko naseljavanje Sunčevog sistema, ali takođe predlažemo i modele za odnos ljudskog roda prema životnoj okolini na Zemlji. Iz tog razloga, Mars ima posebno mesto u istoriji, što moramo imati na umu kad donosimo potrebne odluke o životu ovde."
<BR>
<BR>&nbsp;&nbsp;&nbsp;&nbsp;&nbsp;Art spusti ruke tako da mu je AI sada bila uz bok. Zagleda se ćutke u gomilu. Sa mnogih nivoa amfiteatra, koji su većinom bili iznad njega, gledali su ga redovi ljudi, ćutke. "Pa, eto", reče on, i pročisti grlo. Pokretom ruke pokaza ka Nirgalu, a ovaj priđe ivici pozornice i stade uz njega.
<BR>&nbsp;&nbsp;&nbsp;&nbsp;&nbsp;Nirgal reče: "To je sve što smo uspeli izabrati iz rada svih radnih grupa, a što je, po našem utisku, prihvatljivo za svakoga ovde. Ima još mnogo drugih stavova koje bi, čini nam se, rado prihvatila većina vas - ali, ne baš svako. Sačinili smo spiskove i tih stavova, o kojima postoji parcijalni konsenzus, što bi značilo saglasnost opšta ali ne baš sasvim opšta. Te stavove ćemo istaći da ih svi mogu čitati. Naše je veoma snažno ubeđenje da ako budemo u stanju da odavde odemo sa makar i veoma uopštenim dokumentom, time već postižemo značajan uspeh. Na ovakvim kongresima postoji sklonost da učesnici, proticanjem vremena, postaju u sve većoj meri svesni onoga u čemu se razlikuju. Mi smo u ovoj situaciji, rekao bih, otišli s time baš predaleko, zato što Vladu još i nemamo nego samo teoretišemo o njoj. Ali, kad iskrsnu problemi prakse - kad budemo prinuđeni da nešto i činimo - tada ćemo potražiti oslonce koji su nam svima zajednički, a jedan ovakav dokument pomoći će u tome.
<BR>&nbsp;&nbsp;&nbsp;&nbsp;&nbsp;"Imali smo, za svaku od glavnih poenti u našem dokumentu, mnogo zabeleženih vaših konkretnih izjašnjavanja. O tome smo razgovarali sa Jirgenom i Priskom, a oni su nam predložili da zakažemo sedam dana sastanaka, i da svaki dan posvetimo po jednoj od tih pročitanih sedam glavnih tačaka, tako da svi dobiju šansu da komentarišu i predlažu revizije. Pa, na kraju da pogledamo... da li će išta ostati."
<BR>&nbsp;&nbsp;&nbsp;&nbsp;&nbsp;Dvoranom se pronese smeh, ali slab. Mnogi su klimali glavom.
<BR>&nbsp;&nbsp;&nbsp;&nbsp;&nbsp;"A kako bi bilo da se prvo izborimo za nezavisnost, a?" dopre iz zadnjih redova Kojotov povik.
<BR>&nbsp;&nbsp;&nbsp;&nbsp;&nbsp;Art reče: "Nismo uspeli smisliti neku sličnu rečenicu o kojoj bi se svako saglasio. Možda bi trebalo oformiti jednu radnu grupu i za to."
<BR>&nbsp;&nbsp;&nbsp;&nbsp;&nbsp;"Možda!" povika Kojot. "Svi su saglasni da sve treba da bude pošteno, a svet pravedan. Ali, kako stići do toga, e tu uvek zapne."
<BR>&nbsp;&nbsp;&nbsp;&nbsp;&nbsp;"Pa, hm, da i ne", reče Art. "Ovo što ovde imamo je više od puke želje da sve bude pošteno. A što se tiče metoda, pa, možda bi trebalo, kad se saglasimo o ciljevima, da pristupimo razmišljanju i o načinima za ostvarenje tih ciljeva. A ti načini će nam prirodno dolaziti na um. Naime, pitaćemo se: kako najpouzdanije ostvariti rečene ciljeve? Kakva sredstva se podrazumevaju ako se ovi ciljevi žele ostvariti?"
<BR>&nbsp;&nbsp;&nbsp;&nbsp;&nbsp;Pogledao je levo-desno po dvorani, slegnuo ramenima. "Čujte, nastojali smo da sačinimo kompozitnu celinu od svega onoga što ste svi vi ovde, svako na svoj način, govorili. Ako nema dovoljno konkretnih predloga o načinima ostvarivanja nezavisnosti, to je možda zato što ste se svi 'zaglavili' na nivou uopštenih filozofiranja o akciji, a u tim uopštenim stvarima se razišli. Jedino što meni pada na um da predložim je sledeće: da pokušamo da identifikujemo različite snage na ovoj planeti i da ocenimo do koje mere, do kog stupnja bi se koja od tih snaga mogla opirati ideji nezavisnosti; onda da skrojimo svoje akcije prema očekivanom ukupnom otporu. Nađa je govorila da treba preispitati celu metodologiju revolucije; neki su predlagali ekonomske modele, nešto kao: da otkupimo ovu planetu ali pod povlašćenim uslovima. Ja sam više pomišljao na zemaljske načine suzbijanja biljnih štetočina, znate. Tamo poljoprivrednici kombinuju više metoda, različite oštrine, da bi suzbili štetočine koje ih napadaju."
<BR>&nbsp;&nbsp;&nbsp;&nbsp;&nbsp;Ljudi se na ovo nasmejaše, ali Art to kao da ne primeti; činilo se da je razočaran i uzdrman činjenicom da je njihov dokument ovako odbijen. Nirgal je izgledao ljut.
<BR>&nbsp;&nbsp;&nbsp;&nbsp;&nbsp;Nađa se okrete i reče vrlo glasno: "Je l' može jedan aplauz za ove naše prijatelje, zato što su uspeli išta da skrpe iz svega ovoga!"
<BR>&nbsp;&nbsp;&nbsp;&nbsp;&nbsp;Ljudi počeše da aplaudiraju, začulo se i poneko klicanje. Na trenutak je zvučalo poprilično oduševljeno. Ali je brzo utihnulo i prestalo. Delegati počeše da izlaze iz amfiteatra, razgovarajući između sebe, i tonući, već, u nove nesloge.
<BR>
<BR>&nbsp;&nbsp;&nbsp;&nbsp;&nbsp;I tako su se debate nastavile, sada strukturisane oko Artovog i Nirgalovog dokumenta. Pregledajući trake, Nađa je videla da postoji znatan stupanj saglasnosti o svim tačkama osim šeste, one o nivou teraformiranja. Većina Crvenih odbili bi gornju granicu od četiri kilometra, zato što glavnina planete leži ispod 'konture' od četiri kilometra, a i zato što bi i mnogo veće nadmorske visine bile znatno izmenjene prisustvom tako velike količine atmosferskih gasova da čovek može slobodno disati na samoj koti '4.000'. Crveni su nastavili da zahtevaju da se industrijski mehanizmi teraformiranja zaustave i bace u staro gvožđe, i da se Mars vrati najsporijim metodima teraformiranja, onim biološkim, koji su pominjani u radikalnim tekstovima o ekopoetici. Neki su se zalagali za uspostavljanje jedne razređene atmosfere od C02, u kojoj bi mogle živeti biljke ali ne i životinje, zato što bi, po njihovom mišljenju, to bolje odgovaralo zapaljivom Marsovom inventaru i Marsovoj istoriji. Treći su govorili da površinu ne treba menjati uopšte, nego je ostaviti da bude što je moguće približnija prvobitnom, zatečenom stanju, a čovečanstvo zadržati samo u malenim dolinama koje bi bile pokrivene naduvanim kupolama. Takvi su ogorčeno napadali industrijsko preoblikovanje Marsove površine kao 'brzu destrukciju', a kao najgora zlodela isticali su potapanje Vastitas Borealisa i rastapanje ogromnih prostranstava Marsa pomoću solete i letećeg sočiva.
<BR>&nbsp;&nbsp;&nbsp;&nbsp;&nbsp;Njihovih sedam dana je 'curelo' i učesnici su postepeno shvatali da se rasprave vode uglavnom o toj, šestoj tački, a da je kod svih ostalih na delu samo još 'fino podešavanje'. Mnogi ljudi bili su prijatno iznenađeni saznanjem da čak i ovoliko saglasnosti o nacrtu dokumenta postoji, a Nirgal je više nego jednom rekao, razdražljivo: "Šta tu ima iznenađijuće? Nismo mi ništa smislili, samo smo zapisivali šta su ljudi govorili."
<BR>&nbsp;&nbsp;&nbsp;&nbsp;&nbsp;Ljudi su to slušali, klimali glavama, zainteresovani; pa opet odlazili na sastančenja, razrađivali stavove. Nađi se počinjalo činiti da saglasnost niče na mnogo mesta, prizvana iz haosa Nirgalovom i Artovom tvrdnjom da već postoji. Nekoliko sednica krajem te nedelje okončalo se u nekoj vrsti opijenosti od kavadžave i zanesenosti političkim konsenzusom, što je svedočilo da je iskovano nešto prihvatljivo za mnoge strane i mnoge stranke.
<BR>&nbsp;&nbsp;&nbsp;&nbsp;&nbsp;Ali je zato rasprava o metodima postajala sve ogorčenija. Nađa se svađala sa Kojotom, Kaseijem, Crvenima, Mars-prvistima, i sa mnogim bogdanovistima. "Ne možemo naše ciljeve ostvariti pomoću ubistva!" "A oni ne odustaju od vladavine nad ovom planetom! Politička vlast izrasta iz puščane cevi!"
<BR>&nbsp;&nbsp;&nbsp;&nbsp;&nbsp;Jedne noći, posle još jednog dana tvrdoglavog sudaranja ovnova na brvnu, okupili su se mnogi u plitkom delu bazena Faistos, nastojeći da se relaksiraju. Saks je sedeo na jednoj podvodnoj klupi i vrteo glavom. "Klasični problem naselja... ne, nasilja, reče on. "Radi-kali, libe-rali. Opet se nisu nikad saglasili."
<BR>&nbsp;&nbsp;&nbsp;&nbsp;&nbsp;Art gnjurnu glavu u vodu pa je izvuče frkćući da zbaci mlazeve vode s lica. Umoran i frustriran, on reče: "Šta je bilo sa kombinovanim metodima suzbijanja gamadi? Šta sa prinudnim penzionisanjem?"
<BR>&nbsp;&nbsp;&nbsp;&nbsp;&nbsp;"To se zove 'prisilno odpošljavanje", ispravi ga Nađa.
<BR>&nbsp;&nbsp;&nbsp;&nbsp;&nbsp;"Iliti odsecanje glave", reče Maja.
<BR>&nbsp;&nbsp;&nbsp;&nbsp;&nbsp;"Nek se zove bilo kako!" reče Art i poprska ih vodom. "Plišana revolucija. Svilena revolucija."
<BR>&nbsp;&nbsp;&nbsp;&nbsp;&nbsp;"Aerogel", reče Saks. "Lak, a jak. Nevidljiv."
<BR>&nbsp;&nbsp;&nbsp;&nbsp;&nbsp;"Vredi pokušati!" reče Art.
<BR>&nbsp;&nbsp;&nbsp;&nbsp;&nbsp;En odmahnu glavom. "Nema šanse da uspe."
<BR>&nbsp;&nbsp;&nbsp;&nbsp;&nbsp;"Bolje nego još jedna šezdeset prva", reče Nađa.
<BR>&nbsp;&nbsp;&nbsp;&nbsp;&nbsp;Saks reče: "Pa onda da mi se dor-gorvorimo da smislimo neki dan. Plan."
<BR>&nbsp;&nbsp;&nbsp;&nbsp;&nbsp;"Al' mi to ne možemo", reče Nađa.
<BR>&nbsp;&nbsp;&nbsp;&nbsp;&nbsp;"Front je širok", insistirao je Art. "Da mi krenemo pa da vidimo šta se može komotno učiniti."
<BR>&nbsp;&nbsp;&nbsp;&nbsp;&nbsp;Saks i Maja i Nađa svi odjednom zavrteše glavom; videći to, En se najednom nasmeja, na sav glas. Onda su svi samo sedeli u bazenu i kikotali se - ne znajući čemu.
<BR>
<BR>&nbsp;&nbsp;&nbsp;&nbsp;&nbsp;Završna plenarna sednica u Dorsa Breviji bila je u kasno popodne. Održana je ne u dvorani, nego u parku Zakros gde je sve i počelo. Sednica je počela u nekoj čudnovato konfuznoj atmosferi; Nađa je to osećala. Većina delegata bila je samo delimično, 'uz gunđanje', zadovoljna tekstom 'Dorsa-brevijske deklaracije', koja je sad bila nekoliko puta duža od onog Artovog i Nirgalovog nacrta u sedam tačaka. Svaku tačku novog teksta čitao je naglas Priska, i svaka zaredom je usvojena opštim klicanjem i odobravanjem, dakle, aklamacijom; ali nije svaka grupa učesnika klicala svakoj tački jednako glasno, a kad je čitanje završeno, završni aplauz celoj deklaraciji bio je kratak i 'kao od bede', tek da se odradi. Niko nije mogao biti baš srećan sa takvim ishodom. Art i Nirgal su izgledali iscrpljeni.
<BR>&nbsp;&nbsp;&nbsp;&nbsp;&nbsp;Aplauzu je došao kraj. Nekoliko sekundi svi su naprosto sedeli i čekali. Nije se značo šta sad. Odsustvo saglasnosti o metodima ostvarivanja ciljeva kao da se proteglo i na sam ovaj trenutak. Šta dalje? Šta sad? Idu svi kući? Imaju li oni kuće? Nelagodni, čak i neodređeno bolni trenutak (kako im je sad nedostajao Džon Bun!) trajao je i trajao, tako da je Nađi laknulo kad je čula nečiji uzvik. Taj jedan uzvik kao da je prekinuo neku zlu opčinjenost. Delegati su se okretali na jednu stranu, pokazivali prstom. Pogleda i Nađa tamo.
<BR>&nbsp;&nbsp;&nbsp;&nbsp;&nbsp;Na stepeništu, visoko na crnom tunelskom zidu, stajala je zelena žena. Bez odeće, ali zelene kože. Blistala je u mlazu popodnevne sunčeve svetlosti koja je uletala kroz jedan od svetlarnika. Žena sive kose, bez nakita, bosa - potpuno gola, ali ofarbana u zeleno. Ono isto što se u bazenu smatralo za normalno tokom noći, bilo je sada, u dnevnoj svetlosti, opasno i provokativno; takva golotinja, šok za čula, izazov onome što po opštem mišljenju jedan kongres može i treba da bude.
<BR>&nbsp;&nbsp;&nbsp;&nbsp;&nbsp;Ta žena bila je Hiroko. Počela je silaziti niz stepenice, postojanim, odmerenim koracima. Ariadna i Šarlota i nekoliko drugih minoanskih žena stajale su u podnožju stepeništa i čekale je. Uz njih, i drugi Hirokini najbliži sledbenici iz skrivene kolonije - Ivao, Raja, Evgenija, Mičel, cela ta malena družina. Hiroko je nastavila svoj silazak, a oni počeše da pevaju. Kad je sišla do njih, ogrnuli su je niskama blistavog crvenog cveća. Ovo je neki ritual plodnosti, pomisli Nađa; ovo seže direktno u neki paleolitski deo našeg uma, i na tom nivou se meša sa Hirokinom areofanijom.
<BR>&nbsp;&nbsp;&nbsp;&nbsp;&nbsp;Hiroko pođe od podnožja stepenica u park, a za njom mala kolona njenih sledbenika. Oni su sad pevali razna imena Marsa: "Al Kahira, Ares, Aukvakuh, Bahram" i tako dalje, veliki potpuri arhaičnih slogova, ispresecan uzvicima "Ka... Ka... Ka..."
<BR>&nbsp;&nbsp;&nbsp;&nbsp;&nbsp;Povela ih je stazom između drveća, pa preko travnjaka, pravo u okupljenu masu delegata. Hodala je kroz sred gomile. Na njenom zelenom licu lebdeo je dalek, svečan izraz. Mnogi delegati su ustajali dok je prolazila pored njih. Džeki Bun izađe iz gomile i pridruži se grupi sledbenika, a njena zelena baka uze je za ruku. Tako su njih dve dalje stupale zajedno na čelu povorke, stara matrijarhinja visoka, ponosita, temeljito prastara, kvrgava kao staro drvo, ali i zelena kao lišće; a Džeki još viša, mlada i graciozna kao plesačica, crne kose koja se u talasima spuštala do pola leđa. Kroz gomilu se pronese neko šuštanje, neki uzdah; počeše mnogi da ustaju i da se pridružuju koloni koja je odmicala srednjom stazom pored kanala, a prisutni Sufi derviši počeše da plešu i da svojim bržim kretanjem opisuju krugove oko kolone. "Ana el Hak, Ana el Kahira, Ana el Hak, Ana el Kahira..." i tako pođe hiljadu ljudi za tim dvema ženama. Sufiji su pevali svoje, mnogi su napevali isto što i Hirokina grupa, a mnogi su, opet, samo šetali sa kolonom.
<BR>&nbsp;&nbsp;&nbsp;&nbsp;&nbsp;Nađa je stupala držeći se za ruke sa Nirgalom i Artom, srećna. Oni su, ipak, životinje, pa ma gde odlučili da žive. Osećala je nešto nalik na obožavanje, emociju veoma retku u njenom dosadašnjem životu - obožavanje prema nekom božanstvu života samog, prema toj pojavi koja iskrsava u tako divnim oblicima.
<BR>&nbsp;&nbsp;&nbsp;&nbsp;&nbsp;Kod bazena Džeki skide džemper boje rđe, pa ona i Hiroko stadoše u vodu duboku do članaka, licem u lice, držeći se za ruke ali visoko podignute, kao most. Druge žene minoanske pridružiše se tom mostu. Mlada i stara, zelena i ružičasta...
<BR>&nbsp;&nbsp;&nbsp;&nbsp;&nbsp;Ispod ovog mosta prvo su prešli skriveni kolonisti, ilegalci, među njima i Maja koja se držala za ruke sa Mičelom. Onda ispod ovog majčinskog mosta počeše da defiluju razni ljudi, svakojaki, i osećaj je bio da se sad po milioniti put ponavlja neki ritual milion godina star, nešto što je kodirano u svačijim genima i što su svi uvežbavali celog života. Prošli su i derviši ne prestajući da se vrte i razmahuju svojom belom odećom, a mnogui drugi su odeveni ugazili u vodu, ispod mosta golih žena, pa još dublje u bazen. među prvima su bili Zejk i Nazik koji su pevali svoje "Ana el Kahira, Ana el Hak, Ana el Hakira, Ana el Hak" i izgledali kao Indusi kad zalaze u reku Gang ili baptisti u reku Jordan. Mnogi su se usput i svlačili, mnogi ne, ali u vodu uđe cela skupština. Osvrtali su se i zurili u ovo instinktivno ali i visoko-svesno novo rođenje, mnogi su pljeskali rukama po vodi u ritmu sa nekom pesmom, nekim napevom... Nađa je uviđala, sve iznova i iznova, koliko su ljudi lepi. Golotinja je opasna za društveni poredak, pomisli ona, zato što otkriva previše stvarnosti. Sad stoje jedni pred drugima sa svim svojim nesavršenostima i polnim karakteristikama i nagoveštajima smrtnosti, ali, ponajviše, sa svojom zapanjujućom lepotom, koja je u crvenkastoj svetlosti tunelskog zalaska sunca bila tolika da se teško moglo poverovati, shvatiti, ili odgovoriti. Koža je pri zalasku sunca poprilično crvena - ali, činilo se, ne dovoljno crvena za pojedine Crvene koji su žurno tapkali jednusvoju žensku sunđerom koji su stigli da natope nekakvom njihovom crvenom bojom, očigledno sa namerom da imaju figuru koja bi bila protivteža za Hiroko. Političko kupanje! Nađa zastenja. Istina je bila da su se sve boje rastvarale u vodi bazena, koja je zbog toga poprimala neku pomešanu blatnu boju.
<BR>&nbsp;&nbsp;&nbsp;&nbsp;&nbsp;Maja dopliva u plićak i zalete se u Nađu, pa je plaho zagrli i pogura dublje u vodu. "Hiroko je genijalna", reče Maja na ruskom jeziku. "Možda je luda, ali je ludi genije."
<BR>&nbsp;&nbsp;&nbsp;&nbsp;&nbsp;"Boginja majka jednog sveta", reče Nađa, pa se prebaci na engleski i poče razgovarati sa drugima oko sebe. Probi se kroz mlaku vodu do jednog malog čvora Prvostotinaša i Sabišijevaca iseija. Tu su stajali En i Saks, rame uz rame, En visoka i mršava, Saks mali i debeo; izgledali su isto kao u starim danima u kupatilima Anderhila, to jest, Podbrega. I sad su, kao i onda, diskutovali nečemu. Saks je, nastojeći da se koncentriše na ono što će reći, krivio facu u svakojake grimase. Nađa se nasmeja tom prizoru i pljusnu vodu na njih.
<BR>&nbsp;&nbsp;&nbsp;&nbsp;&nbsp;Do nje dopliva Vilijem Fort. "Trebalo je celu konferenciju ovako da vodite", reče on. "U, je, al' će onaj da rokne." I stvarno, jedan od jahača na dasci sa točkićima koji se sjurivao odozgo po krivini zida izgubio je ravnotežu i tresnuo u vodu vrlo neslavno. "Čuj, ja da bih mogao nešto da vam budem od koristi, moram da se vratim kući. Osim toga, jedna moja pra-pra-pra-praunuka se udaje kroz četiri meseca."
<BR>&nbsp;&nbsp;&nbsp;&nbsp;&nbsp;"Zar možeš tako brzo da se vratiš?" reče Spenser.
<BR>&nbsp;&nbsp;&nbsp;&nbsp;&nbsp;"Da, moj brod je brz." Kosmičko odeljenje kompanije 'Praksis' pravilo je rakete sa modifikovanom Dajsonovom propulzijom koje su mogle da ubrzavaju do polovine puta a zatim odmah da usporavaju tako da je ceo let proticao pod akceleracijom. Zato je i putanja između dvaju planeta postajala vrlo direktna.
<BR>&nbsp;&nbsp;&nbsp;&nbsp;&nbsp;"Funkcionerski stil", reče Spenser.
<BR>&nbsp;&nbsp;&nbsp;&nbsp;&nbsp;"Ti brodovi su na raspolaganju svakom članu 'Praksisa', ako postoji hitna potreba. Možda biste i vi, narode, voleli da posetite Zemlju, da se lično uverite kakvi su uslovi tamo."
<BR>&nbsp;&nbsp;&nbsp;&nbsp;&nbsp;Niko ne prihvati ovu ponudu, ali neki počeše uzvijati obrve. Od tada niko više ne pomenu mogućnost da Fort bude silom zadržan na Marsu.
<BR>&nbsp;&nbsp;&nbsp;&nbsp;&nbsp;Ljudi su plutali kao meduze u sporom vrtlogu, najzad umireni toplotom, vodom, ali i vinom i kafom koji su dodavani svakome u bambusovim šoljama, i, takođe, umireni činjenicom da su završili posao zbog koga su došli u Dorsa Breviju. Dokument je nesavršen, govorili su, svakako nesavršen - ali svi su izgledi da će biti upamćen kao dobar. "Dobro, ali, ovo ovde je religija", reče neko ko je sedeo u plićaku. "Sviđaju se i meni sva ova lepa tela, ali, mešati državu i veru, to su opasna posla..."
<BR>&nbsp;&nbsp;&nbsp;&nbsp;&nbsp;Nađa i Maja odoše u dublju vodu, držeći se za ruke, usput pričajući sa svakim koga su poznavale. Jedna grupa mlađarije iz Zigota ih vide, Rejčel i Tiu i Franc i Stiv i svi drugi, pa povika: "Ej, vi, dve veštice!" i priđe da ih 'gnjavi' zagrljajima i poljupcima. Ova realnost je kinetička, pomisli Nađa; somatska; haptička; ah, kakva je moć dodira! Njen 'sablasni' prst, onaj izgubljen u nesreći na gradilištu, poče opet da je pomalo svrbi i golica - a to joj se nije desilo godinama.
<BR>&nbsp;&nbsp;&nbsp;&nbsp;&nbsp;Gazile su dalje kroz vodu, a za njima čitava gomila ektogena iz Zigota; tako dođoše do Arta, koji je stajao sa Nirgalom i još nekoliko drugih muškaraca u tesnom krugu, kao magnetom privučeni, oko mesta gde je Džeki stajala pored Hiroko sada samo napola zelene, Hiroko čija se mokra kosa lepila po ramenima. Zabacujući glavu, Hiroko se smejala na sav glas, a svetlost zalazećeg sunca blještavo se odbijala od nje i davala joj neku nadrealnu, heraldičku moć. Art je izgledao zaista srećan, a kad ga je Nađa zagrlila, on nabaci ruku preko njenog ramena i ostade tako. Stvarno, jedna vrlo realna somatska činjenica: Art, njen dobar prijatelj.
<BR>&nbsp;&nbsp;&nbsp;&nbsp;&nbsp;"Dobro je ovo bilo izvedeno", reče im Maja. "Tako bi Džon Bun postupio."
<BR>&nbsp;&nbsp;&nbsp;&nbsp;&nbsp;"Ne bi", reče Džeki automatski.
<BR>&nbsp;&nbsp;&nbsp;&nbsp;&nbsp;"A, pa ja sam ga znala", reče Maja i pogleda je oštro, "a ti ne. Ja kažem: ovako bi i Džon Bun postupio."
<BR>&nbsp;&nbsp;&nbsp;&nbsp;&nbsp;Stajale su i zurile jedna u drugu, prastara lepotica bele kose i mlada lepotica crne kose - a Nađi se činilo da u tom prizoru postoji nešto prastaro, praiskonsko, praistorijsko... ovo su dve veštice, požele ona da kaže Džekinoj gomili braće i sestara iza nje. Ali oni, nesumnjivo, i sami već to znaju. "Niko nije kao što je Džon bio", reče ona, nastojeći da razbije čaroliju. Steže Arta oko struka. "Ali, ovo je izvedeno dobro."
<BR>&nbsp;&nbsp;&nbsp;&nbsp;&nbsp;Dođe Kasei, batrgajući se kroz vodu i pljuskajući. Do tada je stajao nedaleko od njih i ćutao, a Nađa se pomalo čudila: takav čovek, sin slavnog oca, ali i slavne majke, ima slavnu ćerku... Pa tek sad, polako, postaje i on neka sila, i to među Crvenima i radikalnim mars-prvistima, na udaljenom rubu nekih frakcija tako orijentisanih. Što se na kongresu i pokazalo. Ne, stvarno nije lako znati šta Kasei misli o svom životu. On dobaci Džeki jedan pogled isuviše kompleksan da bi se mogao pročitati - mešavinu ponosa, možda, i ljubiomore, i nekakvog prekora - pa joj reče: "Dobro bi nam sad došao Džon Bun." Njegov otac. Prvi čovek na Marsu. Njen veseli Džon. Onaj koji je rado plivao baterflaj stilom u Podbregu, u popodnevima koja su davala osećaj kao ova svečanost sad, osim što je njima svaki dan bio takav, tokom prvih, otprilike, godinu dana...
<BR>&nbsp;&nbsp;&nbsp;&nbsp;&nbsp;"I Arkadij", reče Nađa, još i sad nastojeći da 'izvadi kapislu iz mine' u ovoj situaciji. "I Frenk."
<BR>&nbsp;&nbsp;&nbsp;&nbsp;&nbsp;"A, možemo mi bez Frenka Čalmersa", reče Kasei ogorčeno.
<BR>&nbsp;&nbsp;&nbsp;&nbsp;&nbsp;"Zašto to kažeš?" uzviknu Maja. "Sreća bi bila za nas da je on sad ovde! Znao bi on kako da izađe na kraj i sa Fortom, i sa 'Praksisom', i Švajcarcima, Crvenima, Zelenima, sa svima. Frenk, Arkadij, Džon - sva trojica bi nam dobro došli sad." Njene usne bile su tvrde i povijene nadole. Zurila je preteći u Džeki i Kaseija kao da ih izaziva da progovore ako smeju; onda još više izvi usta i otkloni pogled od to dvoje.
<BR>&nbsp;&nbsp;&nbsp;&nbsp;&nbsp;Nađa reče: "Eto zašto moramo izbeći reprizu šezdeset prve."
<BR>&nbsp;&nbsp;&nbsp;&nbsp;&nbsp;"Izbeći ćemo", reče Art i stisnu je još jednom.
<BR>&nbsp;&nbsp;&nbsp;&nbsp;&nbsp;Nađa tužno odmahnu glavom. Vrhunac uvek prođe tako brzo. "Ne zavisi to samo od naše volje", reče mu ona. "Nije sve u našim rukama. Dakle, videće se šta će biti."
<BR>&nbsp;&nbsp;&nbsp;&nbsp;&nbsp;"Ali će drugačije biti, ovog puta", istrajavao je Kasei.
<BR>&nbsp;&nbsp;&nbsp;&nbsp;&nbsp;"Videćemo."
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
