<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Misli su posle toga nastavile da mu beže. Osećao je neprestanu udaljenost od stvari, kao da je skliznuo u svet beline, za dlaku izvan domašaja zelenog.
<BR>&nbsp;&nbsp;&nbsp;&nbsp;&nbsp;Hiroko je primetila njegov problem i predložila je da ga Kojot povede na jedno od svojih putovanja. Nirgal je bio užasnut ovom pomišlju, jer su svi njegovi izlasci iz Zigota bili samo kraće šetnje. Ali Hiroko je navaljivala. Rekla je da mu je već sedam godina i da će uskoro postati čovek. Vreme je da vidi malo spoljašnjeg sveta.
<BR>&nbsp;&nbsp;&nbsp;&nbsp;&nbsp;Par nedelja kasnije Kojot je svratio do njih, i kada je ponovo pošao, sa njim je bio i Nirgal, na prednjem sedištu vozila-stene, zverajući kroz niski vetrobran u purpurni luk večernjeg neba. Kojot je okrenuo vozilo da bi mu omogućio pogled na visoki, svetlucavi, ružičasti zid polarne kape, koji se dizao iznad obzorja kao obod ogromnog meseca.
<BR>&nbsp;&nbsp;&nbsp;&nbsp;&nbsp;"Teško je poverovati da nešto tako veliko može da se otopi", reče Nirgal.
<BR>&nbsp;&nbsp;&nbsp;&nbsp;&nbsp;"To će potrajati."
<BR>&nbsp;&nbsp;&nbsp;&nbsp;&nbsp;Bez žurbe su se vozili na sever. Vozilo je bilo sa kamuflažom, pokriveno prošupljenom kamenom školjkom čija se temperatura podešavala prema okolini, i imalo je uređaj za brisanje tragova na prednjoj osovini čiji je čitač slao podatke do zadnje osovine, gde su lopate poravnavale tragove guma, vraćajući pesak i kamen u stanje u kome su bili pre njihovog prolaska. Zato su išli polako.
<BR>&nbsp;&nbsp;&nbsp;&nbsp;&nbsp;Dugo su putovali u tišini, iako se Kojotovo ćutanje razlikovalo od Sajmonovog. Pevušio je, gunđao, razgovarao dubokim, melodičnim glasom sa svojom VI, jezikom koji je podsećao na engleski, ali je bio nerazumljiv. Nirgal je pokušavao da se usredsredi na uski vidik kroz prozor, osećajući nelagodnost i stid. Oblast oko južne polarne kape bila je niz širokih, ravnih terasa kojima su se spuštali putanjom koja kao da je bila uneta u program vozila. Terase su se smenjivale jedna za drugom, pa se činilo da polarna kapa stoji na nekakvom ogromnom pijedestalu. Nirgal je zurio u tamu, zadivljen veličinom oblika, ali i srećan što nije bila zastrašujuća, kao prilikom njegovog prvog izlaska. Otada je prošlo dosta vremena, ali se još savršeno sećao šoka u kome je bio.
<BR>&nbsp;&nbsp;&nbsp;&nbsp;&nbsp;Ovde nije bilo tako. "Ne izgleda mi tako veliko kao što sam mislio da će biti", reče. "Pretpostavljam da je to zbog zakrivljenosti terena, s obzirom na veličinu planete i tako to." To je pročitao u beležnici. "Horizont nije dalje nego što ima od jednog do drugog kraja Zigota!"
<BR>&nbsp;&nbsp;&nbsp;&nbsp;&nbsp;"A-ha", reče Kojot, pogledavši ga. "Ako te Veliki Čovek čuje da govoriš takve stvari, ima da dobiješ nogu u tur. Ko je tvoj otac, dečko?"
<BR>&nbsp;&nbsp;&nbsp;&nbsp;&nbsp;"Ne znam. Hiroko mi je majka."
<BR>&nbsp;&nbsp;&nbsp;&nbsp;&nbsp;Kojot frknu. "Hiroko je preterala sa svojim matrijarhatom, ako mene pitaš."
<BR>&nbsp;&nbsp;&nbsp;&nbsp;&nbsp;"Jeste li joj to rekli?"
<BR>&nbsp;&nbsp;&nbsp;&nbsp;&nbsp;"Nego šta, ali me Hiroko sluša samo kad govorim ono što želi da čuje." Zacereka se. "Kao i svi drugi, je li?"
<BR>&nbsp;&nbsp;&nbsp;&nbsp;&nbsp;Nirgal klimnu glavom, sa kezom koji je pokvario njegovo nastojanje da bude uzdržan.
<BR>&nbsp;&nbsp;&nbsp;&nbsp;&nbsp;"Voleo bi da saznaš ko ti je otac?"
<BR>&nbsp;&nbsp;&nbsp;&nbsp;&nbsp;"Naravno." U stvari, nije bio siguran. Imao je bledu predstavu o tome šta je to otac i bojao se da to ne bude Sajmon. Uostalom, Piter mu je bio kao stariji brat.
<BR>&nbsp;&nbsp;&nbsp;&nbsp;&nbsp;"U Višniaku imaju opremu za to. Možemo da pokušamo tamo, ako 'oćeš." Kojot zatrese glavom. "Hiroko je tako čudna. Kada sam je upoznao, nisam ni sanjao da će doći do ovoga. Naravno, tada smo bili mladi - gotovo kao ti sada, mada će ti se to činiti neverovatno."
<BR>&nbsp;&nbsp;&nbsp;&nbsp;&nbsp;Tu je bio u pravu.
<BR>&nbsp;&nbsp;&nbsp;&nbsp;&nbsp;"Kada sam je upoznao, bila je samo studentkinja ekoinženjeringa, vraški pametna i seksi kao mačka. Ni traga od ovog sranja sa boginjom-majkom sveta. Ali počela je, malo-po malo, da čita knjige koje nisu bile tehnički udžbenici, i to je išlo sve dalje i dalje, tako da je u trenutku kada je stigla na Mars već bila luda. Ma, i pre toga. Što je za mene bila sreća, jer me je dovelo ovamo. A za Hiroko, ne pitaj. Bila je ubeđena da je čitava ljudska istorija pošla pogrešnim putem od samog početka. U osvit civilizacije, govorila mi je mrtva ozbiljna, postojale su države Kreta i Sumerija, gde je Kreta bila miroljubivo trgovačko društvo kojim su upravljale žene, svo od umetnosti i lepote - utopija, u stvari, gde su muškarci bili akrobate koje su danju jahale bikove, a noću žene, oplođivali ih i obožavali, i svi su bili srećni i veseli. U Sumeriji su vladali muškarci, koji su izmislili rat i osvajali sve po redu i osnovali sva kasnija porobljivačka carstva. I niko ne zna, pričala je Hiroko, šta bi se dogodilo da su ove dve civilizacije imale priliku da se nadmeću za vladavinu svetom, jer je erupcija vulkana zbrisala Kretu sa lica Zemlje, i svet je pao Sumerima u ruke, gde se i danas nalazi. Da je vulkan bio u Sumeriji, govorila mi je, danas bi sve bilo drugačije. Možda to i jeste istina. Zato što istorija nije mogla da bude crnja nego što jeste."
<BR>&nbsp;&nbsp;&nbsp;&nbsp;&nbsp;Nirgal je bio iznenađen ovom ocenom. "Ali sada", izusti, "počinjemo iznova."
<BR>&nbsp;&nbsp;&nbsp;&nbsp;&nbsp;"Tako je, momče! Mi smo praoci bezimene civilizacije. Živimo u sopstvenom malom tehnominojskom martijarhatu. Ha! Meni to sasvim odgovara. Čini mi se da moć koje su naše žene preuzele nije ni bila Bog zna kako zanimljiva. Moć je samo polovina jarma, sećaš se da sam vam to čitao? Gospodar i rob zajedno vuku jaram. Jedina istinska sloboda jeste u anarhiji. Zato, rekao bih, šta god žene rade, okreće se protiv njih. Ako ih muškarci tretiraju kao krave, rade dok ne crknu. Ali kada su kraljice i boginje za nas, rade još više, jer treba i da povuku i da posle srede papire! A, ne ja. Zato budi srećan što si muško, jer si slobodan k'o ptica."
<BR>&nbsp;&nbsp;&nbsp;&nbsp;&nbsp;Neobičan pogled na stvari, pomisli Nirgal. Ali i sasvim zgodan način da se izbori sa činjenicom Džekine lepote i ogromne moći koju je imala nad njegovim umom. Nirgal se opusti na sedištu i zagleda u bele zvezde na podlozi tame, misleći: slobodan kao ptica! Slobodan kao ptica!
<BR>
<BR>&nbsp;&nbsp;&nbsp;&nbsp;&nbsp;Bio je L-4, dvadeset drugi mart, 32. m. godine, i na južnoj polulopti dani su postajali kraći. Kojot je svake noći terao vozilo velikom brzinom, složenim i nevidljivim stazama, preko terena koji je postajao sve neprohodniji što su se više udaljavali od polarne kape. Danju bi se zaustavili da se odmore, a sve ostalo vreme provodili su u vožnji. Nirgal se trudio da ostane budan, ali bi neizbežno prespavao deo svake vožnje, kao i deo svakog dnevnog odmora, pa je na kraju bio sasvim izgubljen u prostoru i vremenu.
<BR>&nbsp;&nbsp;&nbsp;&nbsp;&nbsp;Ali kada je bio budan, skoro neprestano je gledao kroz prozor, motreći promenljivu površinu Marsa. Nije mogao da se nagleda. Slojevito zemljište posedovalo je beskrajan broj šara, a slojeviti nanosi peska bili su izdubljeni vetrom, tako da je svaka dina bila izvajana kao ptičje krilo. Kada su se slojevi konačno pretvorili u ogoljenu stenu, laminatne dine postale su izdvojena peščana ostrva, razbacana po krševitoj niziji izbočina i gomila stena. Svuda gde bi pogledao ležao je crveni kamen, od šljunka do džinovskih gromada koje su se dizale kao zdanja. Peščana ostrva bila su ušuškana u svako udubljenje i šupljinu u ovom stenjaku, oko velikih grozdova stena, u zavetrini plitkih škrapa i u unutrašnjosti kratera.
<BR>&nbsp;&nbsp;&nbsp;&nbsp;&nbsp;A kratera je bilo posvuda. Prvo bi se pojavili kao par vrhova koji se valjaju u podnožju neba, ali bi se ubrzo pokazalo da je reč o spojenim krajnjim tačkama niskog grebena. Prošli su pored desetina ovakvih bregova zaravnjenog vrha, strmih i oštrih, ili niskih i gotovo zatrpanih, ili sa ivicama okrnjenim manjim udarima meteora novijeg datuma, tako da su se kroz pukotine videli nanosi peska koji ih je ispunjavao.
<BR>&nbsp;&nbsp;&nbsp;&nbsp;&nbsp;Jedne noći, pred samu zoru, Kojot zaustavi vozilo.
<BR>&nbsp;&nbsp;&nbsp;&nbsp;&nbsp;"Nešto nije u redu?"
<BR>&nbsp;&nbsp;&nbsp;&nbsp;&nbsp;"Ne. Stigli smo do Rejovog Vidikovca, pa hoću da ga vidiš. Za jedan sat će izići sunce."
<BR>&nbsp;&nbsp;&nbsp;&nbsp;&nbsp;Sedeli su na prednjim sedištima i posmatrali svitanje.
<BR>&nbsp;&nbsp;&nbsp;&nbsp;&nbsp;"Koliko ti je godina, dečko?"
<BR>&nbsp;&nbsp;&nbsp;&nbsp;&nbsp;"Sedam."
<BR>&nbsp;&nbsp;&nbsp;&nbsp;&nbsp;"Koliko je to zemaljskih godina, trinaest? Četrnaest?"
<BR>&nbsp;&nbsp;&nbsp;&nbsp;&nbsp;"Valjda."
<BR>&nbsp;&nbsp;&nbsp;&nbsp;&nbsp;"Auh. Već si viši od mene."
<BR>&nbsp;&nbsp;&nbsp;&nbsp;&nbsp;"Aha." Nirgal se uzdrža da primeti kako to ne podrazumeva neku izuzetnu visinu. "A koliko ti imaš godina?"
<BR>&nbsp;&nbsp;&nbsp;&nbsp;&nbsp;"Stotinu devet. A ha ha! Zatvori oči, iskočiće ti iz glave. Ne gledaj me tako. Bio sam star onog dana kad sam se rodio, i biću mlad kada umrem."
<BR>&nbsp;&nbsp;&nbsp;&nbsp;&nbsp;Dremljivo su posmatrali kako nebo na istoku prelazi u duboku ljubičastoplavu boju. Kojot je pevušio za sebe, kao da je progutao omegendorf, što je često činio tokom večeri u Zigotu. Postepeno je postajalo sve očiglednije da je linija obzorja veoma daleko i visoko; Nirgal nikada nije video toliko prostranstvo. Činilo se da ih opkoljava, mračni luk zida sa one strane beskrajne, crne, stenovite zaravni. "Hej, Kojote!" uzviknu. "Šta je ovo?"
<BR>&nbsp;&nbsp;&nbsp;&nbsp;&nbsp;"Ha!" reče Kojot, sa dubokim zadovoljstvom u glasu.
<BR>&nbsp;&nbsp;&nbsp;&nbsp;&nbsp;Nebo se rasvetlilo, i sunce iznenada nače gornju ivicu dalekog zida, privremeno zaslepivši Nirgala. Ali izlazak sunca razgonio je senke na džinovskoj polukružnoj litici svojim oštricama svetlosti koje su otkrivale reske, zubate zatone kao krljušti na visokom luku zida, koji je bio tako veliki da je Nirgal ostao bez daha, nosa priljubljenog uz vetrobran - dimenzije zida bile su zastrašujuće! "Kojote, šta je to?"
<BR>&nbsp;&nbsp;&nbsp;&nbsp;&nbsp;Kojot se nasmeja onim svojim uznemirujućim smehom,
<BR>&nbsp;&nbsp;&nbsp;&nbsp;&nbsp;životinjskim cerekanjem koje ispuni vozilo. "Znači, sad vidimo da ovo baš i nije tako mali svet, a, dečko? Ovo je dno basena Prometei. Basen je krater od udara meteora, jedan od najvećih na Marsu, po veličini gotovo ravan Argiri, ali je meteor pao blizu južnog pola, tako da je otpilike polovina ruba pokrivena ledom i naslagama zemlje. Druga polovina je ovaj lučni nagib ovde." Široko je razmahnuo rukom. "Nešto slično izuzetno velikom vulkanskom grotlu, ali samo polovini, tako da možeš da se dovezeš pravo u njega. Ovo malo uzvišenje ima najbolji pogled na njega od svih mesta koja znam." Pozvao je mapu oblasti i počeo da pokazuje. "Nalazimo se na kecelji ovog malog kratera, Vt, koja gleda na severozapad. Litica je nazvana Prometei Rupes. Visoka je oko kilometar. Naravno, litica Ehusa je visoka tri kilometra, a litica Olimpus Monsa šest kilometara, ako nisi znao, gospodine Mala Planeto? Ali danas moramo da se zadovoljimo ovom bebicom ovde."
<BR>&nbsp;&nbsp;&nbsp;&nbsp;&nbsp;Sunce se podiglo još više, osvetlivši veliki luk litice odozgo. Bio je duboko izdubljen jarugama i manjim kraterima. "Utočište Prometeus nalazi se na stranici onog velikog useka", reče Kojot i pokaza prema levoj strani luka. "Krater Wj."
<BR>&nbsp;&nbsp;&nbsp;&nbsp;&nbsp;Dok su čekali da prođe dugi dan, Nirgal je gotovo neprestano pogledao prema divovskoj litici, i svaki put mu je izgledala drugačije, senke su se skraćivale i pomerale, otkrivajući nove oblike i skrivajući druge. Bile bi potrebne godine posmatranja da se sagleda sve to, i on otkri da ne može da se oslobodi utiska da je zid neprirodno ili čak nemoguće visok. Kojot je bio u pravu - obmanuli su ga bliski horizonti - nije sanjao da svet može da bude tako veliki.
<BR>&nbsp;&nbsp;&nbsp;&nbsp;&nbsp;Te noći su ušli u krater Wj, jedan od najvećih useka u džinovskom zidu. A onda su stigli do litice Prometei Rupesa. Dizala se iznad njih nalik na uspravnu stranicu same Vaseljene; polarna kapa nije bila ništa u poređenju sa masom ove stene. Što je značilo da bi litica Olimpus Monsa koju je pomenuo Kojot morala da bude... Nije umeo ni da je zamisli.
<BR>&nbsp;&nbsp;&nbsp;&nbsp;&nbsp;U podnožju litice, na mestu gde je glatka stena gotovo okomito uranjala u ravno peščano dno, nalazila su se uvučena vrata komore. Iza njih se pružalo utočište Prometeus, niz širokih odaja, naslaganih kao sobe u stablima bambusa, sa zakrivljenim prozorima od fotoosetiljivog stakla koji su gledali na krater Wj i basen iza njega. Žitelji ovog utočišta govorili su francuski, pa je to činio i Kojot u razgovoru s njima. Bili su mlađi od Kojota i ostalih nizeija, ali su bili prilično stari i zemaljskog rasta, pa su Nirgala uglavnom posmatrali odozdo kada su mu se obraćali, veoma srdačno, na tečnom engleskom, ali sa jakim naglaskom. "Znači, ti si Nirgal! Enchante! Čuli smo za tebe i drago nam je što smo te upoznali!"
<BR>&nbsp;&nbsp;&nbsp;&nbsp;&nbsp;Jedna grupa povede Nirgala u obilazak, a Kojot ode drugim poslom. Njihovo utočište sasvim se razlikovalo od Zigota: bile su to, ukratko, samo sobe. Duž zida je bilo naslagano nekoliko veoma prostranih odaja, dok su manje bile dublje u litici. Tri prostorije sa zidom od prozora bile su staklene bašte, a sve sobe u utočištu bile su veoma tople i ispunjene biljkama, zidnim ukrasima, kipovima i vodoskocima; za Nirgala je ovaj prostor bio skučen, pretopao i sasvim čudesan.
<BR>&nbsp;&nbsp;&nbsp;&nbsp;&nbsp;Međutim, ostali su samo jedan dan, a onda su ušli Kojotovim vozilom u veliki lift i sedeli u njemu čitav sat. Kada je Kojot izvezao vozilo kroz suprotna vrata, našli su se na krševitoj zaravni sa one strane Prometei Rupesa. Nirgal je ponovo bio šokiran. Dok su bili dole na Rejovom Vidikovcu, velika litica je ograničavala domet njihovog pogleda, i bio je u stanju da pojmi viđeno. Ali sada, kada su gledali sa vrha litice u ponor iza sebe, razdaljine su bile tako ogromne da Nirgal nije mogao da sagleda ono što je bilo pred njim. Video je samo zamagljenu, vrtoglavu masu tačaka i mrlja boje - belih, ljubičastih, smeđih, mrkih, belih; osećao je nesvesticu. "Biće oluje", reče Kojot, i Nirgal odjednom shvati da su boje iznad njih, u stvari, flote visokih, gustih oblaka, koje su plovile ljubičastim nebom sa koga se sunce povuklo duboko na zapad. Gornja strana oblaka bila je beličasta i beskrajno naborana, ali je poleđina bila tamnosiva. Dno oblaka bilo je im bliže nego zemljište basena, i ravno, kao da prelaze preko neke providne podloge. Svet ispod njih, pegavomrke i boje čokolade, nije bio ni izdaleka tako ravan - ne, bile su to senke oblaka, videlo se da se kreću. A onaj beli srp u sredini sveta bio je polarna kapa! Imali su pogled sve do kuće! Prepoznavanje leda bilo je poslednja odrednica koja mu je bila potrebna za razumevanje prizora, i mrlje boje se izoštriše u neravno, prstenasto uobličeno zemljište, poliveno pokretnim senkama oblaka.
<BR>&nbsp;&nbsp;&nbsp;&nbsp;&nbsp;Ovaj ošamućujući čin prepoznavanja potrajao je samo nekoliko trenutaka, ali je po njegovom završetku primetio da ga Kojot posmatra uz širok kez.
<BR>&nbsp;&nbsp;&nbsp;&nbsp;&nbsp;"Koliko daleko vidimo, Kojote? Koliko je to kilometara?"
<BR>&nbsp;&nbsp;&nbsp;&nbsp;&nbsp;Kojot se samo zacereka. "Pitaj Velikog Čoveka, dečko. Ili sam izračunaj. Šta ja znam, recimo trista kilometara. Tako nešto. Poskok za Velikoga. Hiljadu carstava za nas male."
<BR>&nbsp;&nbsp;&nbsp;&nbsp;&nbsp;"Voleo bih da pretrčim tu razdaljinu."
<BR>&nbsp;&nbsp;&nbsp;&nbsp;&nbsp;"Verujem da bi. Oh, gledaj, gledaj! Tamo - iz oblaka iznad ledene kape. Seva, vidiš? One iskrice su munje."
<BR>&nbsp;&nbsp;&nbsp;&nbsp;&nbsp;Sada ih je i sam opazio, sjajne konce svetlosti, koji su se nečujno pojavljivali i iščezavali, jedan ili dva na svakih nekoliko sekundi, spajajući crne oblake sa belim tlom. Konačno je video munju, sopstvenim očima. Beli svet varničio je u zeleni, podbadao ga. "Nema takve stvari kao što je velika oluja", govorio je Kojot. "Boga mi, nema. Biti napolju na vetru! Mi smo napravili tu oluju, dečko. Mada mislim da bih mogao da napravim i veću."
<BR>&nbsp;&nbsp;&nbsp;&nbsp;&nbsp;Nirgal nije ni pokušavao da zamisli veću oluju; ono što je ležalo ispod njih bilo je kosmičkih razmera - električno, prožeto bojama, vetrovito u svojom prostranosti. Osetio je čak izvesno olakšanje kada je Kojot okrenuo vozilo i pošao dalje i kada je vrtoglavi prizor nestao, a rub litice postao novo obzorje iza njih.
<BR>&nbsp;&nbsp;&nbsp;&nbsp;&nbsp;"I, šta kažeš da je munja?"
<BR>&nbsp;&nbsp;&nbsp;&nbsp;&nbsp;"Pa, munja je... jebi ga. Moram da priznam da je munja jedna od pojava u ovom svetu za koje nikako da zapamtim objašnjenje. Čuo sam ga više puta, ali mi uvek ispari. Reč je o elektricitetu, naravno, nešto sa elektronima ili jonima, pozitivnim ili negativnim, i pražnjenjem naboja iz olujnih oblaka u zemlju, ili obostrano, čini mi se. Ko će ga znati. Baaam! Munja je munja, zar ne?"
<BR>&nbsp;&nbsp;&nbsp;&nbsp;&nbsp;Beli i zeleni svet u trenju, od koga varniče. Naravno.
<BR>
<BR>&nbsp;&nbsp;&nbsp;&nbsp;&nbsp;Na visoravni severno od Prometei Rupes nalazilo se nekoliko utočišta. Neka od njih bila su skrivena u zidovima nagiba ili rubovima kratera poput Nađinog projekta prilaznog tunela Zigota, dok su druga bila otvoreno smeštena u kraterima, pod providnim kupolama, izložena pogledu nebeske policije. Kada je Kojot prvi put zaustavio vozilo do ruba kratera i kada su kroz providnu kupolu ugledali naselje pod zvezdama, Nirgal se ponovo našao u čudu, iako je to bilo manje zaprepašćenje nego ono koje je izazvao prizor beskrajnih prostranstava. Zgrade nalik na školu, kupatilo i kuhinju, drveće, staklenici - sve je izgledalo poznato, ali kako su opstajali, ovako izloženi? Sama pomisao bila je uznemirujuća.
<BR>&nbsp;&nbsp;&nbsp;&nbsp;&nbsp;I toliko ljudi, toliko stranaca. Nirgal je znao podatak da u južnim utočištima živi puno ljudi, govorilo se o broju od pet hiljada, sve poraženi ustanici iz rata 2061. godine - ali je bilo sasvim drugačije naći se odjednom među njima i uveriti se da je to istina. Osim toga, boravak u otvorenim utočištima činio ga je nervoznim. "Kako mogu da žive tako?" upitao je Kojota. "Zašto ih ne uhapse i ne odvedu?"
<BR>&nbsp;&nbsp;&nbsp;&nbsp;&nbsp;"E, tu si me naš'o, dečko. Moguće je da će se to desiti. Ali još nije, pa smatraju da nema svrhe kriti se. Znaš da skrivanje zahteva velike napore - potreban je sav onaj termalni inženjering i elektronska zaštita, i moraš neprestano da paziš da te ne vide - to je silna gnjavaža. A ovde ima takvih koji neće da se gnjave. Zovu se demimondom, polusvetom. Imaju planove za slučaj da budu proveravani ili napadnuti - većinom imaju tunele za bekstvo, a neki i skriveno oružje. Ali smatraju da to što su na površini isključuje potrebu za proveravanjem. Ljudi u Kristijanopolisu su otvoreno rekli UN da su došli ovamo da bi bili izvan mreže. Ali... tu se slažem sa Hiroko. Povodom onoga da neki od nas treba da budu oprezniji od drugih. UN su se okomile na Prvih Stotinu, ako mene pitaš. I na njihove porodice, što je nesreća za vas klince. U svakom slučaju, pokret otpora sada čine podzemlje i demimond, a otvorena naselja su velika pomoć za skrivena utočišta, tako da mi je drago što postoje. U ovom trenutku zavisimo od njih."
<BR>&nbsp;&nbsp;&nbsp;&nbsp;&nbsp;Kao i svuda, Kojot je bio najtoplije dočekan, bez obzira na to da li je reč o skrivenom ili otvorenom naselju. Smestio se u uglu velike garaže na rubu kratera i otpočeo brzu i živu razmenu robe, semena, softvera, sijalica, rezervnih delova i malih mašina. Davao ih je posle dugih pregovora sa domaćinima, i pogodbi koje Nirgalu nisu bile jasne. A onda, posle kratkog obilaska sela na dnu kratera, koje ga je ispod svoje blistave, purpurne kupole neobično podsećalo na Zigot, ponovo su se našli na putu.
<BR>&nbsp;&nbsp;&nbsp;&nbsp;&nbsp;Vozeći ih od utočišta do utočišta, Kojot nije baš bio uspešan u odbrani svog načina trgovanja. "Spasavam ove ljude od njihovog smešnog shvatanja ekonomije, eto šta radim! Ekonomija davanja jeste dobra, ali nije u dovoljnoj meri organizovana za naše prilike. Postoje stvari bez kojih se ne može, i ljudi moraju da ih poklanjaju, a to je protivurečnost, zar ne? Zato pokušavam da razradim racionalan sistem. U stvari, razrađuju ga Vlad i Marina, a ja pokušavam da ga primenim, što znači da moram sam da vadim kestenje iz vatre."
<BR>&nbsp;&nbsp;&nbsp;&nbsp;&nbsp;"A taj sistem..."
<BR>&nbsp;&nbsp;&nbsp;&nbsp;&nbsp;"Pa, to je neka vrsta dvosmernog procesa, u kome ljudi i dalje daju ono što žele, ali se vrednuju potrebe i vrši se ravnomerna raspodela. Boga mi, ne bi verovao u kakve sve rasprave upadam. Ljudi su ponekad takve budale. Trudim se da postignem da od svega na kraju ispadne postojana ekologija, nešto kao jedan od Hirokinih sistema, gde svako utočište zauzima svoju nišu i daje ono po čemu je posebna, i šta dobijam za to? Pljuvanje, eto šta dobijam! Radikalno pljuvanje. Ako pokušam da zaustavim prekomerno davanje, zovu me baronom-pljačkašem, ako pokušam da sprečim gomilanje, fašista sam. Budale! Šta 'oće, kad niko od njih nije samodovoljan, a polovina su paranoični ludaci?" Teatralno je uzdahnuo. "No, bez obzira na to. Napredujemo. Kristijanopolis pravi sijalice, a Mos Hajd gaji nove vrste bilja, k'o što si video, dok u Bogdanovom Višnjaku prave sve što je teško i složeno, reaktorske poluge, nevidljiva vozila i većinu velikih robota, a tvoj Zigot izrađuje naučne instrumente, i tako dalje. A ja sve to širim okolo."
<BR>&nbsp;&nbsp;&nbsp;&nbsp;&nbsp;"Sam?"
<BR>&nbsp;&nbsp;&nbsp;&nbsp;&nbsp;"Uglavnom. U stvari, oni su pretežno samodovoljni, osim onih nekoliko kritičnih proizvoda. Svi imaju programe i semenje, a to su osnovne potrebe. Osim toga, važno je da što manje ljudi zna gde se nalaze skrivene kolonije."
<BR>&nbsp;&nbsp;&nbsp;&nbsp;&nbsp;Nirgal je razmišljao o tome šta sve ovo podrazumeva dok su se vozili kroz noć. Kojot je nastavio da priča o standardu vodonikovog peroksida i standardu azota, novom sistemu čiji su tvorci bili Vlad i Marina, i Nirgal se trudio da ga prati, ali je to teško išlo, zato što su zamisli bile suviše složene ili zato što je Kojot uz svoja objašnjenja neprestano besneo zbog teškoća na koje je naišao u nekim utočištima. Nirgal odluči da o tome pita Saksa ili Nađu kada se vrati kući, i prestade da ga sluša.
<BR>&nbsp;&nbsp;&nbsp;&nbsp;&nbsp;Predeo kojim su putovali sada je bio sav od prstenova kratera, gde su se oni novi ukrštali sa starijima i potirali ih. "Ovo su takozvani saturacioni krateri. Veoma staro zemljište." Mnogi krateri uopšte nisu imali uzdignute ivice, već su bili plitke rupe ravnog dna u zemlji. "Šta se dogodilo sa ivicama?"
<BR>&nbsp;&nbsp;&nbsp;&nbsp;&nbsp;"Erodirale su."
<BR>&nbsp;&nbsp;&nbsp;&nbsp;&nbsp;"Od čega?"
<BR>&nbsp;&nbsp;&nbsp;&nbsp;&nbsp;"En kaže od leda i vetra. Kaže da je sa južnih visija tokom vremena odnesen čitav kilometar."
<BR>&nbsp;&nbsp;&nbsp;&nbsp;&nbsp;"Ali onda ništa ne bi ostalo!"
<BR>&nbsp;&nbsp;&nbsp;&nbsp;&nbsp;"Posle su nastali novi. Ovo je drevno tlo."
<BR>&nbsp;&nbsp;&nbsp;&nbsp;&nbsp;Zemlja između kratera bila je pokrivena kamenjem i bila je neverovatno neravna: sastojala se od jama, izbočina, šupljina, humki, jaruga, utona, grebena, bregova i dolina; nigde ravnog tla, osim na ivicama kratera i ponekom niskom grebenu, koje je Kojot koristio kao puteve kad god je mogao, ali je staza kojom je vozio preko ovog krševitog terena svejedno bila teška, i Nirgal nije mogao da veruje da se nalazi u memoriji. To je i rekao, a Kojot se nasmeja. "Kako to misliš, u memoriji? Zalutali smo!"
<BR>&nbsp;&nbsp;&nbsp;&nbsp;&nbsp;Ali nije bilo tako, ili nije bilo dugo. Iznad obzorja se pojavi oblak mohoula, i Kojot poveze prema njemu.
<BR>&nbsp;&nbsp;&nbsp;&nbsp;&nbsp;"Odmah sam znao", progunđa. "Ovo je mohoul Višnjak. To je okomito okno prečnika jedan kilometar, ukopano kroz živu stenu. Duž sedamdeset petog uporednika započeta su četiri mohoula, od kojih su dva potpuno napuštena; tamo nema čak ni robota. Višnjak je jedan od ta dva, i preuzela ga je grupa bogdanovista koji žive dole u njemu." Nasmeja se."To je izvrsna zamisao, zato što mogu da kopaju kroz zid duž puta do dna, a dole mogu slobodno da ispuštaju toplotu i da niko ne zna je li to samo pojačano strujanje iz mohoula. Zato mogu da prave sve što požele, čak i šipke uranijuma za reaktore. Sada je to pravi industrijski gradić i jedno od mesta koja najradije posećujem, jer je tamo sjajan provod."
<BR>&nbsp;&nbsp;&nbsp;&nbsp;&nbsp;Povezao je vozilo u jednu od brojnih manjih jaruga koje su presecale zemljište, zakočio i otkucao komandu na ekranu, a na zidu jarka pomeri se veliki kamen, otkrivši mračni tunel iza. Kojot utera vozilo u tunel i kamena vrata se zatvoriše iza njih. Nirgal je mislio da više ništa ne može da ga iznenadi, ali je s čuđenjem zverao oko sebe dok su se vozili kroz tunel, čiji su grubo obrađeni kameni zidovi prolazili pored samih bokova vozila-stene. Činilo se da mu nema kraja. "Iskopali su nekoliko prilaznih tunela da bi mohoul izgledao potpuno neposećeno. Donde ima dvadesetak kilometara."
<BR>&nbsp;&nbsp;&nbsp;&nbsp;&nbsp;Posle izvesnog vremena Kojot isključi farove. Vozili su se kroz tamnosivu, gustu pomrčinu; nalazili su se na strmoj stazi koja se zavojito spuštala duž zida mohoula. Svetla na komandnoj tabli bila su kao mali fenjeri, i Nirgal vide, kroz svoj odraz na staklu, da je put nekoliko puta širi od vozila. Bilo je nemoguće sagledati pun obim okna, ali se po zakrivljenju puta videlo da je ogromno. "Jesi li siguran da zaokrećemo pravom brzinom?" reče nespokojno.
<BR>&nbsp;&nbsp;&nbsp;&nbsp;&nbsp;"Pouzdajem se u automatskog pilota", reče Kojot nervozno. "Baksuzno je raspravljati o tome."
<BR>&nbsp;&nbsp;&nbsp;&nbsp;&nbsp;Vozilo se spuštalo putem. Posle više od jednog sata vožnje začu se signal sa komandne table, i vozilo skrenu u zakrivljeni kameni zid levo od njih. Tamo je bila garažna cev, koja je lupkala o vrata spoljnje komore vozila.
<BR>&nbsp;&nbsp;&nbsp;&nbsp;&nbsp;U garaži ih pozdravi grupa od dvadesetak ljudi i povede ih pored niza visokih soba do odaje slične pećini. Prostorije koje su bogdanovisti iskopali u zidu mohula bile su prostrane, mnogo prostranije nego one u Prometeusu. Krajnje sobe bile su po pravilu visoke deset metara i u nekoliko slučajeva duboke po dve stotine metara, a središnja pećina bila je ravna Zigotu i imala je velike prozore prema oknu. Gledajući kroz prozor sa strane, Nirgal opazi da staklo spolja izgleda kao stena; filterska obloga bila je vešto izrađena, jer je u zoru propuštala svetlost bez gubitka sjaja. Pogled kroz prozore bio je ograničen na suprotni zid mohoula i polukružni komad neba iznad njih, ali oni su ipak davali sobama prostran i svetao izgled, utisak da se nalaze pod otvorenim nebom koji u Zigotu nije mogao da se postigne.
<BR>&nbsp;&nbsp;&nbsp;&nbsp;&nbsp;Tog prvog dana Nirgala su poverili jednom malom čoveku tamne puti po imenu Hilali, koji ga je vodio kroz odaje i prekidao ljude u radu da bi ga predstavio. Ljudi su bili srdačni - "Sigurno si jedan od Hirokinih klinaca, a? A, ti si Nirgal! Baš mi je drago što smo se upoznali! Hej, Džone, došao je Kojot, večeras je žurka!" - i pokazivali su mu šta rade, vodeći ga u manje prostorije iza onih prema oknu mohoula, gde su se nalazile jarko osvetljene farme i pogoni koji su se naizgled beskrajno pružali kroz stenu. Svuda je bilo veoma toplo, kao u banji, i Nirgal se neprestano znojio. "Gde ste odneli iskopani kamen?" upitao je Hilalija, jer im je Hiroko pričala da je jedna od pogodnosti usecanja kupole ispod polarne kape bilo to što je iskopani suvi led jednostavno izvetrio.
<BR>&nbsp;&nbsp;&nbsp;&nbsp;&nbsp;"Poslagan je duž puta blizu dna mohoula", odgovorio mu je Hilali, zadovoljan pitanjem. Činilo se da ga veseli svako Nirgalovo pitanje, kao i sve ostale; ljudi su u Višnjaku uopšte izgledali srećno, bučna družina koja je uvek priređivala tulume u čast Kojotovog dolaska - jedan od brojnih izgovora, zaključio je Nirgal.
<BR>&nbsp;&nbsp;&nbsp;&nbsp;&nbsp;Hilali je primio poziv od Kojota preko pločice i poveo je Nirgala u laboratoriju, gde su mu uzeli komadić kože za prsta. Zatim su se polako vratili u pećinu i pridružili se gomili koja je pravila redove ispred kuhinjskih prozora u dnu prostorije.
<BR>&nbsp;&nbsp;&nbsp;&nbsp;&nbsp;Pošto su dovršili obilan i dobro začinjen obrok od pasulja i krompira, u pećini poče zabava. Veliki, nedisciplinovani orkestar čeličnih bubnjeva sa promenljivim članstvom svirao je melodije odsečnog ritma uz koje su ljudi satima igrali, zastajući s vremena na vreme da ispiju neko grozno piće koje se zvalo kavadžava, ili da se pridruže raznovrsnim igrama na jednom kraju odaje. Pošto je probao kavadžavu i progutao tabletu omegendorfa koju mu je dao Kojot, Nirgal je trčao u mestu i istovremeno lupao u bas-doboš sa orkestrom, a onda je seo na malu, travnatu humku u sredini pećine, suviše pijan da bi mogao da stoji. Kojot je neprestano pio ali, nije imao taj problem; divlje je igrao, visoko odskačući na prstima i smejući se. "Nikad nećeš upoznati radost sopstvene teže, dečko!" doviknu Nirgalu. "Ne, nikad!"
<BR>&nbsp;&nbsp;&nbsp;&nbsp;&nbsp;Ljudi su prilazili i predstavljali se, povremeno tražeći od Nirgala da im pokaže svoju moć zagrevanja dodirom - nekoliko njegovih vršnjakinja stavljale su njegove šake na svoje obraze, hladne od pića, i kada bi ih zagrejao, smejale se, začuđenih očiju, pozivajući ga da im zagreje i druge delove tela; ustao je i igrao sa njima umesto toga, opušten i opijen, trčeći u malim krugovima da se oslobodi dela sakupljene energije. Kada se, ošamućen, vratio na humku, Kojot se protisnu kroz gomilu i teško sede pored njega. "Tako prija igrati u ovoj teži da ne znam kad je dosta." Posmatrao je Nirgala mutnim pogledom, kroz sive pletenice koje su mu padale svuda oko glave, i Nirgal primeti da mu lice izgleda nekako napuklo, kao da mu je bila slomljena vilica, tako da je sa jedne strane bilo šire. Nirgal se strese na taj prizor.
<BR>&nbsp;&nbsp;&nbsp;&nbsp;&nbsp;Kojot ga stegnu za rame i dobro ga prodrma. "Izgleda da sam ti ja otac, dečko!" uzviknu.
<BR>&nbsp;&nbsp;&nbsp;&nbsp;&nbsp;"Šališ se!" Nirgalovom kičmom i licem prostruja električna plima kada su se pogledali, i on se zapita kako je moguće da beli svet tako temeljno potrese zeleni, kao udar munje kroz meso. Držali su se u grčevitom stisku.
<BR>&nbsp;&nbsp;&nbsp;&nbsp;&nbsp;"Ne šalim se!" reče Kojot.
<BR>&nbsp;&nbsp;&nbsp;&nbsp;&nbsp;Zurili su jedan u drugoga. "Nije čudo što si tako pametan", reče Kojot, i prsnu u smeh. "A ha ha ha ha ha! Opaaa! Nadam se da nemaš ništa protiv!"
<BR>&nbsp;&nbsp;&nbsp;&nbsp;&nbsp;"Nikako", reče Nirgal s osmehom, ali i sa nelagodnošću. Slabo je poznavao Kojota, a pojam oca bio mu je nejasniji čak i od pojma majke, tako da nije bio siguran šta, zapravo, oseća. Genetsko nasleđe, ma kako da ne, ali šta je to? Negde su čuvali gene svih njih, a geni ektogenih ionako su bili transgenični, ili se bar govorilo da jesu.
<BR>&nbsp;&nbsp;&nbsp;&nbsp;&nbsp;Iako je psovao Hiroko svim psovkama koje je znao, Kojot je izgledao zadovoljno. "Ta aždaja, ta tiranka! Matrijarhat, moje dupe - ona je luda! Neverovatno kakve stvari radi! Mada u ovome ima izvesne pravde. Ima, Boga mi, jer smo Hiroko i ja bili u nekoj šemi tamo u osvit vremena, u Engleskoj, kada smo bili mladi. Tako sam se i našao na Marsu. Slepi putnik u njenom ormanu, ceo jebeni život." Nasmeja se i ponovo pljesnu Nirgala po ramenu. "Pa, dečko, s vremenom ćeš bolje znati da li ti se dopada to što si saznao."
<BR>&nbsp;&nbsp;&nbsp;&nbsp;&nbsp;Ponovo je otišao da igra, ostavivši Nirgala da razmišlja. Posmatrajući Kojotove okrete, Nirgal je samo odmahivao glavom; nije znao šta da misli, a trenutak ionako nije bio pogodan za razmišljanje. Bolje da igra ili da potraži kupatila.
<BR>&nbsp;&nbsp;&nbsp;&nbsp;&nbsp;Ali na ovom mestu nije bilo zajedničkih kupatila. Neko vreme je trčao u krug po podijumu, načinivši od trčanja neku vrstu plesa, a onda se vratio do humke da se pridruži Kojotu, gde ih je okružila grupa stanovnika mohoula. "To je kao da si otac Dalaj Lame, a? Šta je, nemaš ime za to?"
<BR>&nbsp;&nbsp;&nbsp;&nbsp;&nbsp;"Ma, idi u vražju mater, čoveče! Kao što rekoh, En kaže da su prestali da kopaju ove mohoule na sedamdeset petoj zato što je litosfera ovde tanja." Kojot značajno klimnu glavom. "Nameravam da odem do jednog zatvorenog mohoula i pokrenem tamošnje robote, da vidim mogu li da kopaju dovoljno duboko da pokrenu vulkan."
<BR>&nbsp;&nbsp;&nbsp;&nbsp;&nbsp;Svi se nasmejaše. Ali jedna žena odmahnu glavom. "Ako to učiniš, doći će dole da ispitaju šta je posredi. Ako stvarno nameravaš da to uradiš, treba da odeš na sever i da probaš sa nekim od mohoula na šezdesetom uporedniku. I oni su zatvoreni."
<BR>&nbsp;&nbsp;&nbsp;&nbsp;&nbsp;"Ali En kaže da je litosfera deblja tamo gore."
<BR>&nbsp;&nbsp;&nbsp;&nbsp;&nbsp;"Tačno, ali su i mohouli dublji."
<BR>&nbsp;&nbsp;&nbsp;&nbsp;&nbsp;"Hmm", reče Kojot.
<BR>&nbsp;&nbsp;&nbsp;&nbsp;&nbsp;Razgovor skrenu na ozbiljnije teme, uglavnom neizbežna pitanja nestašica i situaciju na severu. Ali kada su na kraju nedelje napustili Višnjak, kroz drugi, duži tunel, uputili su se na sever, i svi Kojotovi pređašnji planovi bili su bačeni kroz prozor. "Takav ti je moj život, dečko."
<BR>&nbsp;&nbsp;&nbsp;&nbsp;&nbsp;Pete noći vožnje krševitim visijama juga, Kojot uspori rover i poveze ga oko ivice velikog starog kratera, gotovo poravnatog sa okolnim zemljištem. Kroz procep u drevnom prstenu videlo se da je peščano dno kratera obeleženo džinovskom, okruglom crnom rupom. Ovako je, očito, mohoul izgledao sa površine. Na visini od sto metara iznad rupe, u vazduhu je lebdeo oblak retke izmaglice, pojavljujući se ni iz čega kao nekim mađioničarskim trikom. Ivica mohoula bila je optočena zakošenim betonskim pojasom koji se spuštao unutra pod uglom od četrdeset pet stepeni; bilo je teško odrediti veličinu ovog obruba, jer je mohoul činio da izgleda kao obična vrpca. Na spoljnjem rubu trake nalazila se visoka žičana ograda. "Hmm", reče Kojot, zureći kroz vetrobran. Vratio je vozilo u procep i parkirao ga, a onda se uvukao u hodač. "Brzo se vraćam", reče i uskoči u komoru.
<BR>&nbsp;&nbsp;&nbsp;&nbsp;&nbsp;Bila je to duga, nespokojna noć za Nirgala. Gotovo uopšte nije spavao, i sledećeg jutra bio je u narastajućoj agoniji brige, ali se Kojot tada pojavio ispred komore rovera, malo pre sedam, baš kada je trebalo da iziđe sunce. Bio je spreman da se požali na dužinu njegovog nestanka, ali kada je Kojot ušao u vozilo i skinuo šlem, videlo se da je u rđavom raspoloženju. Dok su čekali da prođe dan, Kojot je zaneto radio na svojoj VI, gadno psujući, nesvestan prisustva svog gladnog, mladog štićenika. Nirgal je sam podgrejao obroke za obojicu, a onda je zapao u nemirni dremež, iz koga se probudio kada se rover pokrenuo napred. "Pokušaću da prođem kroz kapiju", reče Kojot. "Dobro su osigurali tu rupu. Još jedna noć i kraj, ovako ili onako." Obišao je krater i zaustavio vozilo na suprotnoj ivici, i u sumrak je ponovo izišao.
<BR>&nbsp;&nbsp;&nbsp;&nbsp;&nbsp;Opet je bio odsutan celu noć, i Nirgal opet nije mogao da zaspi. Pitao se šta da radi ako se Kojot ne vrati.
<BR>&nbsp;&nbsp;&nbsp;&nbsp;&nbsp;I zaista, Kojot se nije vratio u zoru. Dan koji je usledio bio je sigurno najduži dan u Nirgalovom životu, a to veče nije imao pojma šta da radi. Da pokuša da ga izbavi; da pokuša da se odveze do Zigota, ili do Višnjaka; da siđe u mohoul i prepusti se obezbeđenju koje je pojelo Kojota: sve mu se činilo nemoguće.
<BR>&nbsp;&nbsp;&nbsp;&nbsp;&nbsp;Ali jedan sat posle zalaska sunca začuo je kako Kojot kuca tik-tik-tik po šasiji, a onda se nađe unutra; lice mu je bilo maska besa. Popio je ceo litar vode i veći deo drugog, i dunuo kroz usne od gađenja. "Da se kupimo u tri lepe odavde", reče.
<BR>&nbsp;&nbsp;&nbsp;&nbsp;&nbsp;Posle par sati vožnje u tišini, Nirgal odluči da promeni temu ili da je bar proširi, pa reče: "Kojote, koliko misliš da ćemo morati da se krijemo?"
<BR>&nbsp;&nbsp;&nbsp;&nbsp;&nbsp;"Ne zovi me Kojot. Ja nisam Kojot. Kojot je tamo napolju u brdima, već udiše vazduh i radi šta mu je volja, gad jedan. A ja se zovem Dezmond, i ima da me zoveš Dezmond, jasno?"
<BR>&nbsp;&nbsp;&nbsp;&nbsp;&nbsp;"U redu", reče Nirgal, uplašen.
<BR>&nbsp;&nbsp;&nbsp;&nbsp;&nbsp;"Što se tiče toga koliko ćemo još morati da se krijemo, rekao bih zauvek."
<BR>&nbsp;&nbsp;&nbsp;&nbsp;&nbsp;Odvezli su se nazad na jug do mohola Ralej, gde je Kojot (činilo se da više nije Dezmond) isprva nameravao da ode. Ovaj mohoul je bio sasvim napušten, neosvetljena rupa u planinama. Njegova termalna isparenja lebdela su iznad njega kao duh ili spomenik. Ovde su mogli da se odvezu pravo na peskom pokriveni parking i u garažu na njegovom rubu, usred male flote robotskih vozila, prekrivenih ceradama i nanesenim peskom. "Ovo je već bolje", mrmljao je Kojot. "A sad da zavirimo unutra. Hajde, upadaj u hodač."
<BR>&nbsp;&nbsp;&nbsp;&nbsp;&nbsp;Bilo je neobično biti napolju na vetru, stajati na rubu jedne ovako ogromne rupe u svetu. Pogledali su preko zida u visini grudi i ugledali ugnutu betonsku ivicu oko rupe, koja se koso spuštala nekih dve stotine metara. Da bi imali bolji pogled u okno, morali su da pređu ceo kilometar niz krivudavi put usečen u beton. Tek tada su mogli da zastanu i da pogledaju preko ivice puta, dole u tamu. Kojot je stajao na samom rubu, što je Nirgala činilo nervoznim. Spustio se na kolena i šake da pogleda. Nigde dna; činilo im se da gledaju u samo srce planete. "Dvadeset kilometara", reče Kojot preko interkoma. Pružio je ruku iznad ponora; Nirgal učini isto. Osećao je uzlaznu struju. "U redu, da vidimo možemo li da pokrenemo robote." Popeše se opet putem.
<BR>&nbsp;&nbsp;&nbsp;&nbsp;&nbsp;Kojot je proveo mnogo dnevnih sati proučavajući stare programe preko svoje VI, i sada, kada je u dve robotske nemani na parkingu bio upumpan vodonik iz njihove prikolice, uključio se u njihove kontrolne table i počeo da radi. Kada je završio, bio je siguran da će obaviti ono što je potrebno na dnu mohoula, i ispratili su pogledom kako dva robota, sa točkovima četiri puta višim od Kojotovog vozila, silaze prilaznim putem.
<BR>&nbsp;&nbsp;&nbsp;&nbsp;&nbsp;"U redu", reče Kojot, već bolje raspoložen. "Upotrebiće solarnu energiju da proizvedu sopstvene vodoničke eksplozive i gorivo, i radiće polako i uporno, sve dok eventualno ne naiđu na nešto vruće. Možda smo pokrenuli vulkan."
<BR>&nbsp;&nbsp;&nbsp;&nbsp;&nbsp;"Je li to dobro?"
<BR>&nbsp;&nbsp;&nbsp;&nbsp;&nbsp;Kojot se divlje nasmeja. "Ne znam! Ali ovo još niko nije učinio, pa je bar to neka preporuka."
<BR>
<BR>&nbsp;&nbsp;&nbsp;&nbsp;&nbsp;Ponovo su putovali prema zacrtanom planu, između skrivenih i otvorenih utočišta, i Kojot se svuda raspitivao: "Prošle nedelje pokrenuli smo mohoul Ralej, jeste li možda videli vulkan?"
<BR>&nbsp;&nbsp;&nbsp;&nbsp;&nbsp;Niko nije video tako nešto. Činilo se da se Ralej ponaša kao i uvek, jer mu je termalna izmaglica bila nepromenjena. "Pa, možda nije uspelo", rekao bi Kojot. "Možda neće odmah. Sa druge strane, kako znate da taj mohoul sada nema dno od tečne lave?"
<BR>&nbsp;&nbsp;&nbsp;&nbsp;&nbsp;"Znamo", odgovarali su mu ljudi. Neki bi dodali: "Šta ti bi da napraviš takvu glupost? Mogao si lepo da pozoveš Prelaznu Vladu i da im kažeš da siđu i potraže nas ovde."
<BR>&nbsp;&nbsp;&nbsp;&nbsp;&nbsp;Kojot posle ovoga više nije pominjao tu stvar. Vozili su se od utočišta do utočišta: Mos Hajd, Gramši, Terase, Kristijanopolis... Nirgala su svuda radosno dočekivali i često su već znali za njega po čuvenju. Nirgal je bio veoma iznenađen raznovrsnošću i brojem utočišta od kojih je bio sastavljen njihov čudni svet, istovremeno skriven i otvoren. Ako je sam bio tek delić marsovske civilizacije, kako li tek izgledaju površinski gradovi na severu? Bilo je to izvan njegove moći poimanja - iako mu se činilo da uz neprestano nova čudesa putovanja ta moć polako raste. Na kraju krajeva, čovek ne može naprosto da pukne od čuđenja.
<BR>&nbsp;&nbsp;&nbsp;&nbsp;&nbsp;"Pa", rekao bi Kojot dok su vozili (naučio je i Nirgala), "možda smo pokrenuli vulkan, a možda i nismo. Bilo kako bilo, zamisao je nova. To je možda ono najbolje u marsovskom projektu, dečko. Sve je novo."
<BR>&nbsp;&nbsp;&nbsp;&nbsp;&nbsp;Ponovo su se uputili na jug, sve dok se sablasni zid polarne kape nije ukazao na horizontu. Uskoro će opet biti kod kuće.
<BR>&nbsp;&nbsp;&nbsp;&nbsp;&nbsp;Nirgal pomisli na sva utočišta koja su obišli. "Stvarno misliš da ćemo morati zauvek da se krijemo, Dezmonde?"
<BR>&nbsp;&nbsp;&nbsp;&nbsp;&nbsp;"Dezmond? Dezmond? Ko ti je taj Dezmond?" Kojot dunu kroz usne. "Ne znam, čoveče. Niko to ne može znati. Ljudi koji se ovde kriju bili su odbačeni u čudno vreme, kada im je bio ugrožen način života, a nisam siguran da je i sada tako u površinskim gradovima koje grade na severu. Gazde na Zemlji naučile su lekciju, i ljudima je ovde sada udobnije. Ili je stvar u tome što još nije postavljen novi lift."
<BR>&nbsp;&nbsp;&nbsp;&nbsp;&nbsp;"Misliš da ne bi moglo da dođe do još jedne revolucije?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Ili bar ne pre postavljanja drugog lifta?"
<BR>&nbsp;&nbsp;&nbsp;&nbsp;&nbsp;"Ne znam! Ali lift stiže, a tamo napolju grade i nova velika ogledala, ponekad se vidi kako sijaju noću, ili danju, oko sunca. Zato pretpostavljam da je sve moguće. Ali revolucija je retka stvar. Pored toga, mnoge su reakcionarne. Znaš, seljaci imaju svoju tradiciju, vrednosti i običaje koji im pomažu u bivstvovanju. Ali, s druge strane, žive tako blizu ivice, da bi brza promena mogla da ih gurne preko, tako da u ovim vremenima to nije politika, već borba za opstanak. I sam sam video nešto slično kada sam bio tvojih godina. Ljudi koje su sada poslali ovamo nisu bili siromašni, ali su imali svoje tradicije i bili su bespomoćni podjednako kao oni siromašni. I kada se dogodio onaj priliv 2050, njihova tradicija bila je izbrisana. Zato su se borili za ono što im je pripadalo. I, budimo iskreni, izgubili su. Više ne možeš da se boriš protiv vlasti, jer su oružja previše razorna, a naša skloništa previše ranjiva. Morali bismo da se dobro naoružamo, ili tako nešto. Zato, znaš već. Krijemo se, a oni naseljavaju Mars drugačijom vrstom ljudi, ljudima naviknutim na teške uslove na Zemlji, tako da ih odvašnja situacija ne pogađa previše. Dobijaju tretman i zadovoljni su. Sve je manji broj onih koji su zainteresovani za prelazak u utočišta, kao što je bilo pre šezdeset prve. Ima ih, ali su malobrojni. Sve dok ljudi imaju tretman kao sopstvenu malu tradiciju, znaš, neće podići ni prst."
<BR>&nbsp;&nbsp;&nbsp;&nbsp;&nbsp;"Ali..." poče Nirgal, pa zaćuta.
<BR>&nbsp;&nbsp;&nbsp;&nbsp;&nbsp;Kojot mu vide lice i nasmeja se. "Hej, ko zna? Uskoro će na Pavonis Monsu biti postavljen novi lift, i sasvim je verovatno da će početi ponovo da zaseravaju, alavi kopilani. A vama mladima se možda neće dopasti da vam Zemlja ovde kroji kapu. Videćemo, kad dođe vreme. U međuvremenu se zabavljamo, zar ne? Održavamo vatru."
<BR>
<BR>&nbsp;&nbsp;&nbsp;&nbsp;&nbsp;Te noći, Kojoto je zaustavio vozilo i rekao Nirgalu da obuče hodač. Sišli su na pesak, i Kojot okrenu Nirgala prema severu. "Posmatraj nebo."
<BR>&nbsp;&nbsp;&nbsp;&nbsp;&nbsp;Nirgal je stajao i gledao; i vide novu zvezdu kako se rađa, tamo iznad severnog horizonta, i narasta, za svega nekoliko sekundi, u kometu sa belim repom, u preletu sa zapada na istok. Kada je bila otprilike na polovini puta preko neba, vatrena glave komete se raspade i rasu na sve strane svoje blistave krhotine, belo u crno.
<BR>&nbsp;&nbsp;&nbsp;&nbsp;&nbsp;"Jedan od ledenih asteroida!" uzviknu Nirgal.
<BR>&nbsp;&nbsp;&nbsp;&nbsp;&nbsp;Kojot frknu. "Tebe je, izgleda, nemoguće iznenaditi, a, dečko? U redu, reći ću ti nešto što nisi znao: bio je to asteroid 2089 C. Jesi li video kako se razleteo na kraju? Ovo je bio prvi. Namerno su to uradili. Dizanje u vazduh asteroida pri ulasku u atmosferu omogućava im da koriste veće asteroide bez ugrožavanje površine. A to je bila moja ideja! Sam sam im rekao da to urade, ostavio sam anonimni predlog u VI kod Grega, kada sam prčkao po njihovom kom-sistemu, i oni su je jedva dočekali. Sada će to stalno da rade. Biće po jedan ili dva u svakoj sezoni, zato što veoma brzo obogaćuju atmosferu. Pogledaj kako zvezde trepere. Na Zemlji su treperile po celu noć. E, dečko... I ovde će, jednog dana. I vazduh koji možeš da udišeš kao ptica na nebu. Možda će nam to pomoći da izmenimo poredak stvari na ovom svetu. Sa ovakvim stvarima, nikad se ne zna."
<BR>&nbsp;&nbsp;&nbsp;&nbsp;&nbsp;Nirgal sklopi oči i vide crvene svetlace koje je ledeni meteor ostavio na pozadini njegovih kapaka. Meteori nalik na beli vatromet, rupe prokopane sve do plašta, vulkani... Okrenu se i ugleda Kojota kako skače preko ravnice, mali i mršav, sa šlemom koji je na njemu izgledao neobično veliki, kao da je mutant ili šaman sa glavom svete životinje, u vilenjačkom plesu na pesku. To je bio pravi Kojot. Njegov otac!
<BR>
<BR>&nbsp;&nbsp;&nbsp;&nbsp;&nbsp;Potom su napravili krug oko sveta, visoko na južnoj polulopti. Polarna kapa se dizala iznad obzorja i rasla, i na kraju su se našli pod ledenom terasom, koja više nije izgledala tako visoka kao na početku putovanja. Obišli su led na putu kući, ušli u hangar, izišli iz malog rovera koji je Nirgalu postao tako blizak u prethodne dve nedelje, i ukočeno se uputili kroz komore i dugački tunel prema kupoli. Onda se odjednom nađoše okruženi poznatim licima, usred zagrljaja, poljubaca i pitanja. Nirgal se stidljivo povlačio pred njihovom pažnjom, ali nije bilo potrebe, jer je Kojot pričao i umesto njega, a njemu je preostalo da se smeje i da poriče odgovornost za ono što su učinili. Gledajući preko svojih bližnjih, video je kako je njegov svet, zapravo, mali; kupola je bila široka manje od 5 kilometara i visoka 250 metara iznad jezera. Mali svet.
<BR>&nbsp;&nbsp;&nbsp;&nbsp;&nbsp;Posle dočeka, izišao je u svetlost ranog jutra, osećajući radosni ujed vazduha, zagledajući zgrade i stabla bambusa u selu, ugneždenom među brežuljcima i drvećem. Sve je izgledalo tako neobično i malo. Onda je zašao među dine i pošao prema Hirokinom stanu u društvu galebova koji su mu kružili iznad glave, često zastajući da osmotri ovo ili ono. Udisao je hladni miris soli i algi obale; moćna bliskost ovog mirisa prizvala je milion sećanja odjednom, i znao je da je kod kuće.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
