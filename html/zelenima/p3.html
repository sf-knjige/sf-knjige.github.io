<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Otprilike godinu dana kasnije, Nirgal i ostala deca pronašli su način kako da prebrode dane kada ih je podučavao Saks. Počeo bi da pokazuje na tabli i da govori glasom nalik na posebno bezličnu VI, a oni bi prevrtali očima iza njegovih leđa i pravili grimase dok je on mleo o parcijalnim pritiscima ili infracrvenim zracima. Onda bi neko od njih ulučio priliku da otpočne igru. Bio je bespomoćan kada bi počela. Rekao bi nešto kao: "U nedrhtećoj termogenezi telo proizvodi toplotu pomoću lažnih ciklusa", a onda bi neko podigao ruku i upitao: "Ali zašto, Sakse?" i svi bi zurili u svoje ploče, ne usuđujući se da gledaju jedno drugo, a Saks bi se namrštio kao da se to nikada ranije nije dogodilo, i rekao: "Pa, tako se proizvodi toplota uz manji utrošak energije nego što je to slučaj kod drhtanja. Sabijaju se proteini mišića, ali umesto da se vezuju, samo klize jedan preko drugog, i to proizvodi toplotu."
<BR>&nbsp;&nbsp;&nbsp;&nbsp;&nbsp;Onda će Džeki, tako iskreno da je zamalo prevarila ceo razred: "Ali kako?"
<BR>&nbsp;&nbsp;&nbsp;&nbsp;&nbsp;Zatreptao je još brže: "Pa, to je stvar fizike." Živo je crtao na tabli: "Kada se dve putanje atoma stope u jednu, nastanjenu elektronima oba atoma, nastaju kovalentne veze. Raskidanje veze oslobađa trideset do četrdeset kilokalorija akumulisane energije."
<BR>&nbsp;&nbsp;&nbsp;&nbsp;&nbsp;Nekolicina njih upitaše u horu: "Ali zašto?"
<BR>&nbsp;&nbsp;&nbsp;&nbsp;&nbsp;Ovo ga odvede u subatomsku fiziku, gde je lanac 'zašto' i 'zato' mogao da se oduži i po pola sata, a da on ne izgovori nijednu jedinu razumljivu rečenicu. Najzad su osetili da se približava vrhunac igre. "Ali zašto?"
<BR>&nbsp;&nbsp;&nbsp;&nbsp;&nbsp;"Pa", ukrstio je očima, trudeći se da ih povede još korak dalje, "atomi teže da postignu uravnotežen broj elektrona, pa zato dele elektrone kada je to potrebno."
<BR>&nbsp;&nbsp;&nbsp;&nbsp;&nbsp;"Ali zašto?"
<BR>&nbsp;&nbsp;&nbsp;&nbsp;&nbsp;Činilo se da su ga konačno upecali. "Zato što se tako vezuju atomi. Jedan od načina."
<BR>&nbsp;&nbsp;&nbsp;&nbsp;&nbsp;"Ali ZAŠTO?"
<BR>&nbsp;&nbsp;&nbsp;&nbsp;&nbsp;Sleganje ramenima. "Takva je priroda atomske sile. Tako su bile uređene stvari..."
<BR>&nbsp;&nbsp;&nbsp;&nbsp;&nbsp;I svi bi povikali kao jedan: "...u Velikom Prasku."
<BR>&nbsp;&nbsp;&nbsp;&nbsp;&nbsp;Zatim bi pobednički zaurlali, a Saksovo čelo bi se zgužvalo kada bi shvatio da su mu to opet učinili. Uzdahnuo bi, i vratio bi se tamo gde je bio kada je igra započela. I nikad se ne bi setio o čemu je reč, ako je početno 'zašto' bilo dovoljno uverljivo. A i kada bi primetio, kao da je bio nemoćan da se zaustavi. Jedina odbrana mu je bila da kaže, uz lako mrštenje, Šta zašto?" To je za kratko usporavalo igru; ali bi se onda Džeki i Nirgal dosetili šta u pitanju najviše zaslužuje 'zašto', i dokle god su uspevali u tome, Saks kao da je osećao da mu je dužnost da nastavi sa odgovorima, sve dalje i dalje u lancu 'zato' do Velikog Praska, ili, povremeno, promrmljanog: "Ne znamo."
<BR>&nbsp;&nbsp;&nbsp;&nbsp;&nbsp;"Ne znamo!" uzviknuo bi razred u lažnoj prepasti. "Kako to?"
<BR>&nbsp;&nbsp;&nbsp;&nbsp;&nbsp;"Nije objašnjeno", rekao bi on, mršteći se. "Još ne."
<BR>&nbsp;&nbsp;&nbsp;&nbsp;&nbsp;Tako su prolazila dobra jutra sa Saksom; i činilo se da se i on i deca slažu da su bolja nego loša jutra, kada bi neometano drobio i bunio se: "Ovo je veoma važno pitanje", pošto bi se okrenuo od table i video da su svi položili glave na stolove i hrču.
<BR>
<BR>&nbsp;&nbsp;&nbsp;&nbsp;&nbsp;Jednog jutra, pošto je razmišljao o Saksovom mrštenju, Nirgal se zadržao u učionici sve dok nije ostao nasamo sa Saksom, a onda je rekao: "Zašto ne voliš kad ne znaš da odgovoriš zašto?"
<BR>&nbsp;&nbsp;&nbsp;&nbsp;&nbsp;Mrštenje se ponovo pojavi. Posle dugog ćutanja, Saks reče: "Pokušavam da shvatim. Posvećujem pažnju stvarima, znaš, koliko god mogu. Usredsređujem se na posebnost svakog trenutka. I nastojim da shvatim zašto se nešto dešava onako kako se dešava. Radoznao sam. I mislim da se sve dešava sa razlogom. Sve. Zato bi trebalo da budemo u stanju da iščačkamo te razloge. Kada ne možemo... pa, mrzim to. Izluđuje me. Ponekad to zovem", on stidljivo pogleda Nirgala, i ovaj vide da to nikada nikome nije rekao, "Veliko Neobjašnjivo."
<BR>&nbsp;&nbsp;&nbsp;&nbsp;&nbsp;To je ovaj beli svet, Nirgalu odjednom sinu u glavi. Beli svet unutar zelenog, nasuprot Hirokinom zelenom svetu unutar belog. I osećanja prema jednom i drugom bila su suprotna. Kada bi se Hiroko suočila se nečim nepoznatim, posmatrajući to sa zelene strane, dopadalo joj se i radovalo je - bila je to viriditas, sveta sila. Kada bi se Saks našao pred nečim takvim, gledajući sa bele strane, za njega bi to bilo Veliko Neobjašnjivo, opasno i odbojno. Zanimala ga je istina, dok je Hiroko zanimala pojava. Ili je bilo obratno - te reči bile su varljive. Bolje je reći da ona voli zeleni svet, a Saks beli.
<BR>&nbsp;&nbsp;&nbsp;&nbsp;&nbsp;"Boga mi, tačno!" reče Mišel kada mu je Nirgal pomenuo svoje zapažanje. "Vrlo dobro, Nirgale. Tvoja moć zapažanja zalazi duboko. U terminologiji arhetipova zeleno i belo mogli bismo da nazovemo Mistično i Naučno. Oba pojma veoma su moćna, kao što vidiš. Ali ono što nam je potrebno, ako mene pitaš, jeste kombinacija ovo dvoje, koju nazivamo Alhemija."
<BR>&nbsp;&nbsp;&nbsp;&nbsp;&nbsp;Zeleno i belo.
<BR>
<BR>&nbsp;&nbsp;&nbsp;&nbsp;&nbsp;Po podne su deca mogla da rade šta im je volja, i ponekad su ostajala sa učiteljem za taj dan, ali bi češće otrčala na obalu, ili bi se igrala u selu, koje je ležalo ugneždeno među niskim brežuljcima, na pola puta od jezera do ulaza u tunel. Peli su se zavojitim stepeništima kuća u velikim stablima bambusa i igrali se žmurke među starim i novoizgrađenim višespratnim sobama i visećim mostovima koji su ih spajali. Spavaonice od bambusa činile su luk koji je opasivao ostatak sela; svaki od ovih velikih izdanaka imao je pet do sedam segmenata, dakle toliko soba, koje su se smanjivale prema vrhu. Svako dete imalo je sobu na najvišem segmentu stabla - okomiti valjak sa prozorima, prečnika četiri ili pet koraka, poput kula u zamkovima iz priča. Ispod njih, u središnjim segmentima, bile su sobe odraslih, uglavnom samaca, ali i parova, a najniži segmenti bili su dnevne sobe. Sa prozora svojih visokih soba gledali su na krovove seoskih kuća, zbijene u krugu brda, bambusa i staklenih bašti kao dagnje u plićacima jezera.
<BR>&nbsp;&nbsp;&nbsp;&nbsp;&nbsp;Na obali su tražili školjke ili igrali 'između dve vatre' ili izbacivali strele preko dina u blokove stiropora. Igre su obično birali Džeki i Harmakis, i predvodili ekipe, ako ih je bilo. Nirgal i mlađa deca išli su za njima, kružeći kroz svoja složena prijateljstva i hijerarhije, koja su se beskrajno brusila u svakodnevnoj igri. Kao što je mali Franc grubo objasnio Nađi: "Harmakis tuče Nirgala, Nirgal tuče mene, ja tučem devojčice." Nirgal je često bio sit ove igre, u kojoj je Harmakis uvek pobeđivao, pa bi otišao da trči oko jezera, polako i uporno, u ritmu koji kao da je obuhvatao sve na svetu. Kada bi uhvatio taj ritam, kružio je oko jezera sve dok se ne bi smračilo. Bilo je to uživanje, čista radost, samo trčati i trčati i trčati i trčati...
<BR>&nbsp;&nbsp;&nbsp;&nbsp;&nbsp;Pod kupolom je uvek bilo hladno, ali se svetlost redovno menjala. Leti je kupola neprestano zračila plavičastobelom svetlošću, i iz otvora staklenika spuštale su se olovke osvetljenog vazduha. Zimi je bilo mračno, i kupola se presijavala od odsjaja svetiljki odozdo, kao unutrašnjost školjke. U proleće i jesen, svetlost bi po podne oslabila prvo u sivu pa u sablasno mrku, i boje su se nazirale samo kao prelivi sive, bambusovo lišće i iglice borova, potezi tušem naspram blede beline kupole. U to doba dana staklene bašte bile su kao veliki vilinski fenjeri na brežuljcima, i deca bi odlutala prema kućama, svako svojom putanjom poput galebova, pravo u banju. U toj dugačkoj zgradi pored kuhinje bi se svukli i utrčali u zaparenu buku velikog glavnog kupatila, klizajući se na podnim pločicama, osećajući kako im toplota ponovo navire u ruke i noge i lica dok su se živo prskali oko potopljenih staraca sa licima kornjača i naboranim, maljavim telima.
<BR>&nbsp;&nbsp;&nbsp;&nbsp;&nbsp;Po isteku tog vrućeg i mokrog sata obukli bi se i okupili u kuhinji, vlažni i zajapurenih lica, stojeći u redu za hranu, sedeći za dugačkim stolovima raštrkani među odraslima. Kolonija je imala sto dvadeset četiri stalna žitelja, ali je obično bilo prisutno oko dve stotine ljudi. Kada bi svi posedali, uzeli bi bokale sa vodom i napunili jedni drugima čaše, a onda bi s apetitom navalili na vruću hranu, mlade krompiriće, tortilje, rezance, tabuli, hleb, stotinu vrsta povrća, povremeno ribu ili piletinu. Posle obroka, odrasli bi razgovarali o letini ili o Rikoveru, starom integralnom reaktoru koji je svima bio prirastao za srce, ili o Zemlji - a deca bi se umila i sledeći sat bi slušala muziku, a potom igrala igre, započinjući spori proces uspavljivanja.
<BR>
<BR>&nbsp;&nbsp;&nbsp;&nbsp;&nbsp;Jednog dana, baš pred večeru, stigla im je grupa od dvadeset dvoje ljudi sa druge strane polarne kape. Njihova mala kupola ostala je bez ekosistema, zbog nečega što je Hiroko nazvala progresivnom neravnotežom sistema, i potrošili su rezerve hrane. Tražili su novo utočište.
<BR>&nbsp;&nbsp;&nbsp;&nbsp;&nbsp;Hiroko ih je smestila u tri tek dozrela stabla-kuće. Popeli su se zavojitim stepenicama oko debelih okruglih izdanaka, čudeći se valjkastim segmentima sa usečenim vratima i prozorima. Hiroko im je dala zadatak da dovrše gradnju novih soba i da sagrade novu staklenu baštu na kraju sela. Svi su bili svesni sa Zigot ne proizvodi onoliko hrane koliko im je sada bilo potrebno. Deca su se trudila da smanje obroke, oponašajući odrasle. "Mesto je trebalo da se zove Gamet", reče Kojot Hiroko kada je ponovo naišao, promuklo se cerekajući.
<BR>&nbsp;&nbsp;&nbsp;&nbsp;&nbsp;Prenebregla ga je. Međutim, izgleda da je briga izazvala Hirokino povučenije ponašanje. Provodila je cele dane radeći u staklenim baštama, i retko je podučavala decu, a kada jeste, samo su je pratili okolo i radili za nju, berući ili prevrćući kompost ili pleveći korov. "Puca njoj prsluk za nas", reče Harmakis ogorčeno jednog popodneva, dok su šetali obalom. Svoj gnev usmerio je na Nirgala. "Uostalom, ona nije naša prava majka." Poveo ih je sve u laboratorije pored staklene bašte na brdu u kome je bio tunel, usput ih kinjeći kako je samo on mogao.
<BR>&nbsp;&nbsp;&nbsp;&nbsp;&nbsp;Unutra im je pokazao niz debelih magnezijumskih tankova, nalik na frižidere. "To su naše majke. U njima smo uzgajeni. Rekao mi je Kasei, a ja sam onda pitao Hiroko. Istina je. Mi smo ektogeni. Nismo rođeni, već pretočeni." Pobednički je osmotrio svoju prestrašenu, opčinjenu malu družinu; onda snažno udari Nirgala pesnicom u grudi i odbaci ga čak do drugog kraja laboratorije, opsova i ode. "Mi nemamo roditelje."
<BR>
<BR>&nbsp;&nbsp;&nbsp;&nbsp;&nbsp;Pridošlice su sada bile teret za zajednicu, ali je njihov dolazak izazvao veliku živost, i mnogi su probdeli veći deo te prve noći njihovog boravka, razgovarajući, raspitujući se o drugim utočištima. U oblasti južne polarne kape postojala je čitava mreža skrovišta; Nirgal je u svojoj beležnici imao mapu, gde su bila obeležena sa trideset četiri crvene tačke, koliko ih je bilo. Nađa i Hiroko pretpostavljale su da ih ima više, dalje na severu, u mrežama ili izolovanih. Ali kako nisu smeli da upotrebljavaju radio, nisu bili sigurni da je tako. Stoga su novosti bile na visokoj ceni - bile su obično najdragocenija stvar koju su posetioci donosili, čak i kada su dolazili natovareni poklonima, kako je obično i bilo: poklanjali su sve što se njihovim domaćinima činilo korisno.
<BR>&nbsp;&nbsp;&nbsp;&nbsp;&nbsp;Tokom ovih poseta, Nirgal je žudno slušao duge i žive noćne razgovore, sedeći na podu ili šetajući okolo ili dosipajući odraslima čaj. Oštro je osećao da ne razume pravila po kojima je sazdan svet; ljudski postupci bili su mu neobjašnjivi. Naravno, razumeo je osnovne činjenice - da postoje dve strane, u dugogodišnjoj borbi za kontrolu nad Marsom - da je Zigot bio vođa pravedne strane - i da će areofanija na kraju pobediti. Bio je sjajan osećaj biti učesnik u toj borbi, biti važan činilac u priči, i često nije mogao da zaspi kada bi se konačno odvukao u krevet, jer su mu se misli do zore poigravale sa vizijama onoga što će sam pridoneti velikoj drami, i zadiviti Džeki i sve u Zigotu.
<BR>&nbsp;&nbsp;&nbsp;&nbsp;&nbsp;Ponekad, u želji da sazna više, umeo je i da prisluškuje. Ležao bi na kauču u uglu i zurio u beležnicu, žvrljajući ili se pretvarajući da čita. Ostali prisutni u prostoriji često su bili nesvesni da ih on sluša, pa su ponekad pričali i o deci u Zigotu - najčešće baš kad bi on uhodio iz hodnika.
<BR>&nbsp;&nbsp;&nbsp;&nbsp;&nbsp;"Jesi li primetio da su uglavnom levoruki?"
<BR>&nbsp;&nbsp;&nbsp;&nbsp;&nbsp;"Kladim se da im je Hiroko prepravljala gene."
<BR>&nbsp;&nbsp;&nbsp;&nbsp;&nbsp;"Ona tvrdi da nije."
<BR>&nbsp;&nbsp;&nbsp;&nbsp;&nbsp;"Već su visoki gotovo kao ja."
<BR>&nbsp;&nbsp;&nbsp;&nbsp;&nbsp;"To je zbog gravitacije. Mislim, pogledaj Pitera i ostale nizeije. Rođeni su na prirodan način, i većinom su visoki. Ali to što su levoruki mora da je genetskog porekla."
<BR>&nbsp;&nbsp;&nbsp;&nbsp;&nbsp;"Jednom mi je rekla da postoji jednostavno transgenetsko presađivanje posle koga se uvećava korpus kalosum. Možda je petljala s tim i dobila levorukost kao sporedni učinak."
<BR>&nbsp;&nbsp;&nbsp;&nbsp;&nbsp;"Mislio sam da levorukost nastaje usled oštećenja mozga."
<BR>&nbsp;&nbsp;&nbsp;&nbsp;&nbsp;"Ne zna se. Mislim da to zbunjuje čak i Hiroko."
<BR>&nbsp;&nbsp;&nbsp;&nbsp;&nbsp;"Ne mogu da verujem da bi se igrala sa horomozomima za razvoj mozga."
<BR>&nbsp;&nbsp;&nbsp;&nbsp;&nbsp;"Ektogeni, seti se - lakši pristup."
<BR>&nbsp;&nbsp;&nbsp;&nbsp;&nbsp;"Čujem da imaju retku koštanu masu."
<BR>&nbsp;&nbsp;&nbsp;&nbsp;&nbsp;"Tako je. Na Zemlji bi imali problema. Uzimaju dodatne materije zbog toga."
<BR>&nbsp;&nbsp;&nbsp;&nbsp;&nbsp;"Ponovo gravitacija. To je problem sviju nas, u stvari."
<BR>&nbsp;&nbsp;&nbsp;&nbsp;&nbsp;"Pričaj mi o tome. Slomio sam podlakticu zamahujući teniskim reketom."
<BR>&nbsp;&nbsp;&nbsp;&nbsp;&nbsp;"Džinovski levoruki ljudi-ptice, eto šta raste ovde među nama. Uvrnuto, ako mene pitate. Kad ih vidiš kako trče preko dina, očekuješ da će svakog časa poleteti."
<BR>&nbsp;&nbsp;&nbsp;&nbsp;&nbsp;Nirgal je i te noći imao nesanicu. Ektogeni, transgenetski... osećao se neobično. Belo i zeleno u dvostrukoj spirali... Satima se prevrtao u postelji, pitajući se šta znači taj nemir u njemu, i kako bi trebalo da se oseća.
<BR>&nbsp;&nbsp;&nbsp;&nbsp;&nbsp;Umor ga je konačno primorao da zaspi. Sanjao je. Svi njegovi snovi pre te noći bili su o Zigotu, ali je sada sanjao da leti iznad predela Marsa. Zemlju su presecali ogromni crveni kanjoni, a vulkani su se dizali čak do njegove nepojamne visine. Ali nešto ga je progonilo, nešto mnogo krupnije i brže od njega, sa krilima koja su bučno lepetala kada se biće obrušilo iz pravca sunca, pružajući ogromne kandže da ga dograbi. On ispruži ruke i iz vrhova prstiju mu izbiše munje, nateravši stvorenje da zaokrene u stranu. Upravo se pripremalo za novi napad kada se sa trzajem probudio; u prstima je osećao pulsiranje, a srce mu je tuklo kao mašina za talase, tup, tup, tup.
<BR>
<BR>&nbsp;&nbsp;&nbsp;&nbsp;&nbsp;A sledećeg popodneva mašina za talase suviše je dobro talasala, kako je to opisala Džeki. Igrali su se na obali, i mislili su da su izvan dometa velikih talasa, kada je jedan posebno veliki talas jurnuo preko ledenog filigrana, oborio Nirgala na kolena i povukao ga za sobom neodoljivom silinom. Batrgao se, presečenog daha u zapanjujuće hladnoj vodi, ali nije mogao da se otrgne i struja ga je povukla nadole, a onda ga je silovito zakotrljao nalet novog talasa.
<BR>&nbsp;&nbsp;&nbsp;&nbsp;&nbsp;Džeki ga zgrabi za mišicu i za kosu i odvuče ga na suvo. Harmakis im je pomagao da ustanu, vičući: "Jeste li dobro? Jeste li dobro?" Postojalo je pravilo u slučaju da se pokvase, da što brže otrče do sela, pa se Nirgal i Džeki nekako uspraviše i potrčaše preko dina i stazom prema selu, a ostala deca su trčala daleko iza njih. Vetar se usecao do kostiju. Otrčali su pravo u banju, grunuli na vrata i drhtavim rukama skinuli sa sebe ukrućenu odeću, uz pomoć Nađe, Saksa, Mišela i Rije, koje su zatekli na kupanju.
<BR>&nbsp;&nbsp;&nbsp;&nbsp;&nbsp;Kada su počeli da ih guraju prema plićaku velikog zajedničkog bazena, Nirgal se seti svog sna. "Čekajte, čekajte", reče.
<BR>&nbsp;&nbsp;&nbsp;&nbsp;&nbsp;Oni zastadoše, zbunjeni. On sklopi oči i zadrža dah. Stezao je Džekinu hladnu mišicu. Video je sebe ponovo u onom snu, osetio kako plovi kroz vazduh. Toplota iz vrhova prstiju. Beli svet u zelenome.
<BR>&nbsp;&nbsp;&nbsp;&nbsp;&nbsp;Potražio je mesto u sredini koje je uvek bilo toplo, čak i sada kada mu je bilo toliko hladno. Biće tu dokle god bude živ. Pronašao ga je, i sa svakim izdahom gurao ga je prema površini. Bilo je teško, ali je osećao da dejstvuje, da mu se toplota razliva rebrima kao vatra, niz mišice, niz noge, u šake i stopala. Levom rukom držao se za Džeki, te osmotri njeno nago telo sa belom naježenom kožom i usredsredi se na to da usmeri toplotu prema njoj. Pomalo je drhtao, ali ne više zbog hladnoće.
<BR>&nbsp;&nbsp;&nbsp;&nbsp;&nbsp;"Vruć si", uzviknu Džeki.
<BR>&nbsp;&nbsp;&nbsp;&nbsp;&nbsp;"Dođi da osetiš", reče joj on, i ona se na nekoliko trenutaka nagnu prema njemu. Onda se uz usplahiren pogled otrgnu, i zakorači u kupatilo. Nirgal je ostao na ivici sve dok nije prestao da drhti.
<BR>&nbsp;&nbsp;&nbsp;&nbsp;&nbsp;"Auh", reče Nađa. "To je neka vrsta metaboličkog sagorevanja. Čula sam za to, ali nikada nisam videla."
<BR>&nbsp;&nbsp;&nbsp;&nbsp;&nbsp;"Da li znaš kako to postižeš?" upita ga Saks. On, Nađa, Mišel i Rija zurili su u Nirgala neobičnim pogledom, koji mu je bilo mrsko da sretne.
<BR>&nbsp;&nbsp;&nbsp;&nbsp;&nbsp;Nirgal odmahnu glavom. Sede na betonsku ivicu kupatila, odjednom iscrpljen. Potopio je noge u vodu, koja je bila kao tečni plamen. Riba u vodi, skok iz vode, u vazduh, vatra iznutra, belo u zelenom, alhemija, visoki uzlet, let sa orlovima... munje iz prstiju!
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
