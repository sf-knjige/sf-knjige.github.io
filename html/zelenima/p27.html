<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Nirgal je proučavao mape i snimke oblasti. "Imam ideju", reče Kojotu. Te noći se odvezoše do kratera Nikolson, četiri stotine kilometara na zapad. Kabl je morao da padne preko ovog velikog kratera, bar pri prvom prolasku, i Nirgal je smatrao da bi blizu ivice moglo da bude mesta da se pređe ili provuče ispod njega.
<BR>&nbsp;&nbsp;&nbsp;&nbsp;&nbsp;I stvarno, kada su se uspeli uz nisko brdo zaravnjenog vrha, severnu kecelju kratera, dođoše do erodirane ivice i ugledaše čudan prizor crne niti koja je prolazila iznad sredine kratera četrdesetak kilometara od njih, nalik na artefakt neke davno zaboravljene rase divova. "Kao..." poče Kojot.
<BR>&nbsp;&nbsp;&nbsp;&nbsp;&nbsp;"Vlas kose Velikog Čoveka", dovrši Spenser.
<BR>&nbsp;&nbsp;&nbsp;&nbsp;&nbsp;"Ili crni zubni konac", reče Art.
<BR>&nbsp;&nbsp;&nbsp;&nbsp;&nbsp;Unutrašnji zid kratera bio je mnogo strmiji od spoljnje kecelje, ali je na rubu bilo nekoliko mogućih prelaza, pa su se bez problema spustili dobro utabanom padinom nekog drevnog klizišta i pošli niz dno kratera, prateći krivinu zapadnog unutrašnjeg zida. Približavajući se kablu, videše da izlazi iz udubljenja koje je načinio na rubu i postepeno se spušta do dna kratera kao noseći kabl utonulog mosta.
<BR>&nbsp;&nbsp;&nbsp;&nbsp;&nbsp;Polako su se provezli ispod njega. Tamo gde se odvajao od ivice, bio je gotovo sedamdeset metara iznad dna kratera, i trebalo mu je kilometar da se spusti na dno. Uperili su kamere vozila uvis i radoznalo posmatrali prizor na ekranu; no, crni cilindar bio je nerazgovetan naspram zvezda, i mogli su samo da nagađaju šta je vatra pada učinila ugljeniku.
<BR>&nbsp;&nbsp;&nbsp;&nbsp;&nbsp;"Ovo je bilo pametno", primeti Kojot dok su se vozili uz ravnu padinu eolskih naslaga, pa preko druge ivice napolje iz kratera. "Sad ostaje da se nadamo da postoji prelaz i kod drugog namotaja."
<BR>&nbsp;&nbsp;&nbsp;&nbsp;&nbsp;Sa južnog obronka Nikolsona videlo se daleko na jug, i na sredini puta do obzorja ležala je crna linija drugog namotaja kabla. Ovaj deo udario je mnogo jače nego prvi, i oko njega su se pružala dva poteza izbačenog materijala. Činilo se da kabl tek neznatno viri iz jarka koji je prokopao u ravnici.
<BR>&nbsp;&nbsp;&nbsp;&nbsp;&nbsp;Kada su mu prišli bliže, krivudajući između izbačenih stena, videše da je kabl razbijena masa crnih krhotina, gomila ugljenika visoka pet metara, strmih ivica, tako da se činilo nemoguće prevesti se vozilom preko nje.
<BR>&nbsp;&nbsp;&nbsp;&nbsp;&nbsp;Istočno odatle, međutim, opaziše da se humka krša spušta u tlo, i kada su se odvezli duž kabla da to ispitaju, otkriše da je udar nekog meteora posle pada kabla pogodio mesto pada i sabio kabl i izbačeni materijal sa obe strane u plitak krater, sav prošaran crnim krhotinama, a tu i tamo i komadima spiralne dijamantske matrice unutar kabla. Krater je bio nepravilnog oblika, bez jasno definisanog ruba koji bi im preprečio put; činilo se da će moći da pronađu put na drugu stranu.
<BR>&nbsp;&nbsp;&nbsp;&nbsp;&nbsp;"Neverovatno", reče Kojot.
<BR>&nbsp;&nbsp;&nbsp;&nbsp;&nbsp;Saks živo odmahnu glavom. "Dei... Dei..."
<BR>&nbsp;&nbsp;&nbsp;&nbsp;&nbsp;"Fobos", reče Nirgal, i Saks klimnu glavom.
<BR>&nbsp;&nbsp;&nbsp;&nbsp;&nbsp;"Misliš da je to?" uzviknu Spenser.
<BR>&nbsp;&nbsp;&nbsp;&nbsp;&nbsp;Saks slegnu ramenima, ali Spenser i Kojot počeše sa zanimanjem da razmatraju tu mogućnost. Krater je bio naizgled ovalnog oblika, takozvani 'kada' krater, i išao je u prilog ideji o udaru pod oštrim uglom. I dok je slučajni pad meteora tačno na kabl posle samo četrdeset godina od njegovog pada predstavljao malo verovatnu podudarnost, delovi Fobosa pali su baš u zoni polutara, pa je udar jedne od krhotina na mestu pada kabla bio mnogo izglednija mogućnost. "Veoma korisna, takođe", primeti Kojot pošto ih je prevezao na drugu stranu kratera i poterao vozilo na jug iz oblasti izbačenog materijala.
<BR>&nbsp;&nbsp;&nbsp;&nbsp;&nbsp;Zaustavili su se pored jedne od poslednjih velikih stena, obukli odela i izišli da pogledaju okolinu.
<BR>&nbsp;&nbsp;&nbsp;&nbsp;&nbsp;Svuda oko njih ležali su odlomljeni komadi stene, pa se nije moglo odmah odrediti šta su krhotine meteora, a šta materijal izbačen prilikom pada meteora. Ali Spenser je bio odličan poznavalac stena i prikupio je nekoliko uzoraka za koje je rekao da su egzotični primerci ugljeničnog hondrita - dakle, sasvim verovatno delovi udarnog tela. Za davanje konačnog suda bila je potrebna hemijska analiza, ali ih je po povratku u vozilo osmotrio pod uvećanjem i izjavio da je siguran da je reč o delovima Fobosa. "Arkadije mi je pokazao baš ovakav komad, kada se prvi put spustio odande." Dodavali su jedan drugom crni kamen nagorelog izgleda. "Preobrazio se od udara", reče Spenser, proučavajući kamen kada je ponovo došao do njega. "Pretpostavljam da ga treba zvati fobozitom."
<BR>&nbsp;&nbsp;&nbsp;&nbsp;&nbsp;"I neće biti najređa vrsta stene na Marsu", reče Kojot.
<BR>
<BR>&nbsp;&nbsp;&nbsp;&nbsp;&nbsp;Jugoistočno od kratera Nikolson, dva velika uporedna kanjona Meduze Fose zalazila su preko tri stotine kilometara u
<BR>&nbsp;&nbsp;&nbsp;&nbsp;&nbsp;visije juga. Kojot je odlučio da vozi uz Istočnu Meduzu, veći od dva kratera. "Kad god mogu, idem kroz kanjone i gledam ima li ispusta ili pećina. Tako sam pronašao većinu svojih skrovišta."
<BR>&nbsp;&nbsp;&nbsp;&nbsp;&nbsp;"A kad naiđeš na pukotinu koja preseca kanjon?" upita Nirgal.
<BR>&nbsp;&nbsp;&nbsp;&nbsp;&nbsp;"Vratim se. E, da znate koliko sam se puta vraćao..."
<BR>&nbsp;&nbsp;&nbsp;&nbsp;&nbsp;Ostatak te noći vozili su se uz kanjon, čije je dno bilo uglavnom ravno. Kada su sledeće noći pošli dalje na jug, dno kanjona počelo je da se diže, u stepenicama koje je uvek bilo moguće savladati. Onda se uspeše na novi i viši nivo kanjona, i Nirgal, koji je vozio, zakoči. "Tamo su neke zgrade!"
<BR>&nbsp;&nbsp;&nbsp;&nbsp;&nbsp;Svi se okupiše ispored vetrobrana. Na horizontu, pod istočnim zidom kanjona, nemo je stajala grupa belih građevina od kamena.
<BR>&nbsp;&nbsp;&nbsp;&nbsp;&nbsp;Pošto su ih pola sata proučavali raznim optičkim spravama vozila, Kojot slegnu ramenima. "Nema tragova toplote ili elektriciteta. Reklo bi se da nema nikog kod kuće. Hajde da pogledamo."
<BR>&nbsp;&nbsp;&nbsp;&nbsp;&nbsp;Povezli su se prema zgradama i zastali pored masivnog komada litice koji se otkotrljao daleko po dnu. Sa ove razdaljine videlo se da zgrade stoje slobodno, bez okrilja šatora; činilo se da su isklesane od blokova belog kamena, sličnog caliche blanco-u u pustarama severno od Olimpusa. Između ovih zgrada, na belim trgovima oivičenim belim drvećem nepomično su stajale male bele prilike. Sve je to bilo od kamena.
<BR>&nbsp;&nbsp;&nbsp;&nbsp;&nbsp;"Kipovi", reče Spenser. "Grad od kamena!"
<BR>&nbsp;&nbsp;&nbsp;&nbsp;&nbsp;"Med", zaškripa Saks, i ljutito udari po komandnoj tabli, četiri oštra udarca od kojih svi poskočiše. "Meh-du-za!"
<BR>&nbsp;&nbsp;&nbsp;&nbsp;&nbsp;Spenser, Art i Kojot se nasmejaše. Počeše da ga pljeskaju po ramenima kao da bi da ga sateraju u pod. Onda se svi ponovo obukoše i iziđoše da pogledaju izbliza.
<BR>&nbsp;&nbsp;&nbsp;&nbsp;&nbsp;Beli zidovi zgrada avetinjski su sijali u svetlosti zvezda, nalik na džinovske figure od sapuna. Bilo ih je dvadesetak, kao i mnogo drveća, i par stotina ljudi - kao i nekoliko desetina lavova, pomešanih sa ljudima. Sve je to bilo izvajano do belog kamena, za koji je Spenser rekao da je alabaster. Centralni trg kao da je bio okamenjen usred vreve jutra; tu je bila zelena pijaca sa mnoštvom ljudskih likova, kao i skupina okupljena oko dva čoveka koji su igrali šah, figurama visokim do struka na velikoj tabli. Crne šahovske figure i crne polja ploče dramatično su se isticale u ovom okruženju - oniks, u svetu alabastera.
<BR>&nbsp;&nbsp;&nbsp;&nbsp;&nbsp;Druga skupina figura posmatrala je žonglera, čiji je pogled bio podignut prema nevidljivim kuglama. Ovu vežbu izbliza je pratilo nekoliko lavova, kao da čekaju da smaknu nešto iz vazduha ako se žongler previše približi. Sva lica kipova, ljudska i mačja, bila su zaobljena i gotovo bez crta, ali je ipak svako nekako posedovalo karakter.
<BR>&nbsp;&nbsp;&nbsp;&nbsp;&nbsp;"Pogledajte ovaj kružni raspored zgrada", reče Spenser preko interkoma. "To je arhitektura bogdanovista, ili nešto veoma slično."
<BR>&nbsp;&nbsp;&nbsp;&nbsp;&nbsp;"Nijedan bogdanovist nije mi pomenuo ovako nešto", reče Kojot. "Mislim da niko od njih nije ni bio u ovoj oblasti. Ili bar meni nije poznato. Ovo je prilično zabačen kraj." Pogledao je okolo, kezeći se iza vizira. "Neko je ovde potrošio dosta vremena!"
<BR>&nbsp;&nbsp;&nbsp;&nbsp;&nbsp;"Ljudi su spremni na čudne stvari", reče Spenser.
<BR>&nbsp;&nbsp;&nbsp;&nbsp;&nbsp;Nirgal je lutao duž ruba ustrojstva, ne slušajući razgovor preko interkoma, zagledajući nejasna lica, zavirujući u bele kamene dovratke i kroz bele kamene prozore, uzbuđen. Činilo mu se da je vajar načinio čitavo mesto da bi mu poslao poruku, da bi ga potresao svojom vizijom. Bio je to beli svet njegovog detinjstva, pomešan sa zelenim - ili, kao ovde, sa crvenim...
<BR>&nbsp;&nbsp;&nbsp;&nbsp;&nbsp;A bilo je nečega u miru mesta. Ne samo u nepomičnosti, već i u čudesnoj opuštenosti figura, tečnom spokoju njihovog držanja. Mars bi mogao da bude takav. Bez skrivanja, bez muka, sa decom koja se jure po trgu, lavovima koji se šetaju među ljudima kao mačke...
<BR>&nbsp;&nbsp;&nbsp;&nbsp;&nbsp;Posle produženog obilaska grada od alabastera, vratiše se do vozila i odvezoše. Petnaestak minita kasnije Nirgal ugleda još jedan kip, ovaj put samo beli reljef lica na zidu litice naspram grada. "Meduza lično", reče Spenser, zastavši u ispijanju večernje čašice. Gorgonin gušterski pogled bio je uperen prema gradu, a kamene zmije njene kose povijene unazad, gubeći se u litici, kao da ju je stena zgrabila za zmijsku grivu, sprečavajući je da se izvuče na površinu planete.
<BR>&nbsp;&nbsp;&nbsp;&nbsp;&nbsp;"Divno", reče Kojot. "Zapamtite ovo lice - ako to nije autoportret vajara, grdno sam se prevario." Vozio je dalje bez zaustavljanja, a Nirgal je radoznalo posmatrao ono lice. Činilo se da ima istočnjačke crte, mada je to moglo biti zato što mu je kosa bila zategnuta unazad. Pokuša da ga zapamti, osećajući da je reč o nekome koga već poznaje.
<BR>
<BR>&nbsp;&nbsp;&nbsp;&nbsp;&nbsp;Iz Meduzinog kanjona izišli su pre zore i stali da se sakriju za taj dan i ubeleže put za sledeću noć. Posle kanjona Barton, koji je ležao pred njima, Memnonia Fose presecale su zemljište stotinama kilometara na zapad, sprečavajući njihovo napredovanje na jug. Morali su da skrenu na zapad, prema kraterima Vilijems i Ejrikson, zatim ponovo na jug prema krateru Kolumbus, a dalje na jugu čekalo ih je krivudanje uskim prolazom Sirenum Fose. I tako dalje. Beskrajni ples oko krateta, pukotina, padina i jaruga. Južne visije bile su izuzetno neprohodne u poređenju sa dugačkim, glatkim predelima severa - Art je pomenuo ovu razliku, i Kojot mu nestrpljivo odvrati: "Takva je planeta, čoveče. Ima svih oblika zemljišta."
<BR>&nbsp;&nbsp;&nbsp;&nbsp;&nbsp;Svakog dana budili su se na signal podešen na jedan sat pre zalaska Sunca, i doručkovali u zamirućoj svetlosti dana, posmatrajući jarke boje krševitog predela pomešane sa senkama. Noći su provodili u vožnji, bez prilike da uključe automatskog pilota, napredujući kilometar po kilometar neprohodnim terenom. Nirgal i Art zajedno su provodili ponoćnu smenu, vodeći duge razgovore. A kada bi zvezde konačno izbledele, i čista ljubičasta boja zore obojila istočno nebo, potražili bi mesta gde će maskirno vozilo biti neprimetno - na ovoj geografskoj širini to je bila stvar trenutka, često je bilo dovoljno da zaustave vozilo - i natenane večerali, posmatrajući naglo rađanje svetlosti i velikih polja senki. Nekoliko sati kasnije, pošto bi napravili plan daljeg putovanja i povremenih skretanja sa maršrute, zamračili bi vetrobran i prespavali dan.
<BR>&nbsp;&nbsp;&nbsp;&nbsp;&nbsp;Na kraju jednog od dugih noćnih razgovora o detinjstvu, Nirgal reče: "Pretpostavljam da sam tek posle Sabišija postao svestan koliko je Zigot bio..."
<BR>&nbsp;&nbsp;&nbsp;&nbsp;&nbsp;"Neobičan?" javi se Kojot sa svog ležaja iza njih. "Jedinstven? Otkačen? Sličan Hiroko?"
<BR>&nbsp;&nbsp;&nbsp;&nbsp;&nbsp;Nirgala nije iznenadilo što je Kojot budan; starac je slabo spavao i često je komentarisao Nirgalovu i Artovu priču, na šta njih dvojica najčešće nisu obraćala pažnju, jer je uglavnom spavao. Ali sada Nirgal reče: "Zigot je Hirokino ogledalo, rekao bih. Ona je veoma zatvorena."
<BR>&nbsp;&nbsp;&nbsp;&nbsp;&nbsp;"Ha", reče Kojot. "Nije uvek bila takva."
<BR>&nbsp;&nbsp;&nbsp;&nbsp;&nbsp;"Kada je to bilo?" upade Art, okrenuvši se u stolici da uključi Kojota u razgovor.
<BR>&nbsp;&nbsp;&nbsp;&nbsp;&nbsp;"Oh, još pre nego što je sve počelo", reče Kojot. "U praistorijsko doba, tamo na Zemlji."
<BR>&nbsp;&nbsp;&nbsp;&nbsp;&nbsp;"U vreme kada ste se upoznali?"
<BR>&nbsp;&nbsp;&nbsp;&nbsp;&nbsp;Kojot potvrdno zagunđa.
<BR>&nbsp;&nbsp;&nbsp;&nbsp;&nbsp;Na ovom mestu se uvek zaustavljao, kada je razgovarao sa Nirgalom. Ali sada kada je i Art bio tu, samo njih trojica budni na čitavom svetu, u malom krugu osvetljenom sjajem IC ekrana, Kojotovo usko i iskrivljeno lice imalo je izraz koji nije bio uobičajena tvrdoglava ćutljivost, i Art se nagnu prema njemu i čvrstim glasom upita: "Pa, kako si uopšte dospeo na Mars?'
<BR>&nbsp;&nbsp;&nbsp;&nbsp;&nbsp;"Oh, Bože", reče Kojot i prevrnu se na bok, poduprevši rukom glavu. "Nije lako setiti se nečega što se zbilo pre toliko vremena. Podseća me na epsku pesmu koju sam nekada davno naučio, i sada moram ponovo da je recitujem."
<BR>&nbsp;&nbsp;&nbsp;&nbsp;&nbsp;Pogleda ih, pa zatvori oči, kao da se priseća početnih stihova. Njih dvojica zurila su u njega, čekajući.
<BR>&nbsp;&nbsp;&nbsp;&nbsp;&nbsp;"Sve je to bilo zbog Hiroko, naravno. Ona i ja bili smo prijatelji. Upoznali smo se rano, kao studenti na Kembridžu. Oboma nam je bilo hladno u Engleskoj, pa smo grejali jedno drugo. Bilo je to pre nego što je srela Juaoa, i mnogo pre nego što je postala velika boginja-majka ovog sveta. Tada smo još bili bliski u mnogo čemu. Bili smo autsajderi u Kembridžu, i bili smo dobri u tom poslu. Zato smo dve godine tamo živeli zajedno. Dosta slično onome što je Nirgal pričao o Sabišiju. I onome što je pričao o Džeki. Iako je Hiroko..."
<BR>&nbsp;&nbsp;&nbsp;&nbsp;&nbsp;Sklopio je oči, kao da pokušava da to dočara u glavi.
<BR>&nbsp;&nbsp;&nbsp;&nbsp;&nbsp;"Ostali ste zajedno?" upita Art.
<BR>&nbsp;&nbsp;&nbsp;&nbsp;&nbsp;"Ne. Vratila se u Japan, i bio sam neko vreme tamo s njom, ali sam morao da se vratim u Tobago kada mi je umro otac. Stvari su se promenile. Međutim, ostali smo u vezi, i sretali smo se na naučnim skupovima, i svađali se kad god bismo se sreli, ili se zaklinjali na večnu ljubav. Ili oboje. Nismo znali šta hoćemo. Ili kako da to postignemo, kada bismo priznali šta hoćemo. A onda je počeo odabir Prvih stotinu. Ali ja sam u to vreme bio u zatvoru u Trinidadu, zato što sam se pobunio protiv zakona o interesnim kolonijama. No, i da sam bio na slobodi, nikada ne bih bio izabran. Nisam bio siguran ni da li želim da idem. Ali se pokazalo da je Hiroko zapamtila naša obećanja, ili je smatrala da bih joj bio od koristi, ne znam tačno šta od to dvoje. Stupila je u vezu sa mnom i rekla mi je da će me, ako hoću, sakriti na farmi na Aresu, a posle i u koloniji na Marsu. Uvek je smelo razmišljala, to joj priznajem."
<BR>&nbsp;&nbsp;&nbsp;&nbsp;&nbsp;"Zar ti taj plan nije izgledao suludo?" upita Art, začuđenih očiju.
<BR>&nbsp;&nbsp;&nbsp;&nbsp;&nbsp;"Nego šta!" Kojot se nasmeja. "Ali svi dobri planovi izgledaju ludo, zar ne? Osim toga, u to vreme nisam znao šta ću sa sobom. Da nisam pristao, nikada više ne bih video Hiroko." On pogleda Nirgala i krivousto se nasmeši. "Zato sam odlučio da pokušam. Još sam bio u zatvoru, ali Hiroko je imala neke neobične prijatelje u Japanu, i jedne noći sam se našao u pratnji trojice maskiranih ljudi koji su me izveli napolje pored uspavanih stražara. Odleteli smo helikopterom do prekookeanskog tankera, na kome sam otplovio do Japana. Japanci su gradili svemirsku stanicu koji su Amerikanci i Rusi posle upotrebili u gradnji Aresa, na koju sam se dovezao u jednom od onih novih svemirskih aviona, i uvukao se na Ares pred sam završetak gradnje. Provukli su me unutra sa opremom za farmu koju je naručila Hiroko, a posle toga je sve zavisilo. Od tog trenutka pa sve do danas, preživljavam zahvaljujući sopstvenoj pameti! Što znači da sam u početku često bio gladan, sve dok Ares nije započeo svoj let. Posle toga je o meni brinula Hiroko. Spavao u sam u pregradi iza obora za svinje i pazio da ostanem neprimećen. Bilo je lakše nego što mislite, jer je Ares bio prostran. A kada je Hiroko stekla poverenje u grupu sa farme, upoznala me je sa njima, pa je otada bilo još lakše. Teškoće su počele u prvim nedeljama posle spuštanja. Spustio sam se u lenderu sa posadom farme, i oni su mi pomogli da se smestim u ostavi u jednoj od prikolica. Hiroko je žurila da izgradi staklene bašte pre svega da bi me izbavila odatle, ili je bar tako meni rekla."
<BR>&nbsp;&nbsp;&nbsp;&nbsp;&nbsp;"Živeo si u ostavi?"
<BR>&nbsp;&nbsp;&nbsp;&nbsp;&nbsp;"Nekoliko meseci. Bilo je gore nego u zatvoru. Ali sam posle živeo u staklenoj bašti i počeo sam da prikupljam materijal koji nam je bio potreban da se odvojimo. Juao je još u početku sakrio sadržaj nekoliko teretnih modula. A kada smo od rezervnih delova sklopili rover, najveći deo vremena provodio sam izvan Podbrežja, istražujući krševiti predeo, tražeći pogodno mesto za skrovište i prenoseći opremu tamo. Proveo sam više vremena na površini planete nego bilo ko drugi, više i od En. U vreme kada je grupa sa farme prešla da živi tamo, već sam bio navikao na samoću. Samo ja, i Veliki Čovek, lutali smo planetom. Verujte mi, bilo je kao u raju. Ne, ne u raju - bilo je kao na Marsu. Usput sam verovatno malo sišao s uma. Ali sam sam tako hteo... ne umem to da iskažem."
<BR>&nbsp;&nbsp;&nbsp;&nbsp;&nbsp;"Mora da si primio veliku dozu zračenja."
<BR>&nbsp;&nbsp;&nbsp;&nbsp;&nbsp;Kojot se nasmeja. "Oh, da! Između tih putovanja i solarne oluje na Aresu, primio sam više rema nego bilo ko od Prvih stotinu, osim možda Džona. Možda je to bio razlog. Bilo kako bilo", on slegnu ramenima i pogleda uvis, ka Artu i Nirgalu, "sad sam tu. Slepi putnik."
<BR>&nbsp;&nbsp;&nbsp;&nbsp;&nbsp;"Neverovatno", reče Art.
<BR>&nbsp;&nbsp;&nbsp;&nbsp;&nbsp;Nirgal klimnu glavom; nikada nije uspeo da navede oca da otkrije bar deseti deo ovoga što je sada ispričao o svojoj prošlosti, i sada je gledao Arta i Kojota, pitajući se kako je to Artu pošlo za rukom. Isto je postigao i s njim - jer se Nirgal trudio da ispriča ne samo ono što mu se događalo, već i šta je to značilo, što je bilo mnogo teže. Art je očito imao taj dar, iako je bilo teško odrediti šta je to; bilo je to u samom izrazu njegovog lica, nekako, taj usredsređeni pogled interesovanja i ta otvorena pitanja, koja su gazila preko manira pravo u srž stvari - pretpostavljajući da svako želi da govori, da uobliči smisao svog života. Čak i tajnoviti, uvrnuti, stari pustinjaci kao što je bio Kojot.
<BR>&nbsp;&nbsp;&nbsp;&nbsp;&nbsp;"Pa, sve to nije bilo tako teško", nastavio je Kojot. "Znajte da je skrivanje uvek lakše nego što ljudi misle. Teško je delovati dok se kriješ."
<BR>&nbsp;&nbsp;&nbsp;&nbsp;&nbsp;Na tu pomisao se namršti, pa uperi prst u Nirgala. "Eto zašto ćemo na kraju morati da iziđemo i da se borimo na otvorenom. Zato sam te naterao da odeš u Sabiši."
<BR>&nbsp;&nbsp;&nbsp;&nbsp;&nbsp;"Šta? Govorio si mi da ne treba da idem! Da će me to upropastiti!"
<BR>&nbsp;&nbsp;&nbsp;&nbsp;&nbsp;"Upravo tako sam te naterao da pođeš."
<BR>
<BR>&nbsp;&nbsp;&nbsp;&nbsp;&nbsp;Održali su ovaj noćni, ispovedni način života skoro nedelju dana, da bi se na kraju nedelje približili maloj naseljenoj oblasti oko mohoula iskopanog u okruženju kratera Hiparhus, Eudoksus, Ptolemeus i Li Fan. Na obroncima ovih kratera nalazili su se neki rudnici urana, ali Kojot nije spominjao nikakve sabotaže, i bez zaustavljanja su prošli pored Ptolemejevog mohoula, trudeći se da što pre napuste oblast. Ubrzo su stigli do Taumazija Fose, petog ili šestog po veličini sistema pukotina kraj koga ih je vodio put. Artu je ovo izgledalo neobično, ali mu je Spenser objasnio da je izbočina Tarzisa okružena mrežama pukotina nastalim njenim uzdizanjem, i da nailaze na njih upravo zato što obilaze Tarzis. Taumazija je bila jedan od najvećih sistema pukotina i mesto velikog naselja Senzeni Na, izgrađenog pored jednog od mohoula na 40 stepeni geografske širine, jednog od prvih iskopanih mohoula i jednog od najdubljih. Bilo je to posle više od dve nedelje putovanja, i trebalo je da popune zalihe u jednom od Kojotovih skrovišta.
<BR>&nbsp;&nbsp;&nbsp;&nbsp;&nbsp;Vozili su se južno od Senzeni Na i pred zoru su zašli među prastare kamenite brežuljke. Ali kada su stigli do podnožja jednog klizišta koje je poticalo sa niske odsečene padine, Kojot poče da psuje. Zemljište je bilo obeleženo tragovima rovera, razbacanim cilindrima gasa, kutijama od hrane i sudovima za gorivo.
<BR>&nbsp;&nbsp;&nbsp;&nbsp;&nbsp;Zurili su u taj prizor. "Tvoje skrovište?" upita Art i izazva nove psovke.
<BR>&nbsp;&nbsp;&nbsp;&nbsp;&nbsp;"Ko je to bio?" upita Art. "Policija?"
<BR>&nbsp;&nbsp;&nbsp;&nbsp;&nbsp;Nije odmah dobio odgovor. Saks sede na jedno od mesta za komandnom tablom da proveri merače goriva. Kojot je nastavio divlje da psuje, u međuvremenu se spustivši na sedište pored Saksovog. Konačno se obrati Artu: "Nije policija. Osim ako su počeli da voze rovere iz Višnjaka. Ne. Ovo su bili lopovi iz podzemlja, crkli dabogda. Verovatno jedna grupa iz Argire koju poznajem. Ne znam ko bi drugi mogao to da uradi. Ali ovo društvo zna položaj nekih mojih starih skrovišta, a ljuti su na mene još otkako sam sabotirao rudarsko naselje u Karitumima, jer su ga posle toga zatvorili i time ih ostavili bez izvora namirnica."
<BR>&nbsp;&nbsp;&nbsp;&nbsp;&nbsp;"Trebalo biste da se držite na istoj strani, ljudi", reče Art.
<BR>&nbsp;&nbsp;&nbsp;&nbsp;&nbsp;"Odjebi", odbrusi mu Kojot.
<BR>&nbsp;&nbsp;&nbsp;&nbsp;&nbsp;Kojot uključi motor i poveze vozilo odatle. "Stara priča", reče gorko. "Pokret otpora počinje da se bori protiv sebe, jer je to jedina bitka koju može da dobije. Tako je uvek bilo. Ne postoji pokret koji čini više od petoro ljudi, a da među njima ne bude bar jedan jebeni idiot."
<BR>&nbsp;&nbsp;&nbsp;&nbsp;&nbsp;Dugo je govorio u tom duhu. Onda Saks kucnu po jednom meraču, i Kojot grubo promrsi: "Znam!"
<BR>&nbsp;&nbsp;&nbsp;&nbsp;&nbsp;Bilo se potpuno razdanilo, te on zaustavi rover u useku između dva prepotopska brežuljka. Zamračiše prozore i polegaše u mraku na uske strunjače.
<BR>&nbsp;&nbsp;&nbsp;&nbsp;&nbsp;"Koliko ima podzemnih grupa?"
<BR>&nbsp;&nbsp;&nbsp;&nbsp;&nbsp;"Niko ne zna", reče Kojot.
<BR>&nbsp;&nbsp;&nbsp;&nbsp;&nbsp;"Šališ se."
<BR>&nbsp;&nbsp;&nbsp;&nbsp;&nbsp;Nirgal odgovori pre nego što je Kojot počeo novu tiradu. "Na južnoj polulopti postoji četrdesetak grupa. Stare razmirice među njima postaju sve žešće. Ima tu dosta opasnih grupa. Radikalni Crveni, Šnelingovi otpadnici, svakojaki fundamentalisti... i to stvara nevolje."
<BR>&nbsp;&nbsp;&nbsp;&nbsp;&nbsp;"Ali zar se ne borite svi za istu stvar?"
<BR>&nbsp;&nbsp;&nbsp;&nbsp;&nbsp;"Ne znam." Nirgal se priseti celonoćnih rasprava u Sabišiju, ponekad veoma žestokim, među studentima koji su inače bili prijatelji. "Može biti da ne."
<BR>&nbsp;&nbsp;&nbsp;&nbsp;&nbsp;"Pa jeste li razgovarali o tome?"
<BR>&nbsp;&nbsp;&nbsp;&nbsp;&nbsp;"Nismo zvanično."
<BR>&nbsp;&nbsp;&nbsp;&nbsp;&nbsp;Art je izgledao iznenađeno. "Trebalo bi", reče.
<BR>&nbsp;&nbsp;&nbsp;&nbsp;&nbsp;"Šta bi trebalo?" upita Nirgal.
<BR>&nbsp;&nbsp;&nbsp;&nbsp;&nbsp;"Da sazovete neku vrstu sabora svih podzemnih grupa i da pokušate da se dogovorite o ciljevima. Kako da se pomirite, i tako to."
<BR>&nbsp;&nbsp;&nbsp;&nbsp;&nbsp;Osim Kojotovog skeptičnog frktanja, nije bilo drugog odgovora. Posle dužeg vremena, Nirgal reče: "Moj utisak je da neke od ovih grupa zaziru od Gameta i Prvih stotinu koji tamo borave. Niko nije spreman da se odrekne nezavisnosti u korist utočišta koje svi smatraju najjačim."
<BR>&nbsp;&nbsp;&nbsp;&nbsp;&nbsp;"Da, ali o tome mogu da se dogovore na saboru", reče Art. "To je jedan od razloga za njegovo sazivanje. Kažem, jedan od razloga. Neophodno je da radite zajedno, posebno ako policija transnata postane aktivnija posle onoga što je saznala od Saksa."
<BR>&nbsp;&nbsp;&nbsp;&nbsp;&nbsp;Saks na ovo klimnu glavom. Ostali su ćutke razmišljali. U toj tišini Art posle nekog vremena zahrka, ali Nirgal je ostao dugo budan, razmišljajući.
<BR>
<BR>&nbsp;&nbsp;&nbsp;&nbsp;&nbsp;Nužda ih je naterala da se približe Senzeni Nau. Hrane je, uz štednju, bilo dovoljno, a voda i gasovi u vozilu se se reciklirali, pa je tu gubitak bio zanemarljiv. Međutim, zalihe goriva za pokretanje vozila bile su na izmaku. "Treba nam pedesetak kila hidrogena", reče Kojot.
<BR>&nbsp;&nbsp;&nbsp;&nbsp;&nbsp;Vozio je ivicom najvećeg kanjona u Taumaziji; preko puta, u litici, iza velikih staklenih ploča, u arkadama punim visokog drveća, nalazio se Senzeni Na. Dno kanjona ispred njega bilo je pokriveno pešačkim cevima, manjim šatorima, velikim fabričkim postrojenjem mohoula, samim mohoulom, velikom crnom jamom na južnom obodu celine, i gomilama šuta koje su se pružale daleko na sever. Za ovaj mohoul se govorilo da je najdublji na Marsu, da je toliko dubok da je kamen na njegovom dnu bio već postajao elastičan - 'gnjecav', kako bi to rekao Kojot - dubok osamnaest kilometara, dok je litosfera u toj oblasti bila duboka oko dvadeset pet.
<BR>&nbsp;&nbsp;&nbsp;&nbsp;&nbsp;Rad mohoula bio je gotovo potpuno automatizovan, i najveći deo stanovnika naselja uopšte mu nije prilazio. Bilo je dosta kamiona-tegljača za dovlačenje kamena iz okna koji su kao gorivo koristili hidrogen, pa su skladišta na dnu kanjona bila opskrbljena onim što je im je bilo potrebno. Tamošnje obezbeđenje organizovao je još pre rata sam Džon Bun i otada se nije menjalo, pa je bilo slaba prepreka Kojotovim metodima; osim toga, u Kojotovoj VI nalazili su se svi Džonovi stari programi.
<BR>&nbsp;&nbsp;&nbsp;&nbsp;&nbsp;Kanjon je, međutim, bio izuzetno dugačak, i najbolji put do dna bila je staza na litici, nekih deset kilometara daleko od mohoula. "Nema problema", reče Nirgal. "Ići ću peške."
<BR>&nbsp;&nbsp;&nbsp;&nbsp;&nbsp;"Sa pedeset kila u rukama?" reče Kojot.
<BR>&nbsp;&nbsp;&nbsp;&nbsp;&nbsp;"Poći ću s njim", reče Art. "Možda nisam vičan mističnoj levitaciji, ali umem da trčim."
<BR>&nbsp;&nbsp;&nbsp;&nbsp;&nbsp;Kojot razmisli o tome, pa klimnu glavom. "Otpratiću vas niz liticu."
<BR>&nbsp;&nbsp;&nbsp;&nbsp;&nbsp;Tako je i učinio, i u vremenskom pomaku Nirgal i Art pođoše na sever, sa praznim rancima prebačenim preko boca sa vazduhom, lakim trkom po ravnom dnu kanjona, prema Senzeni Nau. Nirgalu se činilo da ih čeka lak posao. Bez teškoća su stigli do postrojenja mohoula, jer je svetlost zvezda sada bila pojačana rasutom svetlošću naselja iza stakla, odbijenom od suprotnog zida. Kojotov program otvorio im je komoru garaže i uveo ih u skladišni prostor kao da imaju svako pravo da budu tamo, bez znaka da su uključili ijedan alarm. Ali kada su ušli u skladište i počeli da trpaju male boce sa hidrogenom u rance, u prostoriji se odjednom uključiše sva svetla i bešumno se zatvoriše vrata.
<BR>&nbsp;&nbsp;&nbsp;&nbsp;&nbsp;Art odmah otrča do zida nasuprot vratima, postavi eksploziv i odmaknu se u stranu. Odjeknu snažna eksplozija, i u tankom zidu skladišta zinu povelika rupa: njih dvojica se već sledećeg trenutka nađoše napolju, šunjajući se između džinovskih dizalica prema spoljnjem zidu. Iz komore pešačke cevi istrčaše prilike u odelima, i dva uljeza se baciše iza jedne dizalice takvih razmera da su mogli da se smeste u prostor između šara gusenice. Nirgal je osećao kako mu srce dobuje uz metal. Prilike uđoše u skladište, a Art istrča iz zaklona i postavi još jedno punjenje; Nirgala zaslepi blesak nove eksplozije, i on se provuče kroz otvor u ogradi i potrča, slep, ne osećajući trideset kilograma goriva koje su mu usecale boce sa vazduhom u kičmu. Art je i ovaj put trčao ispred njega, jedva održavajući ravnotežu u marsovskoj gravitaciji, ali svejedno grabeći onim džinovskim koracima. Nirgal se gotovo nasmeja u naporu da ga sustigne, a onda uhvati ritam i poravna se s njim, trudeći se da mu pokaže kako da koristi ruke: bio je to više plivački zamah nego brzo secanje koje je tako često izbacivalo Arta iz ravnoteže. Uprkos mraku i njihovoj brzini, Nirgal je imao utisak da su Artove ruke počele da veslaju sporije.
<BR>&nbsp;&nbsp;&nbsp;&nbsp;&nbsp;Trčali su. Nirgal je izbio napred i pokušao da vodi najprohodnijom putanjom, onom sa najmanje razbacanog kamenja. Svetlost zvezda više im je nego dovoljno osvetljavala put. Art mu se neprestano približavao s desne strane, primoravajući ga da ubrza. To se gotovo pretvorilo u trku, i Nirgal je trčao mnogo brže nego da je bio sam ili pod normalnim okolnostima. Veliki deo toga činio je ritam, disanje i širenje toplote iz utrobe prema koži, a zatim u hodač. Bilo je čudo kako je Art uspevao da održi korak s njim, bez pomoćnih tehnika. Taj čovek je bio moćna životinja.
<BR>&nbsp;&nbsp;&nbsp;&nbsp;&nbsp;Gotovo su protrčali pored Kojota, koji iskoči iza stene i preturi ih kao čunjeve. Onda se popeše kamenitom stazom koju je obeležio na zidu litice i ponovo se nađoše na ivici, pod kupolom zvezda, sa svetlošću Senzeni Naa kao u nekog svemirskog broda koji se zario u zid kanjona.
<BR>&nbsp;&nbsp;&nbsp;&nbsp;&nbsp;Art je u vozilu grcao za vazduhom, bez daha od trke niz kanjon. "Moraćeš... da me naučiš... taj lung-gom", reče on Nirgalu. "Bog te vid'o... al' si brz."
<BR>&nbsp;&nbsp;&nbsp;&nbsp;&nbsp;"A, i ti si. Ne znam kako ti uspeva."
<BR>&nbsp;&nbsp;&nbsp;&nbsp;&nbsp;"Strah." Zatresao je glavom, bučno udišući vazduh. "Ovo je bilo opasno", požali se Kojotu.
<BR>&nbsp;&nbsp;&nbsp;&nbsp;&nbsp;"Nije bila moja ideja", odbrusi Kojot. "Da ona kopilad nisu opljačkala moje zalihe, ovo ne bi bilo potrebno."
<BR>&nbsp;&nbsp;&nbsp;&nbsp;&nbsp;"Da, ali vi to stalno radite, zar ne? Iako je opasno. Hoću da kažem, treba da radite nešto drugo umesto sabotaža ovde u pustoši. Nešto sistematično."
<BR>
<BR>&nbsp;&nbsp;&nbsp;&nbsp;&nbsp;Pokazalo se da je pedeset kilograma bila minimalna potrebna količina da se dovezu do kuće, pa su se vukli na jug uključivši samo najneophodnije sisteme, tako da je unutrašnjost kabine bila u mraku i bez grejanja. I napolju je bilo hladno; u sve dužim noćima rane južne zime počeli su da susreću inje na tlu i nanose snega. Kristali soli povrh nanosa služili su kao podloga ledenim pahuljicama, koje su se množile u grmovima ledenih cvetova. Krivudali su između ovih polja od belog kristala, mutno svetlucavih na svetlosti zvezda, da bi se polja malo zatim pretvorila u jednoličan beli prekrivač snega, inja, slane i ledenih cvetova. Polako su se vozili preko njega, sve dok im jedne noći nije ponestalo hidrogena. "Mogli smo da uzmemo više", reče Art.
<BR>&nbsp;&nbsp;&nbsp;&nbsp;&nbsp;"Umukni", odvrati Kojot.
<BR>&nbsp;&nbsp;&nbsp;&nbsp;&nbsp;Vozili su se na struju iz akumulatora, koje nije bilo mnogo. U tami neosvetljene kabine, bela svetlost spoljašnjeg sveta delovala je avetinjski. Niko od njih nije govorio, izuzev da se dogovori oko vožnje. Kojot je čvrsto verovao da će ih akumulatori odvesti do kuće, ali je njegova računica po Nirgalovom mišljenju bila prilično tesna, i ako bi nešto pošlo naopako, ako bi se jedan od ledom obloženih točkova zaglavio u kućištu - morali bi da nastave peške. Trkom. A Spenser i Saks ne bi izdržali dugo.
<BR>&nbsp;&nbsp;&nbsp;&nbsp;&nbsp;Šeste noći po upadu u Senzeni Na, međutim, pri kraju vremenskog pomaka, sleđeno tlo ispred njih pretvori se u čistu belu liniju, koja se na horizontu širila i gubila se iza njega: bili su to bele litice južne polarne ledene kape. "Podseća na svadbenu tortu", reče Art, smešeći se.
<BR>&nbsp;&nbsp;&nbsp;&nbsp;&nbsp;Punjenje baterija bilo je na izmaku, toliko da je vozilo počelo da usporava. Ali Gamet je bio samo nekoliko kilometara u smeru kazaljke na satu oko ruba polarne kape. I tako je, odmah po svitanju dana, Kojot uterao jedva pokretno vozilo u garažu Nađinog kompleksa na rubu kratera. Poslednji deo puta su prepešačili, drobeći svežu ledenu koru u dugačkim senkama i krvavoj svetlosti zore, ispod velikog belog zida od suvog leda.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
