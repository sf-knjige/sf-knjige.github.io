<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27.
<P>&nbsp;&nbsp;&nbsp;&nbsp;&nbsp;Posmatranje nikada nije dovoljno. Osim toga, to nije bio njihov opit. U Dorsa Breviju svratio je Dezmond, i Saks ode da ga vidi. "Piter još leti?"
<BR>&nbsp;&nbsp;&nbsp;&nbsp;&nbsp;"Boga mi, da. Najveći deo vremena provodi u svemiru, ako na to misliš."
<BR>&nbsp;&nbsp;&nbsp;&nbsp;&nbsp;"Da. Možeš li da me povežeš s njim?"
<BR>&nbsp;&nbsp;&nbsp;&nbsp;&nbsp;"Naravno." Radoznao izraz na Dezmondovom napuklom licu. "Tvoj govor se sve više popravlja, Sakse. Šta su ti to radili?"
<BR>&nbsp;&nbsp;&nbsp;&nbsp;&nbsp;"Gerontološki tretmani. Osim toga hormon rasta, L-dopa, serotonin i druge hemikalije. Materija iz morskih zvezda."
<BR>&nbsp;&nbsp;&nbsp;&nbsp;&nbsp;"Odgajili ti novi mozak, a?"
<BR>&nbsp;&nbsp;&nbsp;&nbsp;&nbsp;"Da. Delove. Sinergički stimulus sinapsi. Kao i mnogo razgovora sa Mišelom."
<BR>&nbsp;&nbsp;&nbsp;&nbsp;&nbsp;"Uh!"
<BR>&nbsp;&nbsp;&nbsp;&nbsp;&nbsp;"To sam još ja."
<BR>&nbsp;&nbsp;&nbsp;&nbsp;&nbsp;Dezmondov smeh bio je glasanje životinje. "To vidim. Slušaj, za par dana ponovo polazim, pa ću te povesti do Piterovog aerodroma."
<BR>&nbsp;&nbsp;&nbsp;&nbsp;&nbsp;"Hvala."
<BR>&nbsp;&nbsp;&nbsp;&nbsp;&nbsp;Odgajiti novi mozak. Ne baš sasvim tačan opis. Povreda je utvrđena u zadnjoj trećini donjeg prednjeg režnja. Mrtva tkiva, kao posledica primene usmerene ultrazvučne stimulacije pamćenja i govora prilikom ispitivanja. Moždani udar. Brokina afazija. Teškoće sa motornim aparatom govora, sužena muzikalnost, problemi sa započinjanjem rečenica, redukcija na telegramski izbor, uglavnom imenica i najjednostavnijih vrsta glagola. Komplet testova pokazao je da je većina kognitivnih ćelija neoštećena. On sam nije bio tako siguran; razumeo je ono što mu je bilo rečeno, proces razmišljanja bio je, koliko je on mogao da proceni, uglavnom isti kao pre, i nije imao problema sa prostornim i drugim nejezičkim testovima. Ali kada bi pokušao da govori, iznenadna izdaja - u ustima i u umu. Stvari su gubile imena.
<BR>&nbsp;&nbsp;&nbsp;&nbsp;&nbsp;Ali, za čudo, i bez imena su to bile one iste stvari. Video ih je i mislio o njima kao o oblicima ili brojevima. Opisna formula. Različite kombinacije konusnih preseka i šest ravni koje se simetrično okreću oko osovine, ravni, lopte, valjka, katenoida, unduloida i nodoida; oblici bez imena, ali sami oblici kao imena. Prostorni jezik.
<BR>&nbsp;&nbsp;&nbsp;&nbsp;&nbsp;Međutim, pokazalo se da je teško pamtiti bez reči. Bilo je potrebno pozajmiti metod, metod palate sećanja, za početak prostornog. Zamislio je prostor u glavi, nalik na unutrašnjost laboratorija u Vidikovcu Ehus, koje se dovoljno dobro sećao da bi mogao da šeta kroz njih u umu, sa imenima za stvari ili bez njih. I svuda su bili razmešteni predmeti. Ili druga mesta. Na jednoj radnoj površini, sve laboratorije u Aheronu. Na frižideru, Boulder, u Koloradu. Na taj način je sve oblike pomoću kojih je mislio pamtio prema njihovom položaju u mentalnoj laboratoriji.
<BR>&nbsp;&nbsp;&nbsp;&nbsp;&nbsp;A onda bi mu se, povremeno, vratilo neko od imena. Ali kada bi ga prepoznao i pokušao da izgovori, bilo je sasvim moguće da će mu iz usta izići pogrešno. Oduvek je bio sklon ovome. Posle nekih njegovih najplodnijih razmišljanja, kada mu je sve bilo savršeno jasno, događalo se da mu bude teško da prevede svoje misli na jezičku ravan, koja se nije u dovoljnoj meri poklapala sa načinom njegovog razmišljanja. Stoga je govor za njega bio crnački posao. Ali ne i ovo sad, ovo zastajkivanje, slepo, varljivo traženje koje je propadalo ili promašivalo. Izluđujuće. Bolno. Ali, svakako, bolje od Vernikeove afazije, kod koje čovek brblja kao navijen, nesvestan da to što govori nema nikakvog smisla. Slično njegovoj vazdašnjoj sklonosti da gubi reči za račun stvari, postojali su ljudi skloni Vernikeovoj afaziji, bez opravdanja da im je oštećen mozak. Bilo je to Artovo zapažanje. Saks je više voleo svoj problem.
<BR>
<BR>&nbsp;&nbsp;&nbsp;&nbsp;&nbsp;Ursula i Vlad došli su da ga posete. "Afazija je različita kod svake osobe", reče Ursula. "Postoje pravilnosti i grupe simptoma koji obično prate određene oblike povreda kod odraslih desnorukih osoba. Ali kod izuzetnih umova pojavljuje se niz izuzetaka. Već je jasno da su tvoje kognitivne sposobnosti ostale veoma visoke s obzirom na stepen poteškoća u govora. To je verovatno zato što veliki deo tvog razmišljanja u matematici i fizici nije zahtevao upotrebu reči."
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"A ako je to bilo više geometrijsko nego analitičko razmišljanje, verovatno se odigravalo prvenstveno u desnoj hemisferi mozga. A ona je kod tebe neozleđena.'
<BR>&nbsp;&nbsp;&nbsp;&nbsp;&nbsp;Saks klimnu glavom, ne usuđujući se da progovori.
<BR>&nbsp;&nbsp;&nbsp;&nbsp;&nbsp;"Izgledi za oporavak stoga veoma variraju. Gotovo uvek dolazi do poboljšanja. Deca su posebno prilagodljiva. Kod povreda glave čak i lokalna lezija može da izazove ozbiljne probleme, ali gotovo uvek dolazi do oporavka. Kod deteta je moguće, ako nužda zahteva, odstraniti čitavu hemisferu mozga, i da sve njene funkcije preuzme preostala polovina. Ovo je zbog neverovatnog rasta ćelija u mozgu deteta. Kod odraslih je drugačije. Tu već postoji podela poslova, tako da lokalne lezije izazivaju specifična, ograničena oštećenja. Ali kada se u odraslom mozgu uništi neka sposobnost, retko se događa da dođe do značajnijih poboljšanja."
<BR>&nbsp;&nbsp;&nbsp;&nbsp;&nbsp;"Nega. Tretman."
<BR>&nbsp;&nbsp;&nbsp;&nbsp;&nbsp;"Tako je. Ali, vidiš, mozak je jedno od mesta do kojih gerontološki tretman najteže dopire. No, radili smo i na tome. Razvili smo paket stimulusa koji se u slučaju oštećenja mozga koristi uporedo sa tretmanom. Ako probe nastave da daju dobre rezultate, ovo može da postane sastavni deo tretmana. Za sad je, doduše, bilo malo proba na ljudima. Ubrizgavanje povećava plastičnost mozga tako što podstiče rast aksonskih i dendritskih stabala, kao i osetljivost Hebovih sinapsi. Posebno se utiče na korpus kalosum i na hemisferu koja nije oštećena. Učenjem je tamo moguće izgraditi potpuno nove neuralne mreže."
<BR>&nbsp;&nbsp;&nbsp;&nbsp;&nbsp;"Učinite to", reče Saks.
<BR>
<BR>&nbsp;&nbsp;&nbsp;&nbsp;&nbsp;Uništavanje je stvaranje. Postati kao malo dete. Jezik je prostor, neka vrsta matematičkog notnog sistema, geometrijski raspored laboratorije pamćenja. Čitanje. Mapa. Kodova, supstitucija, tajnih naziva stvari. Veličanstveno rađanje reči. Ushit ćaskanja. Svaka boja je talasna dužina, izražena brojevima. Onaj pesak je narandžast, mrk, bledožut, sijena, amber, mrki amber, oker. Nebo je azurno, kobaltno, boje lavande, bledo ljubičasto, jarkoljubičasto, prusko plavo, indigo, ponoćno plavo. Samo gledati mape boja sa rečima, bogatstvo boja, zvuk reči - ne, on je hteo više. Naziv za svaku talasnu dužinu vidljivog spektra, zašto ne? Čemu škrtarenje - 0,59 mikrona talasne dužine mnogo je više plavo nego 0,6, a 0,61 je mnogo crvenije... Potrebno je naći više naziva za ljubičastu, kao što Eskimi imaju više naziva za sneg. Ljudi su uvek koristili taj primer, a Eskimi imaju dvadesetak imena za sneg; da, ali naučnici imaju više od tri stotine imena za sneg, i da li je ikada ikoga bilo briga što se oni bave svojim svetom? Ne postoje dve iste pahuljice. Ovisnost. Ba, ba. Bara, belo, biće, brdo, buna, bomba. Ba. Mesto gde mi se savija ruka zove se lakat! Mars liči na bundevu! Vazduh je hladan. I otrovan od ugljen-dioksida.
<BR>&nbsp;&nbsp;&nbsp;&nbsp;&nbsp;Postojali su delovi njegovog unutrašnjeg govora koji su bili sastavljeni isključivo od starih fraza, poreklom iz onoga što je Mišel nazivao 'prenaučenim' aktivnostima iz prošlosti, koje su mu toliko prožele um da su preživele sva oštećenja. Čist projekt, koristan podatak, delova u milijardu, negativni rezultati. Zatim, probijajući se kroz ove udobne formulacije, kao da dolaze iz nekog drugog jezika, nova opažanja i novi izrazi u težnji da ih izraze. Sinaptička sinergija. Stvarni govor iz oba ova carstva i dalje je bio dobrodošao. Ushićenje običnošću. Sve ono što je uzimao zdravo za gotovo. Mišel je svaki dan dolazio da razgovara s njim, pomažući mu da razvije svoj novi mozak. Mišel je gajio neka veoma uznemirujuća verovanja za čoveka od nauke. Četiri elementa, četiri temperamenta, alhemijske formule svih vrsta, filozofske stavove u kostimu naučnih... "Jesi li me ti jednom upitao mogu li da pretvorim olovo u zlato?"
<BR>&nbsp;&nbsp;&nbsp;&nbsp;&nbsp;"Ne verujem."
<BR>&nbsp;&nbsp;&nbsp;&nbsp;&nbsp;"Zašto provodiš toliko vremena razgovarajući sa mnom, Mišele?"
<BR>&nbsp;&nbsp;&nbsp;&nbsp;&nbsp;"Volim da razgovaram s tobom, Sakse. Svaki dan kažeš nešto novo."
<BR>&nbsp;&nbsp;&nbsp;&nbsp;&nbsp;"Sviđa mi se ovo bacanje levom rukom."
<BR>&nbsp;&nbsp;&nbsp;&nbsp;&nbsp;"Vidim. Možda ćeš čak postati levoruk. Ili ambideksteran, zato što je tvoja leva polovina mozga tako moćna da ne verujem da će biti većih gubitaka, bez obzira na povredu."
<BR>&nbsp;&nbsp;&nbsp;&nbsp;&nbsp;"Mars podseća na kuglu od starih planetezimala sa jezgrom od gvožđa."
<BR>
<BR>&nbsp;&nbsp;&nbsp;&nbsp;&nbsp;Dezmond je odleteo s njim do utočišta Crvenih u krateru Valas, gde je Piter često odsedao. Zatekli su ga tamo. Piter, sin Marsov, visok, brz i snažan, graciozan, srdačan na formalan način, odsutan, zaokupljen svojim radom i svojim životom. Nalik na Sajmona. Saks mu je objasnio šta želi da uradi i zašto. I dalje se povremeno spoticao u govoru. Međutim, poboljšanje je bilo takvo da se više uopšte nije sekirao kada bi se to dogodilo. Guraj dalje! Kao da govori strani jezik. Za njega su sada svi jezici bili strani. Osim njegovog idiolekta oblika. Ali to nije bila smetnja - naprotiv, bilo je neizmerno olakšanje što mu ide i ovoliko dobro. Što se sa imena stvari podiže magla, što oživljavaju veze mozak-usta. Pa bilo to i na ovaj novi, nepredvidljivi način. Prilika da se uči. Ponekad mu se čak dopadao novi način. Čovekova stvarnost zaista može da zavisi od njegove naučne paradigme, ali svakako zavisi od strukture njegovog mozga. Promeniš li je, menjaju se i paradigme. Ne možeš se odupreti napretku. Niti progresivnoj diferencijaciji. "Razumeš?"
<BR>&nbsp;&nbsp;&nbsp;&nbsp;&nbsp;"Oh, da. Razumem", reče Piter, sa širokim kezom. "Mislim da je to veoma dobra ideja. Važna stvar. Trebaće mi dva dana da pripremim avion."
<BR>&nbsp;&nbsp;&nbsp;&nbsp;&nbsp;Dan kasnije stigla je i En. Izgledala je staro i umorno. Kratko je pozdravila Saksa, pokazujući neizmenjenu antipatiju. Saks nije znao šta da joj kaže. Da li je ovo novi problem?
<BR>&nbsp;&nbsp;&nbsp;&nbsp;&nbsp;Odlučio je da sačeka da Piter razgovara s njom i da vidi hoće li to nešto promeniti. Čekao je. U poslednje vreme, patio je kada nije imao s kim da razgovara. Svuda poboljšanja.
<BR>&nbsp;&nbsp;&nbsp;&nbsp;&nbsp;Pošto je razgovarala s Piterom, otišla je da obeduje sa Crvenima u njihovim odajama i zaista mu je uputila radoznao pogled. Gledala ga je preko glava ostalih kao da proučava novu liticu u marsovskom predelu. Pažljivo i objektivno. Procenjivački. Promena stanja u dinamičkom sistemu jeste vrednosna tačka koja govori o teoriji. Podržava ili pobija. Šta si ti? Zašto ovo radiš?
<BR>&nbsp;&nbsp;&nbsp;&nbsp;&nbsp;Mirno je dočekao njen pogled, pokušao da ga preuzme i okrene prema njoj. Jeste, to sam ja, Saks. Promenio sam se. Ko si ti? Zašto me i dalje gledaš na taj način? Bio sam povređen. Prethodna osoba nije više ovde, ne sasvim. Bio sam podvrgnut eksperimentalnom tretmanu, dobro mi je, nisam onaj čovek koga si poznavala. Kako to da se ti nisi promenila?
<BR>&nbsp;&nbsp;&nbsp;&nbsp;&nbsp;Ako teoriju ugrožava preveliki broj vrednosnih tačaka, može biti da je pogrešna. Ako je reč o osnovnoj teoriji, moguće je da treba menjati paradigmu.
<BR>&nbsp;&nbsp;&nbsp;&nbsp;&nbsp;Sela je da jede. Sumnjao je da mu je u toj meri pročitala um. No ipak, kakvo zadovoljstvo, biti spreman da dočeka njen pogled!
<BR>
<BR>&nbsp;&nbsp;&nbsp;&nbsp;&nbsp;Uvukao se sa Piterom u tesnu pilotsku kabinu, i oni malo posle vremenskog pomaka pojuriše niz neravnu kamenu pistu, uz naglo ubrzanje i uzlet u crno nebo, u velikom, izduženom svemirskom avionu koji je podrhtavao pod njima. Saks je ležao pritisnut u sedište i čekao da avion premosti to asimptotičko brdo na vrhu putanje i da počne da usporava uporedo sa smanjenjem ugla uspona, da se putanja pretvori u blagi uspon kroz visoku atmosferu, sa pretvaranjem aviona u raketu kada se atmosfera proredi do najmanje merljive vrednosti na visini od sto kilometara, gde su gasovi Raselovog koktela svakodnevno bili na udaru ultraljubičastog zračenja. Spoljnji omotač aviona žario se od toplote. Njegova boja kroz filtersko staklo kokpita podsećala je na Sunce na zalasku. Ovo je očigledno uticalo na njihov noćni vid. Planeta ispod njih bila je u tami, izuzev veoma bledih mrlja lednika u Basenu Helas, obasjanih zvezdama. I dalje su se peli. Uspon u sve široj spirali. Zvezde su gusto ispunjavale nešto što je podsećalo na ogromnu crnu poluloptu smeštenu na ogromnoj crnoj ravni. Noćno nebo, noćni Mars. Uspon je trajao i trajao. Usijana raketa bila je prozirno žute boje, halucinantno blistava i izdužena. Najnoviji model izišao iz Višnjaka, delimično Spenserov projekt, načinjen od intermetalnog jedinjenja, uglavnom gamatitanijumskog aluminijuma, kome su razvijena superplastična svojstva radi izrade delova pogona otpornih na toplotu i spoljnjeg omotača, koji je sad polako tamneo, hladeći se. Saks je zamišljao prelepe latice gamatitnijumskog aluminijuma, protkane nodoidima i katenoidima nalik na kuke i očice, kako mahnito trepere od toplote. Proizvodnja ovih stvari nedavno je počela. Svemirski avioni. Iziđeš u dvorište i odletiš do Marsa u aluminijumskoj konzervi.
<BR>&nbsp;&nbsp;&nbsp;&nbsp;&nbsp;Saks objasni šta želi da uradi posle ovoga. Piter se nasmeja.
<BR>&nbsp;&nbsp;&nbsp;&nbsp;&nbsp;"Misliš da u Višnjaku mogu to da urade?"
<BR>&nbsp;&nbsp;&nbsp;&nbsp;&nbsp;"Kako da ne."
<BR>&nbsp;&nbsp;&nbsp;&nbsp;&nbsp;"Postoje izvesni problemi u projektovanju."
<BR>&nbsp;&nbsp;&nbsp;&nbsp;&nbsp;"Znam, znam. Rešiće oni to. Mislim, ne moraš da budeš stručnjak za rakete da bi bio stručnjak za rakete."
<BR>&nbsp;&nbsp;&nbsp;&nbsp;&nbsp;"Potpuno si u pravu."
<BR>&nbsp;&nbsp;&nbsp;&nbsp;&nbsp;Piter je pevao da ubije vreme. Saks bi mu se prodružio kada je znao reči - kao u 'Šesnaest tona' - veoma solidna pesma. Piter mu ispriča kako se spasao iz lifta u padu. Kako mu je bilo dok je lebdeo u EVA odelu, sam, dva dana. "Eto, izgleda da sam tako stekao naviku. Znam da to zvuči uvrnuto."
<BR>&nbsp;&nbsp;&nbsp;&nbsp;&nbsp;"Shvatam te." Oblici su ovde napolju bili tako veliki i čisti. Boja stvari.
<BR>&nbsp;&nbsp;&nbsp;&nbsp;&nbsp;"Kako to izgleda kada ponovo učiš da govoriš?"
<BR>&nbsp;&nbsp;&nbsp;&nbsp;&nbsp;"Moram da se usredsredim na to. Da mislim iz sve snage. Neprestano me iznenađuju stvari. Stvari koje sam znao i zaboravio. Stvari koje nikad nisam znao. Stvari koje sam naučio neposredno pre povrede. To razdoblje obično je zauvek izgubljeno. Ali za mene je bilo neobično važno. Vreme kada sam radio na ledniku. Moram da razgovaram sa tvojom mamom o tome. Nije onako kao što ona misli. Tle, znaš. Tamo rastu nove biljke. Žuto Sunce. Ne mora da bude..."
<BR>&nbsp;&nbsp;&nbsp;&nbsp;&nbsp;"Bilo bi dobro da razgovaraš s njom."
<BR>&nbsp;&nbsp;&nbsp;&nbsp;&nbsp;"Ona me ne voli."
<BR>&nbsp;&nbsp;&nbsp;&nbsp;&nbsp;"Razgovarajte kada se vratimo."
<BR>&nbsp;&nbsp;&nbsp;&nbsp;&nbsp;Altimetar je pokazivao dvesta pedeset kilometara iznad površine. Avion se probijao prema Kasiopeji. Svaka zvezda imala je određenu boju, drugačiju od ostalih. Bilo je bar pedeset boja. Ispod njih, na istočnom rubu crnog diska, pojavila se granica dana i noći, sa zebrastim prugama peščanooker i senovitocrne boje. Tanki srp Suncem obasjanog Marsa učinio je da disk izgleda kao veliki sferoid. Lopta koja se vrti kroz galaksiju zvezda. Iznad horizonta uzdizala se džinovska planina-kontinent Elizijum, savršeno ocrtana horizontalnim senkama. Gledali su odozgo na njeno dugačko sedlo, Hekates Tolus, gotovo skriveno iza kupe Elizijum Monsa, i na Albor Tolus po strani.
<BR>&nbsp;&nbsp;&nbsp;&nbsp;&nbsp;"Eto ga", reče Piter i pokaza kroz nevidljivo staklo kabine. Iznad njih, na istoku, srebrila se na jutarnjem Suncu istočna ivica letećeg sočiva, dok joj je ostatak još bio u senci planete.
<BR>&nbsp;&nbsp;&nbsp;&nbsp;&nbsp;"Jesmo li dovoljno blizu?" upita Saks.
<BR>&nbsp;&nbsp;&nbsp;&nbsp;&nbsp;"Uskoro ćemo biti."
<BR>&nbsp;&nbsp;&nbsp;&nbsp;&nbsp;Saks ponovo pogleda dole na sve širi srp jutra. Tamo, u krševitim i mračnim visijama Hesperije, sa tamne površine odmah pored granice dana i noći u svetlost jutra dizao se oblak dima. Čak i na ovoj visini bili su u tom oblaku, u njegovom delu koji više nije bio vidljiv. Samo sočivo jedrilo je na tom nevidljivom termalu, koristeći svoj uzgon i potisak Sunca da održi položaj iznad zone sagorevanja.
<BR>&nbsp;&nbsp;&nbsp;&nbsp;&nbsp;Sada je celo sočivo bilo na Suncu, nalik na ogromnu srebrnu kupolu padobrana. Njegovo srebro takođe je bilo ljubičasto, boje neba. Kupola je bila deo kruga, prečnika hiljadu kilometara, sa središtem pedeset kilometara iznad ruba. Okretala se kao frizbi. Sočivo je na vrhu imalo otvor koji je propuštao Sunčevu svetlost. Ispod otvora nizali su se prstenovi ogledala od kojih je bila načinjena kupola, odbijajući svetlost Sunca i solete prema unutra i dole prema putujućoj tački na površini, prikupljajući količinu svetlosti dovoljnu da zapali bazalt. Ogledala sočiva zagrevala su se gotovo do 900 stepeni Kelvina, a tečni kamen na tlu dostizao je 5000 stepeni Kelvina. Razlaganje slobodnih gasova.
<BR>&nbsp;&nbsp;&nbsp;&nbsp;&nbsp;U Saksov um, dok je proučavao veliki leteći predmet iznad njih, dođe slika uveličavajućeg stakla, postavljenog iznad suvog korova i jasikine grane. Dim, plamen, vatra. Sabrani zraci Sunca. Fotonski udar. "Jesmo li sad dovoljno blizu? Reklo bi se da nam visi nad glavama."
<BR>&nbsp;&nbsp;&nbsp;&nbsp;&nbsp;"Ne, još smo daleko ispod ivice. Ne bi valjalo da zalazimo ispod te stvari, iako pretpostavljam da je žiža mnogo niže da bi nas spržila. Inače, kreće se preko zone sagorevanja brzinom od gotovo hiljadu kilometara na sat."
<BR>&nbsp;&nbsp;&nbsp;&nbsp;&nbsp;"Kao mlaznjaci kada sam bio dete."
<BR>&nbsp;&nbsp;&nbsp;&nbsp;&nbsp;"Uh." Na jednoj od konzola zatreptaše zelene diode. "U redu, idemo."
<BR>&nbsp;&nbsp;&nbsp;&nbsp;&nbsp;Povukao je upravljačku palicu i avion se prope okomito na rep, dižući se pravo prema sočivu, i dalje sto kilometara iznad njih, i nešto dalje na zapad. Piter pritisnu dugme na konzoli. Čitav avion se zatrese kada su se ispod kratkih krila aviona pojavili redovi strelastih projektila, zaustavili se paralelno sa njima, buknuli kao magnezijumske baklje i jurnuli uvis i u stranu, prema sočivu. Iglice žute vatre na ogromnom srebrnom letećem tanjiru, koje se gotovo odmah ugasiše. Saks je čekao, stisnutih usana, i trudio se da zaustavi treptanje.
<BR>&nbsp;&nbsp;&nbsp;&nbsp;&nbsp;Prednja strana sočiva poče da se odvaja. Bila je to krhka stvar, ništa više nego velika obrtna kupola traka solarnih jedara, i raspadala se iznenađujućom brzinom, odmotavajući pod sobom prednju stranu koja zatim odlebde naniže, vukući za sobom trake nalik na umršene repove nekoliko pokidanih zmajeva. Milijardu i po kilograma materijala solarnih jedara, u stvari, koja su se raspadala dok su se obrušavala dugačkom spiralnom putanjom, naizgled sporo zbog svojih razmera, iako se ta ogromna masa verovatno kretala znatno većim brzinom od terminalne. Dobar deo će sagoreti pre nego što stigne do površine. Silikonska kiša.
<BR>&nbsp;&nbsp;&nbsp;&nbsp;&nbsp;Piter okrenu avion i polete putanjom pada, držeći se istočno od sočiva. Tako su i dalje mogli da ga vide ispod sebe, na ljubičastom nebu jutra, kada se glavna masa dovoljno zagrejala da bukne, slična velikoj žutoj kometi sa čupavim, zamršenim, srebrnim repom, padajući prema tamnoj planeti. Opšti pad.
<BR>&nbsp;&nbsp;&nbsp;&nbsp;&nbsp;"Dobar pogodak", reče Saks.
<BR>
<BR>&nbsp;&nbsp;&nbsp;&nbsp;&nbsp;U krateru Valas dočekali su ih kao heroje. Piter je odbijao čestitanja: "Bila je to Saksova zamisao, a sam let nije bio nikakav podvig, i da nije gađanja, bila bi to samo još jedna vežba. Ne znam zašto nam to nije ranije palo na pamet."
<BR>&nbsp;&nbsp;&nbsp;&nbsp;&nbsp;"Zato što će ubrzo postaviti drugo", reče En sa ivice okupljenih, zureći u Saksa sa ogromnom radoznalošću.
<BR>&nbsp;&nbsp;&nbsp;&nbsp;&nbsp;"Ali tako su ranjiva", reče Piter.
<BR>&nbsp;&nbsp;&nbsp;&nbsp;&nbsp;"Projektili zemlja-svemir", reče Saks, osećajući se nervozno. "Možete li da postrojite... pobrojite sve što kruži na orbiti?"
<BR>&nbsp;&nbsp;&nbsp;&nbsp;&nbsp;"Već jesmo", reče Piter. "Neki od objekata ne mogu se identifikovati, ali je većina očigledne namene."
<BR>&nbsp;&nbsp;&nbsp;&nbsp;&nbsp;"Voleo bih da vidim spisak."
<BR>&nbsp;&nbsp;&nbsp;&nbsp;&nbsp;"Htela bih da razgovaram s tobom", reče En mrko.
<BR>&nbsp;&nbsp;&nbsp;&nbsp;&nbsp;Ostali požuriše da napuste prostoriju, dižući obrve jedni na druge kao dvojnici Arta Randolfa.
<BR>&nbsp;&nbsp;&nbsp;&nbsp;&nbsp;Saks sede na stolicu od bambusa. Prostorija je bila mala i bez prozora. Podsećala je na zasvođene odaje u ranim danima Podbrežja. Oblik se slagao. I tekstura. Cigla je tako trajan žig. En dovuče stolicu i sede naspram njega, nagnuvši se napred, zagledana u njegovo lice. Činilo se da je ostarila. Slavljeni vođa Crvenih, slavljeni, smlavljeni, zatravljeni. On se nasmeši. "Hoćeš li skoro na tretman?" iziđe iz njegovih usta, iznenadivši oboje.
<BR>&nbsp;&nbsp;&nbsp;&nbsp;&nbsp;En odmahnu na pitanje kao na muvu. "Odakle ti pomisao da oboriš sočivo?" upita, probadajući ga pogledom.
<BR>&nbsp;&nbsp;&nbsp;&nbsp;&nbsp;"Nije mi se dopadalo."
<BR>&nbsp;&nbsp;&nbsp;&nbsp;&nbsp;"To znam", reče ona. "Ali zašto?"
<BR>&nbsp;&nbsp;&nbsp;&nbsp;&nbsp;"Bilo je suvišno. Zagrevanje je i inače zadovoljavajuće. Nema razloga da ide brže. Možda nam više i ne treba toliko toplote. Osim toga, oslobađalo je ogromne količine ugljen-dioksida. Posle će biti teško očistiti vazduh od njega. A tako se lepo ustalio - teško je dobiti CO <SUB>2</SUB> iz karbonata. Ako se ne tope stene, zadržava se." Zatresao je glavom. "Bilo je glupo postavljati ga. Uradili su to samo zato što mogu. Kanali. Ne verujem u kanale."
<BR>&nbsp;&nbsp;&nbsp;&nbsp;&nbsp;"Reč je, dakle, samo o tome da to za tebe nije bio odgovarajući vid teraformiranja?"
<BR>&nbsp;&nbsp;&nbsp;&nbsp;&nbsp;"Tako je." Mirno je izdržao njen pogled. "Verujem u osnove teraformiranja date u Dorsa Breviji. I ti si to potpisala. Koliko se sećam."
<BR>&nbsp;&nbsp;&nbsp;&nbsp;&nbsp;Ona odmahnu glavom.
<BR>&nbsp;&nbsp;&nbsp;&nbsp;&nbsp;"Ne? Ali Crveni jesu?"
<BR>&nbsp;&nbsp;&nbsp;&nbsp;&nbsp;Potvrdila je.
<BR>&nbsp;&nbsp;&nbsp;&nbsp;&nbsp;"Pa... meni se čini razumno. Već sam ti to rekao. Uslovi za život ljudi do određene visine. Iznad toga, redak i hladan vazduh. Ići polako. Ekopoezija. Ne dopadaju mi se oni novi, veliki metodi iz teške industrije. Možda nešto azota sa Titana. Ali samo to."
<BR>&nbsp;&nbsp;&nbsp;&nbsp;&nbsp;"A okeani?"
<BR>&nbsp;&nbsp;&nbsp;&nbsp;&nbsp;"Ne znam. Vidiš šta se dešava bez ispumpavanja?"
<BR>&nbsp;&nbsp;&nbsp;&nbsp;&nbsp;"Soleta?"
<BR>&nbsp;&nbsp;&nbsp;&nbsp;&nbsp;"Ne znam. Dodatno zagrevanje Sunčevim zracima znači manju potrebu za gasovima industrijskog porekla. Ili drugim metodima. Ali... moglo se i bez nje. Mislim da su jutarnja ogledala bila dovoljna."
<BR>&nbsp;&nbsp;&nbsp;&nbsp;&nbsp;"Ali to više nije u našim rukama."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Neko vreme su sedeli u tišini. En je izgledala zamišljeno. Saks je posmatrao njeno izborano lice, pitajući se kada je imala poslednji tretman. Ursula je preporučila da se obnavlja najduže na četrdeset godina.
<BR>&nbsp;&nbsp;&nbsp;&nbsp;&nbsp;"Nisam bio u pravu", rekoše njegova usta. Ona se zagleda u njega, a on pokuša da shvati šta je rekao. Bila je to stvar oblika, geometrije, matematičkog sklada. Kaskadni rekombinantni haos. Lepota je delo neznanog činioca. "Trebalo je da sačekamo pre nego što smo počeli. Nekoliko decenija proučavanja zatečenog stanja. Naučili bismo šta treba da radimo. Nisam očekivao da će promene biti ovako brze. Moja prvobitna zamisao bila je nešto slično ekopoeziji."
<BR>&nbsp;&nbsp;&nbsp;&nbsp;&nbsp;Ona stisnu usne. "Ali je sada kasno."
<BR>&nbsp;&nbsp;&nbsp;&nbsp;&nbsp;"Da. Žao mi je." On okrenu dlan naviše, zagleda se u njega. Linije su bile tu, nepromenjene. "Trebalo bi da odeš na tretman."
<BR>&nbsp;&nbsp;&nbsp;&nbsp;&nbsp;"Više neću ići na tretman."
<BR>&nbsp;&nbsp;&nbsp;&nbsp;&nbsp;"Oh, En. Ne govori tako. Da li Piter zna za to? Potrebna si nam. Mislim... potrebna si nam."
<BR>&nbsp;&nbsp;&nbsp;&nbsp;&nbsp;Ona ustade i iziđe iz sobe.
<BR>&nbsp;&nbsp;&nbsp;&nbsp;&nbsp;Njegov sledeći projekt bio je složeniji. Iako je Piter bio uveren u uspeh, ljudi u Višnjaku bili su sumnjičavi. Saks je objasnio najbolje što je mogao šta želi. Njihove primedbe pretvoriše se u praktična pitanja. Projekt je preveliki? Uposliti još bogdanovista. Tajnost je nemoguća? Prekinuti mrežu za osmatranje. Nauka je stvaranje, rekoše mu. Ovo nije nauka, odgovorio im je Piter. Ovo je inženjering. Mihail se složio, ali ne u potpunosti. Ekotaža, grana ekološkog inženjeringa. Nešto što je teško ostvariti. Uključite Švajcarce, rekao im je Saks. Ili ih bar obavestite. Ionako ne vole da ih nadgledaju. Obavestite Praksis.
<BR>&nbsp;&nbsp;&nbsp;&nbsp;&nbsp;Stvari su počele da dobijaju oblik. Međutim, prošlo je dosta vremena pre nego što su Saks i Piter ponovo poleteli svemirskim avionom. Ovaj put su potpuno napustili stratosferu i otišli daleko napolje. Dvadeset hiljada kilometara, dok nisu stigli u blizinu Deimosa, a zatim se spustili na njega.
<BR>&nbsp;&nbsp;&nbsp;&nbsp;&nbsp;Mali mesec imao je tako nisku silu teže da je to bilo više pristajanje nego sletanje. Sletanjem je upravljala Džeki Bun, koja je pomagala na projektu, uglavnom da bi bila blizu Pitera (oblik je bio jasan). Dok su se približavali, Saks je imao odličan vidik kroz staklo kabine. Crna površina Deimosa kao da je bila pokrivena debelim omotačem prašnjavog regolita - svi krateri bili su gotovo zatrpani, i videli su se samo njihovi rubovi, blage izbočine u pokrivaču prašine. Mesec nije bio pravilnog oblika, već kao da je bio sastavljen od nekoliko zaobljenih faseta. Troosovinski elipsoid, maltene. Blizu središta kratera Volter ležao je stari robotski lender, ukopanog stajnog trapa, sa nosačima i sanducima boje bakra pod slojem fine prašine.
<BR>&nbsp;&nbsp;&nbsp;&nbsp;&nbsp;Izabrali su da se spuste na jedan greben između faseta, gde je gola stena svetlije boje štrčala iz nanosa prašine. Grebeni su bili stari ožiljci od udara, mesta gde su bili odvaljeni delovi meseca. Džeki ih je meko vodila ka mestu zapadno od kratera Svift i Volter. Deimos je bio plimno vezan, kao i Fobos, i to je bila povoljna okolnost za projekt. Podmarsovska tačka bila je upotrebljena kao nulti stepen geografske širine i dužine; veoma razuman plan. Njihov greben nalazio se blizu polutara, na 90 stepeni geografske dužine. Desetak kilometara od podmarsovske tačke.
<BR>&nbsp;&nbsp;&nbsp;&nbsp;&nbsp;Kada su se približili grebenu, rub Voltera nestao je iza crne krivine obzorja. Sa grebena se podigla prašina kada su se rakete aviona našle iznad njega. Stena je bila pokrivena sa samo nekoliko centimetara prašine. Ugljenični hondrit, star pet milijardi godina. Pristali su uz tvrd udar, odskočili i polako se spustili. Osećao je privlačenje prema podu aviona, ali neznatno. Verovatno je težio svega par kilograma, a možda ni toliko.
<BR>&nbsp;&nbsp;&nbsp;&nbsp;&nbsp;Oko njih su na greben počele da se spuštaju i druge rakete, dižući oblake prašine u vakuum, koja se potom dugo slegala. Svaki avion odskočio bi pri sletanju, a onda se blago prizemljio usred vela prašine. U roku od pola sata na grebenu se poređalo osam aviona, zauzevši ga do oba bliska horizonta. Zajedno su predstavljali neobičan prizor; intermetalna jedinjenja njihovih zaobljenih oklopa svetlucala su kao hitin pod hirurškim osvetljenjem neublažene Sunčeve svetlosti, a jasnoća vakuuma nestvarno je isticala njihove obrise. Snovidno.
<BR>&nbsp;&nbsp;&nbsp;&nbsp;&nbsp;Svaki avion nosio je deo sistema. Robotske bušilice, tunelirke i sabijače. Sabirne galerije za vodu, za topljenje ledenih vena unutar Deimosa. Postrojenje za izdvajanje teške vode, oko jedan u šest hiljada delova obične vode. Još jedno postrojenje, za dobijanje deuterijuma iz teške vode. Mali tokamak, koji će se napajati fuzionom reakcijom deuterijuma. I na kraju navigacione rakete, uglavnom kao deo aviona koji su se spustili sa druge strane meseca.
<BR>&nbsp;&nbsp;&nbsp;&nbsp;&nbsp;Tehničari bogdanovisti koji su stigli sa opremom bili su zaduženi za najveći deo montaže. Saks se obukao u jedno od glomaznih odela pod pritiskom koja su se nalazila u avionu i izišao iz komora na površinu da vidi da li se spustio avion sa navigacionom mlaznicom za oblast kratera Svift i Volter.
<BR>&nbsp;&nbsp;&nbsp;&nbsp;&nbsp;Velike čizme sa grejanjem bile su otežane, zbog čega mu je bilo drago; brzina odvajanja nije bila veća od dvadeset pet kilometara na sat, što je značilo da bi čovek uz zalet mogao da skoči sa meseca. Bilo je veoma teško održavati ravnotežu. Osećao se svaki od miliona mikronskih pokreta. Svaki korak podizao je gust oblak crne prašine, koja je polako padala na tle. Povrh prašine bilo je razbacano kamenje, obično u džepovima koje su načinili prilikom sletanja. Izbačeni materijal koji je, izbačen, bez sumnje dugo kružio oko meseca, pre nego što je bio ponovo privučen. Podigao je jedan kamen nalik na crnu loptu za bezbol. Baciš je odgovarajućom brzinom, okreneš se, sačekaš da obiđe svet i dočekaš je u visini grudi. Uhvaćeno prvo bacanje. Novi sport.
<BR>&nbsp;&nbsp;&nbsp;&nbsp;&nbsp;Horizont je bio udaljen svega nekoliko stotina metara, i svakim korakom se vidno menjao - rubovi kratera, grebeni od udara, stene koje su iznicale iza prašnjave ivice dok je išao prema njoj. Ljudi na grebenu, između aviona, već su stajali pod drugim uglom u odnosu na površinu, i na njega. Kao u 'Malom princu'. Jasnost je bila zapanjujuća. Tragovi njegovih stopa bili su duboka brazda u prašini. Prašina iznad udaljenijih tragova lebdela je niže, da bi se četiri ili pet tragova iza njega spuštala.
<BR>&nbsp;&nbsp;&nbsp;&nbsp;&nbsp;Iz komore iziđe Piter i pođe prema njemu; za njim je išla Džeki. Piter je bio jedini čovek za koga je Saks video da je privlači, na onaj bespomoćni način predmeta na orbiti, nevoljenog, željnog konačnog, poništavajućeg sjedinjenja. Izopačenost srca. Kao što je njega opčinila Filis, žena koju nije voleo. Ili njegova želja da dobije priznanje od En, žene koja ga nije volela. Žene sa ludim pogledima na svet. Ali ko zna, možda je u njima i bilo smisla. Ako se neko ponaša nenormalno prema tebi, treba da se zapitaš zašto je to tako. Ili tako nešto.
<BR>&nbsp;&nbsp;&nbsp;&nbsp;&nbsp;Sada je Džeki pratila Pitera kao kuče, i iako su njihovi viziri bili boje bakra, Saks je po njihovim pokretima zaključio da mu ona nešto govori, kao da mu se umiljava. Saks uključi zajedničku frekvenciju i upade u njihov razgovor.
<BR>&nbsp;&nbsp;&nbsp;&nbsp;&nbsp;"...zašto se zovu Svift i Volter?" upita Džeki.
<BR>&nbsp;&nbsp;&nbsp;&nbsp;&nbsp;"Obojica su predvidela postojanje Marsovih meseca", reče Piter, "u knjigama koje su napisali ceo vek pre nego što su otkriveni. U Guliverovim putovanjima Svift čak daje njihovu udaljenost od planete i vremena orbita, i to dosta precizno."
<BR>&nbsp;&nbsp;&nbsp;&nbsp;&nbsp;"Šališ se!"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Kako mu je, pobogu, to uspelo?"
<BR>&nbsp;&nbsp;&nbsp;&nbsp;&nbsp;"Ne znam. Čista sreća, pretpostavljam."
<BR>&nbsp;&nbsp;&nbsp;&nbsp;&nbsp;Saks pročisti grlo. "Niz."
<BR>&nbsp;&nbsp;&nbsp;&nbsp;&nbsp;"Šta?" upitaše oni.
<BR>&nbsp;&nbsp;&nbsp;&nbsp;&nbsp;"Venera nema mesec, Zemlja ima jedan, a Jupiter četiri. Bilo je logično da Mars ima dva. Pošto nisu mogli da ih vide, verovatno su bili mali. I blizu. Dakle, brzi."
<BR>&nbsp;&nbsp;&nbsp;&nbsp;&nbsp;Piter se nasmeja. "Svift mora da je bio klikeraš."
<BR>&nbsp;&nbsp;&nbsp;&nbsp;&nbsp;"On, ili njegov izvor. Ali je ipak bila čista sreća. Niz je samo podudarnost."
<BR>&nbsp;&nbsp;&nbsp;&nbsp;&nbsp;Zastali su na novom grebenu od udara, sa koga se video rub kratera Svift, kao gotovo zatrpan greben na novom horizontu. Na crnoj prašini je, poput čuda, stajao mali, crni, raketni avion. Najveći deo neba nad njihovim glavama zauzimao je Mars, bezmerni narandžasti svet. Njegov istočni srp osvajala je noć. Pravo iznad njih video se Izidis, i iako nije mogao da razazna Barouz, ravnice severno odatle bile su išarane velikim, belim mrljama. Lednici koji se spajaju da bi postali ledena jezera, začeci ledenog mora. Okeanus Borealis. Prilepljen uz kopno, ležao je nabrani prekrivač oblaka, koji ga odjednom podseti na Zemlju viđenu iz Aresa. Bio je to hladni front, koji je silazio sa Sirtis Majora. Ustrojstvo belih oblaka bilo je isto kao na Zemlji. Kružni talasi čestica kondenzacije.
<BR>&nbsp;&nbsp;&nbsp;&nbsp;&nbsp;Sišao je sa grebena i uputio se prema avionima. Samo su ga visoke i krute čizme održavale u uspravnom položaju, i od toga su ga boleli članci. Kao hod po morskom dnu, ali bez otpora. Vaseljenski okean. On posegnu rukom i zahvati prašinu; na deset centimetara nije naišao na stenu, niti na dvadeset; prašina je mogla da bude duboka pet ili deset metara, i više. Oblaci prašine koju je podigao padali su na površinu posle petnaestak sekundi. Prašina je bila tako fina da bi u svakoj vrsti atmosfere ostala beskrajno da lebdi. Ali ovde, u vakuumu, padala je kao i sve drugo. Izbačeni materijal. Nije bilo sile koja bi je povukla nazad. Čovek bi mogao da šutne prašinu u svemir. Prešao je nizak greben i odjednom se pred njim pružio pogled na padinu sledeće fasete. Bilo je tako očigledno da je mesec oblika nekog paleolitskog ručnog oruđa, sa fasetama koje su isklesani drevni udari. Troosovinski elipsoid. Zato je njegova savršeno kružna putanja, jedna od najpravilnijih u celom Sunčevom sistemu, bila pravo čudo. Nešto što se ne bi očekivalo od zarobljenog asteroida, niti od materijala izbačenog sa Marsa prilikom nekog velikog udara. Da bi ostalo - šta? Zarobljavanje mora da se odigralo u davnoj prošlosti. Uz druga tela u drugim orbitama, da ga stabilizuju. Lom. Krnjenje. Klesanje. Brazdanje. Jezik je tako divna stvar. Udar kamena u kamen, u okeanu kosmosa. Odbijanje komada, koji su odletali. Da padnu na planetu, ili zauvek odlutaju. Svi sem dva. Dva od milijardi. Mesec bomba. Topovsko postolje. Sa rotacijom nešto bržom od Marsove, tako da je svaka tačka na njegovoj površini bila šezdeset sati izložena njegovom udaru. Zgodno. Poznato je opasnije od nepoznatog. Bez obzira na to šta kaže Mišel. Čuk, čuk, po devičanskoj steni, na devičanskom mesecu, sa devičanskim umom. Mali princ. Ravni koje su se dizale iznad obzorja izgledale su apsurdno, poput insekata iz sna, hitinska, uobličena, obojena, sićušna u zvezdanoj tmini, na prašnjavoj steni. Popeo se u komoru.
<BR>
<BR>&nbsp;&nbsp;&nbsp;&nbsp;&nbsp;Bilo je to mesecima kasnije, i on je bio sam u Ponoru Ehus, kada su roboti na Deimosu dovršili gradnju i kada je deuterijumski upaljač pokrenuo pogon. Pogon je svake sekunde izbacivao hiljadu tona zdrobljenog kamena, brzinom od dve stotine kilometara u sekundi, tangencijalno u odnosu na orbitu i u ravni orbite. Za četiri meseca, kada bude izbačeno otprilike pola postotka ukupne mase meseca, pogon će se isključiti. Prema Saksovim proračunima, Deimos će tada biti udaljen od Marsa 614.287 kilometara i potpuno izvan njegovog uticaja, na putu da ponovo postane slobodni asteroid.
<BR>&nbsp;&nbsp;&nbsp;&nbsp;&nbsp;Sada je leteo na noćnom nebu, nepravilni, sivi krompir, tamniji od Venere ili Zemlje, s tim što mu je iz boka gorela nova kometa. Spektakl. Vest na oba sveta. Skandalozno! Protivurečan čin čak i u podzemlju, sa komentarima za i protiv. Ponovo natezanje. Hiroko će se jednom umoriti od svega toga i odmagliti, ko zna gde, osećao je oblik toga. Da, ne, šta, gde. Ko je to uradio? Zašto?
<BR>&nbsp;&nbsp;&nbsp;&nbsp;&nbsp;En mu se javila preko pločice da postavi ista pitanja, natuštenog lica.
<BR>&nbsp;&nbsp;&nbsp;&nbsp;&nbsp;"Bila bi to savršena platforma za oružje", reče Saks. "Da su ga pretvorili u vojnu bazu, kao što su učinili sa Fobosom. Bili bismo potpuno izloženi udaru."
<BR>&nbsp;&nbsp;&nbsp;&nbsp;&nbsp;"Znači, učinio si ovo samo zato što su mogli da ga pretvore u vojnu bazu?"
<BR>&nbsp;&nbsp;&nbsp;&nbsp;&nbsp;"Da Arkadije i njegovi nisu sredili Fobos za svaki slučaj, ne bismo mogli da se odbranimo. Sve bi nas pobili. Uostalom, Švajcarci su čuli da se to sprema."
<BR>&nbsp;&nbsp;&nbsp;&nbsp;&nbsp;En je odmahivala glavom, zureći u njega kao da je lud. Mahniti saboter. Po njegovom mišljenju, loš grdi rđavoga. Odlučno je izdržao njen pogled. Kada je prekinula vezu, slegnuo je ramenima i pozvao bogdanoviste. "Crveni imaju listu... svega što kruži oko Marsa. Trebaće nam lansirni sistemi zemlja-svemir. Pomoći će vam Spenser. Silosi na polutaru. Neaktivni mohouli. Razumete li me?"
<BR>&nbsp;&nbsp;&nbsp;&nbsp;&nbsp;Rekli su da razumeju. Ne moraš da budeš stručnjak za rakete. Ako ikada ponovo dođe do toga, neće ih više tući iz svemira.
<BR>
<BR>&nbsp;&nbsp;&nbsp;&nbsp;&nbsp;Nešto kasnije, nije bio siguran koliko, na malom ekranu u maskirnom roveru koji je pozajmio od Dezmonda pojavi se Piter. "Sakse, čuo sam se sa nekim prijateljima koji rade na liftu. Sad kad Deimos ubrzava, poremećene su oscilacije kabla kojima ovaj izbegava mesec. Postoji mogućnost da će se pri sledećem prolasku sudariti sa kablom, ali moji prijatelji ne mogu da dopru do navigacione VI kabla. Izgleda da se zaista zatvorila za spoljnje podatke, radi prevencije sabotaža, i nikako da je ubede da je Deimos promenio brzinu. Imaš neki predlog?"
<BR>&nbsp;&nbsp;&nbsp;&nbsp;&nbsp;"Neka se uveri sama."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Nahranite je podacima o Deimosu. To ionako morate. Programirana je da ga izbegne. Usmerite joj pažnju na podatke. Objasnite šta se dogodilo. Verujte joj."
<BR>&nbsp;&nbsp;&nbsp;&nbsp;&nbsp;"Da joj verujemo?"
<BR>&nbsp;&nbsp;&nbsp;&nbsp;&nbsp;"U redu, pričajte s njom."
<BR>&nbsp;&nbsp;&nbsp;&nbsp;&nbsp;"Već smo pokušali, Sakse, ali je taj program protiv sabotaže veoma moćan."
<BR>&nbsp;&nbsp;&nbsp;&nbsp;&nbsp;"Upravlja oscilacijama kojima se izbegava Deimos. Sve dok je to na listi ciljeva, trebalo bi da bude u redu. Samo joj dajte podatke."
<BR>&nbsp;&nbsp;&nbsp;&nbsp;&nbsp;"Dobro, pokušaćemo."
<BR>&nbsp;&nbsp;&nbsp;&nbsp;&nbsp;Bila je noć, i Saks iziđe napolje. Lutajući u tami, pod džinovskom liticom Velikog Nagiba, u oblasti severno od mesta gde su se Kasei Valis probijale iz zida. Sei na japanskom znači zvezda, ka vatra. Vatrena zvezda. Na kineskom je isto, huo je slog koji Japanci izgovaraju ka, i hsing, sei. Izraz kineskog porekla, Huo Hsing: vatrena zvezda, oganj na nebu. Kažu da ga je mali crveni narod zvao Ka. Živimo u vatri. Saks je sadio seme u zemlju, male, tvrde koštice, utisnute plitko ispod površine peska u ponoru. Džoni Vatreno Seme. Tamo, na južnom nebu, goreo je Deimos, polako se gubeći među zvezdama, kotrljajući se na zapad na svoj neužurbani način. Sada guran vatrom komete na istočnoj strani. Lift je bio nevidljiv iznad Tarzisa, novi Klark je možda bio jedna od tamnijih zvezda na jugozapadnom delu neba; bilo je teško pronaći ga. Nogom je slučajno zakačio kamen, sagnuo se i posadio semenku. Kada svo seme bude u zemlji, biće potrebno zasaditi pakete novih lišaja. Čazmoendolitički soj, veoma otporan, veoma plodan, veoma brzo počinje da oslobađa kiseonik. Veoma visok tempo širenja. Veoma suv.
<BR>&nbsp;&nbsp;&nbsp;&nbsp;&nbsp;Signal na pločici. Uključio je interkom u šlemu i nastavio da vadi koštice iz džepa na boku i da ih gura u pesak, pazeći da ne ošteti korenje oštrike ili drugog bilja koje je išaralo tlo kao čupavo crno kamenje.
<BR>&nbsp;&nbsp;&nbsp;&nbsp;&nbsp;Bio je to Piter. Zvučao je uzbuđeno. "Sakse, Deimos ide prema njima, i čini se da je VI prihvatila da se ne nalazi na uobičajenom položaju na orbiti. Kažu da obrađuje podatke. Korekcione rakete u njihovom delu aktivirale su se nešto ranije, pa se nadaju da sistem reaguje."
<BR>&nbsp;&nbsp;&nbsp;&nbsp;&nbsp;"Zar ne možete da izračunate oscilaciju?"
<BR>&nbsp;&nbsp;&nbsp;&nbsp;&nbsp;"Da, ali se VI ponaša neposlušno. Tvrdoglava beštija; njeni bezbednosni programi prilično su nepropusni. Iz samostalnih proračuna jedino se može zaključiti da će to biti tesan prolazak."
<BR>&nbsp;&nbsp;&nbsp;&nbsp;&nbsp;Saks se uspravi i poče da računa na pločici. Početno trajanje orbite Deimosa bilo je otprilike 109.077 sekundi. Pogon je bio uključen, recimo, milion sekundi, i već je znatno ubrzao mali mesec, ali i proširio radijus putanje... Kucao je u savršenoj tišini. Kada je Deimos prolazio pored kabla lifta, ovaj je obično bio u punoj oscilaciji u tom svom delu, nekih pedeset kilometara daleko, dovoljno da gravitacioni poremećaji budu tako mali da ne zahtevaju uključivanje raketa. Ovaj put će ubrzanje i promena putanje Deimosa poremetiti ovaj odnos; kabl će se prerano vratiti na orbitalno polje Deimosa. Složena rabota, i nikakvo čudo što VI nije mogla da se bakće obaveštavanjem o onome što radi. Verovatno je bila zauzeta povezivanjem sa drugim VI da bi postigla neophodnu moć proračunavanja. Oblici situacije - Mars, kabl, Klark, Deimos - bili su prava poslastica za razmišljanje.
<BR>&nbsp;&nbsp;&nbsp;&nbsp;&nbsp;"Aha, evo ide prema njima", reče Piter.
<BR>&nbsp;&nbsp;&nbsp;&nbsp;&nbsp;"Jesu li tvoji prijatelji u visini orbite?" upita Saks, prenut.
<BR>&nbsp;&nbsp;&nbsp;&nbsp;&nbsp;"Par stotina kilometara niže, ali njihovo vozilo ide uvis. Povezali su me sa jednom od svojih kamera i hej, evo ga... Da! Oh! Boga ti, Sakse, promašio ih je za najviše tri kilometra! Upravo je prošišao pored njihove kamere!"
<BR>&nbsp;&nbsp;&nbsp;&nbsp;&nbsp;"Rastojanje je sasvim dovoljno."
<BR>&nbsp;&nbsp;&nbsp;&nbsp;&nbsp;"Šta kažeš?"
<BR>&nbsp;&nbsp;&nbsp;&nbsp;&nbsp;"Bar u vakuumu." Ali sad nije reč samo o steni u prolazu. "Šta je sa repom izbačenog materijala?"
<BR>&nbsp;&nbsp;&nbsp;&nbsp;&nbsp;"Pitaću... Kažu da su prošli ispred Deimosa."
<BR>&nbsp;&nbsp;&nbsp;&nbsp;&nbsp;"Dobro je." Saks se isključi. VI je dobro predvidela. Još nekoliko prolazaka i Deimos će biti iznad Klarka, tako da kabl više neće morati da mu se uklanja. U međuvremenu, sve dok navigaciona VI bude verovala u opasnost, biće bezbedni.
<BR>&nbsp;&nbsp;&nbsp;&nbsp;&nbsp;Saks nije bio načisto u pogledu ovoga. Dezmond je jednom rekao da bi mu bilo drago da vidi još jedan pad kabla. Međutim, činilo se da se malo ko slaže s njim oko toga. Saks nije bio siguran šta oseća o toj vezi sa Zemljom, i zato je odustao od jednostrane akcije. Ako odluči da radi sam, bolje da to budu stvari u koje je siguran. Stoga se sagnu i zasadi još jednu semenku.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
