<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>38.
<P>&nbsp;&nbsp;&nbsp;&nbsp;&nbsp;Revolucija ukida navike podjednako kao i zakone. Ali isto kao što se priroda užasava praznine, ljude užasava anarhija.
<BR>&nbsp;&nbsp;&nbsp;&nbsp;&nbsp;Stoga su navike napravile prve prodore na novi teren, kao što bakterije prodiru u stenu, a pratile su ih procedure, protokoli, čitavo fel-polje društvenih odnosa, na putu da preraste u prašumu zakona... Nađa je videla da ljudi (neki od njih) stvarno dolaze njoj da razreše sporove, oslanjajući se na njen sud. Možda nije imala vlast, ali je imala nešto što je podsećalo na vlast koliko je to bilo moguće: univerzalni predsuditelj, kako ju je zvao Art, ili General Nađa, kao što ju je peckala Maja preko pločice. A Nađu je od svega toga spopadala drhtavica, čega je Maja bila potpuno svesna. Nađi se više dopadalo nešto što je čula da Saks poručuje preko pločice svojoj vernoj družini inženjera, sve Saksovima u nastanku: "Nađa je bogomdani posrednik, razgovarajte sa njom o tome." Eto primera snage imena; uvek pre posrednik nego general. Čula ga je da pominje taj izraz u dugom intervjuu na Mangalavidu, sa bezličnim izrazom lica zbog koga je bilo teško odrediti da li se šali ili ne: "Oh, ja mislim da ovo što posmatramo nije revolucija, ne. Ovde je to potpuno prirodan sledeći korak, dakle više stvar evolucije ili razvoja, ili onoga što u fizici zovu promenom faze."
<BR>&nbsp;&nbsp;&nbsp;&nbsp;&nbsp;Njegove sledeće reči pokazale su Nađi da on, zapravo, ne zna šta je promena faze. Ali ona je znala, i zamisao joj je bila zanimljiva. Isparavanje zemaljske vlasti, kondenzacija lokalne vlasti, konačno otapanje... kako god čovek poželi da razmišlja o tome. Otapanje se događa kada je toplotna energija čestica dovoljna da nadjača interkristalne sile koje ih drže zajedno. Pa ako se poredak metanata posmatra kao kristalna tvorevina... S druge strane, uopšte nije bilo svejedno jesu li sile koje su ga držale zajedno bile interjonske ili intermolekularne; natrijum-hlorid, interjonski, topi se na 801 stepeni C; metan, intermolekularan, na minus 183 stepeni C. Kakve sile, dakle? I kolika da bude temperatura?
<BR>&nbsp;&nbsp;&nbsp;&nbsp;&nbsp;Na ovom mestu se topila i sama analogija. Ali nazivi, bez sumnje, ostaju moćni u ljudskom umu. Promena faze, integralna kontrola štetočina, selektivno smenjivanje kadrova; svi su joj bili miliji od onog starog, pogubnog pojma revolucija, i bilo joj je drago što su svi u opticaju, na Mangalavidu i na ulicama.
<BR>&nbsp;&nbsp;&nbsp;&nbsp;&nbsp;Ali u Barouzu i Šefildu još se nalazilo oko pet hiljada teško naoružanih pripadnika snaga bezbednosti, podsetila se, koji su i dalje mislili o sebi kao o policiji suočenoj sa naoružanim pobunjenicima. To se nije moglo rešiti pukom semantikom.
<BR>&nbsp;&nbsp;&nbsp;&nbsp;&nbsp;Stvari su, međutim, uglavnom stajale bolje nego što se nadala. Bila je to, na neki način, stvar demografije; činilo se da se maltene svaka osoba rođena na Marsu sada nalazi na ulici ili u zauzetim prostorijama gradske uprave, na železničkim staniama, kosmodromima - i svi su, sudeći po reportažama Mangalavida, bili bez rezerve (i nerealno, činilo se Nađi) protivnici zamisli da ih na bilo koji način kontrolišu sile sa druge planete. A to je bila gotovo polovina stanovništva Marsa. Na njihovoj strani takođe je bio dobar deo veterana, kao i dosta skorašnjih doseljenika. "Zovite ih emigrantima", savetovao je Art preko telefona. "Ili dođošima. Zovite ih doseljenicima ili kolonijalistima, zavisno od toga jesu li sa nama ili ne. Tako je radio Nirgal, i mislim da to pomaže ljudima da promisle o stvarima."
<BR>&nbsp;&nbsp;&nbsp;&nbsp;&nbsp;Na Zemlji nije bila tako jasna situacija. Subarašijevi metanati i dalje su ratovali sa metanatima sa juga, ali je to u okruženju velike poplave postalo sporedna tragedija. Bilo je teško zaključiti šta Zemljani u suštini misle o sukobu na Marsu.
<BR>&nbsp;&nbsp;&nbsp;&nbsp;&nbsp;Šta god da su mislili, očekivalo se da odande stigne brzi šatl, sa pojačanjima za bezbednjake. Stoga su se grupe oslobodilaca slivale sa svih strana da zajedno krenu na Barouz. Art je činio koliko je mogao da pomogne akciju iz Barouza, pronalazeći ljude koji su samostalno odlučili da dođu (stvar je, uostalom, bila očigledna), govoreći im da su u pravu i huškajući ih na protivnike plana. Bio je, po Nađinom mišljenju, prefinjen diplomata - krupan, pitom, nenametljiv, logičan, saosećajan, 'nediplomatičan' - obraćao se ljudima oborene glave, stvarajući kod njih utisak da oni vode razgovor. Bio je, zapravo, neumoran. I veoma lukav. Ubrzo je ugovorio dolazak brojnih grupa, uključujući Crvene i prvomarsovske gerilce, koji su, činilo se, o tome još razmišljali kao o nekoj vrsti napada, ili opsade. Iako su Crveni i prvomarsovci koje je poznavala - Ivana, Džin, Raul, Kasei - održavali vezu sa njom i bili voljni da je koriste kao posrednika, Nađa je bila akutno svesna da postoje radikalnije grupe Crvenih i prvomarsovaca koje su je smatrale nevažnom ili čak smetnjom. Ovo ju je ispunjavalo besom, jer je bila sigurna da bi, da je imala Eninu punu podršku, i radikalniji elementi došli svesti. Gorko se požalila Artu na ovo, pošto je videla kominike Crvenih kojim su organizovali zapadno krilo 'skupa' oko Barouza, i Art je odmah preuzeo na sebe da dozove En i da je spoji sa Nađom.
<BR>&nbsp;&nbsp;&nbsp;&nbsp;&nbsp;I En se ponovo pojavila, slična jednoj od furija iz Francuske revolucije, bezlična i tmurna kao uvek. Njihov poslednji razgovor o Sabišiju teško je ležao između njih; spor je postao bespredmetan kada je UNTA zauzela Sabiši i spalila ga, ali je En očigledno još bila ljuta, i Nađa oseti da se i sama uzrujava.
<BR>&nbsp;&nbsp;&nbsp;&nbsp;&nbsp;Posle suvog pozdrava, njihov razgovor se gotovo odmah izrodio u svađu. En je očito videla ustanak kao priliku da uništi sve projekte teraformiranja i da odvoji što više gradova i ljudi od planete, ako je potrebno i neposrednim napadom. Užasnuta ovom apokaliptičnom vizijom, Nađa joj se suprotstavila, prvo oštro, a zatim i besno. Ali En je bila izgubljena u nekom svom svetu. "Nimalo ne bih žalila kada bi Barouz bio srušen", reče ona hladno.
<BR>&nbsp;&nbsp;&nbsp;&nbsp;&nbsp;Nađa zaškrguta zubima. "Ako uništite Barouz, uništili ste sve. Kuda će posle onaj narod? Nećeš biti ništa bolja od ubice, masovnog ubice. Sajmon bi te se stideo."
<BR>&nbsp;&nbsp;&nbsp;&nbsp;&nbsp;En frknu. "Vlast kvari ljude, koliko ja vidim. Daj mi Saksa, važi? Dosta mi je ove histerije."
<BR>&nbsp;&nbsp;&nbsp;&nbsp;&nbsp;Nađa prebaci vezu Saksu i ode. Ne kvari vlast ljude, nego budale kvare vlast. A možda je i sama bila preterano zapaljiva i preoštra. Ali ipak je malo potisnula ono mračno mesto u En, onaj deo nje koji je bio sposoban za sve. No, strah kvari gore nego vlast. To dvoje zajedno...
<BR>&nbsp;&nbsp;&nbsp;&nbsp;&nbsp;Nadala se da je dovoljno uzdrmala En da potisne onaj mrak u njegov budžak. Loša psihologija, rekao joj je Mišel blago, kada je pozvala Barouz da porazgovara s njim o tome. Strategija proizišla iz straha. Ali Nađa nije mogla drugačije, jer se zaista plašila. Revolucija znači rušenje jedne strukture i stvaranje druge, ali je rušenje lakše nego stvaranje, tako da nisu uvek oba dela ovog čina bila podjednako uspešna. U tom smislu je građenje revolucije bilo kao gradnja luka: ako oba stuba nisu na mestu, kao i težišni kamen, svaki potres može da sruši čitavu stvar.
<BR>
<BR>&nbsp;&nbsp;&nbsp;&nbsp;&nbsp;Zato je u sredu uveče, pet dana posle Nađinog poziva od Saksa, grupa od stotinak ljudi poletela avionima prema Barouzu, jer je ocenjeno da su piste suviše rizične zbog sabotaža. Leteli su noću, do kamenite sletne piste u blizini velikog skrovišta bogdanovista u zidu kratera Di Materej, na Velikom Nagibu jugoistočno od Barouza. Spustili su se u zoru, dok se Sunce dizalo kroz maglu kao mehur žive, obasjavajući daleka, nazubljena, bela brda na severu, u ravnici Izidisa: još jedno ledeno more, čije je širenje na jug bilo zaustavljeno izvijenom linijom bedema nalik na dugačak i nizak zemljani nasip - što je i bio.
<BR>&nbsp;&nbsp;&nbsp;&nbsp;&nbsp;Da bi imala bolji pogled, Nađa se popela na najviši sprat skrovišta u Di Matereju, gde je panoramski prozor, maskiran kao vodoravna pukotina ispod samog ruba litice, gledao niz Veliki Nagib na novi bedem i led koji ga je pritiskao. Dugo je zurila u ovaj prizor, ispijajući kafu pomešanu za dozom kavadžave. Na severu se nalazilo ledeno more, sa nagomilanim seracima, dugačkim grebenim, nastalim usled pritiska leda, i ravnim, belim pločama džinovskih, po površini smrznutih jezera otopljenog leda. Pravo ispod nje ležali su prvi niski bregovi Velikog Nagiba, istačkani trnovitim poljima aheronskog kaktusa, poleglog preko stene nalik na koralne grebene. Livadske terase crnozelene tundrine mahovine pratile su tok zaleđenih potočića niz Nagib; potoci su izdaleka podsećali na dugačke dijatome algi, uvučene u nabore crvene stene.
<BR>&nbsp;&nbsp;&nbsp;&nbsp;&nbsp;A iza svega toga, u sredini slike, deleći pustinju od leda, pružao se novi bedem, nalik na svež smeđi ožiljak, šav između dve odvojene stvarnosti.
<BR>&nbsp;&nbsp;&nbsp;&nbsp;&nbsp;Nađa je dugo proučala prizor kroz dvogled. Južni kraj bio mu je humka regolita, koja se pružala uz padinu kratera Wg i završavala se na samoj ivici, koja je bila oko pola kilometra od nulte tačke, dobrano iznad očekivanog nivoa mora. Bedem se od Wg-a pružao prema severoistoku, i Nađa je sa svoje osmatračnice visoko na Nagibu mogla da ga prati nekih četrdeset kilometara pre nego što je zašao za obzorje, malo dalje na zapad od kratera Xh. Xh je bio opkoljen ledom bezmalo do ivice grotla, tako da je njegova kružna unutrašnjost bila poput neke neobične, crvene, utonule jame. Koliko je Nađa mogla da vidi, led se oslanjao na bedem čitavom njegovom dužinom. Pustinjska strana bedema bila je visoka oko dve stotine metara, mada je bilo teško proceniti, jer se ispod bedema nalazio širok jarak. Sa druge strane, led je dosezao visoko, preko polovine bedema.
<BR>&nbsp;&nbsp;&nbsp;&nbsp;&nbsp;Bedem je na vrhu bio širok oko tri stotine metara. Tolika količina nasutog regolita - Nađa zazvižda s poštovanjem - predstavljala je nekoliko godina rada, i to mnogobrojnih robotskih transportera i kopača kanala. Ali, nasuti regolit! Činilo joj se da bedem, ma koliko ogroman izgledao po ljudskim merilima, nije bio Bog zna kakva prepreka za okean leda. Led je bio pravi blagoslov - kada se otopi, talasi i struje raznosiće regolit kao zemlju. A led se već topio; govorilo se da svuda ispod prljavobele površine leže bare otopine, čak i uz sam bedem, natapajući ga.
<BR>&nbsp;&nbsp;&nbsp;&nbsp;&nbsp;"Zar neće morati da zamene čitav nasip betonom?" upita ona Saksa, koji joj je se bio pridružio, i sam osmatrajući kroz dvogled.
<BR>&nbsp;&nbsp;&nbsp;&nbsp;&nbsp;"Neće ga menjati", reče on. Nađa se pripremi za loše vesti, ali on nastavi: "Obložiće ga dijamantskim prahom. Tako obložen, trebalo bi da potraje. Možda nekoliko miliona godina."
<BR>&nbsp;&nbsp;&nbsp;&nbsp;&nbsp;"Hmm", reče Nađa. To je verovatno bilo tačno. Možda će biti podlokavanja odozdo. Ali će morati, u svakom slučaju, da zauvek održavaju sistem, i to bez mogućnosti da pogreše, jer se Barouz nalazio dvadeset kilometara od bedema i otprilike sto pedeset metara niže od njega. Neobična sudbina. Nađa okrenu dvogled u pravcu grada, ali je ovaj ležao iza horizonta, oko sedamdeset kilometara odatle na severozapad. Naravno, nasipi su umeli da budu delotvorni: u Holandiji su stajali vekovima, štiteći milione ljudi i stotine kvadratnih kilometara, sve do nedavnog potopa - veliki nasipi držali su čak i sada, i preplaviće ih prvo bočne bujice iz Nemačke i Belgije. Ne, bedemi stvarno mogu da budu delotvorni. No, svejedno, čudna kob.
<BR>&nbsp;&nbsp;&nbsp;&nbsp;&nbsp;Nađa uperi dvogled duž Velikog Nagiba. Ono što je u daljini podsećalo na cveće bili su, zapravo, masivni žbunovi koralnog kaktusa. Potok je izgledao kao stepenište od lotosa. Gruba, crvena stena padine upotpunjavala je škrti, nadrealni, prelepi predeo. Nađu preseče iznenadni grč straha, pomisao da bi se moglo dogoditi nešto što bi je ubilo i sprečilo da bude svedok razvoja ovog sveta. Bilo je to sasvim moguće, svakog časa je iz ljubičastog neba mogao da padne projektil - ako neki preplašeni zapovednik tamo na kosmodromu u Barouzu sazna za položaj skrovišta i odluči da preduhitri nevolje, biće kao nepokretna meta. Mogli bi da izginu za dva minuta posle ovakve odluke.
<BR>&nbsp;&nbsp;&nbsp;&nbsp;&nbsp;Ali takav je bio život na Marsu. Mogli su da izginu za dva minuta posle čitavog niza neželjenih događaja, kao što je uvek bilo. Odagnala je tu misao i pošla dole sa Saksom.
<BR>
<BR>&nbsp;&nbsp;&nbsp;&nbsp;&nbsp;Nameravala je da uđe u Barouz i vidi kako stoje stvari, da bude na licu mesta i da sama proceni: da prošeta okolo i posmatra građane, da vidi šta rade i govore. U utorak predveče, ona reče Saksu: "Hajde da uđemo i da malo pogledamo."
<BR>&nbsp;&nbsp;&nbsp;&nbsp;&nbsp;Ali se činilo da je to nemoguće. "Kapije su dobro čuvane", poručila joj je Maja preko pločice. "A vozovi koji ulaze pažljivo se proveravaju u stanici. Isto važi za podzemnu do kosmodroma. Grad je zatvoren. Ovde smo, u stvari, taoci."
<BR>&nbsp;&nbsp;&nbsp;&nbsp;&nbsp;"Možemo da vidimo šta se događa i na ekranu", primeti Saks. "Svejedno je."
<BR>&nbsp;&nbsp;&nbsp;&nbsp;&nbsp;Nađa se nezadovoljno složi. Šikata ga nai, očigledno. Nije joj se, međutim, dopadala situacija, zato što joj se činilo da se ubrzano približava pat-poziciji, bar u lokalnim razmerama. Osim toga, bila je veoma radoznala kakvi su uslovi u Barouzu. "Reci mi kako je tamo", upita Maju preko telefona.
<BR>&nbsp;&nbsp;&nbsp;&nbsp;&nbsp;"Pa, zauzeli su infrastrukturu", reče Maja. "Fizički pogon, kapije, i tako dalje. Ali ih nema dovoljno da primoraju ljude da ostanu u kućama, ili da rade, niti bili šta drugo. Zato se čini da ne znaju šta da rade dalje."
<BR>&nbsp;&nbsp;&nbsp;&nbsp;&nbsp;Nađa je to razumela, jer se i sama isto osećala. U grad su svakog sata pristizale nove jedinice bezbednjaka, vozovima iz gradova pod šatorom koje su napustile. Ove jedinice prilazile su svojima i držale položaje u blizini fizičkog postrojenja i gradskog ureda, krećući se okolo u teško naoružanim grupama, neometane. Bile su smeštene u stambenim čevrtima u Branč Mezi, Dabl Deker Bjutu i Blek Sirtis Mezi, a njihove vođe su se manje ili više redovno sastajale su štabu UNTA u Tejbl Mauntinu. Ali nisu izdavali naređenja.
<BR>&nbsp;&nbsp;&nbsp;&nbsp;&nbsp;Tamo je, dakle, vladalo napeto zatišje. Biotikovi i Praksisovi uredi u Hant Mezi i dalje su služili kao informacioni centar za sve njih, šireći po gradu vesti sa Zemlje i iz drugih delova Marsa preko oglasnih tabli i kompjuterskih panoa. Ovi izvori, zajedno sa Mangalavidom i drugim privatnmi kanalima, značili su da su svi dobro obavešteni o najnovijim događajima. Na širokim bulevarima i u parkovima, s vremena na vreme su se okupljale velike gomile ljudi, ali je svet češće stajao rasut na desetine manjih grupa, polako se premeštajući okolo u nekoj vrsti aktivne paralize, nečega između opšteg štrajka i otmice talaca. Svi su čekali da vide šta će se dogoditi. Činilo se da vlada dobro raspoloženje, mnoge prodavnice i restorani još su bili otvoreni, a video izveštaji koji su se u njima puštali bili su prijateljski.
<BR>&nbsp;&nbsp;&nbsp;&nbsp;&nbsp;Gledajući ih i pokušavajući da ugura nešto hrane u sebe, Nađa je osećala bolnu želju da bude tamo, da sama razgovara sa ljudima. Oko deset sati te večeri, shvativši da je satima daleko od sna, ponovo je pozvala Maju i zatražila je da stavi vidkam naočare i prošeta po gradu. Maja, koja je bila podjednako nespokojna kao Nađa, ako ne i više, rado pristade.
<BR>
<BR>&nbsp;&nbsp;&nbsp;&nbsp;&nbsp;Ubrzo je bila izvan kuće, sa video-naočarima, šaljući slike onoga što je i sama videla Nađi, koja je žudno sedela na stolici ispred ekrana, u zajedničkoj prostoriji u skrovištu Di Materej. Saks i nekolicina drugih stajali su iza nje i zajedno posmatrali skakutavu sliku koju je Maja primala kroz naočari i slušali njen propratni komentar.
<BR>&nbsp;&nbsp;&nbsp;&nbsp;&nbsp;Išla je brzim korakom niz Bulevar Velikog Nagiba, prema središnjoj dolini. Našavši se među tezgama u gornjem delu Kanal parka, usporila je hod i polako kružila pogledom da bi Nađa imala pregled okoline. Bila je okružena ljudima koji su razgovarali u grupama, uživajući u nekoj vrsti praznične atmosfere. Dve žene odmah pored Maje započeše živ razgovor o Šefildu. Grupa došljaka priđe Maji i upita je šta će dalje biti; očiglednosu bili uvereni da ona to zna. "Samo zato što sam tako matora!" primeti Maja s gađenjem kada su otišli. Nađa zamalo da se osmehne na ovo. Ali tada neki ljudi prepoznaše Maju u Maji i radosno priđoše da je pozdrave. Nađa je posmatrala ovaj susret iz Majine prespektive, svesna koliko su ljudi zaslepljeni njenom slavom. Tako, dakle, Maja vidi svet! Nikakvo čudo što se smatrala posebnom, kada su je ljudi gledali na ovaj način, kao da je neka opasna boginja, koja je zakoračila među njih iz legende...
<BR>&nbsp;&nbsp;&nbsp;&nbsp;&nbsp;Bilo je to uznemirujuće na više načina. Nađi se činilo da njena stara prijateljica rizikuje da je uhapsi obezbeđenje, pa joj to i saopšti preko pločice. Ali se slika na ekranu zaljulja levo-desno kada je Maja odmahnula glavom. "Vidiš da žaca nema nigde na vidiku?" reče ona. "Bezbednjaci su okupljeni oko kapija i železničkih stanica, a ja izbegavam ta mesta. Osim toga, zašto bi se mučili da me hapse, kad su, zapravo, uhapsili ceo grad."
<BR>&nbsp;&nbsp;&nbsp;&nbsp;&nbsp;Pratila je pogledom jedno oklopljeno vozilo koje je prošlo travnatim bulevarom bez zaustavljanja, kao da potvrđuje njene reči. "To je da svi vide cevi oružja", reče Maja mračno.
<BR>&nbsp;&nbsp;&nbsp;&nbsp;&nbsp;Pošla je prema Kanal parku, a onda je skrenula i zaputila se stazom prema Tejbl Mauntinu. U gradu je te večeri bilo hladno; svetlost koja se ogledala u kanalu pokazivala je da voda počinje da se ledi. Ali ako je obezbeđenje nameravalo da obeshrabri ljude, nije uspelo; park je bio pun sveta, a broj okupljenih je neprestano rastao. Ljudi su se okupljali oko šatri, kafea ili velikih, narandžastih, grejnih vlakana, i svuda gde bi Maja pogledala, u park je pristizalo još ljudi. Svet je slušao svirače ili govornike koji su se pomagali malim pojačalima na ramenima, pratio vesti preko pločica, ili sa ekrana beležnica. "Zbor u ponoć!" povika neko. "Zbor u vremenskom pomaku!"
<BR>&nbsp;&nbsp;&nbsp;&nbsp;&nbsp;"Prvi put čujem za to", reče Maja sumnjičavo. "Mora da je Džekino delo."
<BR>&nbsp;&nbsp;&nbsp;&nbsp;&nbsp;Osvrnula se tako brzo da je slika na Nađinom ekranu postala zamagljena. Svuda okolo ljudi. Saks ode do drugog ekrana i pozva utočište u Hant Mezi. Odande se javio Art, ali osim njega u utočištu gotovo da nije bilo nikoga. Džeki je zaista bila pozvala na masovne demonstracije u vremenskom pomaku, a vest se proširila preko svih medija u gradu. Nirgal je bio napoju s njom.
<BR>&nbsp;&nbsp;&nbsp;&nbsp;&nbsp;Nađa prenese ovo Maji, a ova oštro opsova. "Situacija je suviše nesigurna za tako nešto! Bog je ubio."
<BR>&nbsp;&nbsp;&nbsp;&nbsp;&nbsp;Ali tu se više ništa nije moglo učiniti. Hiljade ljudi slivalo se bulevarima u Kanal park i Princezin park, i kada se Maja osvrnula okolo, videli su sićušne prilike ljudi na ivicama meza i još više njih u providnim cevima pešačkih mostova iznad Kanal parka. "Govornici će biti gore u Princezinom parku", reče Art sa Saksovog ekrana.
<BR>&nbsp;&nbsp;&nbsp;&nbsp;&nbsp;Nađa reče Maji: "Trebalo bi da odeš tamo, Majo, i to što pre. Možda ćeš moći da pomogneš da se očuva red."
<BR>&nbsp;&nbsp;&nbsp;&nbsp;&nbsp;Maja odmah krenu, i dok se probijala kroz gomilu, Nađa joj je davala uputstva šta da kaže ako joj se ukaže prilika da govori. Reči su navirale iz nje, i kada je zastala da razmisli, Art se ubaci sa svojim idejama, sve dok Maja ne reče: "Ali, čekajte, je li sve to istina?"
<BR>&nbsp;&nbsp;&nbsp;&nbsp;&nbsp;"Neka te ne brine da li je istina", reče Nađa.
<BR>&nbsp;&nbsp;&nbsp;&nbsp;&nbsp;"Da me ne brine!" dreknu Maja u pločicu. "Da me ne brine da li je ono što ću reći pred sto hiljada ljudi, pred očima dva sveta, istina ili ne?"
<BR>&nbsp;&nbsp;&nbsp;&nbsp;&nbsp;"Postaraćemo se da bude istina", reče Nađa. "Ti samo pokušaj."
<BR>&nbsp;&nbsp;&nbsp;&nbsp;&nbsp;Maja potrča. Ljudi su se kretali u istom pravcu, uzbrdo kroz Kanal park, prema visokom zemljištu između Elis Bjuta i Tejbl Mauntina, a njena kamera prenosila im je skakutavu sliku potiljaka ljudi i ponekog uzbuđenog lica, okrenutog prema njoj dok je dovikivala da joj naprave prolaz. Svetina ispred nje, svakog trenutka sve gušća, glasno je klicala, tako da je prvo morala da uspori, a zatim da se lakta i probija tamo gde je bilo mesta. Većina ovih ljudi bili su mladi i mnogo višeg rasta od Maje, pa je Maja morala da pređe ispred Saksovog ekrana da posmatra sliku sa Mangalavidovih kamera, koja se premeštala sa kamere na bini, postavljenoj na ivicu starog pinga iznad Princezinog Parka, na kameru na jednom od pešačkih mostova. Oba ugla pokazivala su da skup postaje ogorman - možda i svih osamdeset hiljada ljudi, kako je procenio Saks, koji se bio uneo na centimetar od ekrana, kao da broji glave. Art je uspeo da se poveže sa Majom kao i Nađa, i on i Nađa nastaviše da joj govore dok se probijala kroz gomilu.
<BR>&nbsp;&nbsp;&nbsp;&nbsp;&nbsp;Kada se Maja probila do prvih redova, Antar je upravo bio završio zapaljiv govor na arapskom, a Džeki je stajala na bini ispred niza mikrofona, držeći govor koji je bio pojačan preko velikih zvučnika na pingu, a zatim još jednom preko radio-veze na pomoćnim zvučnicima postavljenim svuda po Princezinom parku, kao i na prenosnim zvučnicima, beležnicama i pločicama na zglobovima, sve dok joj glas nije bio sveprisutan - a ipak, pošto je svaka rečenica pomalo odjekivala od Tejbl Maunitina i Elis Bjuta, i bila pozdravljena klicanjem, mogla se čuti samo na mahove. "...Nećemo dozvoliti da Mars bude korišćen kao rezervni svet... vladajuća klasa direktora koja je najodgovornija za propast Zemlje... pacovi koji pokušavaju da napuste brod koji tone... stvoriće isti haos na Marsu ako im dozvolimo! ...neće dogoditi! Zato što je ovo sada slobodni Mars! Slobodni Mars! Slobodni Mars!"
<BR>&nbsp;&nbsp;&nbsp;&nbsp;&nbsp;Ona zatim upre prstom u nebo i svetina zaurla ove reči, ponavljajući ih sve glasnije, ubrzo uspostavivši ritam koji im je omogućio da uzvikuju zajedno - "Slobodni Mars! Slobodni Mars! Slobodni Mars!"
<BR>&nbsp;&nbsp;&nbsp;&nbsp;&nbsp;Dok je mnogoljudni skup klicao ovu krilaticu, Nirgal se popeo na platformu, i kada ga ljudi ugledaše, mnogi od njih počeše da skandiraju: "Nir-gal", uporedo sa "Slobodni Mars" ili u pauzama između, tako da se uskoro pretvorilo u smenjivanje "Slobodni Mars (Nir-gal) Slobodni Mars (Nir-gal)" iz grla ogromnog hora.
<BR>&nbsp;&nbsp;&nbsp;&nbsp;&nbsp;Stogavši do mikrofona, Nirgal mahnu rukom, tražeći tišinu. Klicanje, međutim, nije prestajalo, ali je potpuno preraslo u "Nir-gal, Nir-gal, Nir-gal", sa gotovo opipljivim žarom, koji je treperio u zvuku tog džinovskog jedinstvenog glasa, kao da je svaki učesnik jedan od njegovih prijatelja, beskrajno radostan što ga vidi - a s obzirom na to da je dobar deo života proveo u putovanju, pomisli Maja, to i nije bilo tako daleko od istine.
<BR>&nbsp;&nbsp;&nbsp;&nbsp;&nbsp;Skandiranje polako uminu i pretvori se u žagor gomile, dosta glasan, kroz koji se prilično jasno čuo Nirgalov pojačani pozdrav. Dok je govorio, Maja je nastavila da se probija kroz gomilu prema pingu, što joj je postalo lakše kada su se ljudi smirili. A kada je Nirgal započeo govor, i sama se zaustavila da ga posmatra, povremeno koristeći klicanje i pljesak kojima su bile propraćene mnoge rečenice da se pomeri napred.
<BR>&nbsp;&nbsp;&nbsp;&nbsp;&nbsp;Govorio je tiho, smireno, sa osećanjem, polako. Sada ga je bilo lakše čuti. "Za nas koji smo rođeni na Marsu", reče on, "ovo je dom."
<BR>&nbsp;&nbsp;&nbsp;&nbsp;&nbsp;"Bezbednjacima se to nimalo neće svideti", reče Art.
<BR>&nbsp;&nbsp;&nbsp;&nbsp;&nbsp;"Trebalo bi neposredno da razgovaramo sa njima", reče Nađa, razmišljajući o tome. "Sa Hejstingsom sam već imala prilike da razgovaram, kada je bio u kontroli misije. Ne sećam ga se najbolje, ali mislim da nije bio neko sumanuto čudovište."
<BR>&nbsp;&nbsp;&nbsp;&nbsp;&nbsp;"Neće škoditi da saznamo šta misli", reče Art.
<BR>
<BR>&nbsp;&nbsp;&nbsp;&nbsp;&nbsp;Nađa je otišla u sobu gde nije bilo nikoga, uključila ekran i pozvala štab UNTA u Tejbl Mauntinu. Iako je već bilo oko dva ujutru, trebalo joj je samo pet minuta da dobije vezu sa Hejstingsom.
<BR>&nbsp;&nbsp;&nbsp;&nbsp;&nbsp;Odmah ga je prepoznala, iako je bila ubeđena da je odavno zaboravila kako izgleda. Nizak, mršav, izboran tehnokrata, pomalo preke naravi. Kada ju je ugledao na ekranu, on iskrivi lice. "Opet isto društvo. Uvek sam govorio da smo poslali pogrešnih stotinu."
<BR>&nbsp;&nbsp;&nbsp;&nbsp;&nbsp;"Nema sumnje."
<BR>&nbsp;&nbsp;&nbsp;&nbsp;&nbsp;Nađa mu je proučavala lice, pokušavajući da dozove lik čoveka koji je pre jednog veka vodio kontrolu misije, a u sledećem Prelaznu vladu. Dok su još bili na Aresu, često se ljutio na njih, ribajući ih i za najbezazlenije odstupanje od propisa, a na kraju putovanja, kada su privremeno prestali da šalju sliku na Zemlju, potpuno je izgubio živce. Birokrata, podanik pravila i propisa, od vrste ljudi koju je Arkadije prezirao. Ali čovek sa kojim se moglo razgovarati.
<BR>&nbsp;&nbsp;&nbsp;&nbsp;&nbsp;Ili joj se bar tako isprva učinilo. Raspravljala se sa njim nekih deset ili petnaest minuta, ubeđujući ga da je ono što je maločas gledao napolju u parku bilo deo nečega što se dešava svuda na Marsu - da se cela planeta okrenula protiv njih - da mogu bez bojazni da se odvezu do kosmodroma i napuste planetu.
<BR>&nbsp;&nbsp;&nbsp;&nbsp;&nbsp;"Ne idemo nikud odavde", reče Hejstings.
<BR>&nbsp;&nbsp;&nbsp;&nbsp;&nbsp;Njegovi ljudi kontrolišu fizičko postrojenje, rekao joj je, što znači i sam grad. Crveni mogu da zauzmu bedem, ali ne i da ga provale, jer se u gradu nalazi dve stotine hiljada ljudi, zapravo talaca. Sledeći povratni šatl, koji će ući na orbitu u naredna dvadeset četiri sata, dovozi specijalno obučena pojačanja. Njihovi govori stoga ništa ne znače. Obično poziranje.
<BR>&nbsp;&nbsp;&nbsp;&nbsp;&nbsp;Dok joj je ovo govorio, bio je spokojan - da mu se u glasu nije osećalo toliko gađenje, Nađa bi čak rekla pomirljiv. Činilo se sasvim verovatno da je dobio naređenja od kuće, prema kojima je trebalo da sedi u Barouzu i da čeka pojačanja. Nije bilo sumnje da je i divizija UNTA u Šefildu dobila ista uputstva. A sa Barouzom i Šefildom još u njihovim rukama, i skorim dolaskom pojačanja, nije bilo nimalo neobično što su mislili da su u povoljnijem položaju. Moglo se čak reći da ih to opravdava. "Kada se ljudi prizovu pameti", reče joj Hejstings strogo, "ponovo ćemo uspostaviti red. Uostalom, sada nam je najpreča briga antarktička poplava. Neophodno je podržati Zemlju, jer im je to sada najpotrebnije."
<BR>&nbsp;&nbsp;&nbsp;&nbsp;&nbsp;Nađa je morala da odustane. Hejstings je očigledno bio tvrdoglav čovek, a osim toga, bio je u pravu. U nekoliko stvari. Stoga je okončala razgovor na najljubazniji način, nadajući da to čini u Artovom diplomatskom stilu, zamolivši ga da je ponovo primi kasnije. Zatim se vrati svojima.
<BR>
<BR>&nbsp;&nbsp;&nbsp;&nbsp;&nbsp;Sa dolaskom noći, nastavili su da prate izveštaje iz Barouza i iz drugih mesta. Suviše toga se događalo da bi Nađa mogla mirno da ode na spavanje, a bilo je očito da Saks, Stiv, Merijen i ostali bogdanovisti u Di Martereju osećaju isto. Zato su mlitavo sedeli na stolicama, crvenih očiju i bolnih kostiju dok su prolazili sati, a na ekranu se smenjivale slike. Sve je pokazivalo da se deo Crvenih odvojio od združene revolucionarne glavnine, sledeći neke sopstvene planove, pojačavajući kampanju sabotaža i neposrednih napada svuda na planeti, zauzimajući silom manje stanice i potom ih često dižući u vazduh, pošto bi otpremili žitelje vozom. Druga 'Crvena Armija' izvršila je uspešan upad u fizičko postrojenje u Kairu, ubila veliki broj stražara iz snaga bezbednosti i naterala ostale da se predaju.
<BR>&nbsp;&nbsp;&nbsp;&nbsp;&nbsp;Ova pobeda ih je ohrabrila, ali drugde nisu bili tako uspešni; prema vestima od nekih rasutih očevidaca, činilo se da je napad Crvenih na okupirano fizičko postrojenje u Lasvicu dovelo do njegovog uništenja, i usled toga do teškog oštećenja šatora, tako da su izginuli oni koji nisu uspeli da se domognu bezbednih zgrada ili da umaknu napolje vozilima. "Šta to rade?" zakuka Nađa. Međutim, niko joj nije odgovorio. Ove grupe nisu se odazivale na njene pozive. Kao ni En.
<BR>&nbsp;&nbsp;&nbsp;&nbsp;&nbsp;"Da su bar hteli da čuju šta mislimo o njihovim planovima", reče Nađa glasom punim bojazni. "Ne smemo dopustiti da stvari izmaknu kontroli, situacija je suviše opasna..."
<BR>&nbsp;&nbsp;&nbsp;&nbsp;&nbsp;Saks je pućio usta i izgledao zabrinuto. Njih dvoje odoše do zajedničkih prostorija da doručkuju i da se malo odmore. Nađa je morala da se prisili da jede. Od poslednjeg Saksovog poziva prošlo je tačno nedelju dana, a ona nije mogla da se priseti ničega što je pojela za to vreme. Bilo joj je, konačno, jasno da se oseća izgladnelo. Poče da guta velike komade kajgane.
<BR>&nbsp;&nbsp;&nbsp;&nbsp;&nbsp;Kada su bili pri kraju s jelom, Saks se nagnu prema njoj i reče: "Pomenula si nešto o planovima."
<BR>&nbsp;&nbsp;&nbsp;&nbsp;&nbsp;"Šta?" reče Nađa, sa viljuškom ukočenom na pola puta do usta.
<BR>&nbsp;&nbsp;&nbsp;&nbsp;&nbsp;"Pa, taj šatl što dolazi, sa specijalnim jedinicama..."
<BR>&nbsp;&nbsp;&nbsp;&nbsp;&nbsp;"Šta s njim?" Posle leta iznad Kasei Valisa, počela je da veruje da je Saks postao neuračunljiv; viljuška joj vidljivo zadrhta u ruci.
<BR>&nbsp;&nbsp;&nbsp;&nbsp;&nbsp;On reče: "Ovaj, ima plan. U stvari, smislila ga je moja grupa u Da Vinčiju."
<BR>&nbsp;&nbsp;&nbsp;&nbsp;&nbsp;Nađa pokuša da umiri viljušku. "Pričaj."
<BR>&nbsp;&nbsp;&nbsp;&nbsp;&nbsp;Ostatak tog dana Nađi je ostao u maglovitom sećanju, pošto je odustala od pokušaja da se odmori, pokušala da stupi u vezu sa grupama Crvenih, radila sa Artom na sastavljanju poruka za Zemlju i pored svega toga, morala da objasni Saksovu najnoviju zamisao Maji, Nirgalu i ostalima u Barouzu. Činilo se da se tok događaja, i pre toga ubrzan, priključio na neki mahnit zamajac, i pojurio tako da ga više niko nije mogao kontrolisati ne ostavljajući vremena da se jede, spava ili ode u kupatilo. Ali sve se to ipak moralo, i Nađa se oteturala do kupatila i priuštila sebi jedno dugo tuširanje, a onda je doručkovala, spartanski, hleb i sir, i na kraju se opružila na kauč i kratko odspavala, ali je taj san bio od nemirne i plitke vrste, u kojoj je njen um nastavio da radi, prevrćući mutne, neuobličene misli o događajima dana, mešajući ih sa glasovima prisutnih u sobi. Nirgal i Džeki nisu uspevali da se slože; je li tako bilo i sa ostalima?
<BR>&nbsp;&nbsp;&nbsp;&nbsp;&nbsp;Ubrzo je ponovo bila na nogama, ništa manje iscrpljena. Prisutni u sobi još su govorili o Džeki i Nirgalu. Nađa ode do kupatila, a zatim u potragu za kafom.
<BR>&nbsp;&nbsp;&nbsp;&nbsp;&nbsp;Dok je spavala, u Di Marterej su stigli Zeik, Nazik i velika grupa Arapa, i Zeik pomoli glavu u kuhinju: "Saks kaže da šatl samo što nije stigao."
<BR>&nbsp;&nbsp;&nbsp;&nbsp;&nbsp;Di Marterej se nalazio samo šest stepeni severno od polutara, tako da su bili na povoljnom položaju da posmatraju vazdušno kočenje šatla, koje će se dogoditi tek posle zalaska Sunca. Vreme im je išlo na ruku, nebo je bilo bez oblaka i prozirno. Zašlo je Sunce, nebo na zapadu se zatamnilo, a luk boja iznad Sirtisa postao je paleta spektra, prelivanje nijansi žute, narandžaste, uske blede trake zelene, zelenkasto modre i indiga. Onda Sunce nestade iza crnih brda, i boje neba se produbiše i postadoše prozirne, kao da je kupola nebeska odjednom postala stotinu puta veća.
<BR>&nbsp;&nbsp;&nbsp;&nbsp;&nbsp;A usred ovih boja, između dve večernje zvezde, zasija novorođena treća zvezda i pohita nebom, ocrtavši za sobom kratak i prav trag. Ovo je bilo uobičajeno dramatično pojavljivanje šatlova kada bi uz oganj usporavali u gornjoj atmosferi, gotovo podjednako vidljivo danju kao noću. Bio im je dovoljan minut da prelete s kraja na kraj neba, poput neužurbanih, blistavih kometa.
<BR>&nbsp;&nbsp;&nbsp;&nbsp;&nbsp;Ali ova zvezda, dok je još bila visoko na nebu, poblede do kraja, i nestade.
<BR>&nbsp;&nbsp;&nbsp;&nbsp;&nbsp;Posmatračka soba u Di Martereju bila je prepuna ljudi, i mnogi su nehotično uzviknuli na ovaj neubičajeni prizor, iako su bili pripremljeni. Kada se sjaj potpuno izgubio, Zeik zamoli Saksa da da objašnjenje onima koji nisu čuli celu priču. Prolaz za ulazak šatlova na orbitu je uzak, rekao im je Saks, isti kakav je imao Ares, tamo na početku. Bilo je malo mesta za pogreške. Zato je Saksova tehnička grupa u krateru Da Vinči opremila raketu natovarenu metalnim otpadom - kao kontejner sa starim gvožđem, rekao je - i ispalili je nekoliko sati pre dolaska šatla. Punjenje je eksplodiralo na mestu ulaza šatla u atmosferu samo nekoliko minuta pre njegovog dolaska, razbacavši metalni otpad u traku koja je bila široka i niska. Ulaske na orbitu su, naravno, potpuno kontrolisali računari, i kada je radar šatla identifikovao pojas otpada, VI koja je krmanila šatlom nije imala mnogo izbora. Zaranjanje ispod pojasa uvelo bi šatl u gušću atmosferu i veoma verovatno bi ga spalilo; prolazak kroz otpad mogao je da ošteti toplotni štit, i posledica bi ponovo bila sagorevanje šatla. Shikata ga nai, dakle; s obzirom na nivoe rizika koji su joj bili programirani, VI je morala da odustane od vazdušnog kočenja iznad pojasa otpada i da skrene na putanju koja ju je vodila van atmosfere. A to je značilo da se šatl i dalje kreće u dubinu Sunčevog sistema brzinom bliskom maksimalnoj, dakle skoro četrdeset hiljada kilometara na sat.
<BR>&nbsp;&nbsp;&nbsp;&nbsp;&nbsp;"Postoji li još neki način da uspore osim vazdušnog kočenja?" Zeik upita Saksa.
<BR>&nbsp;&nbsp;&nbsp;&nbsp;&nbsp;"Zapravo, ne. Zato i koče u atmosferi."
<BR>&nbsp;&nbsp;&nbsp;&nbsp;&nbsp;"Znači, šatl je izgubljen?"
<BR>&nbsp;&nbsp;&nbsp;&nbsp;&nbsp;"Ne mora da znači. Mogu da upotrebe neku drugu planetu kao gravitaciono odskočište za povratak ovamo ili na Zemlju."
<BR>&nbsp;&nbsp;&nbsp;&nbsp;&nbsp;"I sada su na putu prema Jupiteru?"
<BR>&nbsp;&nbsp;&nbsp;&nbsp;&nbsp;"Pa, Jupiter je sada na drugoj strani Sunčevog sistema?"
<BR>&nbsp;&nbsp;&nbsp;&nbsp;&nbsp;Zeik se smešio. "Onda prema Saturnu?"
<BR>&nbsp;&nbsp;&nbsp;&nbsp;&nbsp;"Možda bi mogli da prođu sasvim blizu nekoliko asteroida, od jednog do drugog", reče Saks, "i da promene pad... putanju."
<BR>&nbsp;&nbsp;&nbsp;&nbsp;&nbsp;Zeik se nasmeja, i iako je Saks nastavio o strategijama izmene putanje, suviše ljudi je govorilo u glas da bi ga iko čuo.
<BR>
<BR>&nbsp;&nbsp;&nbsp;&nbsp;&nbsp;Sada su mogli da prestanu da brinu zbog dolaska pojačanja sa Zemlje, bar na neko vreme. Ali Nađa je imala utisak da ova činjenica može kod pripadnika policije UNTA u Barouzu da izazove osećaj da su priterani uz zid, i tako ih učini još opasnijima. U isto vreme, Crveni su i dalje napredovali na sever, što je nesumnjivo pojačavalo to osećanje kod bezbednjaka. Iste neći kada je šatl imao neuspešan pokušaj ulaska u atmosferu, grupe Crvenih u oklopnim vozilima dovršile su zauzimanje bedema. To je značilo da se nalaze sasvim blizu Barouzovog kosmodroma - dakle, samo deset kilometara severozapadno od grada.
<BR>&nbsp;&nbsp;&nbsp;&nbsp;&nbsp;Tada se na ekranu pojavi Maja; izgledala je potpuno jednako kao i pre svog velikog govora. "Ako Crveni preuzmu kosmodrom", reče ona Nađi, "bezbednjaci će biti odsečeni u Barouzu."
<BR>&nbsp;&nbsp;&nbsp;&nbsp;&nbsp;"Znam. To nikako ne želimo. Pogotovo ne sada."
<BR>&nbsp;&nbsp;&nbsp;&nbsp;&nbsp;"Znam. Zar ne možeš da ih obuzdaš?"
<BR>&nbsp;&nbsp;&nbsp;&nbsp;&nbsp;"Više se ne savetuju sa mnom."
<BR>&nbsp;&nbsp;&nbsp;&nbsp;&nbsp;"Mislila sam da si ti ovde veliki vođa."
<BR>&nbsp;&nbsp;&nbsp;&nbsp;&nbsp;"A ja sam mislila da si to ti", odbrusi joj Nađa.
<BR>&nbsp;&nbsp;&nbsp;&nbsp;&nbsp;Maja se nasmeja, suvo i gorko.
<BR>&nbsp;&nbsp;&nbsp;&nbsp;&nbsp;Iz Praksisa je stigao još jedan izveštaj, paket zemaljskih informativnih emisija otposlat preko Veste. Najveći deo toga bile su poslednje informacije o potopu, i katastrofama u Indoneziji i mnogim drugim priobaljima, ali je bilo i političkih vesti, uključujući neke slučajeve nacionalizacije metanatske imovine od strane vojski nekih zemalja klijenata iz Južnog Kluba, za šta su u Praksisu verovalli da znači početak pobune vlada protiv metanata. O demonstracijama u Barouzu je, sa druge strane, bilo javljeno u mnogim zemljama, i svakako se razgovaralo u uredima vlada i na sednicama upravnih odbora svuda na svetu. Švajcarska je potvrdila da uspostavlja diplomatske odnose sa marsovskom vladom 'koja će naknadno biti izabrana', kao što je Art uz osmeh dodao. Praksis je učinio isto. Svetski sud je najavio da će razmotriti tužbu koju je podigla Miroljubiva Neutralna Koalicija iz Dorsa Brevije protiv UNTA - slučaj je u zemaljskim sredstvima informisanja dobio naslov 'Mars protiv Zemlje' - u najkraćem mogućem roku. A šatl je javio o neuspelom pokušaju ulaska u atmosferu; prema vestima, planirano je da pokuša zaokret među asteroidima. Međutim, Nađa je bila zadovoljna što na Zemlji nijedna od ovih vesti nije postala uvodna, jer je haos nastao usled poplava i dalje bio glavna i najveća briga za sve. Svuda su bili milioni izbeglica, a mnogi među njima nisu imali više ništa...
<BR>&nbsp;&nbsp;&nbsp;&nbsp;&nbsp;Ali to je i bio glavni razlog da podignu ustanak baš u tom trenutku. Na Marsu, pokret za nezavisnost preuzeo je kontrolu nad većinom gradova. Šefild je još bio uporište metanacionalki, ali je tamo gore na Pavonisu vođa pokreta bio Piter Klejborn, koji je vodio operacije na način koji oni u Barouzu nisu uspeli da postignu. Ovo je bilo delom zato što su mnogi radikalni elementi u pokretu izbegavali Tarzis, a delom zato što je situacija u Šefildu bila izuzetno složena, sa malo prostora za manevrisanje. Ustanici su sada kontrolisali Arsiju i Askreus, kao i malu naučnu stanicu u krateru Zp na Olimpus Monsu; osim toga, i veći deo Šefilda. Ali je utikač lifta, i čitavu gradsku četvrt oko njega, čvrsto držala policija, naoružana do zuba. Piter je stoga imao pune ruke posla gore u Tarzisu i nije mogao da im pomogne u Barouzu. Nađa je kratko razgovarala s njim, opisala mu situaciju u Barouzu i preklinjala ga da pozove En i zatraži od nje da obuzda svoje Crvene. Obećao je da će učiniti sve što bude mogao, ali kao da nije bio ubeđen da će ga majka saslušati.
<BR>&nbsp;&nbsp;&nbsp;&nbsp;&nbsp;Nađa je posle toga ponovo pokušala da dobije En, ali bez uspeha. Potom je pozvala Hejstingsa, i on joj se javio, ali njihov razgovor nije doneo nikakav učinak. Hejstings više nimalo nije podsećao na onog razumnog, pokroviteljski nastrojenog sagovornika od prethodne večeri. "Ovo zauzimanje bedema!" besno je vikao. "Šta hoće time da dokažu? Mislite da verujem da će razrušiti bedem dok je u gradu dve stotine hiljada ljudi, većinom vaših pristalica? Besmislica! Ali da vam kažem, u ovoj organizaciji ima ljudi kojima se ne dopada opasnost u koju se na taj način dovodi narod! Upozoravam vas, ne mogu da preuzmem odgovornost za ono što će se desiti ako ti ljudi odmah ne napuste bedem - i Izidis Planiciju uopšte! Sklanjajte ih odande!"
<BR>&nbsp;&nbsp;&nbsp;&nbsp;&nbsp;Onda je prekinuo vezu, pre nego što je Nađa stigla da odgovori, da bi se okrenuo nekom ko je ušao kod njega dok je govorio. Uplašen čovek, pomisli Nađa, osećajući kako je onaj gvozdeni orah ponovo stiska unutra. Čovek koji više ne vlada situacijom. Tačna procena, bez sumnje. Ali nije joj se dopao izraz na njegovom licu pre nego što je prekinuo vezu. Čak je pokušala još jednom da ga pozove, ali u Tejbl Mauntinu više niko nije odgovarao.
<BR>
<BR>&nbsp;&nbsp;&nbsp;&nbsp;&nbsp;Saks ju je probudio u stolici nekoliko sati kasnije, i tada joj je postalo jasno zašto je Hejstings bio onoliko zabrinut. "Jedinica UNTA koja je spalila Sabiši došla je u oklopnim vozilima i pokušala da... da preotme bedem od Crvenih", reče joj Saks, natmurenog lica. "Izgleda da je došlo do borbe oko dela bedema najbližeg gradu. A neke jedinice Crvenih tamo gore upravo su nam javile da je bedem provaljen."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Dignut u vazduh. Izbušili su rupe u njemu i postavili eksploziv - radi pretnje. Ali se sve završilo tako što su ga u borbi aktivirali. Tako bar kažu da je bilo."
<BR>&nbsp;&nbsp;&nbsp;&nbsp;&nbsp;"Oh, Bože." Njena pospanost netragom nestade, oduvana unutrašnjom eksplozijom, udarnim talasom adrenalina koji je projurio kroz nju. "Da li si uspeo da dobiješ potvrdu?"
<BR>&nbsp;&nbsp;&nbsp;&nbsp;&nbsp;"Vidi se oblak prašine koji zaklanja zvezde. Veliki."
<BR>&nbsp;&nbsp;&nbsp;&nbsp;&nbsp;"Bože." Otišla je do najbližeg ekrana, sa srcem koje joj je tuklo u grudima. Bilo je tri posle ponoći. "Ima li izgleda da led zaguši pukotinu i posluži kao brana?"
<BR>&nbsp;&nbsp;&nbsp;&nbsp;&nbsp;Saks zažmiri. "Ne verujem. Zavisi od toga koliko je široka pukotina."
<BR>&nbsp;&nbsp;&nbsp;&nbsp;&nbsp;"Zar ne možemo i mi da postavimo eksploziv i zatrpamo otvor?"
<BR>&nbsp;&nbsp;&nbsp;&nbsp;&nbsp;"Mislim da ne. Gledaj, evo snimka koji su poslali Crveni južno od otvora u bedemu." Pokazao je prema ekranu, koji je prikazio IC sliku sa crnim područjem sa leve strane, crnkasto zelenim sa desne i šumski zelenim u sredini. "To u sredini je zona proloma, koja je toplija od regolita. Izgleda da se eksplozija dogodila pored džepa tečne vode. Ili je druga eksplozija otopila led iza proloma. U svakom slučaju, ovamo se izliva velika količina vode koja će još više proširiti otvor. Ne, nema sumnje da smo u nevolji."
<BR>&nbsp;&nbsp;&nbsp;&nbsp;&nbsp;"Sakse", uzviknu ona i uhvati mu se za rame kada se sagnula da osmotri ekran. "Ovi ljudi u Barouzu, šta će biti sa njima? Boga mu, na šta je En mislila?"
<BR>&nbsp;&nbsp;&nbsp;&nbsp;&nbsp;"Možda to nije bila En."
<BR>&nbsp;&nbsp;&nbsp;&nbsp;&nbsp;"En ili neko od Crvenih!"
<BR>&nbsp;&nbsp;&nbsp;&nbsp;&nbsp;"Bili su napadnuti. Moglo se dogoditi slučajno. Ili je neko od onih na bedemu pomislio da će ih naterati da ostave eksploziv. U tom slučaju posredi je bila situacija 'upotrebi ili ostavi'." On zatrese glavom. "A te su uvek opasne."
<BR>&nbsp;&nbsp;&nbsp;&nbsp;&nbsp;"Bog ih ubio." Nađa žestoko protrese glavom, ne bi li je razbitrila. "Moramo nešto da učinimo!" Napregnuto je razmišljala. "Jesu li vrhovi meza dovoljno visoki da ostanu iznad bujice?"
<BR>&nbsp;&nbsp;&nbsp;&nbsp;&nbsp;"Samo privremeno. Ali Barouz je na otprilike najnižem mestu u toj dolini. Zato je tamo i izgrađen, da ima širok vidik na strane doline. Ne, i vrhovi meza biće potopljeni. Ne znam koliko će vremena biti potrebno za to. Čekaj da vidimo, zapremina koja će biti popunjena iznosi..." Mahnito je kucao brojke, ali su mu oči bile odsutne, i Maja odjednom shvati da deo njegovog uma računa brže od VI, geštalt koji dočarava situaciju, zagledan u večnost, klimajući glavom kao slepac. "Mogli bi da bude veoma brzo", prošapta on, još pre nego što je prestao da kuca. "Ako je džep otopljenog leda dovoljno veliki."
<BR>&nbsp;&nbsp;&nbsp;&nbsp;&nbsp;"Moramo da pretpostavimo da jeste."
<BR>&nbsp;&nbsp;&nbsp;&nbsp;&nbsp;On klimnu glavom.
<BR>&nbsp;&nbsp;&nbsp;&nbsp;&nbsp;Sedeli su jedno pored drugog, zureći u ekran Saksove VI.
<BR>&nbsp;&nbsp;&nbsp;&nbsp;&nbsp;Saks kolebljivo progovori: "Kada sam radio u Da Vinčiju, pokušao sam da zamislim moguće scenarije. Oblik budućih događaja. Razoreni grad. Mislio sam da će to biti šatori. Ili požare."
<BR>&nbsp;&nbsp;&nbsp;&nbsp;&nbsp;"Pa?" reče Nađa, posmatrajući ga.
<BR>&nbsp;&nbsp;&nbsp;&nbsp;&nbsp;"Razmišljao sam o jednom eksperimentu ... planu."
<BR>&nbsp;&nbsp;&nbsp;&nbsp;&nbsp;"Kaži mi", reče Nađa čvrsto.
<BR>&nbsp;&nbsp;&nbsp;&nbsp;&nbsp;Ali Saks je počeo da čita nešto što je ličilo na meteorološki izveštaj, koji se tek bio pojavio iznad brojki što su prolazile preko njegovog ekrana. Nađa je strpljivo čekala da završi i, kada je podigao pogled sa VI, ona reče: "Dakle?"
<BR>&nbsp;&nbsp;&nbsp;&nbsp;&nbsp;"Iz Ksantea dolazi talas visokog pritiska, preko Sirtisa. Trebalo bi da stigne već danas. Ili sutra. Tada će na Izidis Planiciji pritisak biti oko trista četrdeset milibara, sa otprilike četrdeset pet odsto azota, četrdeset odsto kisenika i petnaest odsto ugljen-dio..."
<BR>&nbsp;&nbsp;&nbsp;&nbsp;&nbsp;"Sakse, ne zanima me kakvo će biti vreme!"
<BR>&nbsp;&nbsp;&nbsp;&nbsp;&nbsp;"Može se disati", reče on. Posmatrao ju je onim svojim reptilskim pogledom, kao neki gušter ili zmaj, ili neki hladni potomak ljudske vrste, sposoban da živi u vakuumu. "Gotovo da može. Ako se profiltrira CO <SUB>2</SUB>. A to možemo. U Da Vinčiju smo proizvodili maske za disanje. Napravljene su od mreže cirkonijumske legure. Jednostavno je. Molekuli CO <SUB>2</SUB> veći su od molekula kiseonika i azota, pa smo napravili molekurani filter. Filter je i aktivan, zato što ima piezoelektrični sloj, pa se napon koji se stvara kada se materijal ugiba prilikom udisanja koristi za aktivni transfer kiseonika kroz filter."
<BR>&nbsp;&nbsp;&nbsp;&nbsp;&nbsp;"A prašina?" upita Nađa.
<BR>&nbsp;&nbsp;&nbsp;&nbsp;&nbsp;"Reč je o više filterskih slojeva, poređanih po gustini. Prvo zaustavljaju prašinu, pa mikroskopske čestice, i na kraju CO <SUB>2</SUB>." On je pogleda. "Mislio sam da bi ljudi mogli... da treba da se izvuku iz grada. Zato smo napravili pola miliona komada. Maska se samo navuče. Ivice su od lepljivog polimera i prijanjaju za kožu. Tada slobodno udišeš vazduh. Veoma jednostavno."
<BR>&nbsp;&nbsp;&nbsp;&nbsp;&nbsp;"Znači, evakuišemo Barouz."
<BR>&nbsp;&nbsp;&nbsp;&nbsp;&nbsp;"Ne vidim drugu mogućnost. Ne možemo dovoljno brzo da izvučemo tolike ljude vozovima ili avionima. Ali možemo pešice."
<BR>&nbsp;&nbsp;&nbsp;&nbsp;&nbsp;"Ali kuda?"
<BR>&nbsp;&nbsp;&nbsp;&nbsp;&nbsp;"Prema stanici Libija."
<BR>&nbsp;&nbsp;&nbsp;&nbsp;&nbsp;"Sakse, od Barouza do stanice Libija ima oko sedamdeset kilometara, zar ne?"
<BR>&nbsp;&nbsp;&nbsp;&nbsp;&nbsp;"Sedamdeset tri kilometra."
<BR>&nbsp;&nbsp;&nbsp;&nbsp;&nbsp;"To je vraški dug marš!"
<BR>&nbsp;&nbsp;&nbsp;&nbsp;&nbsp;"Mislim da će većina ljudi izdržati ako budu morali", reče on čvrsto. "A one koji ne budu izdržali možemo da pokupimo u rovere i dirižable. Kad ljudi stignu na stanicu Libija, odatle će moći dalje vozom. Ili dirižablom. A stanica može da primi dvadeset hiljada ljudi odjednom. Ako se stisnu."
<BR>&nbsp;&nbsp;&nbsp;&nbsp;&nbsp;Nađa razmisli o tome, zagledana u Saksovo bezizrazno lice. "Gde su maske?"
<BR>&nbsp;&nbsp;&nbsp;&nbsp;&nbsp;"U Da Vinčiju. Ali su već natovarene u brze avione, tako da možemo da ih dopremimo za dva sata."
<BR>&nbsp;&nbsp;&nbsp;&nbsp;&nbsp;"Jesi li siguran da su ispravne?"
<BR>&nbsp;&nbsp;&nbsp;&nbsp;&nbsp;Saks klimnu glavom. "Oprobali smo ih. Osim toga, doneo sam nekoliko maski ovamo. Da ti pokažem." Ustao je i otišao do svoje stare crne torbe, otvorio je i izvadio svežanj belih maski. Odvojio je jednu i dao je Nađi. Bila je to maska za nos i usta, veoma nalik na standardne građevinske maske za zaštitu od prašine ali deblja, i sa ivicom lepljivom na dodir.
<BR>&nbsp;&nbsp;&nbsp;&nbsp;&nbsp;Nađa je pregleda, navuče na glavu i zateže tanki kaiš. Disala je kroz nju podjednako lako kao i kroz građevinsku masku. Nije bilo nikakve smetnje. Činilo se da dobro zaptiva.
<BR>&nbsp;&nbsp;&nbsp;&nbsp;&nbsp;"Hoću da je probam napolju", reče.
<BR>
<BR>&nbsp;&nbsp;&nbsp;&nbsp;&nbsp;Prvo je Saks javio u Da Vinči da pošalju maske, a onda su sišli do rezervne izlazne komore. Vest o planu i probi se proširila, i ubrzo su sve maske koje je Saks doneo sa sobom bile podeljene. Sa Nađom i Saksom trebalo je da izađe još desetoro ljudi, među kojima su bili Zeik i Nazik, kao i Spenser Džekson, koji je stigao u Di Marterej samo jedan sat ranije.
<BR>&nbsp;&nbsp;&nbsp;&nbsp;&nbsp;Svi su nosili savremeni tip hodača, padobranske kombinezone od slojevitog izolovanog materijala sa grejnim nitima, ali bez onih starih, krutih materijala koji su bili potrebni u vreme kada je pritisak bio nizak. "Pokušajte sa isključenim grejačima", reče Nađa ostalima. "Tako ćemo moći da osetimo koliko je hladno u gradskoj odeći."
<BR>&nbsp;&nbsp;&nbsp;&nbsp;&nbsp;Stavili su maske i izišli u komoru garaže. Vazduh u komori ubrzo postade studen. A onda se otvoriše spoljnja vrata.
<BR>&nbsp;&nbsp;&nbsp;&nbsp;&nbsp;Zakoračiše na otvoreno.
<BR>&nbsp;&nbsp;&nbsp;&nbsp;&nbsp;Bilo je hladno. Nalet mraza ošinu Nađu po čelu i očima. Bilo je teško ne dahtati. Za to je verovatno bio kriv prelazak sa 500 na 340 milibara. Suzile su joj oči i curilo joj je iz nosa. Izdahnula je i opet udahnula. Od ledenog vazduha bolela su je pluća. Oči su joj bile izložene vetru - bio je to osećaj koji je najjače delovao na nju, taj nedostatak zaštite za oči. Zadrhtala je kada joj se hladnoća uvukla u materijal hodača i u pluća. Mraz je imao oštrinu Sibira, pomislila je. 260 stepeni Kelvina, minus trinaest stepeni centigrada - pa, i nije bilo tako strašno, u stvari, nego se ona odvikla. Mnogo puta su joj se na Marsu ledile šake i stopala, ali su prošle tolike godine - zapravo više od veka! - otkako je na glavi i u plućima osetila takvu hladnoću.
<BR>&nbsp;&nbsp;&nbsp;&nbsp;&nbsp;Ostali su glasno razgovarali, a glasovi su im zvučali neobično u otvorenom prostoru. Bez interkoma u šlemovima! Vratni prsten hodača, u kome je trebalo da leži šlem, bio je leden na njenoj ključnoj kosti i potiljku. Prastari, izlomljeni, crni kamen Velikog Nagiba bio je pokriven tankom noćnom slanom. Imala je periferni pogled kakav nikad nije mogla da ima pod šlemom - vetar - suze studeni. Emotivno, nije osećala ništa posebno. Bila je iznenađena kako stvari izgledaju bez posredstva vizira ili prozorskog stakla; imale su britku, halucinantnu jasnoću, čak i pri svetlosti zvezda. Istočno nebo bilo je bogate pruskoplave boje svitanja, sa visokim cirusnim oblacima već načetim svetlošću, nalik na ružičaste konjske repove. Oštrobride terase Velikog Nagiba bile su crno-sive na svetlosti zvezda, oivičene crnim senkama. Vetar u njenim očima!
<BR>&nbsp;&nbsp;&nbsp;&nbsp;&nbsp;Ljudi su govorili bez interkoma, tankim i bestelesnim glasovima, iz usta sakrivenih maskama. Nije bilo nikakvog mehaničkog šuma, zujanja ili šištanja, niti rezonancije; posle više od veka ovakve buke, vetrovita tišina otvorenog prostora bila im je neobična, slušno prazna. Nazik je izgledala kao da nosi beduinski veo.
<BR>&nbsp;&nbsp;&nbsp;&nbsp;&nbsp;"Hladno je", reče ona Nađi. "Uši mi gore. Osećam vetar u očima. Na licu."
<BR>&nbsp;&nbsp;&nbsp;&nbsp;&nbsp;"Koliko će trajati filteri?" upita Nađa Saksa, govoreći glasno da bi bila sigurna da ju je čuo.
<BR>&nbsp;&nbsp;&nbsp;&nbsp;&nbsp;"Stotinu sati."
<BR>&nbsp;&nbsp;&nbsp;&nbsp;&nbsp;"Nezgoda je što ljudi moraju da izdišu vazduh kroz njih." To će povećati sadržaj CO <SUB>2</SUB> u filteru.
<BR>&nbsp;&nbsp;&nbsp;&nbsp;&nbsp;"Da. Ali nisam uspeo da smislim jednostavan način da ih zaobiđem."
<BR>&nbsp;&nbsp;&nbsp;&nbsp;&nbsp;Stajali su na površini Marsa, gologlavi. Udisali su njegov vazduh bez ikakve druge zaštite osim filterskih maski. Vazduh je bio redak, ocenila je Nađa, ali se nije osećala ošamućeno. Visok postotak kiseonika nadoknađivao je nizak atmosferski pritisak. Učešće kiseonika u ukupnom pritisku bilo je odlučujuće, a kako ga je u vazduhu bilo mnogo...
<BR>&nbsp;&nbsp;&nbsp;&nbsp;&nbsp;Zeik reče: "Jesmo li mi prvi koji rade ovako nešto?"
<BR>&nbsp;&nbsp;&nbsp;&nbsp;&nbsp;"Ne", reče Saks. "U Da Vinčiju smo to često radili."
<BR>&nbsp;&nbsp;&nbsp;&nbsp;&nbsp;"Uopšte nije loše! Čak nije ni hladno koliko sam mislio da će biti!"
<BR>&nbsp;&nbsp;&nbsp;&nbsp;&nbsp;"A pešačenje će vas zagrejati", reče Saks.
<BR>&nbsp;&nbsp;&nbsp;&nbsp;&nbsp;Malo su hodali okolo, pazeći gde staju u mraku. Bez obzira na Zeikovu izjavu, bilo je veoma hladno. "Trebalo bi da se vratimo unutra", reče Nađa.
<BR>&nbsp;&nbsp;&nbsp;&nbsp;&nbsp;"Trebalo bi da ostanete, da vidite izlazak Sunca", reče Saks. "Mnogo je lepše bez šlemova."
<BR>&nbsp;&nbsp;&nbsp;&nbsp;&nbsp;Iznenađena zbog ovog izliva osećanja kod njega, Nađa reče: "Videćemo ga drugi put. Sada ima dosta toga oko čega moramo da se dogovorimo. Osim toga, hladno je."
<BR>&nbsp;&nbsp;&nbsp;&nbsp;&nbsp;"Ali prija", reče Saks. "Gle', eno Kergelenovog kupusa. I sandvorta ." Kleknuo je i sklonio u stranu dlakavi list da im pokaže skriveni beli cvet, jedva vidljiv u šturoj svetlosti skorog svitanja.
<BR>&nbsp;&nbsp;&nbsp;&nbsp;&nbsp;Nađa je zurila u njega.
<BR>&nbsp;&nbsp;&nbsp;&nbsp;&nbsp;"Hajdemo unutra", reče ona.
<BR>&nbsp;&nbsp;&nbsp;&nbsp;&nbsp;Pođoše nazad.
<BR>
<BR>&nbsp;&nbsp;&nbsp;&nbsp;&nbsp;U komori su poskidali maske i uskoro su bili u svlačionici utočišta, trljajući oči i duvajući u prste u rukavicama. "Nije bilo tako hladno!" "Vazduh je bio tako svež!"
<BR>&nbsp;&nbsp;&nbsp;&nbsp;&nbsp;Nađa smaknu rukavice i opipa nos. Koža je bila ledena, ali ne i promrzla. Pogledala je Saksa, čije su oči blistale nekim divljim izrazom, sasvim nesvojstvenim za njega - neobičan i nekako dirljiv prizor. U stvari, svi su izgledali uzbuđeno, na ivici smeha od ushićenja, pomešanog sa brigom zbog opasne situacije dole u Barouzu. "Godinama sam radio na tome da povećam sadržaj kiseonika", Saks je objašnjavao Nazik, Spenseru i Stivu.
<BR>&nbsp;&nbsp;&nbsp;&nbsp;&nbsp;Spenser reče: "Mislio sam da je to bilo da bi tvoj požar u Kasei Valisu bolje goreo."
<BR>&nbsp;&nbsp;&nbsp;&nbsp;&nbsp;"A, ne. Što se tiče vatre, kad se postigne određeni sadržaj kiseonika, to postaje više stvar suvoće i vrste materijala koji gori. Ne, to je bilo da se pojača pritisak kiseonika, da bi ljudi i životinje mogli da dišu. Još da je bilo moguće smanjiti sadržaj ugljen-dioksida..."
<BR>&nbsp;&nbsp;&nbsp;&nbsp;&nbsp;"To su, znači, bile maske za životinje?"
<BR>&nbsp;&nbsp;&nbsp;&nbsp;&nbsp;Oni se nasmejaše i pođoše gore u zajedničke prostorije, a Zeik uze da skuva kafu dok su ostali prepričavali šetnju i dodirivali jedni drugima obraze da uporede koliko su hladni.
<BR>&nbsp;&nbsp;&nbsp;&nbsp;&nbsp;"Nego, kako ćemo da izvedemo ljude iz grada?" upita Nađa iznenada Saksa. "Šta ako bezbednjaci ne otvore kapije?"
<BR>&nbsp;&nbsp;&nbsp;&nbsp;&nbsp;"Iseći ćemo šator", reče on. "To će ionako biti potrebno, da bi ljudi brže izišli. Ali ne verujem da će kapije biti zatvorene."
<BR>&nbsp;&nbsp;&nbsp;&nbsp;&nbsp;"Odlaze prema kosmodromu", doviknu neko iz zajedničke prostorije. "Bezbednjaci odlaze podzemnom prema kosmodromu. Napuštaju brod, gadovi. A Mišel kaže da je železnička stanica - Južna Stanica - sabotirana!"
<BR>&nbsp;&nbsp;&nbsp;&nbsp;&nbsp;Ovo izazva žagor. Nađa reče Saksu kroz buku: "Hajde da iznesemo plan onima u Hant Mezi, pa da siđemo ovamo da sačekamo maske."
<BR>&nbsp;&nbsp;&nbsp;&nbsp;&nbsp;Saks klimnu glavom.
</P></TD></TR></TABLE>
<P class="next">
<A HREF=p49.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
