<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>1.
<P>&nbsp;&nbsp;&nbsp;&nbsp;&nbsp;Najdžel se polako obrtao u komori za dubok san. Nije to bio pravi san, već pre kao neko plovljenje, besciljno snevanje. Osećao je blago potezanje i mreškanje dok su ga tečnosti pomerale - masirajući mu smežurane mišiće, negujući mu meka zbrčkana tkiva, obezbeđujući mu pravilan protok krvi i kiseonika. Te tečnosti održavale su ravan njegovog metabolizma na jednom podeoku iznad tačke zaustavljanja, koja je označavala smrt.
<BR>&nbsp;&nbsp;&nbsp;&nbsp;&nbsp;Bilo je to poput bolno teškog plivanja, zatvorenog u struje koje su se tek nejasno mogle osetiti. Počivao je u toj vlažnosti oslobođen napora disanja s plućima ispunjenim sunđerastom tvari koja je hranila isceljujuće tekućine i ubrizgavala kiseonik neposredno u njega. Koža mu je bila posuta snegom fleka i gareža, nastalim od bujice nečistoće. Unutra, ćelijska policija tragala je za otpadom.
<BR>&nbsp;&nbsp;&nbsp;&nbsp;&nbsp;Ispostavljalo se da je umiranje često samo jedan nevešt odgovor na zahtev univerzuma.
<BR>&nbsp;&nbsp;&nbsp;&nbsp;&nbsp;Najjednostavniji način da se telo odbrani od upadača sastojao se u stvaranju antitela. Ukoliko to ne bi uspelo, evolucija je smišljala dublji odgovor. Ona je proizvela ubice-bela krvna zrnca, bele ćelije koje su prianjale uz uljeze, pretvarajući ih u šablon. One su izlučivale određene toksine malog dometa, varirajući otrov sve dok uljez ne bi bio uništen. Zadugo posle takve bitke, limfoctl su zadržavali šablon tog uljeza da bi ga smesta mogli prepoznati i ubiti - ukoliko bi se neprijatelj vratio.
<BR>&nbsp;&nbsp;&nbsp;&nbsp;&nbsp;Ali ovaj imunitetni protivudar mogao je i da pogreši. Zbog toga je jedenje mesa bilo opasno. Ukoliko meso nije valjano skuvano, neki njegovi sirovi delići neizbežno su dospevali u telesnu duplju kroz rupe na membranama. Limfociti su tada razvijali ubitačan odgovor na životinjske proteine, budući da nisu bile u pitanju ljudske ćelije.
<BR>&nbsp;&nbsp;&nbsp;&nbsp;&nbsp;Nevolja je ležala u tome što su životinjski proteini veoma slični čovekovim. Plivajući kroz rečice krvi, pronalazeći i ubijajući neprijatelje, limfociti su se ponekad menjali. Zračenje ili toplota mogli su da ih oštete. Ako bi nasumične promene uslovile da šablon životinjskog proteina liči na čovekov protein, moglo se dogoditi da se limfociti zbune. Oni su u tom slučaju napadali ćelije vlastitog tela. Ćelijsko samoubistvo. Rak.
<BR>&nbsp;&nbsp;&nbsp;&nbsp;&nbsp;Telo je stareći razvijalo sve više i više šablona. Izgledi za katastrofalnu grešku povećavali su se. Da bi se suprotstavilo ovome, telo je pokušavalo da razvije takozvane ugušivačke limfocite, koji su bili u stanju da kontrolišu ubice i spreče njihovo razmnožavanje. Ovo se često završavalo neuspehom.
<BR>&nbsp;&nbsp;&nbsp;&nbsp;&nbsp;Bez obzira na to koliko je tehnićkih sredstava izmišljeno za otklanjanje srčanih problema i organskih nedostataka, taj nesvodljiv čvor problema ostajao je nerazrešen. On je bio ukorenjen u samu prirodu samoodbrane tela koje stari.
<BR>&nbsp;&nbsp;&nbsp;&nbsp;&nbsp;Evolucija nije marila za to što neka preventivna mera propada posle okončanja perioda rasta jedinke; tim bolje, zapravo. Bio je to prost način da se raščisti pozornica čim određeni glumci odigraju svoje uloge.
<BR>&nbsp;&nbsp;&nbsp;&nbsp;&nbsp;Medicina dvadeset prvog veka bila je zaokupljena tim neukrotivim imunološkim odgovorom, telima koja su postajali stranci sama sebi.
<BR>&nbsp;&nbsp;&nbsp;&nbsp;&nbsp;Najdžel je nejasno osećao kako tečnosti pljuskaju u njemu, tragajući za limfocitima koji su se izopačili. Napolju, skakavac je nastavljao svoj put. Lanser se približavao brzini svetlosti, a on je razmišljao o jednom hladnom svetu koji je bio znan inteligentnim mašinama: krtom, suvom lavirintu logike i brižljivih planova, postojanom prostoru i geometrijskim strogostima; ni po čemu sličnom ovom mlečnom svetu koji ga je ovde hranio glačajući mu kožu do sada već naboranu kao stari kasapski papir.
<BR>&nbsp;&nbsp;&nbsp;&nbsp;&nbsp;Ovaj postupak će produžiti njegov životni vek, omogućiti kiseoniku da struji kroz delove mozga koji su sada doživljavali oseku. Ali to je značilo gadine ništavila, zatupljenost lekovima, svedenost na svega nekoliko dana samoopažanja; godine otete iz neumitnog toka događaja.
<BR>&nbsp;&nbsp;&nbsp;&nbsp;&nbsp;To veliko brisanje beše dublje od sna. Kao i svaka druga nova tehnologija i ova vas je umirivala u toku života, izolovala od brutalnih činjenica i ostavljala vas sa jednom uznemirujućom vizijom: da je priroda ugravirala smrtnost u srce svoje dece, udesivši tako da napadaju sami sebe.
</TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
