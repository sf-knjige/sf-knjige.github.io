<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>2.
<P>&nbsp;&nbsp;&nbsp;&nbsp;&nbsp;Sledećeg dana, dok je skupljao još naplavine i ugrađivao je u splav, u njemu poče polako da se pomalja neka vrsta razdirućeg, besmislenog besa. Mogao je ostati na kopnu i živeti od socijalne pomoći. Bio je svestan opasnosti kada se zapošljavao kao inženjer.
<BR>&nbsp;&nbsp;&nbsp;&nbsp;&nbsp;Prošlo je šest godina otkako su primećeni prvi znaci tuđina. Svake godine sve više brodova je stradavalo, uhvaćeno na otvorenom moru i bez zaštite iz vazduha. Mala plovila, ribarske barke i slično bili su prvi na udaru. To nije mnogo promenilo na stvari. Potom su se gmazovi razmnožili i počeli da potapaju trgovačke brodove. Trgovina otvorenim morima postala je nemoguća.
<BR>&nbsp;&nbsp;&nbsp;&nbsp;&nbsp;Do tog vremena okeanografi i biolozi govorili su kako počinju pronicati u tajne parenja gmazova i obrasce njihovih napada. Beše to spor rad. Bilo je opasno proučavati ih na otvorenom moru. Ukoliko bi se dogodilo da budu uhvaćeni, udarali su telima o zidove kontejnera sve dok se štrčeća čeona kost ne bi smrskala i parčad zida usekla u mozak.
<BR>&nbsp;&nbsp;&nbsp;&nbsp;&nbsp;A onda su gmazovi stali da potapaju veće brodove. Pronašli su način da se okupljaju u grupe i skoljavaju čak i ogromne supertankove.
<BR>&nbsp;&nbsp;&nbsp;&nbsp;&nbsp;Do tada su i okeanografi već ginuli u svojim istraživačkim brodovima s ojačanom oplatom. Gmazovi su bili u stanju da potope praktično sve, a niko nije umeo da objasni na koji način su naučili da izgrađuju taktiku napada. Ta stvorenja nisu imala posebno velike mozgove.
<BR>&nbsp;&nbsp;&nbsp;&nbsp;&nbsp;Prispevali su izveštaji o gmazovima neobičnog izgleda, o izrodima u odnosu na one u grupama, o jatima gmazova koji su mogli da potope brod za nekoliko minuta. Potom su usledile fotografije jedne potpuno nove forme, skidača, koji su iskakali iz vode i duboko uranjali u nju. Oni su bili sitniji od gmazova. Proboti su ubili par primeraka na dubinama ispod dve stotine hvata, gde nikada nije primećen nijedan gmaz.
<BR>&nbsp;&nbsp;&nbsp;&nbsp;&nbsp;Automatske stanice i lovci predstavljali su u to vreme jedini način za proučavanje gmazova. Veliki trgovački brodovi nisu mogli bezbedno ploviti.
<BR>&nbsp;&nbsp;&nbsp;&nbsp;&nbsp;Nafta se nije dopremala s Antarktika, iz Kine ili Amerike. Žito je ostajalo u zemljama proizvođača. Složena svetska ekonomija beše paralizovana.
<BR>&nbsp;&nbsp;&nbsp;&nbsp;&nbsp;Voren je bio bez posla i ostavljen na cedilu u Tokiju. Žena ga je napustila nekoliko godina ranije i nije bilo određenog mesta na koje bi otišao. Kada je Manamiks oglasio da raspolaže specijalnim odbrambenim sredstvima i pločama u oklopljenom koritu prihvatio je službu na njemu. Plata je bila dobra, a nije ni bilo drugog posla na moru. Mogao se ukrcati na jedan od feribota koji su saobraćali preko Tajvanskog moreuza ili do Koreje, ali tim plovilima inženjeri nisu bili potrebni. Ukoliko bi im se mašine pokvarile, bili su za tili čas gotovi, jer bi bučni motori uvek privukli gmazove pre no što se popravka mogla obaviti.
<BR>&nbsp;&nbsp;&nbsp;&nbsp;&nbsp;Voren je bio inženjer i želeo je da se bavi onim u šta je upućen. Mukotrpno se pripremao za konkurs. Teške ploče u prednjem pramčanom delu izgledale su jake. Pa ipak, nisu izdržale ni pola sata.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Roza se u početku dobro držala. Ni u jednom trenutku nisu videli još nekog preživelog s Manamiksa. Napabirčili su nove naplavine i panjeve i povezali ih zajedno. Među plutajućim daskama pronašli su kalem žice i jednu aluminijumsku štanglu. Načinio je od te štangle eksere što im je omogućilo da naprave nadstrešnicu za zaštitu od sunca.
<BR>&nbsp;&nbsp;&nbsp;&nbsp;&nbsp;U početku ih je struja nosila prema severozapadu. Zatim se struja promenila i ponela ih prema istoku. Pitao se da li su to spasilačke ekipe mogle da uzmu u obzir i pronađu ih. Jedne noći obljubio je Rozu s takvom žestinom i samopouzdanjem kakvo nije doživeo godinama, još od srećnih vremena sa svojom ženom. I sam je bio iznenađen time.
<BR>&nbsp;&nbsp;&nbsp;&nbsp;&nbsp;Jeli su hranu iz konzervi koja se zatekla u zalihama. Deo provijanta upotrebio je kao mamac i upecao nekoliko riba, ali su bile male. Ona je znala kako da konopac načini jakim i elastičnim. Upotrebio ga je da načini luk i strelu koji su bili dovoljno precizni da pogode ribe na površini.
<BR>&nbsp;&nbsp;&nbsp;&nbsp;&nbsp;A onda je voda počela da ponestaje. Roza je čuvala zalihe u zaklonu i sedmog dana Voren je otkrio da je voda gotovo na izmaku. Pila je više no što joj je sledovalo.
<BR>&nbsp;&nbsp;&nbsp;&nbsp;&nbsp;"Morala sam", rekla je, izmičući od njega. "Ne mogu ovo da podnesem. Tako... mi je loše. A i sunce je tako vrelo. Samo sam..."
<BR>&nbsp;&nbsp;&nbsp;&nbsp;&nbsp;Želeo je da se suzdrži, ali nije mogao, i udario ju je nekoliko puta. No, od toga mu nije bilo lakše.
<BR>&nbsp;&nbsp;&nbsp;&nbsp;&nbsp;Tokom popodneva Roza je čučala u jednom delu splava, a Voren je ležao ispod nadstrešnice i razmišljao. Hladno razmišljanje u određenim granicama problema donosilo mu je svojevrstan predah. Čučao je na debeloj dasci, ljuljajući se sa talasima, ali u njegovoj svesti, svet se nije sastojao samo od mrmorenja i juriša talasa, izmoždujuće i razdiruće oštrice sunca i vetra. Unutra su se nalazile knjige, dijagrami i stvari koje je znao. Naprezao se da ih poveže.
<BR>&nbsp;&nbsp;&nbsp;&nbsp;&nbsp;Hemija. Isekao je mali prorez u gumenom zapušaču konzerve za vodu i spustio je u more, privezanu za dugačak pecački najlon.
<BR>&nbsp;&nbsp;&nbsp;&nbsp;&nbsp;Zamućeno sećanje mu je kazivalo - ili je to on samo zamišljao - da je voda u dubini hladnija. Izvukao je manju limenku i stavio je u veću. Pušila se kao kofa sa šampanjcem. Voda je orosila spoljašnju površinu manje limenke. Velika limenka mogla je da sačuva te kapi, koje su bile bez soli, ali ih nije bilo naročito mnogo.
<BR>&nbsp;&nbsp;&nbsp;&nbsp;&nbsp;Devetog dana ostali su bez vode. Roza je zapomagala. Voren se trudio da pronađe način da kandenzaciju učini boljom, ali nisu imali dovoljno konzervi. Dnevno sledovanje nije bilo veće od jednog gutljaja.
<BR>&nbsp;&nbsp;&nbsp;&nbsp;&nbsp;U kasno popodne tog dana Roza ga je iznenada udarila i počela da izvikuje kojekakve gadosti. Govorila je da je on mornar i da treba da im nabavi vodu i da ih dovede do kopna i da će, kada ih na kraju pronađu, svima reći kako je on slab mornar, kao i to da su bezmalo umrli zato što nije znao kako da dođe do kopna.
<BR>&nbsp;&nbsp;&nbsp;&nbsp;&nbsp;Oborio ju je jednim udarcem i od tada se držao podalje od nje. Da ga je ogrebala svojim dugačkim noktima, rana bi veoma teško zacelila, te nije imalo nikakvog smisla upuštati se u rizik. Već dugo nisu upecali nijednu ribu i polako ali sigurno gubili su snagu. Od napora da izvuče limenku iz dubine ruke su mu drhtale.
<BR>&nbsp;&nbsp;&nbsp;&nbsp;&nbsp;Narednog dana more se uznemirilo. Splav je stenjao tromo se uzdižući i duboko uranjajući. Talasi su ih neprestano zapljuskivali, tako da je bilo nemoguće predahnuti, a kamoli spavati. U sumrak Voren je otkrio majušne želatinske morske konjice veličine nokta, koji su jahali na morskoj peni što je zasipala splav. Netremice ih je posmatrao nastojeći da se priseti svojih znanja iz biologije.
<BR>&nbsp;&nbsp;&nbsp;&nbsp;&nbsp;Znao je da će, ako počnu da piju nešto s visokim sadržajem soli, kraj doći ošamućujućom brzinom. Ali morali su nešto učiniti. Probe radi položio je nekoliko životinjica na jezik i pričekao dok se nisu istopile. Bile su slane i po ukusu slične ribi, ali se činilo da su manje slane od morske vode. Hladna vlažnost od šake ovih životinjica donela im je olakšanje, tako da su grozničavo nastavili da ih sakupljaju sve dok se nije smrklo.
<BR>&nbsp;&nbsp;&nbsp;&nbsp;&nbsp;Jedanaestog dana nije bilo morskih konjica, a sunce ih je pržilo. Roza je napravila šešire od tkanine sa olupine. To im je pomoglo tokom najgoreg dela dana ali, da bi pregurao te sate, Voren je morao da sedi sklopljenih očiju ispod nadstrešnice, pažljivo se probijajući kroz jasne logičke hodnike svoje svesti. Iskušenje da popije morsku vodu vrilo je u njemu, prelivajući se u čist odeljak uma, u kome je nastojao da pronađe utočište. Morao je nastaviti da jezdi logičkim lancem, ako je želeo da ostane razborit.
<BR>&nbsp;&nbsp;&nbsp;&nbsp;&nbsp;Ukoliko bi popio morsku vodu, uneo bi u organizam i određenu količinu rastvorene soli. No, njegovom telu bilo je potrebno veoma malo soli i ono je moralo da se oslobađa količine koja prelazi dozvoljenu granicu. Izlučivanje viška soli obavljali su bubrezi, koji su uklanjali iz krvi sve štetne proizvode u obliku mokraće. Za to je, međutim, bubrezima bila potrebna slatka voda. Makar pola litra dnevno.
<BR>&nbsp;&nbsp;&nbsp;&nbsp;&nbsp;Talasi su se penušali pred njim i on je, osećajući ljuljanje palube, spevao odgovarajuću pesmu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Popiti pola litra morske vode dnevno. Telo je pretvaralo to u oko dvadeset kubnih centimetara slatke vode.
<BR>&nbsp;&nbsp;&nbsp;&nbsp;&nbsp;Ali bubrezima je bilo potrebno više od toga da bi izveli proces izdvajanja soli. Oni su reagovali. Uzimali su vodu iz telesnog tkiva. Telo se sušilo. Jezik je postajao crn. Gađenje. Groznica. Smrt.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Sedeo je tako satima, deklamujući ovu pesmicu, glačajući je, usredsređujući se na nekoliko ključnih reči, dovodeći je do savršenstva. Saopštio ih je Rozi, ali ona ga nije razumela, što ga nije iznenadilo.
<BR>&nbsp;&nbsp;&nbsp;&nbsp;&nbsp;U dugom popodnevu škiljio je u pravcu bleštanja, a svet je postajao samo jedan od zvukova. Odnekud je doprlo čegrtanje limenki, koje se izdvajalo iz mrmorenja mora i šupljeg pljuskanja talasa o dno splava. A onda ga je prenuo tup udar o drvo. Pogledao je prema ivici splava. Mreškanje vode. Roza ustade. Mahnuo joj je da bude tiha. Daske i grede zaškripaše i stadoše da se taru jedne o druge. Začu se još jedan udar.
<BR>&nbsp;&nbsp;&nbsp;&nbsp;&nbsp;Udarci bejahu drugačiji od vragolastih čukanja koje su proizvodili delfini. Voren je ispuzao ispod nadstrešnice i izašao na žutu sunčevu svetlost baš kada je veliko zeleno obličje izbilo na površinu i jedanput se prevrnulo na stomak, buljeći u njih svojim iskolačenim očima. Usta su mu bila nazubljen prorez na zatupastom licu. Zubi su mu bili uski i oštri.
<BR>&nbsp;&nbsp;&nbsp;&nbsp;&nbsp;Roza užasnuta kriknu. Učinilo se kao da ju je gmaz čuo. Zaplivao je oko splava sledeći njeno unezvereno tumaranje. Vrisnula je i potrčala brže, ali je i taj stvor izmahnuo repom prateći je u stopu.
<BR>&nbsp;&nbsp;&nbsp;&nbsp;&nbsp;Vorenova pažnja usredsredila se na jedan zaokružen problem koji je obuhvatao gmaza s njegovim kruženjem i zatvorenu geometriju splava. Ako mu dopuste da ih napadne kada on to odluči baciće se na splav kada budu na pogrešnoj nozi sa dobrim izgledima da ih preturi u vodu ili čak rasturi splav.
<BR>&nbsp;&nbsp;&nbsp;&nbsp;&nbsp;Zeleno obličje se okrenulo i zaronilo duboko ispod splava.
<BR>&nbsp;&nbsp;&nbsp;&nbsp;&nbsp;"Roza!" Razderao je svoju košulju. "Drži! Maši ovim u vodi na onoj strani." Potopio je košulju čučeći na ivici. "Ovako."
<BR>&nbsp;&nbsp;&nbsp;&nbsp;&nbsp;Ona je uzmicala. "Ja... ne... ne, ja..."
<BR>&nbsp;&nbsp;&nbsp;&nbsp;&nbsp;"Do đavola! Zaustaviću ga pre no što stigne do tebe."
<BR>&nbsp;&nbsp;&nbsp;&nbsp;&nbsp;Zinula je u njega, ali u taj čas gmaz izroni iz vode na drugoj strani splava. Nervozno se obrtao kao da se dvoumio kako da napadne stvar koja je bila toliko manja od nekog broda, a pri tom da to izvede sam.
<BR>&nbsp;&nbsp;&nbsp;&nbsp;&nbsp;Roza uze košulju kolebajući se. On je ohrabri l ona se naže i spusti kraj košulje u talase. "Dobro je."
<BR>&nbsp;&nbsp;&nbsp;&nbsp;&nbsp;Voren donese onu grubu strelu koju je načinio od centimetar debele letvice s Manamiksovog čamca za spasavanje. Još ranije ju je zašiljio i usadio joj ekser na vrhu. Zategao je strelu na gumenu tetivu luka i proverio je. Za strelu je bio pričvršćen najlon, tako da nije mogla da leti baš sasvim pravo. Nije bila naročito pogodna za ribolov.
<BR>&nbsp;&nbsp;&nbsp;&nbsp;&nbsp;Skupio je oči naspram sunčevog bleska i obazreo se po plitkim doljama talasa. More se uleglo i uskomešalo na mestu gde je onaj stvor nestao. Voren je osetio da ih je on do sada procenio te je, po svoj prilici, skliznuo u plave senke ispod splava, da bi uzeo zalet za poslednji nasrtaj. Neće moći da vidi košulju sve dok se ne obrne, a to će ga privući gore, blizu ugla gde je Voren sada stajao, između njegove verovatne putanje i Roze. Nategao je luk laganim pokretom, udišući vazduh, napregnuo se, udahnuo...
<BR>&nbsp;&nbsp;&nbsp;&nbsp;&nbsp;Roza je prva ugledala mutno obličje. Izvukla je krpu iz vode uz trzaj. Voren ugleda nešto što je jurilo naviše kao da se uzdizalo sa samog okeanskog dna odražavajući prelomljene trake svetlosti od talasa.
<BR>&nbsp;&nbsp;&nbsp;&nbsp;&nbsp;Roza vrisnu i uzmače. Čeljusti probiše vodu. Dugačka tanka usta kao da su im se cerila i Voren namah hitnu strelu, a zatim zagreba na sve četiri prateći jednim okom njen let. Strela je pogodila stvorenje ispod škrga i veliki zalisci zelenog mesa se naduše i raskriliše u grču, dok se neman obrtala na bok.
<BR>&nbsp;&nbsp;&nbsp;&nbsp;&nbsp;Voren je pokušao da dograbi najlon od strele, ali ga je promašio. "Hvataj kraj!" povika on. Strela je mogla da ošamuti gmaza, ali to beše sva vajda od nje. Stvorenje je bilo ošamućeno od eksera, koji se bio duboko zario, ali Voren je sada želeo više od toga - da ga ubije. On se dobrano naže preko ivice splava kako bi dosegao njušku i povukao je prema sebi. Dohvatio je veliko plavo trbušno peraje. Gmaz je pokušao da ga zahvati zubima. Grčevito se bacakao i Voren je koristio njegove očajničke pokrete da ga privuče splavu. On se izvi, dok mu je drvo zasecalo kuk, i delimično prebaci telo nemani na splav. Roza dohvati jedno peraje i povuče. Iskoristio je nagib palube i svu svoju težinu da bi obrnuo stvora na bok. Neman stade da savija leđa u luk grčeći se, u želji da se prebaci preko ivice. Voren je u međuvremenu isukao nož i baš kada je stvorenje počelo da mu izmiče sjurio mu je sečivo u telo, zarivši ga u meko tkivo na boku i štepujući duž kičme. Produžio je da ga bode po celom telu osećajući kako se gmaz grči u agoniji. Konačno se stvor prućio i uz laki drhtaj skončao. Vorenu se učini kao da se neman naglo smanjila.
<BR>&nbsp;&nbsp;&nbsp;&nbsp;&nbsp;Njih dvoje su stajali i posmatrali zeleno telo prekriveno krljuštima, dugačko barem tri metra. Njegova težina prouzrokovala je da splav utone i okrene se u talasima.
<BR>&nbsp;&nbsp;&nbsp;&nbsp;&nbsp;Nešto lepljivo počelo je da curi iz dugačke rasekotine. Voren dohvati limenku i podmetnu je pod mlaz. Bila je to retka, bledožuta tečnost. Nije čuo kada mu se Roza teturavo približila cvileći baš kad je prinosio limenku usnama.
<BR>&nbsp;&nbsp;&nbsp;&nbsp;&nbsp;Za trenutak je procenjivao hladan, pomalo kiseo ukus tečnosti. Otvorio je malo više usta da bi pijucnuo. Ona mu najednom izbi limenku iz ruku, koja zaklopara po daskama prosuvši dragocen sok.
<BR>&nbsp;&nbsp;&nbsp;&nbsp;&nbsp;Udarac njegove pesnice svalio ju je na kolena. "Zašto?" razdera se on. "Zbog čega si..."
<BR>&nbsp;&nbsp;&nbsp;&nbsp;&nbsp;"Rđavo", procedi ona. "Odvratno. Oni nisu... nisu normalni... za jelo."
<BR>&nbsp;&nbsp;&nbsp;&nbsp;&nbsp;"Hoćeš da piješ, zar ne? Hoćeš da živiš?"
<BR>&nbsp;&nbsp;&nbsp;&nbsp;&nbsp;Odmahnula je glavom škiljeći. "Ne... ah, daaa, ali... ne to. Možda..."
<BR>&nbsp;&nbsp;&nbsp;&nbsp;&nbsp;Hladno ju je pogledao i ona se udalji. Truplo je lučilo sokove. Naslonio je stvora na jedan panj i podmetnuo limenku. Ispio je prvu konzervu, a potom i drugu.
<BR>&nbsp;&nbsp;&nbsp;&nbsp;&nbsp;Leđna i trbušna peraja ugnula su se posle smrti. U vodi ih je video raširene kao krila. Izbočena moždana duplja i izbuljene oči delovale su neskladno čak i na ovom čudnom obličju ispošćenog izgleda. Ostali delovi tela bili su glatki i sluzavi kao i kod drugih velikih riba. Čuo je da je neko rekao kako je evolucija iznudila istovetne vižljaste konture kod svih brzih bića koja žive u okeanima, s tim što se to odnosilo i na podmornice.
<BR>&nbsp;&nbsp;&nbsp;&nbsp;&nbsp;Gmaz je imao nešto krljušti oko prednjih peraja kao i oko svakog trbušnog peraja. Činilo se kao da koža postaje deblja i tvrđa. Voren se nije sećao da je to video na fotografijama mrtvih gmazova ali, istini za volju, do pre godinu dana članci u novinama i filmovima nisu ništa imali da saopšte, odnosno prikažu o gmazovima izviđačima. Jedino se znalo da se oni stalno menjaju.
<BR>&nbsp;&nbsp;&nbsp;&nbsp;&nbsp;Roza je čučala ispod nadstrešnice. U jednom času, dok je pio, promrmljala je neke reči koje nije uspeo da razume.
<BR>&nbsp;&nbsp;&nbsp;&nbsp;&nbsp;Treću limenku postavio je na sredokraću između njih dvoje. Rasporio je telo otkrivši meke jedre tačke, koje su bile ranjive na strelu. Proučio je vene, arterije i sklopove mišića. U glavi su se nalazile velike komore, koje su očito imale veze sa slušnim aparatom. U trbušnom džepu strukovi behu osušeni i svezani nekom vrstom plavog mišića. Oko peraja, na mestima gde je kožu prekrivala krljušt, nalazile su se sitne kosti i hrskavice kojima se nije dala utvrditi nikakva svrha.
<BR>&nbsp;&nbsp;&nbsp;&nbsp;&nbsp;Dok se on time bavio, Roza se primače. Vrelina ju je iscrpla. Lizala je usne sve dok nisu postale ranjave, a onda konačno poče da pije.
</TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
