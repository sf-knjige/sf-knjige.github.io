<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>3.
<P>&nbsp;&nbsp;&nbsp;&nbsp;&nbsp;Prokion je bila jedna bleštava bela F5 zvezda sa beznačajnim mutnim binarnim pratiocem. Brod je u prolazu evidentirao planete i kušao zvezdani vetar pre no što se približio svetu Zemljine veličine, koji mu se činio jedini zanimljiv. Bio je šarenkast i umrljan oblacima. Okean je obavijao planetu samo do polovine; ni traga od kopna. Na neizmernom morskom prostranstvu ukazivale su se čudne linije hemijskog emitovanja. Sonda je izvršila proveru i superproveru da bi u kibernetičkoj oluji zbrke saopštila sledeći odgovor: ovaj svet se kupao u nafti. Da li su zalihe u steni bile istisnute na površinu? Ili su se možda organski hemijski elementi iz vazduha kondenzovali na takav način? Nafta je bila sirova, niskog kvaliteta, slankasta i s visokim procentom sumpora. Kretala se u velikim talasima plime i uvijala se u levke pod žestokim udarima oluja. Isparavanje vode pokretalo je vremenski ciklus, ali nafta je bila važna površinska tečnost.
<BR>&nbsp;&nbsp;&nbsp;&nbsp;&nbsp;Ništa nije živelo u tom moru.
<BR>&nbsp;&nbsp;&nbsp;&nbsp;&nbsp;Nikakva kamena sfera nije se obrtala oko ovog sveta.
<BR>&nbsp;&nbsp;&nbsp;&nbsp;&nbsp;Ali jedna olupana, izanđala letelica ipak je kružila oko njega. Sonda je proletela pored nje i uočila predmet boje kalaja, u obliku kutije. Ta stvar je posedovala solarna jedra, koja su stajala delimično nerazmotana. Nijedan od tih sumornih brodova nije ma kakvim znakom odao da je zapazio uljeza koji je prolazio.
<BR>&nbsp;&nbsp;&nbsp;&nbsp;&nbsp;Bilo ih je na hiljade u orbiti. Dok je sonda osmatrala, nekoliko se spustilo na površinu. Nekoliko je, pak, uzletelo sa lansirnih platoa koji su plutali na moru. Kada su ovi poslednji okončali lučno uspinjanje, izlučili su ogromne vreće, u obliku suza. Zatim su zaposeli dugovečne orbite, a narandžasta vatrena pera njihovih mašina zamrla su u ništavilu.
<BR>&nbsp;&nbsp;&nbsp;&nbsp;&nbsp;Orbite za parkiranje. Po razmaku između lansiranja bilo je lako izračunati koliko je vremena bilo potrebno da se na hiljade letelica okupi gore: nekoliko vekova. Njihov tovar sastojao se isključivo od nafte; sonda je otkrila pumpne stanice koje su plutale na moru.
<BR>&nbsp;&nbsp;&nbsp;&nbsp;&nbsp;Konvoj je verovatno čekao sve dok svi brodovi ne budu natovareni. Ali gde se nalazilo njihovo odredište? U sistemu Prokiona nije bilo ničega osim gasnih džinovskih planeta i mrtvih meseca. Koliko im je vremena bilo potrebno da dosegnu bilo koji udaljeniji cilj?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Najdžel je ležao nem, slep i prikovan za sedište, tako da za trenutak nije osećao ništa osim ukočene tišine. Ona se zbirala u njemu, zamračujući nejasno trljanje njuški, koje su se kao pijavice lepile za njegove nerve i mišiće, pojačavajući svaki pokret slično pritiskajućem zagrljaju i... spang...
<BR>&nbsp;&nbsp;&nbsp;&nbsp;&nbsp;...Klizeći oslobađa se kablova koji su ga vezivali, preplavljuje ga talas prizora-zvuka, ukusa-dodira, silan val osećaja od čijeg se udara trza. On je servo za jednu stvar nalik na jegulju koja pliva, praćaka se i roni u urlajući ples protona. Njegovo telo leži na tri stotine metara udaljenosti, bezbedno iza stenovite ploče. Ali ta jegulja je njegova, ta jegulja je on. Ona podrhtava, trese se i uvija, kIizeći preko glatkih obala magnetskih ravnica. Najdželu to izgleda kao plivanje.
<BR>&nbsp;&nbsp;&nbsp;&nbsp;&nbsp;Bujica navaljuje oko njega i on oseća njen bockav dah - jesenje lišće koje gori. Najdžel uleće u zaslepljujući narandžasti sjaj, osećajući kako mu snaga raste nadmašujući robotsku moć servoa u trenutku dok je doživljava. Sjajna letelica uvijena je u mahunu od magnetskih polja svezanih u petlje koje odvraćaju protone, šaljući ih kružnom putanjom u mahniti ples, tako da teži delići ne mogu da se smrskaju i zavarniče na glatkoj spečenoj koži.
<BR>&nbsp;&nbsp;&nbsp;&nbsp;&nbsp;Najdžel stiska tu kožu, gipku i jaku, i prodire kroz magnetsku uzburkanost ispred sebe. Oseća kako se linije magnetske sile rastežu poput gumenih traka.
<BR>&nbsp;&nbsp;&nbsp;&nbsp;&nbsp;Bujice protona skaču po njemu. One se međusobno vidljivo sudaraju ali nema nikakve reakcije. Sila odbijanja između njih je prevelika, tako da plazma ne može da ih zapali, ne može da ih grupiše sa dovoljno žestine. Nasilno priljubljivanje čistih golih protona isto je što i pokušaj da se zapali mokro drvo. Još nešto je tu potrebno, inače grlo broda ne bi uspelo da požanje obične atome vodonika, ne bi uspelo da ih pretopi u energiju.
<BR>&nbsp;&nbsp;&nbsp;&nbsp;&nbsp;Tamo - u toj goropadnoj oluji Najdžel zapaža plave tačke koje su ključ tajne, katalizator: nukleusi ugljenika koji lebde poput morskih galebova u vazduhu.
<BR>&nbsp;&nbsp;&nbsp;&nbsp;&nbsp;Fosfor svetluca obeležavajući mu put. On uplivava u strujeći plavo-beli sjaj kroz mračnu oluju fuzionih jona. Posmatra kako vatreni pramenovi nukleusa karbona ližu jata protona, vezujući ih i pretvarajući ih u oblik težeg azotnog nukleusa. Ova bujica kovitla se i pišti u dodiru s Najdželovom kožom i u svojim senzorima on vidi, oseća i kuša grudvast trom vodonik koji pronalazi svež novodošli proton i uz pun cmoktav zvuk fuzije spaja se sa njim; oni se drže, drmaju se kao kap kiše - padaju zajedno - mešaju se - narastajući u jedno novo jezgro, još teže: kiseonik.
<BR>&nbsp;&nbsp;&nbsp;&nbsp;&nbsp;Ali zelene čestice kiseonika su nepostojane. Ovi krhki oblici trenutno se raspadaju. Mlazevi novih čestica bljuju kroz okružujući sjaj - neutrinosi, crvenkasti fotoni svetlosti, a dolaze sporije tamnije i teže kćeri iz ovog braka: jedan naduven oblak boje oprljenog zlata. Drhtavi teži izotopi vodonika.
<BR>&nbsp;&nbsp;&nbsp;&nbsp;&nbsp;Nadalje proces naprosto leti. Svaki nukleus sudara se milionima puta sa ostalima u šarenkastom vrtlogu nalik na bleštavu snežnu vejavicu. Sve se to dogodi u jednom darmaru. Pahulje jezde duž linija magnetskih polja. Gama-zraci iskre i pucketaju između ovih unezverenih moljaca kao grčeviti svici. Nuklearni oganj osvetljava dugačak urlajući hodnik koji predstavlja glavni pogon broda.
<BR>&nbsp;&nbsp;&nbsp;&nbsp;&nbsp;Najdžel pliva, bele usijane varnice roje se iznad njega kao pena. Ispred sebe vidi ljubičaste tačke vodonika i čuje njihovo pucanje u ugljeniku kome su pridodate alfa-čestice. Te tako na kraju ta dugačka kaskada proizvodi ugljenik koji je tu katalizator, ugljenik koji će iznova započeti svoj život u zviždukavoj mećavi protona koji prodiru unutra od spoljašnjeg ždrela broda.
<BR>&nbsp;&nbsp;&nbsp;&nbsp;&nbsp;Uz pomoć ugljenika, međuzvezdani atom vodonika samoizgrađuje se - od čistog protona sve do alfa-čestice: postojanog grumena od dva neutrona i dva protona. Alfa-čestica je cilj čitavog procesa. Ona izleće iz mutne oluje noseći energiju koju fuzija obezbeđuje. Sada je bogati crvenkasti međuzvezdani gas venčan, proton sa protonom, ugljenik je bio matičar.
<BR>&nbsp;&nbsp;&nbsp;&nbsp;&nbsp;Najdžel oseća kako sve jače električno polje deluje na njega. Pomera se da bi smakao svoj preveliki naboj. Nositi ovde ogrtač od elektrona je fatalno. Dalje uz bujicu leži proždrljiva meljuća guša sabirnog pogona, gde nadolazeći protoni bivaju usisani, a njihova kinetička energija ukradena u dodiru s električnim poljima. Tamo se čestice usporavaju i odnose unutra da bi se pridružile ostalima, a njihova energija uskladištava se u kapacitorima.
<BR>&nbsp;&nbsp;&nbsp;&nbsp;&nbsp;Ciklon zavija iza njegovih leđa. Najdžel otplivava na stranu prema zidovima komora za sagorevanje. Nuklearno gorenje koje plamsa oko njega nikada nije čisto, ne može biti čisto zato što svo smeće kosmosa prolazi ovuda, kao jelo od ječma prošarano zrncima granita. Atomska kaša koja dolazi neprestano pucketa u dodiru sa zidovima usijanog toka, uništavajući organske superprovodnike u njemu. Najdžel se potiskuje duž gumastih magnetskih polja i čisti uz put šarenkastu žuto-plavu koru zidova. U treperavom sjajnom osvetljenju infracrvenih i ultravioletnih zraka on vidi Ijuspastu nečistoću koja umrtvljuje magnetska polja i usporava nuklearno sagorevanje u ždrelu. On se pregiba, meškolji se i okreće jeguljasto obličje. Ovo okreće top elektronskog snopa milimetarskom preciznošću.
<BR>&nbsp;&nbsp;&nbsp;&nbsp;&nbsp;Ispaljuje. Suvi pucanj usmeren je na ljuspasti deo zida. Jezik palaca i zariva se. Mrlje se mehuraju kao katran, tamne i konačno bivaju spržene. Bujica protonskih struja spira mrlje otkrivajući metalnoplavu boju ispod njih. Sada izložena vlakna superprovodnika mogu započeti svoj spori oporavak: život je odagnao smrt. Dugi organski lanci njihovih molekula ponovo mogu da se hrane i rastu. Zasecajući, okrećući se i dubeći Najdžel posmatra vretenasta vlakna koja se oslobođena savijaju i lete ukrug. Obrćući se, na kraju nestaju u brišućoj protonskoj oluji. Mrtva vlakna pucketaju i bleskaju pogođena protonima, a onda, uz tutanj akustičkih uređaja, on vidi kako ih vihor odnosi.
<BR>&nbsp;&nbsp;&nbsp;&nbsp;&nbsp;Nešto ga povlači. Napred leži jedno nabrano udubljenje gde strelovito promiču energetske alfa-čestice. One jure kao svetleće osice od žada. To udubljenje ih usisava. Unutra će biti skupljene, lišene energije, pridodajući se megavatima napona potrebnog brodu. Brod će ispiti i poslednju kap njihovog momentuma i odbaciti ih, te leševe smrvljenih atoma.
<BR>&nbsp;&nbsp;&nbsp;&nbsp;&nbsp;Odjednom počinje da se obrće na levu stranu - Isuse, kako je moguće - razmišlja on - i polja onog udubljenja ga šibaju. Jedan megavat po metru drobećeg električnog vrtloga zjapi prema njemu. Ogroman, brz i nemilosrdan prianja uz njegove sjajne površine. Otvor udubljenja je gutajuća, urlajuća čeljust. Mlazevi sjaktavih atoma kovitlaju kao da mu se rugaju. Zidovi pored njega suprotstavljaju se njegovom kretanju, pojačavajući svoja magnetska polja. Linije sila se protežu i nagomilavaju.
<BR>&nbsp;&nbsp;&nbsp;&nbsp;&nbsp;Kako je ovo - beše sve što stiže da pomisli pre no što se jedna sažižuća tačka u blizini nije rascvetala. Njegovo prisustvo u neposrednoj blizini onog udubljenja poremetilo je stope kombinacija unutra. Ako reakcija izmakne kontroli, mogla bi da sukne kroz komoru na brodu, kroz asteroidsku stenu ispod i da vatra pokulja u brod, prema kupoli života.
<BR>&nbsp;&nbsp;&nbsp;&nbsp;&nbsp;Mesingani urlik. Udubljenje zahvata vučnom silom njegove pete. Joni dostižu belo usijanje. Upozoravajući čvor ga steže. Razapeti magnetski konopci ga dohvataju, obavijajući se oko sjajne kože.
<BR>&nbsp;&nbsp;&nbsp;&nbsp;&nbsp;Grlo mu se steže od paničnog straha. U očajanju oktivira top elektronskog snopa u pravcu zida, uzdajući se da će mu to obezbediti potisak, novi vektor...
<BR>&nbsp;&nbsp;&nbsp;&nbsp;&nbsp;Nije dovoljno. Narandžasti joni se rascvetavaju, besne i sklapaju nad njim - još jedna smrt. "Prilično rđavo", kaže Ted Lendon. Najdžel pokušava da se usredsredi. Terapijski aparati priljubljuju se uz njega i škakljaju ga kao mehanički ljubavnici. Uspeva da razazna Todovo namrgođeno lice i obraća se u pravcu te zamućene slike: "Šta... Pokušao sam... da se privežem..."
<BR>&nbsp;&nbsp;&nbsp;&nbsp;&nbsp;"Nije ti pošlo za rukom."
<BR>&nbsp;&nbsp;&nbsp;&nbsp;&nbsp;Najdžel leži na leđima i pušta da mu osećanja prodru u svest. Telo mu je neosetljivo i iznureno. "To..."
<BR>&nbsp;&nbsp;&nbsp;&nbsp;&nbsp;"Uništeno, izgubljeno. Tragač pokazuje da je udarilo u zid. Nevolja je u tome što si pretrpeo veliki povratni udar u centralnom nervnom sistemu, kada je eksplodiralo."
<BR>&nbsp;&nbsp;&nbsp;&nbsp;&nbsp;"Ne mogu... ne osećam da mi je telo isto."
<BR>&nbsp;&nbsp;&nbsp;&nbsp;&nbsp;"I neće biti, još za neko vreme. Tako barem vele lekari. Nevolja je u tome što do sada nismo imali posla sa ovakvom vrstom povrede. Drugi momci uspevali su da umaknu tom talasu. Trebalo je da i ti budeš u stanju to da učiniš. Taj talas nije ništa posebno."
<BR>&nbsp;&nbsp;&nbsp;&nbsp;&nbsp;"To me je... iznenadilo. Neću dozvoliti da se dogodi..."
<BR>&nbsp;&nbsp;&nbsp;&nbsp;&nbsp;"Bojim se da te je ovo zauvek udaljilo od manuelnih poslova, Najdžele. Nema načina da te zadržim na listi."
<BR>&nbsp;&nbsp;&nbsp;&nbsp;&nbsp;Nije bio u stanju da smisli nekakav odgovor a, u svakom slučaju, teško da je mogao da otkloni zbrku iskrivljenih impulsa koja su mu čula donosila. Zurio je kroz vrata operacione sale. Ljudi su stajali okupljeni tamo slušajući lekara koji je govorio šapatom. Osetio je kako mu se suze kotrljaju niz lice. Izgubio je nešto, neku unutrašnju ravnotežu. Njegovo telo nije više bilo onaj isti podešeni instrument koji je tako lako umeo da upotrebljava. Oteo mu se hrapav jecaj. Pogledom je pretražio onu grupu ljudi i u pozadini kao tačku umirujućeg predaha, među tiskajućim licima, otkrio je Niku. Osmehivala se.
</TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
