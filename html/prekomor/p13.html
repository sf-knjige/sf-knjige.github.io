<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>2.
<P>&nbsp;&nbsp;&nbsp;&nbsp;&nbsp;Najdžel se nervozno meškolji osećajući svrab od sondine obloge i priključaka koji su pričvršćeni za njega. Vezan je za ovu elektronsku mrežu i prenatrpanu kapsulu oseća tek maglovito.
<BR>&nbsp;&nbsp;&nbsp;&nbsp;&nbsp;Čeka da se Izis razmota u njemu. Tamo - to počinje. Tokom čitavog procesa biće zarobljen u tišteći stisak mašine, ali on je spreman da odagna neprijatne prizvuke, da bi zauzvrat dobio iskustvo koje mu se pruža Tamo...
<BR>&nbsp;&nbsp;&nbsp;&nbsp;&nbsp;Izvlači se iz ove skladišne i radioničarske šupe dok mu odelo zveči. Hidraulici šište, i on stupa na zakorelu površinu Izisa.
<BR>&nbsp;&nbsp;&nbsp;&nbsp;&nbsp;Sve je u zamućenim mrkim i ružičastim nijansama: prašina bičuje tajfunskom žestinom, dok se sve polako smiruje. Ciklonski kovitlac koji polazi od Oka gubi snagu posle tri olujna dana. Svuda unaokolo ružičast omotač. Može da vidi možda deset metara okom, trideset sa IC, a sa UV ništa dalje od svojih rukavica.
<BR>&nbsp;&nbsp;&nbsp;&nbsp;&nbsp;Gde su EM-i? Nisu na ovom putu, veli mu njegov pulsirajući ekran u šlemu. Timovi koji su ranije krenuli izgubili su se u pozadini kontrolnih bipova, poput svetionika u pomrčini. On menja vektor. Odelo se kreće s uobičajenim odstupanjima od predviđenog. Ogromne šape zarivaju se u zapečene silikate, dok klizeće keramičke pločice na rukama i nogama škripuću u tišini što pritiska.
<BR>&nbsp;&nbsp;&nbsp;&nbsp;&nbsp;Najdžel prima podeljene signale sa svoja dva sveta. Zatvoren u bezglasni modul na palubi Lansera on oseća tananu, stiskajuću napetost servoa, koji mu se odazivaju pojačavajući svaki pokret. U isto vreme, preko kiloklika prostora povratna veza egzočula i prijemnika prenosi mu zvuke trenja i zveketa hidročeličnih robota, koji jezde preko humki i kamenja. Dva lokomotora guraju napred, dok dva stabilizatora zahvataju mrvljivo tle. Sve se to rasipa na bezbrojne trake, gomilajući podatke i registrujući orijentire - tačke koje su Komandi sada bile poznate, ali za njega nove i vruskajuće, budući da je po prvi put, na ovom olujnom opustošenom mestu.
<BR>&nbsp;&nbsp;&nbsp;&nbsp;&nbsp;Zarđao svet. Železna zrnca proleću mimo njega ližući mu sočiva, a sulfatdioksidi tvore bele tragove u rumenoj susnežici. Toliko je mnogo kiseonika stalno vezano u ovom tlu, kiseonika koji raznose vetrovi. Iznenadna eksplozija IC-treptača iznad linije grebena uz koju se on penje; Najdžel pritiska dugme za pojačanje. Svetlosne cevi prikupljaju fotone i procesujući ih, filtrirajući uzburkani vazduh i talase prašine, sužavaju kupu prijema i skalu, jer on zna da će ovaj otvor u oblacima minuti, te ima svega nekoliko trenutaka da baci pogled: on vidi dolinu koju je zapamtio, proverava je prema shemi koja bleska na unutrašnjoj površini njegovog šlema i premešta se sledeći okretanje vlastite glave. Udaljena padina pomalja se slična nožu neravnih ivica, crno bazaltno strujanje razvija se ispod njega, razbarušeno žbunje šara jaruge gde se mrka mutna trava buseni, prianjajući uz težak gornji sloj tla, koji vetrovi ne mogu oduvati. Povija se idući niz padinu dok čizme proizvode klank-klank po kamenju bogatom metalom; Raov postojani sjaj čini da nebo u trenu poprima porubljeni odraz jagodaste boje tla. Uvojak dima s leve strane podiže se iz utrobe planine. Zapaža omamljujuću vrelinu u masivnom pojasu stena prema istoku, jednu furunu koja može da tutnji uz grčevito izbacivanje potoka lave i ključalog amonijaka: para se podiže iz tog kotla, nova, konačno oslobođena vlaga, koja može da orosi vetrove i zaustavi plimu prašine koja navaljuje od Oka. Kreće se škripavo napred i najednom opaža promenu u upornom pevušenju koje je do tada slušao s pola uha: radio-mucanje se promenilo. Posredi je hromatsko tkanje, toliko su mogli da nauče, a ne dijatonični zvuci zapadnjačke muzike, te se tako Najdželu ni u kom slučaju ne može pričiniti da oseća razvejane klikove i promene koji bi dopirali od bilo kakve muzike, čak i kada bi bio u stanju da ih prikupi u svesti posle eliminisanja drugih pauza između svakog brzog munjevitog blipa, pa ipak je nešto što se u tome promenilo privuklo njegovu pažnju. Brujanje u radio-spektru - uključuje ekran koji pokazuje proticanje vremena i posmatra ga - ubrzava se, pulsevi sa novomoduliranim amplitudama pridodaju se onom stalnom obrascu.
<BR>&nbsp;&nbsp;&nbsp;&nbsp;&nbsp;Gde su oni? Regionalni sensori pohranjeni u pukotine da bi izmakli pažnji EM-a, dostavljaju mu izveštaje u pravoj navali podataka. I evo: nekoliko EM-a je aktivno, i oni upravljaju svoje teške signale ka nebu, prema udaljenoj, nevidljivoj Zemlji, koja poslednjih nekoliko časova špijunira Raa. Ali većina je u uspavanom stanju, a njihovi tragači su statični, premda nekolicina pravi trome pokrete na mapi projektovanoj na 3-D. Najdžel osvetljava svoju proračunatu stazu i uvida da bi mu bilo potrebno još nekoliko sati da dospe u blizinu Em-stvorenja, te bez oklevanja skuplja kolena - odelo pojačava ovu kretnju - i ubrzo zatim leti u luku preko jedne sive gromade i niz suprotno lice zatupljene ivice grebena; žiroskop ga čuva od tumbanja pri ovom novom naletu i on se spušta na tle uz zvuk drobljenja, da bi se odmah ponovo otisnuo, praveći niske skokove kako ne bi privukao pažnju Komande, ali se ipak kreće brzo, pažnje prikovane za tmušu pred sobom, sada kada se prašina nanovo sklapa, dok patuljasto, krošnjasto drveće promiče pod njim. Njegova akustika hvata postojano drevno disanje vetrova sa Oka, a u višim slojevima i šušketanje jurnjave malih stvorenja koja beže ispred njega. Trče nekoliko metara, a potom se zaustavljaju, iscrpljena, i osluškuju, čuvajući rezervu u mišićima i lešinarski njuškajući vazduh zasićen prašinom, u potrazi za kiseonikom. Ova nova oluja sa Oka, navedena sumporom, lišila je vazduh kiseonika u većoj meri nego obično, tako da ispod oluje život postaje trom i mlitav. On juri, preskačući sve to. Ispod njega promiče jedna od neobičnih humki, čije stene izgledaju kao da su izrezane testerom, predstavljajući nešto što, izvesno, čovek nije načinio, to je, sasvim sigurno, bilo delo EM-a. Više stvorova ležalo je u blizini humki, preraspoređujući kamenje, mrmljajući nešto u mikrotalasu.
<BR>&nbsp;&nbsp;&nbsp;&nbsp;&nbsp;On jezdi između izbrazdanih brda, trošeći nemilice rezerve energije, jureći, škripeći, zveckajući i ispitujući očima rumenkastu tminu pred sobom. Pucketanje pevušenja radija menja se i klikće. Svetlo koplje žute boje izbilo je iznad njegove glave na padini: lava. Sjajnost koja se pušila zaseca se u prašnjavi pokrivač, a Najdžel brekće.
<BR>&nbsp;&nbsp;&nbsp;&nbsp;&nbsp;Naprezanje sada u njemu stvara tanušnu koprenu zamora dok kaska niz dugačku jarugu i preko dna pustošne sumporovite doline. Jedna senka stapa se sa pozadinom, a onda se ponovo uobličava. Najdžel stade kao ukopan poluskriven iza jedne stene. Čudan peckav osećaj struji mu telom dok posmatra onu senku iza koprene od prašine, senku bledo plave boje, koja ide napred na četiri noge, da, četvoronožni imperativ, kako je jedan od biomehaničara gore na brodu tvrdio, i tuđin iskrsnu iznenada, sasvim blizu, u trenutku kada je nalet vetra raščistio vazduh. Ogroman. Bezglasan. Miran. Pa ipak, hrskavi damari mikrotalasa dopiru od njega dok okreće svoju dugačku pravougaonu glavu, trzajući se kao točak na zaporu dalje od Najdžela i prema podnožju padine. Koža mu je voštana i gruba, zaodeva sklop kostiju koji je toliko očigledan da se Najdželu čini kao da pogledom prodire duboko u to radio-biće, vidi šipke, kutijasta rebra, krt kavez od šipki koje zatvaraju stomak, krute dugačke noge koje se cimaju dok ta stvar ide svojim putem između stena zdrobljenih vrelinom, koračajući oprezno, stupajući, rukovođena čulom dodira. Najdžel čeka da se izgubi sve dok ne postane samo blago zamračenje u rozikastoj izmaglici, a zatim kreće za njom. Iznad njega, žuti prsti brazdaju lice stene. Njegova akustika hvata penušavo mehuranje vulkana, tromu bujicu lave koja se spušta nekoliko stotina metara dalje. Egzočulo beleži podizanje temperature. Najdžel sledi EM-biće. S njegove leve strane jedna mrlja iznenada narasta postaje jasna, ogromna, nadnosi se nad njega u promenljivom žućkastomrkom strujanju. On čuči ućutkava svoj mehanički mrmor zadržava dah...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Najdžele, kako može da ti padne na pamet da skreneš s proračunate staze? Upravo sam došao i proverio sve stranice. Ramakristen veli da su svi prestali s radom dok oluja ne mine i ja sam proverio tebe...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Ćuti, Bobe, izvestiću te kasnije."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Šta hoćeš time da kažeš. Glasnije? Čoveče, pa ti se nalaziš tri sigme udaljen od svog mesta.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"U fazi sam kontakta, Bobe. Signaliziraj moj izlaz Tangu."
<BR>&nbsp;&nbsp;&nbsp;&nbsp;&nbsp;Hitro se povukao u uskovitlanu izmaglicu prašine, a one dve seni se pokrenuše zajedno, trzajući štapastim nogama brže nego što je ikad video da se kreću na 3-D. Pravougaone glave se okreću i on čuje mucavi pljusak visokog raspona - bitova, mikrotalasa i harmonija.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Hriste, pa oko tebe su sve sami EM-i, Najdžele, kako si dospeo tamo i, tako ti boga, zbog čega?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Najdžel poziva pregled sa kodiranim bojama i vidi da odrazi cilja konvergiraju, kao i da svi integrisani vektori sada pokazuju prema njemu - ne, ne, pokraj njega, nekoliko stotina metara istočno od njega. "Nešto se događa."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;To je upravo ono što nisi smeo da činiš; tamo si da bi držao položaj, a ne da činiš...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Šta kaže radio-karta?" mrmlja Najdžel da bi skrenuo pažnju ovom čoveku i obazrivo se premešta iza njišućih senki koje se koračajući udaljavaju, stapajući se s plivajućim gustim vazduhom.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Primam to, Aleks je na liniji, ali ja sam morao da javim Tedu ovo Najdžele; ti si poslao sve naše taktičke naloge do đavola.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Najdžel je ćutke stajao osluškujući šuplje zavijanje vetrova koji su šištali ponad štrčećih grebena raspolućenih gromada, osluškujući akustičke kanale ne bi li uhvatio bilo šta od EM-a. Ništa nije dopiralo, a verovatno to i nije bilo moguće. Činilo se da su oni nemi. Pored toga, oni su i slepi, te osećaju jedni druge samo uz pomoć masivnih kutijastih radio-predajnika u svojim glavama. Njihovo pevušenje sada se pojačava i rasprostire se duž dijatonične skale. On se primače bliže. Ovi su među najkrupnijim, visoki preko četiri metra i kreću se s mukom, pipavo tražeći oslonac na hrapavim sivim stenama.
<BR>&nbsp;&nbsp;&nbsp;&nbsp;&nbsp;Gromovit tresak prolama se kroz fine, prašinom zakrabuljene večite dane.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Hej, miči se odatle, upravo sam uhvatio...
<BR>&nbsp;&nbsp;&nbsp;&nbsp;&nbsp;"To je samo običan vulkan."
<BR>&nbsp;&nbsp;&nbsp;&nbsp;&nbsp;Ali ti si nasađen tačno na vrhu...
<BR>&nbsp;&nbsp;&nbsp;&nbsp;&nbsp;"U stanju sam da trčim brže od brzaka lave."
<BR>&nbsp;&nbsp;&nbsp;&nbsp;&nbsp;A šta ako ima klizišta? Ona se stalno događaju ovde...
<BR>&nbsp;&nbsp;&nbsp;&nbsp;&nbsp;"Tiše."
<BR>&nbsp;&nbsp;&nbsp;&nbsp;&nbsp;Jebi ga, Najdžele, ti si...
<BR>&nbsp;&nbsp;&nbsp;&nbsp;&nbsp;"Šta Aleks kaže?" Ispred njega iskrsnuše nova obličja.
<BR>&nbsp;&nbsp;&nbsp;&nbsp;&nbsp;Oh, svi EM-i ćute. Pre oko jedan minut izašli su, svi...
<BR>&nbsp;&nbsp;&nbsp;&nbsp;&nbsp;"Tiho."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Šišteća vrelina lavinog proticanja udaljava se; jasno je hvata na akustici. Ispred njega one seni se naginju i primiruju. Potrebna im je toplota? Mogla bi im biti od koristi, budući da imaju nizak metabolizam. Iako nisu reptili, u stanju su da stvaraju dragocene rezerve grejući se blizu pogodnih, iako opasnih izvora. On se povlači u okrilje jedne napukline u steni. Njih šest se okuplja na hrapavoj izbočini, na mestu gde plavozelene mrlje šaraju razbijenu stenu. Kreću se nezgrapno, pomerajući i naginjući glomazna tela, i lagano se spuštaju. Čvornovate crne izbočine, koje uokviruju njihove stomake, isturaju se napred - seksualne pomisli proleću kroz Najdželovu svest - i spuštaju se na golu stenu. On se primiče. Nema nikakvog pucketanja radija. Lako je moguće da su zaspali. Da imaju oči, mogli bi ga videti u bledoj ružičastoj svetlosti, ali oni se ne pomeraju. Najdžel čeka. Nikakvog pokreta. A onda, polako, koža počinje da im se vrtloži, bledo plavilo se rumeni i mreška, a brze izmene duginih boja prelaze preko njih. Oni su neaktivni, ali njihovo sjajno voštano telo poigrava u drečavom hromatskom rascvetavanju. Udaljeni vulkan tutnji, bleskajući žućkastom svetlošću. Nešto se događa, nešto tiho i značajno, i ako bi uspeo da uhvati nit tog tkanja...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Najdžele, ovde Ted. Naređujem ti da se vratiš, i to smesta. Ne želim da ti se...
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;U Tedovom razgovetnom glasu osećao se prizvuk ljutine. Najdžel shvata da je prekoračio granice svoje osmatračke dužnosti, barem u ovoj prvoj fazi. Najbolje je da se vrati. Pored toga, umoran je, i to više nego što je očekivao. Ima ovde nečeg žestokog, što ga je u naporu da ga doživi potpuno iznurilo.
<BR>&nbsp;&nbsp;&nbsp;&nbsp;&nbsp;"Vraćam se, Tede."
<BR>&nbsp;&nbsp;&nbsp;&nbsp;&nbsp;Počinje da se udaljava. Znoji se u remenju svog servoa i nada se da priključci neće otkriti koliko se zamorio. Sada će ići polagano, dugačkim povratnim putem. Sam čin uvlačenja u skladište sa odelima i modul održavanja biće sam po sebi resko zadovoljstvo. Naučio je da se uživljava u takve trenutke. Ostavlja tragove na limunastom pesku i jezdi natrag posmatrajući kako EM-i blede na vidiku. Zatim se okreće proždirućem zavijanju vetra i beskrajnom strujanju ovog drvenog paralizovanog zarđalog sveta.
</TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
