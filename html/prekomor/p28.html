<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>3.
<P>&nbsp;&nbsp;&nbsp;&nbsp;&nbsp;Ceo dan bio je slab i nije mogao da hoda daleko. Onaj Kinez mu je doneo hladnu hranu u limenkama i kokosovo mleko. Pokušavali su da razgovaraju, ali nijedan nije znao ni reč jezika onog drugog, te su ubrzo prestali. Kinez je upro prst u svoje grudi i rekao 'Ęijan', ili nešto slično tome, pa je Voren odlučio da ga tako zove.
<BR>&nbsp;&nbsp;&nbsp;&nbsp;&nbsp;Izgledalo je da je Ęijan doplovio ovamo u malom čamcu za spasavanje. Na sebi je imao odeću nalik na sivu pidžamu i posedovao je dve kutije konzervi s hranom.
<BR>&nbsp;&nbsp;&nbsp;&nbsp;&nbsp;Voren je spavao dubokim snom iz koga ga je trglo nekakvo udaljeno gruvanje. Odbauljao je do plaže tražeći pogledom Ęijana. Kinez je stajao do gležnjeva u vodi lagune. Držeći pištolj uperen u vodu pucao je podižući veliku buku, ali ne izazivajući mnogo vodenog praha. Voren je posmatrao kako jedna vretenasta bela riba, ošamućena, pluta na površini. Ęijan ju je izvadio iz vode i stavio u palmin list koji je nosio sa sobom. Izašao je na obalu osmehujući se i pružio jednu od riba Vorenu. Oči joj behu izbuljene.
<BR>&nbsp;&nbsp;&nbsp;&nbsp;&nbsp;"Sirovo?" Voren zavrte glavom. Ali Ęijan nije imao šibice.
<BR>&nbsp;&nbsp;&nbsp;&nbsp;&nbsp;Voren pokaza prstom na pištolj. Ęijan izvuče automatski pištolj srednjeg kalibra i pruži mu ga netremično ga posmatrajući. "Ne to. Daj mi metak." Shvatio je da je svaki govor besmislen. Stoga je pokretima i gestovima opisao stvari koje izlaze iz cevi i Ęijan je namah shvatio o čemu se radi, te je izvukao jedan metak iz džepa. Posle toga izvadio je ribe iz palminog lista i bacio ih na pesak, budući da su počele da se praćakaju vraćajući se iz ošamućenosti.
<BR>&nbsp;&nbsp;&nbsp;&nbsp;&nbsp;Voren je prikupio suvo žbunje i grančice, izmešao ih rukama i iskopao jamicu. Još je imao nož i malo žice sa splava. Uspeo je pomoću njih da otvori čauru. Pomešao je barut sa drvetom. Prethodne noći posmatrao je Ęijana i shvatio da ovaj čovek ne koristi vatru već naprosto jede hranu iz konzervi. Voren je pronašao parče tvrdog drveta i stao brzo da trlja žicom po njemu dok ga je Ęijan ćutke gledao, mršteći se u početku. Ona riba sada je već uginula i bleštala je na suncu.
<BR>&nbsp;&nbsp;&nbsp;&nbsp;&nbsp;Voren nije mogao da se pomiri s činjenicom da ovde na kopnu jede sirovu ribu. Počeo je još jače da trlja žicu, zaglavivši drvo između kolena, i povlačeći je hitro napred nazad. Osetio je kako mu se žica zagreva u rukama. Kada je već bio obliven znojem, a žica gotovo usijana kleknuo je pored mešavine zbunja i grančica i pritisnuo vrelu žicu na nju. Barut je zašištao, načas zapucketao, a onda ga je naglo uhvatio plamen. Grančice planuše i vatra raširi svoj bledi žućkasti sjaj pod jakom sunčevom svetlošću. Ęijan razvuče usne u osmejak.
<BR>&nbsp;&nbsp;&nbsp;&nbsp;&nbsp;Vorenu se nikako nije dopadalo da pištoljem lovi ribe. Razmišljao je o tome dok su ih on i Ęijan pekli nataknute na štapove, ali je ta misao isparila kada je počeo da ih jede i kada mu se bogat svež ukus raširio u ustima. Pojeo je četiri komada u jednom dahu, ne prestajući da ih zaliva kokosovim mlekom koje je Ęijan čuvao u limenkama. Glad je iznenada nahrupila baš kao da se on odjednom setio hrane i nije jenjavala sve dok nije smazao šest riba i pojeo pola kokosovog mesa. Potom su mu se misli vratile na Ęijanov način korišćenja pištolja, no ovog puta mu on i nije izgledao tako rđav.
<BR>&nbsp;&nbsp;&nbsp;&nbsp;&nbsp;Ęijan je pokušao da mu nešto objasni, pomažući se rukama i crtajući slike na pesku. Brod koji tone. Ęijan u čamcu. Sunce se sedam puta uspinje na nebo. Potom ovo ostrvo. Čamac se razbija o koralni greben, ali Ęijan pliva uz njega i dovlači ga do obale polupotopljenog.
<BR>&nbsp;&nbsp;&nbsp;&nbsp;&nbsp;Voren je klimao glavom sledeći Ęijanovu priču, a zatim je nacrtao vlastitu storiju. Nije prikazao gmazove ili skidače, osim kada je opisivao brodolom, jer nije znao kako da ovom čoveku saopšti šta je posredi, ali i zbog toga što nije bio siguran kako će se Ęijanu dopasti ideja o jedenju gmazova. Voren nije znao šta je razlog za ovo oklevanje ali je odlučio da se suzdrži i ne ispriča Ęijanu previše o tome kako je preživeo.
<BR>&nbsp;&nbsp;&nbsp;&nbsp;&nbsp;Tog popodneva Voren je sebi napravio šešir i obišao ostrvo. Ono je, osim plaže, najvećim delom bilo ravno, sa strmim izbočinama mrkog stenja tamo gde se linija grebena ostrva spuštala u more. Bilo je tu palmi, kržljavog šipražja, morske trave i vododerina. Otkrio je velik ravan stenovit prostor na južnoj strani ostrva i neko vreme ga je škiljeći odmeravao. Zatim se vratio i doveo Ęijana na to mesto, dajući mu rukama znake da uzme nekoliko bledih kamenova i ponese ih.
<BR>&nbsp;&nbsp;&nbsp;&nbsp;&nbsp;Čovek je shvatio ideju u drugom pokušaju. Voren je na pesku nacrtao SOS i pokazao mu ga. Ęijan se namrgodio, očito zbunjen. Štapom je načinio vlastiti znak u pesku, ali Voren nije mogao da ga razume. Taj znak su činile četiri crte koje kao da su dočaravale kuću i jedna poprečna linija. Voren je trupnuo nogom po pesku pored SOS-a i izusti jedno "Da!" a zatim još jednom trupnuo.
<BR>&nbsp;&nbsp;&nbsp;&nbsp;&nbsp;Bio je posve uveren da je SOS međunarodni simbol, ali ga je Kinez samo tupo gledao. Ćutanje se produžilo u nedogled. U vazduhu se osećala napetost. Voren nije shvatio odakle ona potiče. Nije se pomerao. Posle nekoliko trenutaka Ęijan je slegnuo ramenima i otišao da donese još onog kamenja blede boje.
<BR>&nbsp;&nbsp;&nbsp;&nbsp;&nbsp;Postavili su ga na stenovitoj čistini: slova su bila dugačka pedeset metara. Voren je pretpostavljao da je avion koji je video tragao za preživelim sa Ęijanovog broda, koji je potonuo nedaleko odavde, a ne za Manamiksom. Bilo je čudno da Ęijanu nije palo na pamet da načini signal ali, najposle, on se nije setio ni da zapali vatru.
<BR>&nbsp;&nbsp;&nbsp;&nbsp;&nbsp;Narednog jutra Voren je nacrtao slike koje su prikazivale ribolov i utvrdio da Ęijan ni to nije pokušao. Voren je nagađao da je ovaj čovek jednostavno čekao da ga pronađu i bio pomalo uplašen od ovog velikog ćutljvog ostrva, a još više od praznog mora. Ęijanove ruke behu mekše od Vorenovih, što je navodilo na pomisao da je čovek naprosto neki kancelarijski službenik. Ęijan bi pokušao sa ribolovom tek kada bi potrošio zalihe u konzervama, nikako pre toga. Sve što je do tada preduzeo bilo je da se popeo na palmu i ubrao nekoliko kokosovih oraha. Palme su ovde, međutim, bile kržljave i kokosovi orasi nisu sadržavali mnogo mleka. Voda će im biti potrebna.
<BR>&nbsp;&nbsp;&nbsp;&nbsp;&nbsp;Voren je obradio metal od preostalih konzervi i načinio udice. Ęijan je izvesno vreme posmatrao šta Voren radi, a zatim je otišao prema severnom delu ostrva.
<BR>&nbsp;&nbsp;&nbsp;&nbsp;&nbsp;Voren je pretraživao lagunu, merkajući duboka mesta pored obale, kada je nabasao na splav privezan u tesnoj uvali. Mora da ga je Ęijan pronašao dok je ovaj plutao u blizini ostrva i privezao ga ovde. Daske su delovale istrošeno i slabašno, a čitava stvar - polomljeno kormilo, isprano platno, zarđale žičane veze - odavala je utisak stare, nekorisne olupine. Voren je promatrao splav neko vreme, a onda se okrenuo i pošao natrag.
<BR>&nbsp;&nbsp;&nbsp;&nbsp;&nbsp;Ęijan ga je pronašao na jednom hrapavom stenovitom ispustu, koji se nadnosio nad lagunu. Nosio je neku kutiju koju Voren do tada nije video. Spustio je tu kutiju na zemlju i pokazao na nju blago se osmehujući, očito ponosan. Voren pogleda u nju. Unutra se nalazio kalem ribolovačkog najlona, nekoliko udica, štap, ronilačka maska, peraja, nekakav priručnik na kineskom, šrafciger, i neke svaštarije. Voren pogleda čoveka i požele da je u stanju da mu postavi pitanje. Kutija je bila od iste vrste kao i limenke s hranom, pa je Voren pretpostavio da je Ęijan sve to doneo sa sobom u čamcu.
<BR>&nbsp;&nbsp;&nbsp;&nbsp;&nbsp;Sišli su do plaže i Ęijan nacrta nove crteže iz kojih je proizašla priča. Nije nacrtao ništa o prikrivanju kutije, ali Voren je naslućivao da je ovaj čovek upravo to učinio. Ęijan je sigurno video kako dolazi splav i uplašen u žurbi je pokupio onoliko koliko je mogao, i to sakrio. A onda, kada je uvideo da Voren ne predstavlja opasnost, pojavio se i doneo hranu. Ostalo je ostavio skriveno iz predostrožnosti. Bio je obazriv i kada je upotrebio pištolj za ribolov. Možda je to bio način da pokaže Vorenu da ga poseduje ne preteći mu njime.
<BR>&nbsp;&nbsp;&nbsp;&nbsp;&nbsp;Voren se široko osmehnu i zavrte glavom. Nemušto je predložio da odnesu kutiju u logor. Račići su bežali na sve strane ispred njihovih nogu dok su išli plažom - dva čoveka sa čudnom tišinom između sebe.
<BR>&nbsp;&nbsp;&nbsp;&nbsp;&nbsp;Voren je tog popodneva pecao. Hrana u limenkama neće potrajati dugo sada kada su je jela dvojica, a Voren je bio gladniji nego ikad. Njegovo telo se ponovo budilo nakon što je dugo bilo polumrtvo i tražilo je hranu i vodu, više vode no što su mogli da izvuku iz kokosovih oraha. Moraće nešto da učini u tom pogledu. Razmišljao je o ovom problemu dok je pecao koristeći kao mamac crve iz senovitih delova ostrva a onda je opazio pokretne senke u laguni. Bile su to velike ribe, ali su se uvijale u okretima na način koji je zapamtio.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Posmatrao je. Nisu izbijale na površinu, no on beše siguran.
<BR>&nbsp;&nbsp;&nbsp;&nbsp;&nbsp;Počeo je da oseća žeđ kada je upecao dve ribe. Ostavio je pecaljku i otišao ka unutrašnjosti ostrva. Ubrao je tri kokosova oraha, ali mu oni nisu podarili puno slatkog mleka. Odneo je ribe u logor gde je Ęijan održavao vatru. Voren je seo i stao da promatra kako ovaj čisti ribu u čemu nije ispoljavao veliku spretnost. Prepoznao je način koji je on primenjivao u prvim danima na splavu. Nove činjenice, novi problemi. Ovo ostrvo bilo je samo jedan splav, doduše veći, sa većim izborom mogućnosti, ali najpre ste morali da savladate načine.
<BR>&nbsp;&nbsp;&nbsp;&nbsp;&nbsp;Ęijanova čudna kutija sa opremom sadržavala je i jedno gumeno crevo, koje je očito bilo skinuto s nekog izgubljenog dela opreme. Voren je izvesno vreme piljio u zbirku u kutiji. Počeo je zaludno da pravi poklopac za jednu od velikih limenki, spajajući delove metala. Presavivši ih preko ivice velike limenke i obavivši ih oko ruba creva, napravio je prilično dobar pečat. Strpljivo radeći dalje, načinio je držač za limenku. Ęijan ga je posmatrao sa zanimanjem. Voren ga je poslao da donese morsku vodu u velikoj limenki. Namestio je crevo tako da prolazi kroz niz manjih limenki. Napunio je veliku limenku morskom vodom čvrsto zaptio poklopac i stavio je na vatru. Dva čoveka su posmatrala kako voda ključa, a onda je iz creva počela da izbija para. Ęijan je shvatio ideju i nasuo morsku vodu u male limenke. To je hladilo crevo tako da se na njegovom kraju para preobrazila u kapi slatke vode.
<BR>&nbsp;&nbsp;&nbsp;&nbsp;&nbsp;Osmehnuli su se jedan drugom i nastavili da promatraju lagano curenje. Do kraja popodneva imali su prvo sledovanje vode. Bila je slankasta, ali ne i rđava.
<BR>&nbsp;&nbsp;&nbsp;&nbsp;&nbsp;Voren je upotrebio gestikulaciju i crteže da bi upitao Ęijana o poreklu opreme. Da li si nalazio na istraživačkom plovilu? brzom patrolnom brodu?
<BR>&nbsp;&nbsp;&nbsp;&nbsp;&nbsp;Ęijan nacrta profil običnog teretnog broda, ne zaboravivši ni dizalice za utovar. Ęijan zatim upitno pogleda Najdžela, te ovaj nacrta obrise Manamiksa. Pomoću pantomime, gestikulacije i onomatopeje konačno su uspeli da razmene iskustva. Voren je radio na mašinama. A Ęijan je bio neka vrsta trgovca. Ęijan je nacrtao iskošenu kartu Pacifika i pokazao na jednu mrlju prilično malu i ne na odgovarajućem mestu da bi mogla da označi neko ostrvo za koje je Voren znao. Ęijan je skicirao mreže i motorne čamce i Voren je nagađao da su koristili teretni brod u lovu na tune. To je zvučalo glupo. Sve do sada nije razmišljao o ostrvima koja su u ova vremena bila već godinama izolovana i o načinima na koje su njihovi žitelji dolazili do hrane. Jednostavno, nije se moglo ishraniti stanovništvo lovom ribe sa obale. Većina žitarica slabo je uspevala na peskovitom zemljištu. Stoga je nagađao da je Ęijanovo ostrvo opremilo teretni brod oklopom i mrežama i poslalo ga na pučinu: očajnički potez. Ako je to ostrvo bilo dovoljno veliko možda je raspolagalo jednim avionom i izvesnom količinom preostalog goriva i možda je to bio upravo onaj avion koji je on video.
<BR>&nbsp;&nbsp;&nbsp;&nbsp;&nbsp;Ęijan mu je ponovo pokazao robu u kutiji. Bila je prilično izrabljena i nagrižena solju. Najdžel je pretpostavljao da je stajala u zapećku, od pre mnogo godina, kada je teretni brod još normalno operisao. U vreme kada su gmazovi počeli da se šire, Voren je posedovao pištolj kao i ostali članovi posade; nije ga držao u vreći, gde bi neko mogao da ga pronađe, već u ormanu s rezervnim delovima za mašine. Sada kada je ponovo razmišljao o tom zaključio je da je čamac za spasavanje bio bolje mesto za sakrivanje oružja, zajedno sa starom opremom koju niko ne bi poželeo. U situaciji kada bi vam pištolj ustrebao već biste se nalazili na palubi, gde ste lako mogli da dođete do njega.
<BR>&nbsp;&nbsp;&nbsp;&nbsp;&nbsp;Osmotrio je Ęijanovo zbrčkano lice i pokušao da pročita nešto s njega, ali čovekove oči behu prazne i posmatrale su ga s izrazom zbunjene namrgođenosti. Bilo je teško reći šta je Ęijan hteo da kaže nekima od svojih crteža, i Voren oseti zamor od čitave ove rabote.
<BR>&nbsp;&nbsp;&nbsp;&nbsp;&nbsp;Pojeli su kokosove orahe u smiraj dana. Zeleni su iznutra bili kao žele. Ęijan je imao svoj način da ih otvori - koristio je kolac poboden u tvrdu zemlju. Kolac beše oštar i Ęijan je lupao kokosove orahe po njemu sve dok se zelena ljuštura ne bi raspukla. Oni s tvrdom korom imali su unutra žilavo belo meso, ali ne i mnogo mleka. Palme bejahu kratke i povijene od neprekidnog vetra. Voren ih je prebrojao uz i niz plažu i proračunao koliko će vremena proteći dok dva čoveka ne obrste ostrvo. Manje od jednog meseca.
<BR>&nbsp;&nbsp;&nbsp;&nbsp;&nbsp;Posle toga Voren se spustio do plaže i zakoračio u plićak. Voda mu je pritiskala gležnjeve i on je pratio očima nabiranje bledunjave vode tamo gde je bila duboka struja. Jezdila je oko ostrva prema prolazu u koralima; bazen lagune isticao je u okean s noćnom plimom. Veliki talasi režali su u svojoj belini naspram tamnog klina koralnog prstena, a iza toga pružao se reckav crn horizont.
<BR>&nbsp;&nbsp;&nbsp;&nbsp;&nbsp;Moraće da love ribe u laguni, jer pecanje sa obale neće biti dovoljno.
<BR>&nbsp;&nbsp;&nbsp;&nbsp;&nbsp;Ali to je bio samo jedan od razloga da se ponovo otisne na more.
<BR>&nbsp;&nbsp;&nbsp;&nbsp;&nbsp;Vratio se obasjan mutnom mesečinom, prošao pored vatre, gde je Ęijan sedeo posmatrajući šištanje destilatora, i uputio se u šipražje. Na brdu Voren je pronašao jedno drvo i ogulio koru s njega. Isekao ju je na režnjeve i izgnječio na kamenu. Do trenutka kada se na vatri skuvala kaša kiselog mirisa propisno se umorio. Ęijan je netremično gledao. Voren nije bio raspoložen da se upusti u objašnjavanje onoga što je radio.
<BR>&nbsp;&nbsp;&nbsp;&nbsp;&nbsp;Promešao je kašu, koja je već krčkala, i predao se snu. Probudio se kada se Ęijan nagnuo preko njega da bi probao gustu kašu u limenki. Voren je grubo odgurnuo limenku, oprljivši prste. Žustro je zavrteo glavom i pomerio limenku na mesto gde će njena sadržina brže proključati. Ęijan se sklonio. Voren je, ne mareći za njega, ponovo utonuo u san.
<BR>&nbsp;&nbsp;&nbsp;&nbsp;&nbsp;Te noći pronašli su ih komarci. Voren se probudio i stao da se pljeska po čelu i svaki put bi mu se ruka pri bledoj narandžastoj svetlosti orosila tamnocrvenim mrljama. Ęijan je gunđao i žalio se. Pred jutro povukli su se dalje u šiprag i komarci su ih ostavili na miru. Spavali su sklupčani na tlu sve dok se sunce nije probilo kroz baldahin od palminog lišća.
<BR>&nbsp;&nbsp;&nbsp;&nbsp;&nbsp;Udice koje je Voren ostavio preko noći bile su prazne. Bez prilike da povlačite najlon šanse za ulov bile su veoma slabe. Za doručak su ponovo imali kokosove orahe, a posle toga Voren je proverio svoju kašu koja se polako hladila. Bila je gusta, a drvo u njoj crne boje. Odložio ju je na stranu ne razmišljajući mnogo o tome na koji način bi je mogao upotrebiti.
<BR>&nbsp;&nbsp;&nbsp;&nbsp;&nbsp;U jutarnjoj studeni popravio je splav. Sporo delovanje plime razlabavilo je veze, a neke daske uveliko su trulele. Mogao je ipak da posluži za jedrenje u laguni. Dok je radio Voren se setio one slike u kojoj su gmazovi gamižući izlazili na obalu, na poslednjem ostrvu. Ta velika stvorenja bila su spora i nezgrapna, a sa Ęijanovim pištoljem oni su imali prednost; nevolja je, međutim, ležala u tome što njih dvojica nisu bili u stanju da pokrivaju čitavo ostrvo. Ako bi gmazovi navalili, moglo se dogoditi da ovaj splav bude jedina prilika za bekstvo.
<BR>&nbsp;&nbsp;&nbsp;&nbsp;&nbsp;Preneo je ribolovački pribor na splav i otisnuo se. Ęijan ga je opazio i sjurio se niz tvrd beo pesak. Voren mu je mahnuo. Ęijan je bio uzbuđen, vikao je, a oči su mu kolutajući prelazile od Varena do prolaza u grebenu i natrag. Izvukao je pištolj i stao da vitla njime po vazduhu. Voren je podigao izanđalo platno i obrnuo polugu kormila ukrug, tako da se splav okrenuo od prolaza i zaplovio duž plaže oko ostrva. Kada se sledeći put obazreo, video je da Ęijan nišani pištoljem na njega.
<BR>&nbsp;&nbsp;&nbsp;&nbsp;&nbsp;Voren se namrštio. Nije uspevao da shvati ovog čoveka. Posle nekoliko časaka, kada je Ęijan shvatio da Voren nema nameru da prođe kroz prolaz u koralnom grobenu, pištolj se spustio. Voren je video da je čovek vratio pištoj u džep, potom je prionuo na postavljanje najlona. Jedro je primalo dovoljno vetra da zategne najlone tako da je izgledalo kao da mamci na udicama plivaju.
<BR>&nbsp;&nbsp;&nbsp;&nbsp;&nbsp;Možda je trebalo da crtežom nagovesti Ęijanu svoju nameru. Voren je za trenutak porazmisIio o tome, a onda je samo slegnuo ramenima. Najlon na krmi je zadrhtao kao da se nešto uhvatilo i Varen zaboravi na Ęijana i njegov pištolj i predade se ribolovu.
<BR>&nbsp;&nbsp;&nbsp;&nbsp;&nbsp;Tog jutra je izvukao četiri velike ribe. Jedna je imala prugasta leđa i srebrnast stomak kao u bonito, ostale tri nije mogao prepoznati. On i Ęijan pojeli su dve, a preostale očistili i zasolili. Popodne je ponovo isplovio. Stojeći na palubi mogao je da vidi seni velikih riba koje su ulazile u lagunu. Jedan skidač jurio je u daljini, i on se držao podalje od njega, strahujući da ovaj ne krene za udicama. Istog časa setio se da oni nikada nisu zagrizli njegove udice na okeanu, tako da nije skrenuo splav kada je taj skidač visoko iskočio u neposrednoj blizini, obrćući se na neobičan način. Voren opazi da Ęijan stoji na bleštavoj beloj plaži i posmatra scenu. Nov skok, rasprskavanje praha, a zatim jedan cilindar zatandrlja po palubi splava.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;SHIMA STONES CROSSING SAFE YOUTH WORLD NEST UNSSPRACHEN SHIGANO YOU SPRACHEN
<BR>&nbsp;&nbsp;&nbsp;&nbsp;&nbsp;YOUTH UMI HIRO SAFE NAGARE CIRCLE
<BR>&nbsp;&nbsp;&nbsp;&nbsp;&nbsp;UNS SHIO
<BR>&nbsp;&nbsp;&nbsp;&nbsp;&nbsp;WAIT WAIT YOU
<BR>&nbsp;&nbsp;&nbsp;&nbsp;&nbsp;LUCK
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Čim je Voren izašao na obalu držeći ovo u ruci Ęijan posegnu rukom za glatkim listom. Čovek je učinio jedan nagao pokret i Voren ustuknu pripremivši se za odbranu. Dve prilike stajale su ćutke i zurile jedna u drugu. Ęijanovo lice beše zgrčeno i napeto. A onda se on na veoma kontrolisan način odjednom opusti, načinivši gest koji je izražavao nezainteresovanost, i prionu da pomogne Vorenu oko vezivanja splava. Voren premesti cilindar i svitak iz jedne ruke u drugu i konačno, osećajući se glupo, dodade ih Ęiijanu. Čovek je polako čitao reči - usne su mu bile stisnute. "Shima", reče on. "Shio. Nagare. Umi." Zavrteo je glavom i pogledao Vorena dok su mu usne nemo oblikovale reči.
<BR>&nbsp;&nbsp;&nbsp;&nbsp;&nbsp;Nacrtali su slilke na pesku. Za SHIMA Ęijan je skicirao ostrvo, a za UMI more oko njega. U laguni je ucrtao talasave linije i izustio nekoliko puta "Nagare." Preko ostrva je povukao jednu crtu, a onda je naglim širokim pokretom pokušao da dočara veličinu i rekao "Hiro."
<BR>&nbsp;&nbsp;&nbsp;&nbsp;&nbsp;Voren je promljao "Šioko ostrvo? Hiroshima?" ali Ęijan, osim žmirkanja nije odao nijedan drugi znak da je shvatio. Voren mu pokaza kamen za STONE i nacrta Zemlju za WORLD ali ni sam nije bio siguran da li su te reči baš to označavale, ukleštene na listu među ostale. Šta je trebalo da znači ono pojačanje slova W u reči WORLD?
<BR>&nbsp;&nbsp;&nbsp;&nbsp;&nbsp;Dva čoveka su razgovarala na preskok, pakušavajući da nadjačaju bubnjavu razbijanja talasa o greben. Grozdovi reči nisu hteli da se postroje u smislenu celinu, a čak i da se to dogodilo, Voren nije bio siguran da bi mogao Ęijanu da saopšti svoj deo toga, s obzirom na njegovo površno znanje engleskih reči, odnosno da bi Ęijan uspeo njemu da približi nepoznate reči. Osećao je sada u Ęijanu uznemirenu energiju, nestrpljenje da pronikne u nerazumljivu zbrku jezika. WAIT WAIT YOU, a zatim LUCK. Varenu se činilo da je već dugo čekao. Iako je u ovoj poruci bilo više engleskih reči i jasnoće, nije bilo načina da skidači saznaju kojim je jezikom Voren govorio, osim ako im on to ne kaže. Snuždeno posmatrajući dijagram koji je Ęijan isrtavao na brašnjavom pesku, odjednom je shvatio zbog čega je prethodne večeri zgotovno onu kašu od drvene kore.
<BR>&nbsp;&nbsp;&nbsp;&nbsp;&nbsp;Bili su mu potrebni sati da napiše poruku na poleđini svitka. Bambusov štapić mogao je da probode površinu, ali ako se držao pod pravim uglom nije je probijao. Kiselo crno mastilo razlivalo se i bežalo, ali uz stalno ispravljanje lista i izlaganje suncu uspeo je da osuši slova bez mnogo brljotina.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;SPEAK ENGLISH WILL YOUTH COME HERE? ARE WE SAFE FROM YOUTH ON ISLAND? SHIMA IS ISLAND IN ENGLISH WHERE ARE YOU FROM? CAN WE HELP YOU? WE ARE FRIENDLY.
<BR>&nbsp;&nbsp;&nbsp;&nbsp;&nbsp;LUCK
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ęijan nije mogao da razume ni rečcu od ovoga, ili barem to ničim nije pokazivao. Voren je u sumrak još jednom isplovio kada se vetar okrenuo prema severu i stišao se rastvarajući se u blage udare povetarca. Jedro se okrenulo u vetar i on je imao teškoća da izvede splav iz jakih struja lagune i usmeri ga ka tački gde su se trepereće senke poigravale iznad belog neizmerja peščanog spruda. Jedan skidač iskoči i okrenu se približavajući se. Čvrsto je držao polugu kormila da bi uhvatio poslednje daške vetra, koji su ispraćali zalazak sunca, a kada su se one senke našle tačno ispad splava, bacio je cilindar u vodu. Stvar je odskočila i počela da plovi prema prolazu u grebenu. Voran je čekao, posmatrajući senke, pitajući se da li su primetili cilindar, svestan da neće biti u stanju da ga uhvati na ovom splavu pre nego što stigne do grebena. U tom trenutku jedna kovitlava kretnja uzburkala je pesak na dnu i na površinu izbi plavo obličje, parajući u skoku glatku pokoricu mora. Skidač se izvio u vazduhu, lebdeći za tren, a zatim se obrnuo i pljusnuo u vodu. Samo se po kresti bele pene mogao pratiti njegav trag. Cilindra nestade.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Te noći komarci su ponovo navalili i nagnali ih da se povuku do stenovitog područja bliže središtu ostrva. Ujutru su im ruke bile u krvavim prugama jer su prethodne noći pljeskali lica i noge, hvatajući debele komarce za vreme večernjeg obeda.
<BR>&nbsp;&nbsp;&nbsp;&nbsp;&nbsp;Voren je u zoru ponovo isplovio, što je ranije mogao, i postavio udice. U blizini peščanog spruda bilo je mnogo ribe. Jedna od njih se upecala, a kada ju je Voren izvukao, video je da taj stvor ima duboko usađene oči i mala usta, slična papagajevom kljunu, glibave škrge i čvrstu plavu krljušt. Pritisnuo joj je meso i otisak prsta se zadržao neko vreme - kao kada biste stisnuli nogu čoveka obolelog od lepre ili hidropsije. Ta stvar je počela da zaudara čim se malo zagrejala na daskama te ju je on bacio u more sasvim siguran da je otrovana. Plutala je na površini i jedan skidač iskoči blizu nje, zgrabi ribu i nestade. Voren je mogao da vidi kako se više skidača kreće dole. Hranili su se otrovanom ribom.
<BR>&nbsp;&nbsp;&nbsp;&nbsp;&nbsp;Ulovio je dve tune skakačice i odneo ih na obalu da ih Ęijan očisti. Čovek ga je neumorno posmatrao sa obale, i Vorenu se to nikako nije dopadalo. Ta stvar između skidača i njega bila je njegova, i njemu je već preko glave bilo onog glupog crtanja i mahanja rukama, u pokušajima da objasni o čemu je reč.
<BR>&nbsp;&nbsp;&nbsp;&nbsp;&nbsp;Otišao je među palme, gde je vatra pucketala, i uzeo ranilačku masku koju je zapazio bio u Ęijanovoj kutiji. Bila je napravljena za manju glavu, ali podešavanjem gumenog kaiša uspeo je da je navuče na greben svog nosa i valjano pričvrsti. Kada se spustio na plažu, Ęijan mu nešto reče, no Voren ćutke produži do splava i otisnu se u pravcu peščanog spruda, jedreći na južnom vetru. Nasukao je splav na sprud tako da bude stabilan.
<BR>&nbsp;&nbsp;&nbsp;&nbsp;&nbsp;Ležao je na splavu i zurio dole u pokretna obličja. U dubini je bilo barem pet fantoma koji su dokrajčivali onu zatrovanu ribu. Sedam skidača lebdelo je iznad tamne mrlje, lepršajući pred njim perajima, koja su polazila od koštanih izbočina što su štrčale kao debeli prsti. Sunčeva svetlost uhvatila je blesak stvari na kojoj su radili i najednom se oblak bele magle razvio iz nje, rastvarajući se u mehuriće. Bila je to para.
<BR>&nbsp;&nbsp;&nbsp;&nbsp;&nbsp;Voren je ležao dopola preko ivice splava i posmatrao pravilne ispuste pare iz mašine. Ne razmišljajući o opasnosti skliznuo je preko ivice i zaronio, mašući rukama i potiskujući se nogama iz sve snage. Ronio je onoliko duboko koliko je to mogao, uprkos stezanju i vatri u grudima. Skidači su se pomerili; kada su ga opazili i mašina postade vidljiva. Bila je to hrpa starudije, delići brodskog korita, užad sa palube i upornice svih vrsta. Četiri baterije bile su montirane na jednoj strani, a kablovi ogrezli u so spajali su ih s mašinom. Bilo je tu i drugih delića i komadića od obrađenog metala, a neki među njima sigurno nisu bili čovekov proizvod - u to beše ubeđen. Čvorovi nečeg žutog rasli su tu i tamo i u treperavoj, talasavoj zelenoj svetlosti naslućivalo se nešto u vezi s oblikom i izgledom te stvari, što je Voren prepoznavao kao 'pravu stvar', svestan ipak da nikada nije video ništa sličano. U komadu opreme koja proizađe iz nekog rada uvek ima neke logike - mora je biti, a on je osećao da je ova mašina valjano oblikovana. Pluća su počela da mu gore i on pohrli naviše, zaboravivši na svaku misao, puštajući da vazduh pršti iz njega. Sledio je srebrnaste mehuriće prema promenljivim iskošenim oštricama žutozelenog sunca.
</TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
