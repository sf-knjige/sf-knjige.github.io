<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>9.
<P>&nbsp;&nbsp;&nbsp;&nbsp;&nbsp;Tim misije razmestio se brižijivo oko satelita A. Jedna trećina ostala je na četrdeset klika udaljenosti, s teškom opremom i komunikacionim uređajima. Druga trećina izviđala je površinu. Nisu otkrili ništa posebno: potvrdili su Frejzerovo datiranje i proračun kratera i lokalizovali ulazne rupe. Treća grupa je postavila izviđačke mašine i proverila tamne otvore, tragajući za senzorima i putanjama, i konačno zaključila da je sve u redu. Nikakav mrmor elektromagnetskog života nije dopro iz rupa; ništa se nije odazvalo njihovim elementarnim opipavanjima.
<BR>&nbsp;&nbsp;&nbsp;&nbsp;&nbsp;Mašine su ušle unutra tiho, ispitivački. Na trideset trećem metru u unutrašnjosti stenovite kore bili su blokirani zapečaćenim prolazom. Roboti su se zaglavili na mestu gde se prolaz sužavao i nisu mogli ništa da učine da ga oslobode. Dve žene su ušle kako bi golim okom osmotrile stanje. Pričvrstile su monitore na crni keramički zaptivać i stale da osluškuju akustičke signale, verujući da će im oni omogućiti da otključaju bravu.
<BR>&nbsp;&nbsp;&nbsp;&nbsp;&nbsp;Posada, koja je ostala blizu ivice otvora, pratila je kako te dve žene razmatraju gorući problem. Osetili su blag udar. U istom trenutku prestale su da razgovaraju, zauvek. Nešto plavo i ledeno-belo izbilo je iz mračne rupe. Skeniranje video-magnetoskopskog snimka, usporenog na ritam milisekundi, pokazalo je samo tu bledoplavu maglu, a zatim - sledeći kvadrat - početke narandžaste eksplozije, u prostoru između tri ljudske figure koje su stajale najbliže rupi. U sledeća dva kvadrata kipuća narandžasta svetlost dosegla je i sama video-soćiva i emitovanje se prekinulo.
<BR>&nbsp;&nbsp;&nbsp;&nbsp;&nbsp;Narandžasta svetlost, koja se kretala kao tečnost, preplavila je čitavu površinu satelita za sedam milisekundi. Jezik te svetlosti odvojio se od površine na tački koja se nalazila najbliže orbitalnom timu misije. Palacnuo je osamnaest klika prema njima, a zatim ih je, istežući se u dugačkim vlaknima, zapljusnuo u roku od dvadeset dve milisekunde. Posada misije je do tog trenutka registrovala samo jednu mrlju pokreta na svojim monitorima. Stradale su dve trećine posade - svi oni koji su se zatekli na satelitu.
<BR>&nbsp;&nbsp;&nbsp;&nbsp;&nbsp;Narandžasta vlakna su se zgrčila, smotala i sva osim jednog povukla, bledeći. Jedno je naraslo i, istegnuvši se, pogodilo letelicu misije nešto slabijim udarom. Plazma visoke temperature zaslepila je senzore i probila čelični omotač. Visoko naponska, pucketava, praskajuća smrtonosnost preplavila je brodove paukovim udovima. Još mrtvih.
<BR>&nbsp;&nbsp;&nbsp;&nbsp;&nbsp;Ta narandžasta stvar se povukla, venući i tamneći, da bi se za četrdeset dve milisekunde konačno svela na belu koronu oko ulazne rupe. Sada je stena imala ravnomernu mrku boju. U sledećem deliću sekunde celokupna elektromagnetska aktivnost satelita je prestala. Nije bilo ni najmanjeg ostatka radioaktivnosti. Dvanaest preostalih članova posade misu imali vremena ni da okrenu glave da bi videli tu stvar koja je došla i prošla.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Isuse Hriste, jesi li
<BR>&nbsp;&nbsp;&nbsp;&nbsp;&nbsp;da li je pretovareno, ne mogu da vidim ništa do izbacivanja, oni su naprosto iščezli kažem ti nigde nijednog znaka, ne, ima tamo nekakvih ostataka, hvatam to sada na IC ali
<BR>&nbsp;&nbsp;&nbsp;&nbsp;&nbsp;nemilostivi bože, oni su smrvljeni, svi moduli u orbiti poput zgnječenog graška
<BR>&nbsp;&nbsp;&nbsp;&nbsp;&nbsp;kamp je opaljen svuda po pavršini kao da ga je nešto skrhalo, do đavola, lansiraj sada dva, uzletećemo i pratiti
<BR>&nbsp;&nbsp;&nbsp;&nbsp;&nbsp;ljudi u orbiti, ne mogu da vidim mnogo ali zaboravi na ostale, jedini preživeli mogu da budu u modulima, a kladim se da ni takvih blagaslovenih nema baš mnogo
<BR>&nbsp;&nbsp;&nbsp;&nbsp;&nbsp;Silvano, ne hvatam ništa na monitoru za A14 do A36 imaš li tu shemu?
<BR>&nbsp;&nbsp;&nbsp;&nbsp;&nbsp;Jesmo li mi bezbedni? bezbedni? do đavola, ne znam, nalazimo se na dve stotine hiljada klika udaljenosti, možda je to dovoljna razdaljina, ali šta još taj satelit poseduje, odgovori mi na to i ja ću ti reći
<BR>&nbsp;&nbsp;&nbsp;&nbsp;&nbsp;Nikada nisam jemčio da će zaptivači izdržati pod pritiskom, ma šta da je ono narandžasto bilo, do đavola, Štajn je izmerio skok od tri kilotora u par milisekundi na jednoj unutrašnjoj pregradi, a onda su svi instrumenti otišli do đavola, verovatno ih je ono smrvilo, šaljem sada krivulje, šta možeš učiniti s tim ne, sve njihove antene su polomljene, toliko mogu da vidim, eto zbog čega ne možemo da uhvatimo, A14, A14, molim vas javite se
<BR>&nbsp;&nbsp;&nbsp;&nbsp;&nbsp;sranje ne mogu da uhvatim ništa, u tom pojasu nema nijedne antene
<BR>&nbsp;&nbsp;&nbsp;&nbsp;&nbsp;oni se u svakom slučaju tumbaju, ne mogu da uprave unutrašnju antenu prema nama, Najdžele, velim ti da nema načina da to pronađem pa mi se skini s linije i pusti me da pogledam ovde na IC, čitava strana modula A spaljena je, izgleda tako, pogledaj tačno ovde, evo je, kreće se ukrug i ulazi u okvir svetlosti neka vrsta mrke boje i
<BR>&nbsp;&nbsp;&nbsp;&nbsp;&nbsp;Ovde Aleks slušaj proverio sam one monitore talasne dužine i, daaa, mogu da podesim veliku antenu jer smo operativni na tom kanalu ako se povučemo malo u komore, aIi jesi li siguran da je obična veza van stroja hoću da kažem da ti znaš da ja odgovaram za vanredne slučajeve tako da
<BR>&nbsp;&nbsp;&nbsp;&nbsp;&nbsp;naravno, van svake je sumnje da su im antene otišle, da ima ikakve aktivne elektronike u njihovim odelima, oni bi emitovali Prvi maj već i uz pomoć same instalacje u njihovim odelima, a jedini način da se to uhvati, Aleks, u ovom opsegu jeste preko tebe, daaa, Rejnolds se kreće onoliko brzo koliko može, rekao bih da je ETA za četiri sata plus, lako, toliko da, pa ja gledam, znam, i jebo bih Teda krvavo, slušaj uhvatio sam, hej, sačekaj trenutak, Najdžele, dobio sam od Nikolsa odelo ID, i ja sam na liniji, čitam, sada, možeš to da odbiješ, slušaj, evo dobijamo to 2.16 gigaherca, tako je, daaa, nadam se da je ovo u redu, ovde ima linija, tri, četiri, brojim osam, izoštravam ih sada malo. Mogu da čitam ID-ove možda ravno s lica polja, evo, samo sekund Nikin A27, Aleks to je 2.39 megaherca
<BR>&nbsp;&nbsp;&nbsp;&nbsp;&nbsp;kažeš 2.39, daaa, Najdžele, imam taj i 2.41 do njega, oni su valjan Prvi maj, samo je 2.43 van stroja kao i 2.45
<BR>&nbsp;&nbsp;&nbsp;&nbsp;&nbsp;Koliko dugo misliš
<BR>&nbsp;&nbsp;&nbsp;&nbsp;&nbsp;Tede mi smo već potpomognuti, i to je bilo prokleto fino s obzirom na uslove čini mi se Želim da budem siguran da nećete uleteti u bilo šta što im se dogodilo, stoga se morate polako približiti, ništa preterano
<BR>&nbsp;&nbsp;&nbsp;&nbsp;&nbsp;u redu, stavite nas tamo za 2.68 sati, pravim putanju tako da nam Ra ostaje za leđima, to bi moglo biti od neke pomoći
<BR>&nbsp;&nbsp;&nbsp;&nbsp;&nbsp;smanjujem našu vidljivost, ali moraćemo da manevrišemo, znaš da bismo dosegli sve te otpatke, sada se brzo raštrkavaju
<BR>&nbsp;&nbsp;&nbsp;&nbsp;&nbsp;Aleks veli da to sada više nije nužno. Ima šest, a ne osam odela koja reaguju na naše preneseno medicinsko istraživanje, i oni se nalaze u dve kapsule
<BR>&nbsp;&nbsp;&nbsp;&nbsp;&nbsp;Isuse, osam od - koliko ih je bilo? trideset šest?
<BR>&nbsp;&nbsp;&nbsp;&nbsp;&nbsp;Da, zbog toga i tražim krajnju predostrožnost, premda sam Bog zna da li bi uz ono vreme reagovanja posada mogla da učini bilo šta, taman i da je bila naoružana, bez ikakvog upozorenja oni
<BR>&nbsp;&nbsp;&nbsp;&nbsp;&nbsp;Najdžele, oh, Zak, možeš li da pronađeš Najdžela, zvuči kao, rekao sam, ovde Aleks, zvuči kao da je u Centrali ludnica možeš li sačekaj, u redu, ovde
<BR>&nbsp;&nbsp;&nbsp;&nbsp;&nbsp;pošalji Rejnoldsu te koordinate, brzo hoću Najdžele, drago mi je da si pratio, nadzirao sam sve monitore, Prvi maj i većina među njima, deluje mi neorganizovano, to nije problem prenošenja siguran sam, ili barem prilično siguran i
<BR>&nbsp;&nbsp;&nbsp;&nbsp;&nbsp;s obzirom na to da nema ničega od satelita, nikakvog mešanja, tako da to ne može prouzrokovati
<BR>&nbsp;&nbsp;&nbsp;&nbsp;&nbsp;Aleks, Aleks, ovde Najdžel, izveo sam unakrsnu proveru i nema nikakvog drugog objašnjenja, koliko će još proteći dok spasilački tim
<BR>&nbsp;&nbsp;&nbsp;&nbsp;&nbsp;još sat i dvadeset sedam minuta, kako poručuje Centrala
<BR>&nbsp;&nbsp;&nbsp;&nbsp;&nbsp;do đavola, zar oni ne mogu
<BR>&nbsp;&nbsp;&nbsp;&nbsp;&nbsp;Žao mi je, slušaj upravo smo izgubili jedan od monitora
<BR>&nbsp;&nbsp;&nbsp;&nbsp;&nbsp;Mislio sam da bi ti, ja bih to nazvao slučajnošću, to je 2.39 gigaherc jedan Najdžele, potpuno je iščezao.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Bela spečena koža bila je mrtva i suva, lišena boje. Najdžel poseže rukom i stade da je obazrivo trlja. Osećao se suludo i ošamućeno, što je bila posledica mnogih neprospavanih sati. Desni očni kapak beše joj zatvoren. Levi spržen. Leva strana lica podsećala je na vosak i stvrdnjavala se. U gleđosućoj bezličnoj fosfornoj svetlosti prevlačio je drhtave prste preko poznatih crta, starošću urezanih mreža, i čudio se kako te bore glatko klize pri učvršćivanju novog mesa, bez ijednog traga prelaženja.
<BR>&nbsp;&nbsp;&nbsp;&nbsp;&nbsp;"Vratiće mi taj... očni kapak za jedan sat... kažu", mrmljala je Nika. Sjajna koža i dalje je bila zategnuta, a usne naduvene, ljubičaste. Imala je teškoća sa izgovorom.
<BR>&nbsp;&nbsp;&nbsp;&nbsp;&nbsp;"Ćuti."
<BR>&nbsp;&nbsp;&nbsp;&nbsp;&nbsp;"I dalje ne... primam naređenja... Najdžele."
<BR>&nbsp;&nbsp;&nbsp;&nbsp;&nbsp;Zurio je u nju nesposoban da smisli nešto što bi joj rekao.
<BR>&nbsp;&nbsp;&nbsp;&nbsp;&nbsp;"Ti... bio si u pravu."
<BR>&nbsp;&nbsp;&nbsp;&nbsp;&nbsp;"Ne, bio sam samo oprezan."
<BR>&nbsp;&nbsp;&nbsp;&nbsp;&nbsp;Svetložuti medmon nastavio je da njuška njen levi bok, zaustavljao se da proizvede novu kožu, a potom se vraćao njuškanju na svoj strpljivi pseći način.
<BR>&nbsp;&nbsp;&nbsp;&nbsp;&nbsp;"Kada je moje odelo intervenisalo i... prekinulo cirkulaciju... na mojoj levoj ruci, mislila sam..."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Još ne shvatam... kako..."
<BR>&nbsp;&nbsp;&nbsp;&nbsp;&nbsp;"Ohladilo te je uz pomoć gasova koji su izbijali na desnu mlaznicu. Lukavo. To je bio jedini način da se izvučeš."
<BR>&nbsp;&nbsp;&nbsp;&nbsp;&nbsp;"Nisam... nisam verovala da odela mogu..."
<BR>&nbsp;&nbsp;&nbsp;&nbsp;&nbsp;"I ne mogu bez procesora koji je povezan s valjanim programom kontrole metabolizma. Kada je tvoje odelo prestalo da emituje, procenili smo da verovatno pokušava da konzervira svoju energiju i upotrebi zalihe za ugrađeno medicinsko intervenisanje. Stoga je Aleks usredsredio veliku antenu za emitovanje, a ja sam prozvao neophodne programe. Aleks je povisio svoj nivo energije i uspeo da ovlada tvojim odelom. Ispitao ga je, vaskrsao mu već odbačene kontrole i prikapčao ih za nas. Brodski programi naložili su tvom zbunjenom malom umu u odelu kako da te zatvori i prebaci na stražnje komore sagorevanja."
<BR>&nbsp;&nbsp;&nbsp;&nbsp;&nbsp;"Kad ti to pričaš zvuči... veoma... kao od šale."
<BR>&nbsp;&nbsp;&nbsp;&nbsp;&nbsp;Njegove fasade strpljivog posetioca namah nestade.
<BR>&nbsp;&nbsp;&nbsp;&nbsp;&nbsp;"Uvek si bio... strašno loš glumac."
<BR>&nbsp;&nbsp;&nbsp;&nbsp;&nbsp;"Da, očajan." Trebalo je da zna da neće uspeti da ukloni napetost i umor s lica.
<BR>&nbsp;&nbsp;&nbsp;&nbsp;&nbsp;"Bila sam uverena da ću umreti tamo, Najdžele."
<BR>&nbsp;&nbsp;&nbsp;&nbsp;&nbsp;"I ja."
<BR>&nbsp;&nbsp;&nbsp;&nbsp;&nbsp;"Htela sam da te pozovem..."
<BR>&nbsp;&nbsp;&nbsp;&nbsp;&nbsp;"Znam." Nije imalo više šta da se kaže, te je on jednostavno držao njenu desnu ruku. Imala je mekano, isprano i zgnječeno tkivo. Posmatrao joj je lice preko koga su, dok je ćutala, preletale promenjive bure emocija, odražavajući se u blagim izmenama izraza na tom naduvenom, obezbojenom zakrpljenom mesu.
<BR>&nbsp;&nbsp;&nbsp;&nbsp;&nbsp;Kroz mali obližnji prozor mogao je da vidi ostale preživele koji su ležali na belim pločama okruženi timovima prilika u radnim odelima. Troje je pripremano za komore za dubok san, budući da su njihova oštećenja bila odviše velika i duboka za Lanserove mogućnosti isceljivanja. Oni će biti uskladišteni u tihu, sanjivu ništavnost, sve do povratka na Zemlju.
<BR>&nbsp;&nbsp;&nbsp;&nbsp;&nbsp;"Da li je... da li je nešto novo proizašlo iz svega ovoga..."
<BR>&nbsp;&nbsp;&nbsp;&nbsp;&nbsp;"Ne. Izgleda mrtvo kao i uvek. Ni drugi satelit ne pokazuje nikakve znake aktivnosti. Tajanstveno."
<BR>&nbsp;&nbsp;&nbsp;&nbsp;&nbsp;Promatrala ga je. "Neuverljivo."
<BR>&nbsp;&nbsp;&nbsp;&nbsp;&nbsp;"Hmmmm?"
<BR>&nbsp;&nbsp;&nbsp;&nbsp;&nbsp;"Pokušavaš da sklopiš delove u sliku... zar ne?"
<BR>&nbsp;&nbsp;&nbsp;&nbsp;&nbsp;"Na tragu sam, da."
<BR>&nbsp;&nbsp;&nbsp;&nbsp;&nbsp;"Ne misliš li da su EM-i... sagradili te stvari..."
<BR>&nbsp;&nbsp;&nbsp;&nbsp;&nbsp;"Ne. Ali zasad imam samo intuiciju. Nikada nije trebalo da dopustim prokletoj kretenastoj Karloti..."
<BR>&nbsp;&nbsp;&nbsp;&nbsp;&nbsp;"Ja... znam." Stisla mu je ruku i pokušala da se osmehne. "Nas dve smo... Karlota i ja... reagovale... na nešto... ne znam ni sama, ali tvoj način iznošenja tog... tako..."
<BR>&nbsp;&nbsp;&nbsp;&nbsp;&nbsp;"Nediplomatski."
<BR>&nbsp;&nbsp;&nbsp;&nbsp;&nbsp;"Preterano neposredan, u najmanju ruku." Njene tamne oči usredsrediše se na sjajnu tavanicu. Medmon je promenio visinu u svom neprekidnom radu i ona se promeškolji osećajući se nelagodno. "Ti... ti nisi isti sada. Najdžele. Tvoja... Uvek sam osećala ravnotežu... u tebi. Sada..."
<BR>&nbsp;&nbsp;&nbsp;&nbsp;&nbsp;"Da." Pogledao ju je i osetio se dugih zajedničkih noći, kada su se prvi put sreli, ležanja u prenatrpanom bunkeru zakopanom ispod Mesečeve površine. Nika je tada bila strpljiva i analitična, dok je on gurao napred, čupav i krvavih očiju, navaljujući na ono što mu je izgledalo kao problem, propuštajući da vidi u čemu je zapravo bila stvar, ne uspevajući da ga zgrabi. To srljanje napred u njegovom životu odvelo ga je neobičnim stazama, neprekidno ga oblikujući i preoblikujući. Tih dalekih dana nije bilo nikakve ravnoteže, pa čak ni dinamičke ravnoteže kakvo je hodanje, koje je u suštini predstavljalo proces padanja napred i hvatanja ravnoteže u pravom trenutku. Čak ni to nije bilo moguće kada se svet ukazivao kao zagonetka i izmicao, ispoljavajući svoju personu masnog praseta, što je bilo samo još jedno njegovo lice, ali takvo koje je valjalo odgonetnuti, i koje ga je gnjavilo i sputavalo kao deo same zagonetke, pritiskajući...
<BR>&nbsp;&nbsp;&nbsp;&nbsp;&nbsp;"Ići ćeš ponovo napolje... nije li tako?"
<BR>&nbsp;&nbsp;&nbsp;&nbsp;&nbsp;Osećala je, dakle, to. "Ne na satelit, to ne."
<BR>&nbsp;&nbsp;&nbsp;&nbsp;&nbsp;"Na površinu." Namrštila se. Testasta tvar koju su koristili da obezbede transplantaciju kose, nabrala se i mehurići iskočiše na površinu, ostavljajući za sobom sivi zjapeći krater koji se brzo popunio. "Samostalno? Ili u servo?"
<BR>&nbsp;&nbsp;&nbsp;&nbsp;&nbsp;"Servo je za mene, a sve ostalo samo pusta želja. Ko bi jednoj dosadnoj teturavoj olupini dozvolio da samostalno ode na površinu. Biću bočna ispomoć, zaista. Dafleru je zapalo u deo da napravi uvertiru - on je stručnjak za komunikacije. Pored toga, hladnokrvan je momak."
<BR>&nbsp;&nbsp;&nbsp;&nbsp;&nbsp;"Trebalo je da ti barem... dopuste da stupiš..."
<BR>&nbsp;&nbsp;&nbsp;&nbsp;&nbsp;"Nemoguće, bojim se. Ali Ted se konačno odlučio za prvi kontakt, tako da smo tu pobedili. To je jedino valjano što je proizašlo iz ove farse sa satelitom." Najdželove oči poigravale su od iščekivanja. "Pored toga, izdejstvovao sam pristanak da Dafler lično izvede uvertiru. Uz minimum odela."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Da bi EM-i videli da je on živo biće, a ne još jedna prokleta mašina."
<BR>&nbsp;&nbsp;&nbsp;&nbsp;&nbsp;"Ne shvatam. Zbog čega im se ne bi poslao jedan brižljivo kodiran signal?"
<BR>&nbsp;&nbsp;&nbsp;&nbsp;&nbsp;"To bi bio, zaista, pomalo škakljiv predlog. Ted i neki od njegovih teoretičara izneli su zanimljive argumente protiv toga. Tim na satelitu A otkrio je preko čitave površine stene mrežu radioosetljivog metalnog materijala utkanu na neki način u nju. Ta stvar delovala je izuzetno osetljivo. Mogla bi lako da razrešava i nadzire emitovanje EM-a."
<BR>&nbsp;&nbsp;&nbsp;&nbsp;&nbsp;"I naša."
<BR>&nbsp;&nbsp;&nbsp;&nbsp;&nbsp;"Tačno. Sasvim tačno. Ali to nas nije brinulo sve dok nismo učinili nešto neuobičajeno. Očito je da naši signali koji iz orbite idu dalje ne smetaju toj stvari. To je..."
<BR>&nbsp;&nbsp;&nbsp;&nbsp;&nbsp;"Čuvar. Emitovanje onog tihog pevušenja što EM-i proizvode je u redu. To važi i za naša, budući da dolaze izdaleka?" Namrgodila se.
<BR>&nbsp;&nbsp;&nbsp;&nbsp;&nbsp;"Da, Čuvar... nije loše ime. Postavlja se pitanje šta bi se dogodilo kad bismo počeli da vraćamo pozdravne signale EM-a - onaj stari radio-program? Kako bi Čuvari reagovali?"
<BR>&nbsp;&nbsp;&nbsp;&nbsp;&nbsp;"I tako, Tedova strateška grupa misli... da bi trebalo da otpozdravimo EM-ima s površine. Tamo gde to neće izgledati neobično."
<BR>&nbsp;&nbsp;&nbsp;&nbsp;&nbsp;"Takva je teorija."
<BR>&nbsp;&nbsp;&nbsp;&nbsp;&nbsp;"Šta ti misliš?"
<BR>&nbsp;&nbsp;&nbsp;&nbsp;&nbsp;Najdžel slegnu ramenima. "Te stvari su krvavo opasne. Najbolje je biti oprezan."
<BR>&nbsp;&nbsp;&nbsp;&nbsp;&nbsp;"Kada bismo samo znali... više o njima..."
<BR>&nbsp;&nbsp;&nbsp;&nbsp;&nbsp;"Ah, ali mi znamo. Barem malo. Površinski tim emitovao je spektralnu analizu stene. Stopljena je u nekoj vrsti procesa s visokom temperaturom pre oko 1,17 miliona godina."
<BR>&nbsp;&nbsp;&nbsp;&nbsp;&nbsp;"Hmmm. Slaže se s proračunom životnog veka njihove orbite."
<BR>&nbsp;&nbsp;&nbsp;&nbsp;&nbsp;"Da. Ali oni su stariji za oko dve stotine hiljada godina od maksimalne granice životnog veka svojih orbita."
<BR>&nbsp;&nbsp;&nbsp;&nbsp;&nbsp;Očni kapci joj zatreperiše; postajala je dremljiva, a čvorovi napetosti na licu opustiše se. Najdžel oseti talas ushićenja, uverenosti da je ona prebrodila krizu. "Ja... shvatam. Zanimljivo... ali..."
<BR>&nbsp;&nbsp;&nbsp;&nbsp;&nbsp;"Tačno. Gde su bili Čuvari za vreme tih dodatnih dve stotine hiljada godina?"
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Najdžel je radio na hlađenju jednog odeljka staklenika kada ga je Karlota pronašla. Posmatrao je kako se oblikuje zimski ambijent, kao posledica ulaženja hladnog vazduha koji je iznuđivao brz ciklus. Zgušnjavanje vlage, razmišljao je, beše beskrajan izvor lepote. Prvi mraz naterao ju je da pravi crteže po oknima pasmatračke stanice. Ukovrčeno lišće aplaudiralo je zimskom vetru. Jesen se spustila šireći led pred sobom kao najbolji porcelan.
<BR>&nbsp;&nbsp;&nbsp;&nbsp;&nbsp;"Ispustila sam lopticu", reče Karlota. Podigao je pogled prema njoj i ona sleže ramenima. "Tvoje samoposluživanje je opozvano. Mislila sam da će mi svi administrativni programi biti blokirani ali..."
<BR>&nbsp;&nbsp;&nbsp;&nbsp;&nbsp;"Ah, dobro. U svakom slučaju, bilo je drsko s moje strane što sam pokušao da umaknem s pločice mikroskopa."
<BR>&nbsp;&nbsp;&nbsp;&nbsp;&nbsp;Obgrlila ga je rukom. "Misliš li da će te izvući iz servo rada?"
<BR>&nbsp;&nbsp;&nbsp;&nbsp;&nbsp;"Zavisi od sledećeg izveštaja o mom fizičkom stanju." Protrljao je ruke posmatrajući zglobove. "Zglobovi se u paslednje vreme bune."
<BR>&nbsp;&nbsp;&nbsp;&nbsp;&nbsp;"Neee, poslušaće oni Velikog Starog Čoveka."
<BR>&nbsp;&nbsp;&nbsp;&nbsp;&nbsp;"Bolje zvuči kada se kaže Velikog Starog Namćora. Na sastanku osoblja stalno brbljam o Snarku i Marginsu i mašinskoj civilizaciji u novoj galaksiji. Sve su to posve neproverene, neopipljive priče. Ja..." Pribrao se, prestao da trlja ruke i ustao.
<BR>&nbsp;&nbsp;&nbsp;&nbsp;&nbsp;"Najdžele, izgledaš umorno."
<BR>&nbsp;&nbsp;&nbsp;&nbsp;&nbsp;"Optička varka. Pazi sada, pusti me da razbacam unaokolo malo tonaže Velikog Starog Nitkova i obezbedim ti nove ljude. Mislim da znam kako da upotrebim pravu polugu."
<BR>&nbsp;&nbsp;&nbsp;&nbsp;&nbsp;"Slušaj, žao mi je što sam zabrljala."
<BR>&nbsp;&nbsp;&nbsp;&nbsp;&nbsp;"Karlota, to je bio tek samo jedan lukav udarac. Nikada nisam ni mislio da ću dugo moći da se provlačim na taj način."
<BR>&nbsp;&nbsp;&nbsp;&nbsp;&nbsp;"Da sam samo pomislila na jedan povratan izbor, ja..." Oslonila se na pregradu. "Madre de Dios."
<BR>&nbsp;&nbsp;&nbsp;&nbsp;&nbsp;"Ti si ta kojoj je potrebna pomoć. Dodatni rad za misiju. Nika je u škripcu - daću ti jednu slobodnu smenu."
<BR>&nbsp;&nbsp;&nbsp;&nbsp;&nbsp;"Ne, zaista, ja..." Sada je došao red na njega da je zagrli. "Gluposti. To će poslužiti drugim svrhama, kao udarac nogom. Naprosto jedna stvarčica koja će privući Tedovu pažnju. Primesa posebnog uticajnog torbarenja, upravo u stilu Velikog Starog Shematora."
<BR>&nbsp;&nbsp;&nbsp;&nbsp;&nbsp;"Hmmmm", promrmljala je zabrinuto. "Tako znači?"
<BR>&nbsp;&nbsp;&nbsp;&nbsp;&nbsp;"To će učiniti da izgledam aktivniji za nijansu - to uskovitlavanje brodske politike, mislim."
<BR>&nbsp;&nbsp;&nbsp;&nbsp;&nbsp;"Oh. Slušaj, mislim da te medmon ionako neće eliminisati do završetka ove misije na površini."
<BR>&nbsp;&nbsp;&nbsp;&nbsp;&nbsp;Poljubio ju je u čelo. "Dobro. Ima li ikakvih izgleda da to zaobiđemo, mislim na povratnu opciju u budućnosti?"
<BR>&nbsp;&nbsp;&nbsp;&nbsp;&nbsp;Smračila se. "Pa, ako ja... hm, možda."
<BR>&nbsp;&nbsp;&nbsp;&nbsp;&nbsp;"Dobro. Možda će mi kasnije biti potrebno. Možeš li da udesiš da izgleda kao da nikada nisam pokušao ovu prevaru?"
<BR>&nbsp;&nbsp;&nbsp;&nbsp;&nbsp;"Pa, ako hitro delujem - hej, računaš da bi ti to ponovo zatrebalo?"
<BR>&nbsp;&nbsp;&nbsp;&nbsp;&nbsp;On reče blago: "Moglo bi se desiti."
</TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
