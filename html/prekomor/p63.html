<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>3.
<P>&nbsp;&nbsp;&nbsp;&nbsp;&nbsp;Odela su im bila okačena u posebnom odeljku, pričvršćena karikama. Lučnim pokretom izvukao je jedno tako da se uklopilo u okvir platforme za samooblačenje. Idući natraške ušao je u taj obavijajući zagrljaj. Isturio je prsa napred da bi mogao da ugura ruke u rukave, a zatim je proturio glavu kroz okovratnik šlema. To ga je obuhvatilo jednim potezom koji je za Najdžela oduvek posedovao kakvoću rukovanja lešom. Ispravio se i patent ga zatvori do grla. Brave na šlemu škljocnuše i uđoše u ležišta. Ovo odelo imalo je potpunu termičku izolaciju i jake grejače, pritiskalo ga je kao ćebe.
<BR>&nbsp;&nbsp;&nbsp;&nbsp;&nbsp;Teturavo je krenuo prama odeljku s opremom. Nožni zglob se bunio zbog dodatne težine. Jedan šestougaoni okvir počivao je na lansirnoj mahuni. Sadržavao je šest plutača za sledeću vreću. Najdžel otkači vodove koji su vodili ka kesi, tako da je okvir ostao prazan. Izvadio je dva središnja plutača i popeo se u prazan prostor.
<BR>&nbsp;&nbsp;&nbsp;&nbsp;&nbsp;Ravnoteža neće biti u redu. Obazreo se unaokolo tražeći nešto masivno, oči mu se zaustaviše na medicinskom filteru, ostavljenom ovde i zaboravljenom pre više časova.
<BR>&nbsp;&nbsp;&nbsp;&nbsp;&nbsp;Zašto da ne? Paklena stvarčica, podsetnik na bezbrojne sate provedene u njegovom stisku. Ovo je bio poslednji čin iako je ova stvar još mogla da ga drži u stanju pripravnosti i otklanja mu mučninu ukoliko bi se vratila. A bio mu je potreban balast. Dograbiio ga je i pričvrstio na središnji deo okvira, radeći onoliko brzo koliko je to bilo u njegovoj moći.
<BR>&nbsp;&nbsp;&nbsp;&nbsp;&nbsp;Vrlo dobro. Vreme je za polazak.
<BR>&nbsp;&nbsp;&nbsp;&nbsp;&nbsp;Okrenuo je ručne komande i oslonio se na leđa. Konvejer je preneo okvir u vazdušnu komoru. Pronašao je način da prikopča pojas svog odela za okvir. Najdžel utipka naredbe za svoje odelo i komora se zatvori za njim. Vazduh je izašao, pritisak se spustio, on se pripremio...
<BR>&nbsp;&nbsp;&nbsp;&nbsp;&nbsp;Spoljašnji poklopac se otvorio. Vuuump. Okvir je poleteo sa platforme. Vazduh se rasprsnuo u šikljanje mehurića i to hučanje ga je ponelo napolje kotrljajući ga. Plutači su se uz pucanj oslobodili i počeli da se nadimaju. On se obrtao onako bez težine, tačka presecanja vektora sila dok mu je odelo škripalo, uši pucketale, a pljusak mehurova podigao se iznad njega kao jato svetlih ptica. Potom se spustio mrak.
<BR>&nbsp;&nbsp;&nbsp;&nbsp;&nbsp;Krenuo je okomito naviše gledajući brod koji je ostao dole blistajući. Plutači su poskakivali i povlačili ga naviše. Nije dovoljno promislio ravnotežu potrebnu za plutanje i sada je video da je previše lak.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Šta je... Mora da je nešto otkazalo, Nika, idi pozadi i proveri.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Jurio je gore sve dalje od svetlucave lopte svetlosti. Još dalje ispod toga tinjajuće vatre kamenog reaktora bojile su vodu u crveno. Iz ove petspektive reaktor i zagnjurivač izgledali su kao dva upadljivo slična komada tehnologije.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Vreće su oslobođene. Kako se to dogodilo, mora da je... Nika odgovori: Ne, mislim, čekaj Ted kaže da treba da se uzdržavamo od ovoga, ne brini za opremu, možda je neka greška s pritiskom, u svakom slučaju treba brzo da raščistimo o čemu se radi. Daj da obavestimo egzobiologe o ovome.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Prebrzo se uzdizao. Okvir će vukući ovako malu težinu začas odjuriti do ledene pokorice. Najdželu najednom postade jasno da je ovo odelo moglo da podnese izuzetne pritiske ali se nije moglo dovoljno brzo prilagoditi naglim promenama dubine. Ako nastavi da se penje...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Karlose, gde je on, ja ne mogu
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Najdželu je pucalo u ušima. Zurio je naviše u plutače koji su se, penjući se, sve više nadimali. Nije se usuđivao da upali svetlost ovako blizu, ali je shvatio da mora da se oslobodi jednog plutača. Sada je jadva razaznavao njihovu masu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Hoćeš da kažeš da misliš da je on
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Odelo je u vodi bilo glomazno i nezgrapno i on je morao da pronađe pokretni poklopac na desnoj ruci. Otklopio je zatvarač i uzdigao ruku. Ono treće dugme treba da je...
<BR>&nbsp;&nbsp;&nbsp;&nbsp;&nbsp;Jedna svetloplava linija zasekla je vodu. Zamahnuo je rukom. Iza nje počeše da se kovrdžaju uvojci pare. Laserski rezač provrteo je tanak stub i pronašao jedan plutač. Vreća se naborala i poprimila mrku boju...
<BR>&nbsp;&nbsp;&nbsp;&nbsp;&nbsp;Probušena. Vazduh je pokuljao napolje. Najdžel je još jednom ispalio u suprotni plutač. Snop je bešumno uzbućkao vodu. Provrteo je tanku pravu stazu, avetinjski plavu, s koronom od pare. Da je energija presahla ranije...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Pa to je ludost! Mierda seca, to staro kopile će ... odelo može da podnese, ali slušajte me, do đavola, upalite farove da možemo da ga pratimo
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Prsnuo je i drugi plutač. Snop je prošao kroz njegovo središte i probušio rupu na vrhu. Najdžel oseti kako počinje da pada, a zatim je okvir usporio i dalje se spuštajući. Ravnoteža.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Pozvaću Teda, on će...
<BR>&nbsp;&nbsp;&nbsp;&nbsp;&nbsp;Kasnije. Vidiš li išta? Možda su mu svetla na odelu upaljena. Probaj s tragačem.
<BR>&nbsp;&nbsp;&nbsp;&nbsp;&nbsp;Nešto nije u redu, nikakvih signala koje bih mogao da primetim.
<BR>&nbsp;&nbsp;&nbsp;&nbsp;&nbsp;Nije mogao da se nađe van domašaja tako brzo
<BR>&nbsp;&nbsp;&nbsp;&nbsp;&nbsp;Pogledaj i sam, njegov kod pokazuje znak neoperativnosti
<BR>&nbsp;&nbsp;&nbsp;&nbsp;&nbsp;Doterao ga je pre no što je izašao, mora biti
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Plutao je u odsustvu prostora, svetlosti i težine. Ovo ga je podsećalo na vreme provedeno na onoj ploči medicinskog centra, kada je bio iskopčan iz svih nevolja ovog sveta. Visoka mračna praznina kosmosa po mnogo čemu je ličila na prazno apsorbujuće crnilo ovde. Pokreti su mu bili tromi, usporeni nevidljivom vodom. Nikakvog zvuka. Kada su čizme udarile u cevovod, nije se začula zvonjava već prigušen udarac. Labavo je visio, držeći se za okvir, i čekao da se nešto pojavi.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Slušaj, Ted je na liniji, kaže da je previše zauzet da bi se brinuo za tog starog nitkova, ima vesti sa Zemlje, koje su izgleda rđave, nova ekipa polazi za nekoliko minuta. Ne mogu da ga tek tako ostave napolju, pozovi timove na površini, neka pošalju još neki zagnjurivač ovamo i
<BR>&nbsp;&nbsp;&nbsp;&nbsp;&nbsp;Nika, ovde Ted. Moram priznati da je Najdžel bio u pravu u pogledu jedne stvari - mislim na Volmslijev zakon i sve to. Mora biti da je čuvar posredi, a operacionisti me obaveštavaju da sada pokazuje znake života, reagujući verovatno na naše timove na površini, tako da
<BR>&nbsp;&nbsp;&nbsp;&nbsp;&nbsp;Onda pošalji zagnjurivače ovamo, do đavola
<BR>&nbsp;&nbsp;&nbsp;&nbsp;&nbsp;Slušaj, toliko se stvari događa odjednom, ne mogu odmah da krenem u lov na to kopile, neka se malo dinsta.
<BR>&nbsp;&nbsp;&nbsp;&nbsp;&nbsp;Uradio je to da bi dobio na vremenu, kako to ne shvataš.
<BR>&nbsp;&nbsp;&nbsp;&nbsp;&nbsp;Glup potez koji nas uvaljuje u još veću nevolju. Ted, molim te da
<BR>&nbsp;&nbsp;&nbsp;&nbsp;&nbsp;Vrti se kao konjsko dupe ni oko čega. Dosta mi je već tog njegovog sranja! Možda misli da će na taj način požnjeti neke simpatije ovde, ali to neće proći, mogu ti to reći, krvavo sigurno.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Osetio je da ga struje odnose sve dalje od njih. Ovo je bila najudaljenija tačka do koje je dospeo, prirodna granica. Bolje je bilo skončati ovako u traženju.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Izvući ću vas odatle što pre mogu, a ako je on nestao, naprosto ga nema i tačka.
<BR>&nbsp;&nbsp;&nbsp;&nbsp;&nbsp;Biće potrebni sati.
<BR>&nbsp;&nbsp;&nbsp;&nbsp;&nbsp;U redu, možete da ga potražite, u svakom slučaju novi tim kreće kroz deset minuta, ali ja vas upozoravam - slušajte, ako je uključen još može da čuje ovo. Najdžele, to je to, poslednji...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nije se obazirao na lajave glasove. Nešto mnogo neposrednije ga je uznemirilo.
<BR>&nbsp;&nbsp;&nbsp;&nbsp;&nbsp;Mreškanje struja. Upalio je malu fosfornu lampu na šlemu. Šipke rama žućkaste i iskričave iskrsnuše oko njega.
<BR>&nbsp;&nbsp;&nbsp;&nbsp;&nbsp;Ničeg blizu. Jedno povlačenje, nov pravac... Nešto je svetlucalo. Raslo. Jadna lopta od crvenkastih oblaka. Nadimalo se u njegovom pravcu brzo se približavajući...
<BR>&nbsp;&nbsp;&nbsp;&nbsp;&nbsp;Neke stvari su se kretale unutra. Mrlje u oblacima. Lebdeće tačkice. Pokušavao je da proceni veličinu ali, bez perspektive...
<BR>&nbsp;&nbsp;&nbsp;&nbsp;&nbsp;Boja. Crveno tinjanje, žeravičastožuto...
<BR>&nbsp;&nbsp;&nbsp;&nbsp;&nbsp;Držao se za cevi okvira dok se cela konstrukcija kretala gore-dole i zanosila u stranu. Gde je video...?
<BR>&nbsp;&nbsp;&nbsp;&nbsp;&nbsp;One mrlje nisu plovile besciljno. Oblaci su bili zapravo padina jednog brda, a tačkice su se kretale po njemu polako između kovitlaca prašine. Bile su velike, veličanstvene s četiri glatko usklađene noge...
<BR>&nbsp;&nbsp;&nbsp;&nbsp;&nbsp;EM-i.
<BR>&nbsp;&nbsp;&nbsp;&nbsp;&nbsp;Ali ne one glavate zveri koje je video na Izisu. Ovi su bili vitki, visoki i graciozni u svom svečanom koračanju.
<BR>&nbsp;&nbsp;&nbsp;&nbsp;&nbsp;Ne, to nisu EM-i, nemaju glave-radio-antene i nezgrapna tela, u koja su smeštena ona prerađena creva.
<BR>&nbsp;&nbsp;&nbsp;&nbsp;&nbsp;Ovo su bila bića kakva su nekada Em-i bili. Pre no što se kiša asteroida sručila na njihovu biosferu. Pre no što su bili prinuđeni da preprave sebe u nešto što bi izmaklo pažnji čuvara, u mašinolike kreature.
<BR>&nbsp;&nbsp;&nbsp;&nbsp;&nbsp;Nalazili su se unutar ogromne lopte prečnika većeg od pet kilometara. Unutra su se prostirala brda, potoci, prašnjavi oblaci, visoke šume, plave i mrke boje. To ga je podsećalo na onu dečju igračku koja je, kada se protrese, pokazivala zimsku scenu sa snegom koji pada. Samo što se ovde tečnost nalazila spolja, a unutra uguran svet vazduha i rastinja. Omotač lopte je sijao, zračeći unutra rumenkastu svetlost. Iznad nje neke tamne mase. Balast. Stabilizatori?
<BR>&nbsp;&nbsp;&nbsp;&nbsp;&nbsp;Lopta je iščezavala. Struje su ga odvlačile mimo nje, sve dalje. Ispalio je laserski snop iznad svoje glave, tvoreći plav luk. Učinilo mu se da je jedna visoka figura zastala i pogledala prema zvuku.
<BR>&nbsp;&nbsp;&nbsp;&nbsp;&nbsp;Jesu li ga videli? Jesu li znali šta se desilo njihovoj rasi tamo na zavičajnom svetu? Jesu li znali da je deformisana, potučena, ali i dalje živa...
<BR>&nbsp;&nbsp;&nbsp;&nbsp;&nbsp;Naravno da su ponešto znali. Mora da su oni bili ostaci jedne ranije ere, vremena kada je njihov svet slao brodove u svemir i istraživao obližnje zvezde. Pronašli su utočište u unutrašnjosti ovog meseca.
<BR>&nbsp;&nbsp;&nbsp;&nbsp;&nbsp;Tako blizu! Znao je njihove potomke, mogao je da im kaže da se zavičajni svet još održavao. Kada bi mogao da da neki znak, da napravi neki gest preko ovog ambisa...
<BR>&nbsp;&nbsp;&nbsp;&nbsp;&nbsp;Crveni svet se brzo smanjivao. Mahnuo je jedanput, očajnički, i iscrpljerno se naslonio na medicinski filter. Prilika je otišla u nepovrat.
<BR>&nbsp;&nbsp;&nbsp;&nbsp;&nbsp;Zatvorio je oči i pustio da vreme prolazi. Slika visokih svečanih prilika polako je bledela.
</TD></TR></TABLE>
<P class="next">
<A HREF=p64.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
