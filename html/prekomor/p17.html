<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>6.
<P>&nbsp;&nbsp;&nbsp;&nbsp;&nbsp;Škripeći, zveckajući, škljocajući, Najdžel pojačava brzinu. Iza njega Dafler ima problema sa svojim levim lokomotorom: neće da primi pun gas. Ako bi uspeo da mu se nametne kao vođa, Dafler možda nikada ne bi uhvatio priključak i Najdžel bi mogao da dela s određenom slobodom, da sledi svoj nos...
<BR>&nbsp;&nbsp;&nbsp;&nbsp;&nbsp;Hej čekaj, rekao sam.
<BR>&nbsp;&nbsp;&nbsp;&nbsp;&nbsp;"Ima nečeg u onom pravcu..."
<BR>&nbsp;&nbsp;&nbsp;&nbsp;&nbsp;Rekao sam ti da sačekaš i to sam ozbiljno mislio. Slušaj, Najdžele, Milard je bio sasvim jasan. Ili ćeš se povinovati mojim naredbama na terenu ili ću te vratiti kući.
<BR>&nbsp;&nbsp;&nbsp;&nbsp;&nbsp;Najdžel usporava. Znao je da mu ovo neće upaliti, ali mu je nešto iznutra govorilo da je vredelo pokušati, nešto uzvišeno i vragolasto, što je izbilo kada je ponovo osetio svoje stabilizatore i zarivanje lokomotora u Izisovu koru. Osećao je da će ovo biti njegova najbolja prilika, možda i jedina prilika da vidi EM-e onakve kakvi stvarno jesu, a ne kako su prikazani na 3-D ili u suvoparnim izveštajima, što ga je sve skupa udaljavalo od pravog iskustva; odabiranje spektra, podataka, nalazišta, rascepkanost informacija nužno je iskrivljavala proste činjenice percepcije i lišavala ih istinitosti.
<BR>&nbsp;&nbsp;&nbsp;&nbsp;&nbsp;Sada sam osigurao ovo bočno kućište. Eto me za tobom.
<BR>&nbsp;&nbsp;&nbsp;&nbsp;&nbsp;Najdžel se blago osmehuje pomišljajući na hladnu kamenu untrašnjost engleskih katedrala, bogosluženja koja je tako dugo predano pohađao, mali dečak zabezeknut pred visinom granitnih stubova i svečanom težinom samog bogosluženja i onim Neka gospod! bude s tobom, Amin i sa tvojim duhom, nafora mu pali jezik blagom ali prožimajućom vezivnošću, obećavajući da će na kraju on ustati, jedan krvav čvor koji prevazilazi izanđalo telo, spreman da se preda noći, uzmi, jedi, ovo je moje telo i moja krv, jedi sve, prožderi univerzum tmine što curi ispod vrata u toplu narandžastost porodične dnevne sobe, njegov otac sedi u onoj stolici za ljuljanje, gricka usnu dok sluša, ljuljajući se, ljuljajući, njegov sin govori u hotimično prigušenim tonovima sličnim dugim ravnim notama koje dopiru iz nekog organa dok pregledaju kolekciju, novčići zvone na tanjirima, granit gladak i hladan uzdiže se u nebo, roker će veli on ući u raketu, razlika je samo u par slova. Oče, Oče koji si na nebesima. Oče koji jesi u luci sada...
<BR>&nbsp;&nbsp;&nbsp;&nbsp;&nbsp;Izgleda kao da su se ponovo uputili na sever, prenu Najdžela i on uključuje ekran u šlemu. Crvene tačke. Merač vremena pokazuje kako oni zamiču uz dolinu podalje od kovitlajućih vetrova Oka. Kreću se brzo. Brže, kaže Aleks, no što su EM-i ikada putovali otkad ih on posmatra, tempom koji zahteva više energije no što okolina s niskim procentom kiseonika može pružiti. Aleks je zapazio aktivnost u ovoj dolini pre više od nedelju dana. Ali druge tačke na površini imale su prednost, i do časa kada se velika zdela usredsredila na ovo područje, jedna nova oluja se stuštila iz pravca Oka. Dolina je bila osuta vulkanskim otvorima koji su se dimili. Prašina se vrtložila u visokim stubovima vreline, u vazduhu zasićenom vodom, amonijakom i ugljendioksidom.
<BR>&nbsp;&nbsp;&nbsp;&nbsp;&nbsp;Najdžel okreće optičke instrumente naniže, da bi proverio vlastiti hidročelični oklop, na mestima gde mrke mrlje prskaju serijske brojeve na robotima, cureći u prugama prema tlu. Pada blato. Sumporna prašina pada sudarajući se s vulkanskim vazduhom. Izgleda čudno da EM-i pretpostavljaju ovu klizavu, tutnjavu, mračnu dolinu onim dolinama ispod padine, gde je voda čista a vazduh sadrži samo fin prah prašine sa Oka, koja preživljava vlažne vulkane.
<BR>&nbsp;&nbsp;&nbsp;&nbsp;&nbsp;Stušti se na istok, Najdžele uhvatio sam neke, oštre mikrotalase koji dopiru odande.
<BR>&nbsp;&nbsp;&nbsp;&nbsp;&nbsp;On tandrče preko mokrih stena i kreće niz padinu. Iluzija se poboljšava kada ga polje fidbeka ubacuju u mašinski dinamički sistem sve jasnije i jasnije, spretan bezbedan pokret servoa prenosi se do njega, dok široko stapalo gaca klamp-klak izazivajući u Najdželu osećanje kao da krupnim koracima prelazi preko neravnog terena u čizmama od skafandra, čak i predstavu stabilizatora, čije se zarivanje u tlo kao talas prenosi u mišiće lista, stežući i opuštajući butine, kičma jezdi na svojim diskovima, ruke se njišu da bi se održao postojan korak, postojan, dok hidročelik zveči kraz ovaj zamućeni svet, zureći u stalno prmenjive slojeve prašine prošarane životom, ovaj gust vazduh - hemijska fabrika gonjena s jednog kraja, silama plime koja razdire tlo, potiskujući naviše planine Oka, režući kroz zapečene slojeve stena, bušeći rupe u visokim planinskim dolinama, posvuda bacajući vlagu i garež prema nebu, zaogrćući nebo zanavek tako da EM-i nikada nisu mogli da upoznaju zvezde, osim možda u jednoj noći u hiljadu godina, kada se prašina slegne, a srebrne tačke zablistaju u neizmerju, ali EM-i nemaju oči - da to vide.
<BR>&nbsp;&nbsp;&nbsp;&nbsp;&nbsp;Hvataš li ti ovo, Najdžele? Nekakvo pucketanje na dve stotine megaherca.
<BR>&nbsp;&nbsp;&nbsp;&nbsp;&nbsp;"Tačno nešto malo ispod šesnaest stepeni odavde."
<BR>&nbsp;&nbsp;&nbsp;&nbsp;&nbsp;Ja sam izračunao sedamnaest zarez dva. Približno.
<BR>&nbsp;&nbsp;&nbsp;&nbsp;&nbsp;"Uputimo se tamo."
<BR>&nbsp;&nbsp;&nbsp;&nbsp;&nbsp;Trupnuo je nogama o tlo. Servoi su pretvorili ovu kretnju u skok, koji ga je poneo preko kanjona s mrkom vegetacijom i spustio ga uz zvuk mrvljenja kamena na ispust od uglačanog balzata. Stopala su se okliznula, ali se robot ispravio na vreme. Pet metara vidljivosti uz pomoć optičkih instrumenata. Kiša mu je zamagljivala sočiva. Ponovo je skočio, dobivši potisak kada su se stražnji hidraulici aktivirali, uz jedno vuuuš, i sada leti iznad ukovrdžanih bledoplavih žbunova biljaka, glibavih i poleglih pod granama odebljalim od blata. Radio-oplata pucketa, narandžasto obojeni vektori pokazuju ravno napred - ne jedan izvor, to sada može da vidi, ali raštrkane mrlje i pramenovi radio buke emituju se na oko dve stotine megaherca, iako bez fiksirane frekvencije, neki odaju oštre šištave zvuke, dok drugi gruvaju duge obrasce, koje Najdželova elektronika uobličava u akustično čegrtanje, cela ta graja zvuči kao kada gomila gazi po izlomljenom staklu.
<BR>&nbsp;&nbsp;&nbsp;&nbsp;&nbsp;Samo proveri s Aleksom. Nema nijednog EM-a unutar jednog klika. Mora da je posredi neka druga životna forma.
<BR>&nbsp;&nbsp;&nbsp;&nbsp;&nbsp;"Slab signal. To može objasniti zbog čega Aleks ne može da ga uhvati. No ipak..."
<BR>&nbsp;&nbsp;&nbsp;&nbsp;&nbsp;Kroz tamno kavitlanje pomalja se jedna stenovita ispupčena ivica. Najdžel skreće ulevo, pritisikajući IC. Vidljivost se poboljšava. U stanju je da vidi niz kanjon, mutan u krvavocrvenom kupanju svetlosti Raa. "Ovde stene izgledaju kao da su obrađivane." On pažljivo stupa napred. Nije vidljiva nijedna živa forma. Zidovi kanjona su išarani i izbrazdani, a dugačke udubine vijugaju naporedo. Okreće prekidač na dve stotine megaherca i pucketanje i praskovi ga zaglušuju, dolazeći iz useka u stenama. "Deluju kao da su veštačke." Šavovi su opervaženi neobičnom srebrnastom tvari. Najdžel pruža hvataljke, grebe to.
<BR>&nbsp;&nbsp;&nbsp;&nbsp;&nbsp;"Ovaj materijal je provodnik, antena." Okreće se. Nalazi se u velikom ograđenom prostoru, sličnom koralu. Kroz tminu vidi pećinu udubljenu u steni, pećine s ovalnim otvorima ali i četvrtastim, odnosno trouglastim. "Pa to je neko selo." Praskavi zvonki radio-pulsevi dopirali su od nekakvih oznaka pored ulaza, vuuk vuuk od ovalnih, šaak šaak od pravougaonih. Ostale oznake lajale su i mrmljale sa gole stene. Ulične oznake? pomišlja Najdžel umalo se ne saplevši o izbočine u muljevitom tlu, vijugave obrasce koji na prvi pogled nisu imali nikakvog smisla. Korača niz kanjon, svestan da će trake zabeležiti sve ovo, kao i da će tuce stručnjaka imati tuce ideja o ovome do trenutka kada on siđe sa servo-rampe.
<BR>&nbsp;&nbsp;&nbsp;&nbsp;&nbsp;Otkrio sam još jedan, veoma sličan kanjon. Procenjujem da se nalazim oko pet stotina metara istočno. Ako bi ti...
<BR>&nbsp;&nbsp;&nbsp;&nbsp;&nbsp;"Sačekaj."
<BR>&nbsp;&nbsp;&nbsp;&nbsp;&nbsp;Pred njim su visila upredena užad, pričvršćena za zidove kanjona: pružala su se na oko šest metara iznad tla. Na tim konopima visile su ploče od srebrnastog materijala, s tim što su neke od njih odavale horsko sazvučje radio-pucketanja, dok su druge ostajale neme. Najdžel se približava. "Mislim da... mislim da da su to to... Superprovod... Super pro sup pro provod... superprovodljive ploče..."
<BR>&nbsp;&nbsp;&nbsp;&nbsp;&nbsp;On se okreće, beži, ne želeći da oda svoj radio-spektar, ali ga ovaj posprdni zid odjeka zbunjuje. Zaustavlja se stotinu metara dalje, zaklonjen kamenom izbočinom, i govori: "Pretpostavljam da poseduju neke složene, pa, prostorije. Način da obezbede izvesnu privatnost, rekao bih... Ne, to nema smisla. Zbog čega bismo ih sebi predstavljali kao bića koja razmišljaju. Ne, to mora biti neka vrsta pojačala, model, pa, razglasne stanice? Ja ne..."
<BR>&nbsp;&nbsp;&nbsp;&nbsp;&nbsp;Najdžele, ti si pometen. Ne misliš li da bi trebalo...
<BR>&nbsp;&nbsp;&nbsp;&nbsp;&nbsp;"Odjebi to. Slušaj, dovedi jedan tim ovamo da pregledaju ovo, ovo selo!"
<BR>&nbsp;&nbsp;&nbsp;&nbsp;&nbsp;Svakako, učinićemo to. Samo nemoj da si toliko...
<BR>&nbsp;&nbsp;&nbsp;&nbsp;&nbsp;"Tebe to još nije počelo da muči, Herb?"
<BR>&nbsp;&nbsp;&nbsp;&nbsp;&nbsp;A? Šta nije po...
<BR>&nbsp;&nbsp;&nbsp;&nbsp;&nbsp;"Superprovodnici. Na koji način su EM-i bez ikakve preostale tehnologije i bez ikakvih preostalih gradova, načinili superprovodnike?"
<BR>&nbsp;&nbsp;&nbsp;&nbsp;&nbsp;Oh. Pa, postoje oni sateliti. Možda...
<BR>&nbsp;&nbsp;&nbsp;&nbsp;&nbsp;"Dobro sam pogledao te ploče. Izgubile su boju. U njima se zapažaju pukotine. Izgledaju kao da su bile sklapane i rasklapane mnogo puta. One su stare, dobri moj druže. Stare."
<BR>&nbsp;&nbsp;&nbsp;&nbsp;&nbsp;Sledeći tim je na zadatku, čekaj da vidim, kroz šest časova. Zatražiću da pošalje biopodatke. Ali stani, želim, takođe, da pogledam to tvoje selo. Biću tamo za...
<BR>&nbsp;&nbsp;&nbsp;&nbsp;&nbsp;"Čekaj. Ostani gde si. Ili možda još bolje, povuci se."
<BR>&nbsp;&nbsp;&nbsp;&nbsp;&nbsp;Zbog čega? To je samo...
<BR>&nbsp;&nbsp;&nbsp;&nbsp;&nbsp;"EM-i se smucaju unaokolo. Tako Aleks kaže. Upravo smo nabasali na nešto što podseća na selo, je l' tako? A zanimljivo je da razlog zbog koga do sada nismo uočili nijedno ovakvo mesto počiva u činjenici da su ona stalno bila zaposednuta. Nismo želeli direktan kontakt pa smo prenebregli ova sela."
<BR>&nbsp;&nbsp;&nbsp;&nbsp;&nbsp;Zvuči prihvatljivo. Međutim, mi ne možemo...
<BR>&nbsp;&nbsp;&nbsp;&nbsp;&nbsp;"Ali niko zapravo ne napušta selo. Ostavljaš tamo..."
<BR>&nbsp;&nbsp;&nbsp;&nbsp;&nbsp;Kroz kovitlajuće pramenove magle boje rđe iznenada se pomalja jedna sen. Najdžel se povija iza kamena, s grčem na licu i prekida radio-emitovanje. Ostavljaš tamo slabe, stare možda decu - ali ih ne ostavljaš nezaštićene.
<BR>&nbsp;&nbsp;&nbsp;&nbsp;&nbsp;Najdžel saginje glavu, znajući da ta kretnja nema analogiju kod letelice kojom upravlja ali ipak je čini, svestan da bi mu distanciranje od mašine u ovom času smanjilo efikasnost. Sakriti se, šćućuriti se, izbeći palacavi radar stvorenja koje se približavalo, nadajući se da odelo reflektuje na način na koji to čini neki nezanimljiv sivi kamen.
<BR>&nbsp;&nbsp;&nbsp;&nbsp;&nbsp;Jedna mrežasta noga stupa na prednji deo njegovog postolja. EM-stvorenje se nadnosi, nadvijajući se više stene, dok mu se glava obrće i traga, a stopalo pritiska. Ploče na talasastom postolju se ugibaju. Jedan motor je zacvileo u znak protesta, a onda namah zamukao. Strujna kola zuje, upozoravajući. Najdžel oseća kako se tup pritisak preobraća u oštar prodoran bol. On se bori protiv nagona da ustukne, da se iskrade ispod ovoga.
<BR>&nbsp;&nbsp;&nbsp;&nbsp;&nbsp;Prebacio sam se na K-traku, Najdžele. Nadam se da je primaš. Tvoj biper 'Prvi maj' upravo je upao. Treba li da se uputim u taj kanjon?
<BR>&nbsp;&nbsp;&nbsp;&nbsp;&nbsp;Najdžel odlučuje da se upusti u rizik emitovanja. Ako Dafler uđe u vidno polje, u pokretu, EM stvorenje će to izvesno registrovati, znaće da ima čudnih pokretnih stena u selu. Prebacuje se na K-traku i odašilje jedno "Stop!"
<BR>&nbsp;&nbsp;&nbsp;&nbsp;&nbsp;Trenutak sleđenosti. EM se zaustavlja teturajući se, s dva stopala na Najdželovom cvilećem postolju. Neka pobočna tračica K-trake mora da je prošla kroz njega, iako se čini da EM-i emituju i primaju signale mnogo veće talasne dužine.
<BR>&nbsp;&nbsp;&nbsp;&nbsp;&nbsp;EM se kolebljivo naginje napred, pipajući putanju. Jedno stopalo se podiže, potom i drugo. Odlazi dalje uz kanjon. Najdžel hvata pevušeće radio-praskove, dok stvorenje ehoom određuje sopstveni položaj, beskonačno odašiljući svoje 'ime' i primajući reflektovanu šifrovanu sliku sveta, obojenu istim tim 'imenom' - kanjon, metalaste ogrebotine, ploče superprovodnika, nebo nad sobom, koje je prazno, ako se izuzme tiho mrmorenje Raa. Najdžel se pita, posmatrajući njegovo mukotrpno i sporo napredovanje, kakve su posledice ovog načina viđenja - na EM-ov način mišljenja, ako je 'misliti' uopšte bila prava reč. Njemu svet večito odgovara u fragmentima vlastitog imena, poput nekog uverljivog hora koji u isti mah EM-u kazuje ono što ovaj treba da zna, ali mu i potvrđuje vlastitu individualnost, njegov značaj u samom činu definisanja ovog sveta. Kada EM ne bi 'izvikivao' svoje ime, svet bi bio samo nula, tišina. Ali čim on progovori, svet namah oživi. Samo su sabraća EM-i oni koji emituju. Svaki odašilje unekoliko različite talasne dužine, tako da romor zajednice ni u kom slučaju ne zaslepljuje. Najdžel se pita kako je jedan usamljeni EM otkrio Zemljin tihi šapat, glas koji se periodično javlja kao slabašna tačka na nebu, a koji nije značajno drugačiji od Raovog mrtvačkog mrmljanja. Možda je neki usamljeni EM meditirajući video to, ispitao i naslutio postojanje drugih inteligencija u zjapećoj praznini.
<BR>&nbsp;&nbsp;&nbsp;&nbsp;&nbsp;Najdžele, Bob traži da dođem do tebe. Dolazim. Uz kanjon, kursom severno na trideset osam. Tvoj podsistemski signal je oštetio...
<BR>&nbsp;&nbsp;&nbsp;&nbsp;&nbsp;"Tiho!"
<BR>&nbsp;&nbsp;&nbsp;&nbsp;&nbsp;Slušaj, EM se udaljava i Bob je došao na ideju da bih mogao proveriti tvoje sisteme pre no što pokušamo da te pokrenemo ili...
<BR>&nbsp;&nbsp;&nbsp;&nbsp;&nbsp;"Dođi ako baš prokleto moraš, ali budi tih." EM je iščezao kao da ga je progutala sumorna crvena tmina. Najdžel pilji oko sebe i zapaža nove tragove urezane u stenu, pušta da mu oči slede kose linije što se pružaju niz kanjon. Iz ovog ugla čitav nacrt odjednom postaje očigledan. Uvale se ukrštaju, tvoreći mrežu koja je usmerena naniže, ugibajući se tu i tamo u male rupe blizu zidova kanjona: cisterne. Još dalje, jedan nalet vetra za trenutak raščišćava vazduh i Najdžel opaža odvodni kanal, mrku stenu koja ga čini izanđalim i nagriženim, ali ipak funkcionalnim, a iza toga grub basen za hvatanje vode. Tako dakle, EM-i ovde skupljaju vodu, skladište je. Ali nema nikakve poljoprivrede.
<BR>&nbsp;&nbsp;&nbsp;&nbsp;&nbsp;Uhvatio sam te na IC, Najdžele. Samo ostani tu gde si, ne pokušavaj da se pomeriš.
<BR>&nbsp;&nbsp;&nbsp;&nbsp;&nbsp;"Rekao sam ti, mani se emitovanja."
<BR>&nbsp;&nbsp;&nbsp;&nbsp;&nbsp;Nema nikakvih problema, siguran sam da...
<BR>&nbsp;&nbsp;&nbsp;&nbsp;&nbsp;Približava im se zapanjujućom brzinom s visoko uzdignutim kolenima. Vere se po kamenčinama. Dafler se pomalja iz velova prašine i ne vidi EM-a koji nadire s istoka. Dafler je hidročelični hodač kao i Najdžel, i on gleda kroz napred užižene i magnetski podešene optičke instrumente, tako da je slep u odnosu na istočnu stranu, osim ako ne okrene svoju senzorsku glavu; ali dok on teško korača napred, nalazeći se sada na svega nekoliko metara od Najdžela, i dok ponovo pada gusta prašina ispresecana belim prugama, EM se baca i pogađa Daflera otpozadi. "Kotrljaj se!" viče Najdžel, ta reč mu se otima sa usana u zaprepašćenju, ali Dafler ne može da povuče prednje noge na vreme, te se hodač pretura tarući se o stenu dok narandžaste varnice krešu u vazduh, a EM stupa preko prevrnutog robota koji sada izgleda tako slabašan. Najdžel uzmiče od tamne gorostasne prilike, posmatra kako se njena glava naginje i okreće od Daflera prema njemu, ta stvar je sigurna u pogledu toga gde se on nalazi, mora da je još ranije utvrdila njegov položaj i, ne odajući nikakav znak, naprosto je sačekala da oni izvire, Dafler sada viče moram da prekinem nešto me je udarilo dok se ogromna glava njiše. Najdžel oseća kako se Dafler stropoštava na njega, tresući se, noge su mu kao morska trava i on oseća iznenadno pucketanje radio-pulseva, jednu visoko strukturiranu formu talasa, a zatim i glasan hrskav zvuk nalik na prženje sala dok EM podiže Daflera i baca ga na Najdželovo postolje, krckav, žestok bol, sjajan prasak zelenog...
<BR>&nbsp;&nbsp;&nbsp;&nbsp;&nbsp;Medmon se pokretao sa svojom pravouglastom užurbanošću, njuškajući ga, šumeći nešto za svoj račun. Najdžel je ležao pasivno, želeći da se ovo što pre završi. Oči su mu bile uprte u tavanicu.
<BR>&nbsp;&nbsp;&nbsp;&nbsp;&nbsp;"Ta stvar je zasigurno odnela tebe i Daflera u čistilište", reče Bob Milard nehajno.
<BR>&nbsp;&nbsp;&nbsp;&nbsp;&nbsp;"Nahrupila je kao šišmiš iz pakla. Inače, siguran sam..."
<BR>&nbsp;&nbsp;&nbsp;&nbsp;&nbsp;"Ni u šta nismo sigurni, Najdžele."
<BR>&nbsp;&nbsp;&nbsp;&nbsp;&nbsp;"Pa, ja jesam siguran da ne želim da me ta stvar", lupio je pesnicom po dodatku na medmonu, "njuška. Tako ti Boga, Bobe, ja sam bio zaštićen servo-kapsulom; nisam bio nag na Izisu. Ni u kom slučaju ne mogu biti ozleđen."
<BR>&nbsp;&nbsp;&nbsp;&nbsp;&nbsp;Bob sleže ramenima. "Ovo je SOP, po mišljenju zdravstvene službe. Bilo kakav veći udes i čovek mora da prođe kroz ovo."
<BR>&nbsp;&nbsp;&nbsp;&nbsp;&nbsp;"Zašto onda Dafler nije ovde?"
<BR>&nbsp;&nbsp;&nbsp;&nbsp;&nbsp;"Njegova jedinica bila je pretvorena u kašu, eto zašto. Još uzimamo dijagnoze sa nosača i unutrašnjosti kapsule njegovog hodača. Tvoj je - čitav kao rajsferšlus."
<BR>&nbsp;&nbsp;&nbsp;&nbsp;&nbsp;"Mora da se EM razbio o moje spoljašnje kolo. To bi moglo da objasni zatvaranje u čitavom..."
<BR>&nbsp;&nbsp;&nbsp;&nbsp;&nbsp;"Maglo bi. Stvar je, međutim, u tome što se ne možemo vratiti tamo i smesta proveriti. Moraćemo da pričekamo."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Čitavo jato EM-ova sleglo se u ono tvoje 'selo'. Ted i ja smatramo da se ne smemo izložiti daljem kontaktu s njima u ovom času. Oni su, takođe, u stanju iščekivanja."
<BR>&nbsp;&nbsp;&nbsp;&nbsp;&nbsp;"Hoću da ispitam one superprovodnike."
<BR>&nbsp;&nbsp;&nbsp;&nbsp;&nbsp;"Isto to želi polovina posade."
<BR>&nbsp;&nbsp;&nbsp;&nbsp;&nbsp;"Onda možda..."
<BR>&nbsp;&nbsp;&nbsp;&nbsp;&nbsp;"Nema ništa od toga, Najdžele", osmehnu se lenjo Bob. "EM-i će braniti taj grad, ili šta je već posredi. Znaš, u svemu ovome izgleda da si zaboravio zbog čega sam te slao dole."
<BR>&nbsp;&nbsp;&nbsp;&nbsp;&nbsp;Najdžel je shvatio da će morati da prođe kroz ovu malu uzgrednu igru da bi otkrio koji pametan potez ovi 'veliki stratezi' imaju na umu. "A to je bilo?"
<BR>&nbsp;&nbsp;&nbsp;&nbsp;&nbsp;"Da provališ šta ih čini tako nervoznim."
</TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
