<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>7.
<P>&nbsp;&nbsp;&nbsp;&nbsp;&nbsp;Išao je u duge šetnje kroz Lanser ne primećujući mnogo oko sebe. Umesto toga, pokušavao je da prizove u sećanje Zemlju, da zaboravi glasine o sukobljavanju uticaja i manevrisanju na brodu, koji su, na kraju, mogli da odluče o njegovoj sudbini. Sećao se poslednjeg mesta koje je pohodio pre no što se ukrcao na Lanser: Venecije. Nika je otišla bila u posetu svojoj porodici tako da je ostao sam. Lagano je hodao ulicama popločanim velikim sivim kamenovima bez pločnika. Muškarci su se tiskali, gurajući ručna kolica i uzvikujući "Le gambe!" na šta je Najdžel savesno pogledao u svoj rečnik i pronašao da to znači "Noge!" prilično naglo upozorenje. Ovo ga je podsetilo na američko: "Oprez!" koje se upotrebljavalo kada je pravilan odgovor glasio upravo suprotno.
<BR>&nbsp;&nbsp;&nbsp;&nbsp;&nbsp;Pustio je da ga gomila ponese do trga svetog Marka. Okružavalo ga je njihovo čavrljanje i tamne okrugle oči. Na vrhuncu venecijanske moći ovaj trg se nazivao Il Broglio (spletka) zbog toga što je između deset ujutro i podneva samo plemićima bilo dozvoljeno da dođu ovamo i kuju svoje zavere. Pomislio je na Teda i Boba, prosta imena koja su skrivala zagonetke.
<BR>&nbsp;&nbsp;&nbsp;&nbsp;&nbsp;Ušao je u ogroman, šupalj prostor bazilike. Sa visokih klobučastih kupola pozlaćeni sveci piljili su dole na mase koje su radile, udišući ugljeničku hemiju. Popeo se. Gornje galerije približile su mu te spiritualne heroje, otkrivajući da su oni sazdani od parčića plave, roze i bele boje, dubokih svega jedan milimetar.
<BR>&nbsp;&nbsp;&nbsp;&nbsp;&nbsp;Ovi uzneseni prostori podsećali su ga na male cilindrične svetove, tek toliko velike da učine da se čovek oseća kao patuljak. Arhitekti su hiljadama godina nastojali da postignu taj utisak. Pamtio je da su prvobitno piramide izvan Aleksandrije... Ležala je opružena, život je isticao iz nje... presekao je tu misao.
<BR>&nbsp;&nbsp;&nbsp;&nbsp;&nbsp;Zidovi bazilike bili su prekriveni skulpturama iz Konstantinopolja i draguljima iz Svete zemlje. Krstaški plen. Činilo se da želja za velikim okvirima ide naporedo sa žudnjom za velikim putovanjima, odnosno otkrićima i gomilanjem kamenja, s ciljem da imena aktera ne budu prepuštena zaboravu. Pogledaj, vidi šta sam učinio! Školska deca u budućnosti buljiće da bi se uverila - a onda će ponovo pognuti glave i posvetiti se svojim sladoledima.
<BR>&nbsp;&nbsp;&nbsp;&nbsp;&nbsp;Napolju, talasi su zapljuskivali kej; onako razigrani bacali su mu prah u oči ne bi li ga podsetili koliko su veliki bili tamo dalje, gde je okean još bio dubok i plav. Pitao se: Šta je dovlačilo ovolike gomile na ovo mesto? A onda mu je, dok je gledao mermer koji je cakleći se stajao naspram mora, odjednom sinulo. Ovamo je došao čovek bežeći od varvarstva. Jednom kada je ukrotio more i počeo da trguje ploveći preko njega, sagradio je kamene iskaze poričući da je ovakav ishod ikada bio pod sumnjom. Ova rulja je znala da je on to shvatio i priklanjala se hladnom kamenu, tesnim uličicama i lučnim mostovima koji su potvrđivali zakon geometrije iznad talasa. Ove izrezbarene kutije od mermera trebalo je, morale su i hoće da nadžive nasumično trenje mora.
<BR>&nbsp;&nbsp;&nbsp;&nbsp;&nbsp;Na Dan uspenja, dužd, venecijanski vladar, isplovio bi iz grada na pozlaćenoj državnoj galiji da baci prsten preko ograde, simbolično označavajući venčanje Venecije s vodama. Ipak, ovo venčanje nije bilo pravosnažno, jer je nedostajao mladin pristanak. Venecija je, prianjajući uz svoje izbrazdane stene, venula.
<BR>&nbsp;&nbsp;&nbsp;&nbsp;&nbsp;I dalje je manuelno radio onoliko koliko je mogao ali su mu ti poslovi sada izgledali teži, a slabost se pojavljivala sve ranije u toku dana. Vršio je analize i rutinske poslove održavanja da ne bi sedeo skrštenih ruku i da bi opravdao svoje prisustvo makar jedino i samom sebi. Varenje mu je stvaralo sve više problema. Mišići su ga izjutra uvek boleli, a osećao je i opštu nestabilnost. Pogoršanje je bilo blaženo postepeno. Sa žaljenjem je shvatao da reaguje na to kao većina ljudi. Najpre ste skloni da optužite bezazlenu prolaznu bolest, a ne starenje, i da tvrdite kako ćete sasvim brzo stati na noge i vratiti se žetvenim radovima. Bezbroj puta je ponovio ovu glupost pred Nikom i ona bi, posle svega, ućutala, pa bi on proveo još jednu besanu noć. Išao je put zvezda, ali ga je evoluciona potreba za smrtnošću čak i tamo dostizala.
<BR>&nbsp;&nbsp;&nbsp;&nbsp;&nbsp;Polako je, po blagom uzdizanju trepavica i zabrinutim pogledima svojih prijatelja, shvatio da se njegovi rođendani ne doživljavaju kao dostignuća već kao odlaganje neminovnog. Tragao je za izvesnom zasićenošću životom, radeći stvari koje će kraj učiniti manje strašnim.
<BR>&nbsp;&nbsp;&nbsp;&nbsp;&nbsp;Na svoje iznenađenje, a možda i na zadovoljstvo, nije uspevao da pronađe ništa slično tome.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Najdžel podiže pogled sa prvih fatografiija Rosa 128. "Prilično su mutne", reče on Niki.
<BR>&nbsp;&nbsp;&nbsp;&nbsp;&nbsp;"Načinjene su uz pomoć gravitacionog teleskopa. Stare su godinama, naravno - ljudi rade što brže mogu, ali zakašnjenja usled putovanja svetlosnim..."
<BR>&nbsp;&nbsp;&nbsp;&nbsp;&nbsp;"Znam." Promatrao je zamagljene grudvice. "Nešto jupiterskog, dve zemaljske. Nije loše." Zahvaljujući tome što je Lanser letao sa 0,98 svetlosne brzine, ove slike bile su svega nekoliko godina starije od onih prvih, koje je dobio bio na Izisu. "Karlota radi na reprocesovanju ovog materijala, zar ne? Kada ćemo dobiti bolje..."
<BR>&nbsp;&nbsp;&nbsp;&nbsp;&nbsp;"Ona je u komorama."
<BR>&nbsp;&nbsp;&nbsp;&nbsp;&nbsp;"Šta? Nisam... Koliko dugo?"
<BR>&nbsp;&nbsp;&nbsp;&nbsp;&nbsp;"Već dve nedelje."
<BR>&nbsp;&nbsp;&nbsp;&nbsp;&nbsp;Najdžel je bio zapanjen. Nije čak ni primetio njeno odsustvo. Nisu mu se dopadale ovakve nagle promene - iznenadno nestajanje prijatelja. "Kada će da je otključaju?"
<BR>&nbsp;&nbsp;&nbsp;&nbsp;&nbsp;"Kroz šest meseci, čini mi se."
<BR>&nbsp;&nbsp;&nbsp;&nbsp;&nbsp;"Tada ćemo biti na pragu spuštanja!"
<BR>&nbsp;&nbsp;&nbsp;&nbsp;&nbsp;Nika podiže glavu od svog radnog stola. "Komore su R i R. Izaći će osvežena, sposobna da zameni nekog ko se iscrpao pripremajući se za Ros."
<BR>&nbsp;&nbsp;&nbsp;&nbsp;&nbsp;"Hmmmm." Namrštio se. "Zvuči razborito... ali... ne sviđa mi se to." Zavrteo je glavom i vratio se razmišljanju o fotografijama. Nije, međutim, mogao da usredsredi pažnju.
</TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
