<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2175-2176, M. G. 54-55.
<P>&nbsp;&nbsp;&nbsp;&nbsp;&nbsp;Čim sam čula da su me uvrstili u najuži izbor za naukovanje, počela sam grozničavo da obnavljam znanje iz zemaljske politike i kulturne istorije. Već sam otišla mnogo dalje od onoga čemu se Marsovci nauče tokom redovnog školovanja; postala sam, što je na Marsu pomalo neuobičajeno, zemljofil. Sad je trebalo da budem i stručnjak.
<BR>&nbsp;&nbsp;&nbsp;&nbsp;&nbsp;Imala sam izvesnu predstavu o tome kakva će mi pitanja biti postavljena; znala sam da će biti razgovora i strogog ispitivanja; ali nisam znala ko će voditi ispit. Kad sam saznala, bila sam raspeta između olakšanja i uznemirenosti. Konačno, mislim da mi je laknulo. Prvi razgovor biće sa Alisom, glavnim misliocem porodice Madžumdar.
<BR>&nbsp;&nbsp;&nbsp;&nbsp;&nbsp;Razgovor je obavljen u Ili, u kancelariji predviđenoj za zvanične, međuporodične poslovne sastanke. Tog jutra sam se polako oblačila, obrativši naročitu pažnju na svežu odeću koja se oblikovala ispod prostirke na mom krevetu. Pomno sam se osmotrila u ogledalu i vid-projekciji, tražeći nedostatke spolja i iznutra.
<BR>&nbsp;&nbsp;&nbsp;&nbsp;&nbsp;Pokušala sam da se smirim, prelazeći tih stotinak metara do poslovnih prostorija, namerno odabravši duži put kroz porodične otvorene bašte, u ogranku glavnog tunela, prepune cveća, povrća i niskog drveća koje je raslo pod trakama veštačkog sunca.
<BR>&nbsp;&nbsp;&nbsp;&nbsp;&nbsp;Mislioci su bili postojano učtivi, beskrajno strpljivi i uopšte prijatne ličnosti. Uz to, pametniji od ljudi i znatno brži od njih. Nikad dotad nisam razgovarala sa Alisom, ali sam znala da je moj ujak ustanovio posebna merila za svog budućeg učenika. Nisam mnogo sumnjala u to da će me ona temeljno i pravedno ispitati. No, imajući u vidu moje godine i nedostatak iskustva, to malo sumnje ubrzo je preraslo u težak slučaj nervoze.
<BR>&nbsp;&nbsp;&nbsp;&nbsp;&nbsp;Poranivši nekoliko minuta, prijavila sam se rukovodiocu izbora, skromnom sredovečnom čoveku iz Džide, po imenu Pek. Peka sam upoznala dok sam pohađala pripremni tečaj za stipendiju. On pokuša da me umiri.
<BR>&nbsp;&nbsp;&nbsp;&nbsp;&nbsp;"Alisin priključak je čist i prostran", reče on. "Danas je dobro raspoložena." Bila je to mala šala. Mislioci nisu pokazivali raspoloženja; mogli su da ih oponašaju, ali ona nikad nisu gospodarila njima. Za razliku od mene. Raspoloženje koje je mnome gospodarilo bližilo se panici.
<BR>&nbsp;&nbsp;&nbsp;&nbsp;&nbsp;Promrmljah da sam spremna da počnem. Pek se osmehnu, potapša me po ramenu kao da sam dete i otvori vrata kancelarije.
<BR>&nbsp;&nbsp;&nbsp;&nbsp;&nbsp;Nikad dotad nisam bila u toj prostoriji. Zidovi obloženi tamnim furnirom od ružinog drveta, gust zagasitozelen, metabolički tepih, blistava svetlost koja dopire iza mesinganih štitnika na zidovima.
<BR>&nbsp;&nbsp;&nbsp;&nbsp;&nbsp;Devojka dugačke, crne kose, u beloj čipkanoj haljini - Alisin lik - prividno je sela za opalni sto, ruku sklopljenih na uglačnom crnom i plamenocrvenom kamenu. Alisa je dobila ime po osobi koja je nadahnula Luisa Kerola, Alisi Lidel, i najviše je volela da za svoju projekciju koristi njen oživljeni lik. Slika je zadrhtala da pokaže kako je nestvarna, a zatim se umirila. "Dobro jutro", reče ona. Govorila je milozvučnim devojačkim glasom.
<BR>&nbsp;&nbsp;&nbsp;&nbsp;&nbsp;"Dobro jutro", nasmeših se. Moj osmeh je, poput Alisinog lika, zadrhtao, otkrivajući svoju varljivu prirodu.
<BR>&nbsp;&nbsp;&nbsp;&nbsp;&nbsp;"Nas dve smo jednom već radile zajedno, ali ti se verovatno ne sećaš", reče Alisa.
<BR>&nbsp;&nbsp;&nbsp;&nbsp;&nbsp;"Ne", priznadoh.
<BR>&nbsp;&nbsp;&nbsp;&nbsp;&nbsp;"Kad si imala šest godina, ja sam vodila seriju istorijskih Litvida iz Džide. Bila si dobar učenik."
<BR>&nbsp;&nbsp;&nbsp;&nbsp;&nbsp;"Hvala."
<BR>&nbsp;&nbsp;&nbsp;&nbsp;&nbsp;"Poslednjih nekoliko meseci, Bitras i PG Madžumdar pripremaju se da otputuju na Zemlju kako bi neposredno pregovarali s raznim tamošnjim partnerima i zvaničnicima."
<BR>&nbsp;&nbsp;&nbsp;&nbsp;&nbsp;"Da." Pomno sam slušala, nastojeći da se usredsredim na reči, a ne na sliku.
<BR>&nbsp;&nbsp;&nbsp;&nbsp;&nbsp;"Bitras će sa sobom na Zemlju povesti dvoje mladih ljudi iz porodice, koji obećavaju, kao učenike-pomoćnike. Učenici će imati odgovorne dužnosti. Molim te, sedi."
<BR>&nbsp;&nbsp;&nbsp;&nbsp;&nbsp;Ja sedoh.
<BR>&nbsp;&nbsp;&nbsp;&nbsp;&nbsp;"Da li ti je nelagodno zbog moje pojave?"
<BR>&nbsp;&nbsp;&nbsp;&nbsp;&nbsp;"Mislim da nije." Jeste bilo čudnovato sedeti pred takvom devojkom, ali sam zaključila - naterala sam sebe da zaključim - da mi to ne smeta previše. Moraću da naučim da tesno sarađujem sa misliocima.
<BR>&nbsp;&nbsp;&nbsp;&nbsp;&nbsp;"Tvoj obrazovni program savršen je za učenika kakav će Bitrasu biti potreban. Posebno si obrađivala vladavinu i upravljanje, a i studirala si teoriju upravljanja u kulturama zasnovanim na mreži razmene podataka."
<BR>&nbsp;&nbsp;&nbsp;&nbsp;&nbsp;"Pokušala sam", rekoh.
<BR>&nbsp;&nbsp;&nbsp;&nbsp;&nbsp;"Takođe si podrobno istraživala Zemljine običaje, istoriju i politiku. Šta misliš o Zemlji?"
<BR>&nbsp;&nbsp;&nbsp;&nbsp;&nbsp;"Zadivljujuća je", rekoh.
<BR>&nbsp;&nbsp;&nbsp;&nbsp;&nbsp;"Da li ti se čini privlačna?"
<BR>&nbsp;&nbsp;&nbsp;&nbsp;&nbsp;"Sanjam o njoj. Veoma bih volela da je vidim u stvarnosti."
<BR>&nbsp;&nbsp;&nbsp;&nbsp;&nbsp;"A društvo na Zemlji?"
<BR>&nbsp;&nbsp;&nbsp;&nbsp;&nbsp;"U poređenju s njim, Mars je provincija", rekoh. Nisam umela - nikad nisam umela - da se pretvaram. Uostalom, sumnjala sam da bi pretvaranje ostavilo utisak na Alisu.
<BR>&nbsp;&nbsp;&nbsp;&nbsp;&nbsp;"Mislim da se oko toga uglavnom svi slažu. Koje su prednosti Zemlje, kao jedinstvene celine?"
<BR>&nbsp;&nbsp;&nbsp;&nbsp;&nbsp;"Nisam sigurna da se o Zemlji može govoriti kao jedinstvenoj."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Čak i sa svim komunikacionim, veznim i besplatnim mrežama, zajedničkim obrazovanjem i trenutnim plebiscitom... još ima mnogo razlika. Između alijansi, nezavisnih zamalja, manjina koje se nisu podvrgle terapiji... mnogo razlika."
<BR>&nbsp;&nbsp;&nbsp;&nbsp;&nbsp;"Da li na Marsu ima više ili manje različitosti?"
<BR>&nbsp;&nbsp;&nbsp;&nbsp;&nbsp;"Manje različitosti i manje jedinstva, rekla bih."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Preko osamdeset odsto ljudi na Zemlji terapeutski je obrađeno ili visoko prirodno. Tokom šezdeset zemaljskih godina, oni su imali većinu kreiranih rođenja. U ljudskoj istoriji verovatno nikad nije postojalo odabranije, pametnije, fizički i umno zdravije stanovništvo."
<BR>&nbsp;&nbsp;&nbsp;&nbsp;&nbsp;"A Mars?"
<BR>&nbsp;&nbsp;&nbsp;&nbsp;&nbsp;Osmehnula sam se. "Mi držimo do svojih bubica."
<BR>&nbsp;&nbsp;&nbsp;&nbsp;&nbsp;"Jesmo li manje jedinstveni u upravljanju i odlukama?"
<BR>&nbsp;&nbsp;&nbsp;&nbsp;&nbsp;"Nesumnjivo", rekoh. "Pogledajte samo našu takozvanu politiku - sve naše pokušaje da se ujedinimo."
<BR>&nbsp;&nbsp;&nbsp;&nbsp;&nbsp;"Kako će to, po tvom mišljenju, uticati na Bitrasove pregovore?"
<BR>&nbsp;&nbsp;&nbsp;&nbsp;&nbsp;"Ne mogu ni da pretpostavim. Ne znam čak ni šta on - šta PG ili Savet nameravaju da urade."
<BR>&nbsp;&nbsp;&nbsp;&nbsp;&nbsp;"Kakav je tvoj pogled na Sjedinjene Države i alijanse?"
<BR>&nbsp;&nbsp;&nbsp;&nbsp;&nbsp;Oprezno sam se probijala kroz kratku istoriju, svesna Alisinog ogromnog pamćenja i svog neminovno jednostavnog shvatanja tog složenog pitanja.
<BR>&nbsp;&nbsp;&nbsp;&nbsp;&nbsp;Krajem dvadesetog veka, međunarodne korporacije i vlade podjednako su uticale na zemaljske poslove. Zemlja je prolazila kroz svoju prvu revoluciju brze razmene podataka; informacija je postala isto toliko važna koliko sirovine i proizvodne mogućnosti. Polovinom dvadeset prvog veka, fabrike nanotehnologije bile su jeftine; nanoreciklažom mogle su se iz đubreta dobiti sirovine; mreža podataka i kreiranje suvereno su zavladali.
<BR>&nbsp;&nbsp;&nbsp;&nbsp;&nbsp;Održavan je privid pojedinačnih naroda i postojanja kontrole njihovih vlada, ali su se političke odluke sve češće donosile na osnovu ekonomske dobrobiti, a ne nacionalnog ponosa. Ratovi su prestali, tržište rada se burno zatalasalo kad su se u njega uključile zemlje u razvoju - ogorčene nanotehnologijom i drugim oblicima automatizacije - a širom informatičkog sveta ponikao je sloj terapeutski obrađenih, savršeno sposobnih radnika, visoko obrazovanih i samopouzdanih profesionalaca koji su zahtevali jednako pravo glasa u odborima korporacija.
<BR>&nbsp;&nbsp;&nbsp;&nbsp;&nbsp;Početkom druge decenije dvadeset prvog veka, novi metodi uspešne psihološke terapije počeli su da menjaju Zemljinu kulturu i politiku. Terapeutski obrađeni pojedinci, pre kao nova duhovna nego ekonomska klasa, ponašali su se drugačije. Povrh očekivanog smanjenja ekstremnog i razornog ponašanja, terapeutski obrađeni pokazali su se kao lakši i prilagodljiviji, neuporedivo inteligentniji, a stoga i više skeptični. Oni su preispitivali političke, filozofske i verske postavke prema sopstvenim merilima dokazivanja. Nisu bili 'vernici'. Pa ipak, sa drugima - čak i sa terapeutski neobrađenima - radili su lako i uspešno. Krilatica zagovornika terapije glasila je: 'Zdravo društvo je učtivo društvo.'
<BR>&nbsp;&nbsp;&nbsp;&nbsp;&nbsp;S ekonomskim ujedinjenjem većine naroda do 2070, pritisak na terapeutski neobrađene da uklone svoje bubice i nedostatke prirode i vaspitanja, postao je bezmalo nepodnošljiv. Oni s nezadovoljavajućim psihološkim osobinama sve teže su dolazili do stalnog zaposlenja.
<BR>&nbsp;&nbsp;&nbsp;&nbsp;&nbsp;Krajem dvadeset prvog veka, niža klasa terapeutski neobrađenih činila je oko polovinu ljudske vrste, ali je stvarala manje od jedne desetine svetskog privrednog proizvoda.
<BR>&nbsp;&nbsp;&nbsp;&nbsp;&nbsp;Da bi preživeli, narodi, kulture i političke grupe morali su da ugađaju terapeutski obrađenima. Promene su bile drastične, za neke čak i surove, ali mnogo manje surove od ranijih istorijskih plima i oseka. Ishod, podsetila me je Alisa, nije bila smrt političkih ili verskih organizacija, kao što su neki predviđali - bila je to neka vrsta ponovnog rođenja. Razvila su se nova, viša merila, filozofije i religije.
<BR>&nbsp;&nbsp;&nbsp;&nbsp;&nbsp;Kako su se menjali pojedinci, menjalo se i grupno ponašanje. Istovremeno, kroz uzajaman odnos, promenila se priroda svetske trgovine. Isprva su narodi i veće korporacije pokušali da zadrže svoje stare, posebne povlastice i nezavisnost. Ali već tokom poslednjih decenija dvadeset prvog veka, međunarodne korporacije koje su posedovali ili vodili terapeutski obrađeni radnici i čvrsto povezani menadžeri, upravljale su svetskom ekonomijom iza tankog paravana nacionalnih demokratskih vlada. Zbog tradicije - pozamašne gomile kulturnih sanjarija - zadržane su izvesne maske; ali oštrovidim pojedincima i grupama nije bilo teško da prepoznaju očigledno.
<BR>&nbsp;&nbsp;&nbsp;&nbsp;&nbsp;Korporacije u vlasništvu radnika priznavale su zajedničke ekonomske sfere. Trgovina i poreska politika utvrđivane su bez obzira na granice, valute su standardizovane, mreže kredita se prostirale širom sveta. Ekonomija je postala politika. Ta nova stvarnost ozvaničena je nadnacionalnim alijansama.
<BR>&nbsp;&nbsp;&nbsp;&nbsp;&nbsp;VIZA - Velika Istočno-Zapadna Alijansa - uključivala je Severnu Ameriku, veći deo Azije i jugoistočne Azije, Indiju i Pakistan. Velika Alijansa Južne Hemisfere, ili VAJH, obuhvatala je Australiju, Južnu Ameriku, Novi Zeland i veći deo Afrike. Evrokon se razvio iz Evropske Ekonomske Zajednice, priključivši sebi baltičke i balkanske zemlje, Rusiju i Tursku uniju.
<BR>&nbsp;&nbsp;&nbsp;&nbsp;&nbsp;Nesvrstane zemlje su se mahom nalazile na Srednjem istoku i u severnoj Africi, među narodima koje su mimoišle i industrijska i informatička revolucija.
<BR>&nbsp;&nbsp;&nbsp;&nbsp;&nbsp;Početkom dvadeset drugog veka, mnoge zemaljske vlade zabranile su terapeutski neobrađenima da obavljaju osetljive poslove, ukoliko ne spadaju u visoko prirodne - ljude kojima nije potrebna terapija da bi ispunili novopostavljene uslove. A pojam osetljivog posla bivao je sve širi.
<BR>&nbsp;&nbsp;&nbsp;&nbsp;&nbsp;U to doba tek su nicala prva naselja na Mesecu i Marsu, sa strogim zahtevima za doseljenike; neprilagođeni nisu imali gde da se sakriju. Romantika naseljavanja Marsa bila je toliko primamljiva da su njegovi organizatori mogli sebi dopustiti krajnju izbirljivost, odbacujući čak i terapeutski obrađene u korist visoko prirodnih. Oni su činili glavninu doseljenika.
<BR>&nbsp;&nbsp;&nbsp;&nbsp;&nbsp;Sva naselja u mladoj Trojnoj federaciji prihvatila su terapiju; većina je odbacivala obaveznu terapiju, novu tiraniju sa Zemlje.
<BR>&nbsp;&nbsp;&nbsp;&nbsp;&nbsp;Alisa i ja smo se postepeno udaljile od ispitne uštogljenosti i zapodele slobodniji razgovor. Alisa je tu promenu izvela tako vešto da sam jedva primetila.
<BR>&nbsp;&nbsp;&nbsp;&nbsp;&nbsp;Razmišljala sam o tome kako je izgledao život u svetu hirova i mentalne prašine. Pitala sam Alisu kako zamišlja takav svet.
<BR>&nbsp;&nbsp;&nbsp;&nbsp;&nbsp;"Kao veoma zanimljiv i mnogo opasniji", odgovori ona. "Na neki način, tad je postojalo više raznolikosti u ljudskoj prirodi. Na žalost, većina raznovrsnosti bila je besplodna ili čak razorna."
<BR>&nbsp;&nbsp;&nbsp;&nbsp;&nbsp;"Da li si ti terapeutski obrađena?" upitah.
<BR>&nbsp;&nbsp;&nbsp;&nbsp;&nbsp;Ona se nasmeja. "Mnogo puta. Kod mislilaca je uobičajen postupak da se podvrgavaju analizi i terapiji. A ti?"
<BR>&nbsp;&nbsp;&nbsp;&nbsp;&nbsp;"Nikad", rekoh. "Izgleda da nemam destruktivnih bubica. Mogu li ja tebe nešto da pitam?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;Postajala sam sve opuštenija. Ukoliko je Alisa i ustanovila da ne zadovoljavam, to ničim nije pokazivala. "Ako je Zemlja tako jaka i zdrava, zašto vrši toliki pritisak na Mars? Zar terapija ne usavršava veštinu pregovaranja?"
<BR>&nbsp;&nbsp;&nbsp;&nbsp;&nbsp;"Ona omogućava bolje razumevanje drugih pojedinaca i organizacija. Ali ciljevi se ipak moraju postaviti i mora se doneti sud."
<BR>&nbsp;&nbsp;&nbsp;&nbsp;&nbsp;"U redu." Osetila sam kako se u meni budi žar rasprave. "Recimo da nas dve polazimo od istih činjenica, a da se ja ne slažem s tobom."
<BR>&nbsp;&nbsp;&nbsp;&nbsp;&nbsp;"Da li su nam ciljevi isti?"
<BR>&nbsp;&nbsp;&nbsp;&nbsp;&nbsp;"Ne. Recimo da nam se ciljevi razlikuju. Zašto ne možemo da ujedinimo izvore i sporazumemo se, ili naprosto ostavimo jedno drugo na miru?"
<BR>&nbsp;&nbsp;&nbsp;&nbsp;&nbsp;"To je možda moguće ukoliko se ciljevi međusobno ne isključuju."
<BR>&nbsp;&nbsp;&nbsp;&nbsp;&nbsp;"Zemlja vrši pritisak na Mars, i može doći do sukoba. To znači da smo mi deo igre koja ima samo jednog pobednika, pobednik nosi sve."
<BR>&nbsp;&nbsp;&nbsp;&nbsp;&nbsp;"To je jedna mogućnost, igra sa zbirom nula. Ali to nije jedina vrsta igre u kojoj može doći do sukoba."
<BR>&nbsp;&nbsp;&nbsp;&nbsp;&nbsp;Sumnjičavo sam šmrknula. "Ne razumem", rekoh, što je značilo: Ne slažem se.
<BR>&nbsp;&nbsp;&nbsp;&nbsp;&nbsp;"Je li dopuštena hipotetična situacija?"
<BR>&nbsp;&nbsp;&nbsp;&nbsp;&nbsp;"Samo izvoli."
<BR>&nbsp;&nbsp;&nbsp;&nbsp;&nbsp;"Predstaviću sukob između Zemlje i Marsa bez složene matematike."
<BR>&nbsp;&nbsp;&nbsp;&nbsp;&nbsp;"Imam osećaj da si ti ovo predstavljala i na mnogo višem nivou..."
<BR>&nbsp;&nbsp;&nbsp;&nbsp;&nbsp;"Jesam", odgovori Alisa.
<BR>&nbsp;&nbsp;&nbsp;&nbsp;&nbsp;Nasmejah se. "Onda sam ja unapred poražena."
<BR>&nbsp;&nbsp;&nbsp;&nbsp;&nbsp;"Nije mi namera da vređam."
<BR>&nbsp;&nbsp;&nbsp;&nbsp;&nbsp;"Ne", rekoh. "Samo se pitam zašto se uopšte trudim da vodim raspravu."
<BR>&nbsp;&nbsp;&nbsp;&nbsp;&nbsp;"Zato što nikad nisi zadovoljna svojim trenutnim stanjem."
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Nikad ne smeš prestati da se usavršavaš. S moje tačke gledanja, ti si savršen ljudski partner u raspravi, jer me ne isključuješ. Drugi to čine."
<BR>&nbsp;&nbsp;&nbsp;&nbsp;&nbsp;"Da li te Bitras isključuje?"
<BR>&nbsp;&nbsp;&nbsp;&nbsp;&nbsp;"Nikad, mada sam ga više puta razbesnela."
<BR>&nbsp;&nbsp;&nbsp;&nbsp;&nbsp;"Onda nastavi", rekoh. Ako Bitras može to da podnese, mogu i ja.
<BR>&nbsp;&nbsp;&nbsp;&nbsp;&nbsp;Alisa je rečima i grafičkim projekcijama opisala Zemlju koja se munjevito bliži devedesetopostotnoj saglasnosti na trenutnim plebiscitima - ujedinjenje većine pojedinačnih ciljeva. Mreža podataka će pojedincima omogućiti jednak pristup ključnim informacijama. Ljudi će biti iznova definisani kao jedinke u okviru velikog mislećeg organizma, pri čemu su pojedinci istovremeno sjedinjeni - jer brzo postižu saglasnost oko rešenja zajedničkih problema - ali i samostalni, jer prihvataju različitost mišljenja i stanovišta.
<BR>&nbsp;&nbsp;&nbsp;&nbsp;&nbsp;Htedoh da pitam: Kakva različitost? Svi se slažu! - no Alisa je očito raspolagala višim, matematičkim definicijama, prema kojima su te reči bile tek približno uopštavanje. Sloboda neslaganja biće odlučno branjena, na osnovu toga što čak i sjedinjeno i informisano društvo može napraviti grešku. Međutim, razumni ljudi verovatno će pre odabrati nezaobilazan, čist put do rešenja. Moje marsovsko stanovište žestoko se pobunilo. "To liči na političko ugnjetavanje u košnici", rekoh.
<BR>&nbsp;&nbsp;&nbsp;&nbsp;&nbsp;"Možda, ali seti se da mi ovde dočaravamo kulturu zasnovanu na mreži razmene podataka. Različitost i samostalnost u okviru političkog jedinstva."
<BR>&nbsp;&nbsp;&nbsp;&nbsp;&nbsp;"Male vlade uspešnije odgovaraju pojedincima. Ako su svi ujedinjeni, a ti se ne slažeš sa statusom quo, ali ne možeš da pobegneš u neki drugi sistem vladavine - da li je to zaista sloboda?"
<BR>&nbsp;&nbsp;&nbsp;&nbsp;&nbsp;"U svetskoj kulturi Zemlje, mreža podataka omogućava čak i velikim vladama da brzo odgovaraju na želje pojedinaca. Veze među zvaničnicima organizacija trenutne su i neprekidne."
<BR>&nbsp;&nbsp;&nbsp;&nbsp;&nbsp;Rekoh da mi to izgleda malo odveć optimistično.
<BR>&nbsp;&nbsp;&nbsp;&nbsp;&nbsp;"Ipak, plebisciti se brzo odvijaju. Mreža podataka podstiče ljude da se obaveštavaju i da raspravljaju o problemima. Zahvaljujući sopstvenom pojačanju, koje će uskoro imati moć kakvu imaju mislioci, i uz pomoć veza s još savršenijim misliocima, svi zvaničnici ljudskih organizacija deluju kao džinovski procesor za preispitivanje i utvrđivanje svetske politike. Mreža podataka, da tako kažem, spaja pojedince uporedno. Ljudske grupe i mislioci na kraju mogu postati tako povezani da će biti nemoguće razlikovati ih.
<BR>&nbsp;&nbsp;&nbsp;&nbsp;&nbsp;Na tom stupnju, takvo društvo prevazilazi moju sposobnost predstavljanja", zaključi Alisa.
<BR>&nbsp;&nbsp;&nbsp;&nbsp;&nbsp;"Grupni um", rekoh zlurado. "Ne želim da budem prisutna kad se to dogodi."
<BR>&nbsp;&nbsp;&nbsp;&nbsp;&nbsp;"Bilo bi zanimljivo", reče Alisa. "Uvek bi ostala mogućnost da pojedinac simulira izdvojenost."
<BR>&nbsp;&nbsp;&nbsp;&nbsp;&nbsp;"Ali onda bi bila usamljena", rekoh, a reč mi iznenada zape u grlu. Čudnovato, ja sam žudela za nekom vrstom povezanosti u kojoj bi bilo dogovora i izvesnosti - da stvarno pripadam široj istini, nekakvom većem, zajedničkom naporu. Moje marsovsko vaspitanje, moja mladost i ličnost, držali su me izdvojenu i ispunjavali stalnim, mada ne prejakim, duševnim bolom, uz blago osećanje nepripadanja. Duboko sam želela da pripadam pravednoj i uzvišenoj stvari, da imam ljude - prijatelje - koji me razumeju. Da ne budem usamljena. U nekoliko nespretnih, iskidanih rečenica objasnila sam ovo Alisi, kao da je ona moja najbolja prijateljica, a ne ispitivač.
<BR>&nbsp;&nbsp;&nbsp;&nbsp;&nbsp;"Ti razumeš taj poriv", reče mi Alisa. "Možda ga, pošto si mlađa, razumeš bolje nego Bitras."
<BR>&nbsp;&nbsp;&nbsp;&nbsp;&nbsp;Stresla sam se. "Da li ti srcem i duhom želiš da pripadaš nečem velikom, nečem značajnom?"
<BR>&nbsp;&nbsp;&nbsp;&nbsp;&nbsp;"Ne", odgovori Alisa. "Za mene je to samo zanimljivost."
<BR>&nbsp;&nbsp;&nbsp;&nbsp;&nbsp;Glasno sam se nasmejala da bih odagnala zbunjenost i napetost. "Ali za ljude na Zemlji..."
<BR>&nbsp;&nbsp;&nbsp;&nbsp;&nbsp;"Želja da se pripada nečem velikom istorijska je sila koju svi priznaju, ponekad se protiv nje i bore, ali je mnogi smatraju neizbežnom."
<BR>&nbsp;&nbsp;&nbsp;&nbsp;&nbsp;"Zastrašujuće."
<BR>&nbsp;&nbsp;&nbsp;&nbsp;&nbsp;"Za Mars u njegovom sadašnjem stanju, veoma zastrašujuće", složi se Alisa. "Zemljinim alijansama nisu po volji naše 'bubice', kako ih ti nazivaš. Oni žele racionalne i sposobne partnere, s jednakom društvenom stabilnošću, u okviru ekonomski ujedinjenog Sunčevog sistema."
<BR>&nbsp;&nbsp;&nbsp;&nbsp;&nbsp;"Pa tako vrše pritisak na nas, zato što smo mi usamljenička planeta... Misliš da Marsovci ne žele da pripadaju nečem velikom?"
<BR>&nbsp;&nbsp;&nbsp;&nbsp;&nbsp;"Mnogi Marsovci visoko cene svoju povučenost i individualnost", reče Alisa.
<BR>&nbsp;&nbsp;&nbsp;&nbsp;&nbsp;"Pogranična filozofija?" upitah.
<BR>&nbsp;&nbsp;&nbsp;&nbsp;&nbsp;"Mars je izvanredno urbanizovan. Pojedinci su tesno povezani u ekonomske grupe širom planete. To ne liči mnogo na porodice i pojedince izolovane na granici."
<BR>&nbsp;&nbsp;&nbsp;&nbsp;&nbsp;"Da li ste ti i Bitras razgovarali o Zemljinim ciljevima?"
<BR>&nbsp;&nbsp;&nbsp;&nbsp;&nbsp;"To će ti on reći."
<BR>&nbsp;&nbsp;&nbsp;&nbsp;&nbsp;"Dobro", odgovorih. "Onda ću ja tebi da kažem šta ja mislim, u redu?"
<BR>&nbsp;&nbsp;&nbsp;&nbsp;&nbsp;Alisa klimnu glavom.
<BR>&nbsp;&nbsp;&nbsp;&nbsp;&nbsp;"Mislim da Zemlja ima nekakav veći plan, pri čemu joj nezavisnost ma kog dela Trojne federacije stoji na putu. Na kraju, oni će hteti da ukrote Mars i kontrolišu ga, kao što su to uradili sa Mesecom. A onda će se pozabaviti Pojasevima, asteroidima i svemirskim naseljima... dok nas sve ne sateraju u tor kako bi njihova centralna vlada mogla kontrolisati sva bogatstva u Sunčevom sistemu."
<BR>&nbsp;&nbsp;&nbsp;&nbsp;&nbsp;"To je blisko mojoj proceni", reče Alisa. "Jesi li mnogo vremena provela u simuliranoj zemaljskoj sredini?"
<BR>&nbsp;&nbsp;&nbsp;&nbsp;&nbsp;"Ne", priznadoh.
<BR>&nbsp;&nbsp;&nbsp;&nbsp;&nbsp;"Na taj način se može mnogo naučiti. Možda bi htela da uđeš u simuliranu zemaljsku ličnost, samo da bi razumela."
<BR>&nbsp;&nbsp;&nbsp;&nbsp;&nbsp;"Nisam baš toliki ljubitelj... tehničke prisnosti", rekoh.
<BR>&nbsp;&nbsp;&nbsp;&nbsp;&nbsp;"Smem li da kažem da je i to tipično za Marsovce? Moraš prisno upoznati svoje protivnike da bi vodila uspešne pregovore. Jemčim ti da su oni proučili marsovske stavove do najsitnijih pojedinosti."
<BR>&nbsp;&nbsp;&nbsp;&nbsp;&nbsp;"Ako oni postanu mi, zar neće i razmišljati kao mi?"
<BR>&nbsp;&nbsp;&nbsp;&nbsp;&nbsp;"Čudna je to zabluda, da razumeti kako neko drugi misli znači složiti se s njegovim mišljenjem. Razumeti ne znači postati, ne znači slagati se."
<BR>&nbsp;&nbsp;&nbsp;&nbsp;&nbsp;"U redu", rekoh. "A šta biva ako se čitava Zemlja poveže i mi imamo posla sa grupnim umom? Zašto bi to povećalo njihovu potrebu za bogatstvima?"
<BR>&nbsp;&nbsp;&nbsp;&nbsp;&nbsp;"Zato što će ciljevi čvrsto ujedinjenog mentaliteta gotovo sigurno biti viši od ciljeva nejedinstvene organizacije."
<BR>&nbsp;&nbsp;&nbsp;&nbsp;&nbsp;"Niko nikad nije zadovoljan onim što ima?"
<BR>&nbsp;&nbsp;&nbsp;&nbsp;&nbsp;"Ne u ljudskom iskustvu; ne na nivou vlada, naroda, ili planeta."
<BR>&nbsp;&nbsp;&nbsp;&nbsp;&nbsp;Setno sam odmahnula glavom. "A šta je s tobom?" upitah. "Ti si moćnija i jedinstvenija od mene. Jesi li ambicioznija?"
<BR>&nbsp;&nbsp;&nbsp;&nbsp;&nbsp;"Ja sam zamišljena da služim ljudskim potrebama, i time sam zadovoljna."
<BR>&nbsp;&nbsp;&nbsp;&nbsp;&nbsp;"Ali zakonski, ti si građanin, s pravima kakva i ja imam. To bi trebalo da uključuje i pravo da želiš više."
<BR>&nbsp;&nbsp;&nbsp;&nbsp;&nbsp;"Jednakost pred zakonom nije jednakost u prirodi."
<BR>&nbsp;&nbsp;&nbsp;&nbsp;&nbsp;Za trenutak sam u tišini promislila o tome. Alisin lik se osmehnu. "Veoma sam uživala u našem razgovoru, Kaseja."
<BR>&nbsp;&nbsp;&nbsp;&nbsp;&nbsp;"Hvala", rekoh, iznenada se prisetivši zašto je ovaj sastanak upriličen. Otreznila sam se. "Bilo je vrlo... zabavno."
<BR>&nbsp;&nbsp;&nbsp;&nbsp;&nbsp;"To je za mene kompliment."
<BR>&nbsp;&nbsp;&nbsp;&nbsp;&nbsp;Jezik me je svrbeo da postavim očekivano pitanje.
<BR>&nbsp;&nbsp;&nbsp;&nbsp;&nbsp;"Preneću Bitrasu svoju procenu."
<BR>&nbsp;&nbsp;&nbsp;&nbsp;&nbsp;"Hvala", rekoh krotko.
<BR>&nbsp;&nbsp;&nbsp;&nbsp;&nbsp;"Biće, razume se, i razgovora sa ljudima."
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"Bitras obično ne razgovara lično."
<BR>&nbsp;&nbsp;&nbsp;&nbsp;&nbsp;To sam ranije već čula i mislila sam da je čudno.
<BR>&nbsp;&nbsp;&nbsp;&nbsp;&nbsp;"On ima puno poverenje u svoje saradnike, a zapravo i u mene", reče Alisa, i dalje se osmehujući.
<BR>&nbsp;&nbsp;&nbsp;&nbsp;&nbsp;I ne mnogo poverenja u sopstveni sud? "Oh."
<BR>&nbsp;&nbsp;&nbsp;&nbsp;&nbsp;"Kasnije ćemo opet razgovarati", reče ona. Njena projekcija ustade, a rukovodilac, Pek, otvori vrata kancelarije i uđe. Ja se oprostih od Alise.
<BR>&nbsp;&nbsp;&nbsp;&nbsp;&nbsp;"Kakva sam bila?" upitah Peka dok me je ispraćao.
<BR>&nbsp;&nbsp;&nbsp;&nbsp;&nbsp;"Pojma nemam", odgovori on.
<BR>
<BR>&nbsp;&nbsp;&nbsp;&nbsp;&nbsp;Šest dana sam sa strepnjom čekala. Sećam se da sam bila više nego mrzovoljna - bila sam nepodnošljiva. Majka me je branila od ljutitog oca; moj brat, Sten, naprosto mi se sklanjao s puta. Mnoštvo rođaka tiskalo se u zemunicama, tetkina porodica i četvoro njene poodrasle dece. Nastojala sam da se što bolje sakrijem, u nedoumici da li sam neka vrsta društvenog gubavca ili učaurena larva koja samo što nije postala leptir.
<BR>&nbsp;&nbsp;&nbsp;&nbsp;&nbsp;Jednom sam razgovarala sa Dijanom, koja je sad bila instruktor-učenik na MU Dari, ali joj nisam pomenula ispitni razgovor. Donekle sam verovala u baksuzluk. Podrška prijatelja i porodice, mislila sam, mogla bi privući pažnju zlih božanstava što tragaju za odveć srećnim mladim ženama koje treba spustiti na zemlju.
<BR>&nbsp;&nbsp;&nbsp;&nbsp;&nbsp;Šestog dana, moja pločica se oglasila melodijom za zvaničnu poruku. Iz hodnika koji vodi u zajedničke porodične prostorije povukla sam se u svoju sobu, hermetički zatvorila vrata, legla postrance na krevet i izvukla pločicu iz džepa, rasklopivši je pred sobom. Duboko sam udahnula i pročitala reči s ekrana.
<BR>
<BR>&nbsp;&nbsp;&nbsp;&nbsp;&nbsp;Draga Kaseja Madžumdar,
<BR>&nbsp;&nbsp;&nbsp;&nbsp;&nbsp;Vaša molba da radite kao učenik Zastupnika Bitrasa Madžumdara iz PG Madžumdar prihvaćena je. Nalazićete se u svojstvu njegovog pomoćnika tokom predstojećeg puta na Zemlju. Uskoro ćete se sresti sa Bitrasom. Molim Vas da odmah pripremite svoje stvari.
<BR>
<BR>&nbsp;&nbsp;&nbsp;&nbsp;&nbsp;Helen Dugal
<BR>&nbsp;&nbsp;&nbsp;&nbsp;&nbsp;Sekretar Zastupnika, PG Madžumdar
<BR>
<BR>&nbsp;&nbsp;&nbsp;&nbsp;&nbsp;Obuze me drhtavica. Ležala sam poleđuške na krevetu, ne znajući da li da se smejem ili da povratim.
<BR>&nbsp;&nbsp;&nbsp;&nbsp;&nbsp;Hitala sam pravo u središte moći, makar samo kao posmatrač.
<BR>
<BR>&nbsp;&nbsp;&nbsp;&nbsp;&nbsp;Drugi srećnik bio je jedan ozbiljan momak iz Madžumdarove stanice u Vastitas Borealisu, Alen Pak-Li. Alen je bio dve godine stariji od mene. Ovlaš sam se s njim upoznala na MUS-u. Izgledao je tih i iskren.
<BR>&nbsp;&nbsp;&nbsp;&nbsp;&nbsp;Sa sobom je trebalo da ponesemo i zaštićenu kopiju Alise. PG Madžumdar je, s popustom, platila oko sedam i po miliona za nas četvoro - Alisa Dva računala se kao zaseban putnik, mada nije imala ni dvadeset kilograma.
<BR>&nbsp;&nbsp;&nbsp;&nbsp;&nbsp;Kao sekretar i učenik-pregovarač, ja ću mnogo vremena provoditi sa svojim trećim ujakom. Bitras, okoreli neženja gotovo trostruko stariji od mene, bio je čuven po svojoj sklonosti da juri žene. Naša porodična veza nije za njega predstavljala nikakvu prepreku; ja mu nisam bila krvni srodnik, a veze u okviru PG, iako blago sputavane, behu uobičajene. Znala sam to kad sam prihvatila posao - mislila sam da mogu s tim da se nosim.
<BR>&nbsp;&nbsp;&nbsp;&nbsp;&nbsp;Rekli su mi da se on srazmerno obzirno udvara, a da odbijanje prima dostojanstveno i ne uzimajući ga za zlo; takođe su mi rekli da će se u javnosti ophoditi očinski i zaštitnički, te da je u mnogom pogledu častan, pametan i dobar.
<BR>&nbsp;&nbsp;&nbsp;&nbsp;&nbsp;"Ali ako odeš s njim u krevet", reče majka dok mi je pomagala da se spakujem, "propala si."
<BR>&nbsp;&nbsp;&nbsp;&nbsp;&nbsp;"Zašto?" upitah.
<BR>&nbsp;&nbsp;&nbsp;&nbsp;&nbsp;"Zato što je on jedna konzervativna matora tipčina", reče ona. "Zaklinje se ženama da ih silno voli, a na svoj način, on ih zaista voli. Ali - to sam saznala od jedne njegove partnerke - on mrzi seks."
<BR>&nbsp;&nbsp;&nbsp;&nbsp;&nbsp;"Ja sam zbunjena", rekoh, pakujući trubu sirovog platna u jedini čelični kofer koji sam smela poneti na put.
<BR>&nbsp;&nbsp;&nbsp;&nbsp;&nbsp;"On je kao pas koji obožava lov, ali ne uživa u tome da ubije lisicu."
<BR>&nbsp;&nbsp;&nbsp;&nbsp;&nbsp;Nasmejala sam se, ali majka uzvi obrvama i stisnu usne. "Veruj mi. On živi za svoj posao, a za neoženjenog muškarca na njegovom položaju seks može biti suviše buran, nerazuman, možda i opasan. On mora se pomiriti s tom drugom stranom svoje ličnosti, koju nikad nije mogao da kontroliše. Ali za tebe je ovo sjajna prilika."
<BR>&nbsp;&nbsp;&nbsp;&nbsp;&nbsp;Napravila sam grimasu i složila svoj medicinski pribor u kofer.
<BR>&nbsp;&nbsp;&nbsp;&nbsp;&nbsp;"Bocni ga", reče majka. Bocnula sam pribor i on se smotao.
<BR>&nbsp;&nbsp;&nbsp;&nbsp;&nbsp;"Svež je", rekoh. "Nisam znala da je on takvo čudovište. Zašto ga uopšte iko podnosi?"
<BR>&nbsp;&nbsp;&nbsp;&nbsp;&nbsp;"Sveto čudovište, draga Kaseja. Da ga nema, trebalo bi ga izmisliti. Smatraj ga svojim porodičnim ispitom zrelosti. Odupri se navaljivanju duhovito i pametno, pa će on za tebe učiniti sve na svetu. A kad ti jednom uzme meru, prestaće da navaljuje." Ona je kritičkim pogledom osmotrila savršeno spakovan kofer, onda s odobravanjem klimnula glavom. "Zavidim ti", čežnjivo reče. "Strašno bih volela da odem na Zemlju."
<BR>&nbsp;&nbsp;&nbsp;&nbsp;&nbsp;"Čak i ako bi putovala s Bitrasom?"
<BR>&nbsp;&nbsp;&nbsp;&nbsp;&nbsp;"Nema ni najmanje izgleda da ti ili ja odemo s njim u krevet." Ona namignu. "Nas dve imamo tako prefinjen ukus. Ali kakva prilika... Odupri se zveri, i s druge strane iziđi opet kao devica, ovenčana zlatom i draguljima."
<BR>&nbsp;&nbsp;&nbsp;&nbsp;&nbsp;"Pa..." rekoh.
<BR>
<BR>&nbsp;&nbsp;&nbsp;&nbsp;&nbsp;Dva dana pre no što ćemo otputovati, Bitras me je pozvao u svoju kancelariju u Karter Sitiju, u Aonija Teri. Ukrcala sam se na voz na stanici Džida i prešla u Aoniju, ostavljajući torbu na stanici Karter. U Karteru je živela većina osoblja PG Madžumdar, to je bilo mesto gde su se kovali dalekosežni planovi; a tu je bio i Bitrasov dom.
<BR>&nbsp;&nbsp;&nbsp;&nbsp;&nbsp;Nisam poznavala Bitrasa i bila sam prilično nervozna.
<BR>&nbsp;&nbsp;&nbsp;&nbsp;&nbsp;Helen Dugal me je dočekala na stanici i zajedno smo se taksijem povezle kroz tranzitne tunele. Helen je bila privlačna žena od dvadeset marsovskih godina, ali nije izgledala mnogo starija od mene.
<BR>&nbsp;&nbsp;&nbsp;&nbsp;&nbsp;Stanovništvo Kartera sačinjavalo je deset hiljada članova PG i nekoliko stotina kandidata, mahom Zemljana koji su emigrirali zbog tamošnjih zakona o Eloima. To je bio velik grad, s valjanom upravom, a tuneli i zemunice bili su prostrani i lepo uređeni. Nije izgledao prenatrpan i nasumičan kao Šinkton, niti hladno poslovan poput Darija; ali daleko od toga da je bio ugodan i prisan kao Ila. Prisustvo tolikih Zemljana - nekolicina njih bili su egzotično preoblikovani - povremeno je stvaralo sasvim nemarsovsku atmosferu.
<BR>&nbsp;&nbsp;&nbsp;&nbsp;&nbsp;Helen je na moju pločicu ubacila podatke o temama o kojima će se raspravljati i obavestila me o rasporedu moje dvodnevne posete. "Prouči to kasnije", reče ona. "Ovog časa, Bitras želi da upozna svog novog pomoćnika."
<BR>&nbsp;&nbsp;&nbsp;&nbsp;&nbsp;"Naravno." Nisam uočila zavist na licu Helen Dugal. Pitala sam se zašto Bitras ne vodi nju umesto mene - pitala sam se da li ona misli da joj ja otimam hleb. Pošto sam po izgledu malo mlađa... po godinama sigurno...
<BR>&nbsp;&nbsp;&nbsp;&nbsp;&nbsp;Prema onom što sam čula, sve je bilo moguće. Sigurno sam delovala odsutno, jer se Helen trpeljivo nasmešila i rekla: "Ti si učenica. Ja nemam razloga da strepim od tebe, a ni ti od mene."
<BR>&nbsp;&nbsp;&nbsp;&nbsp;&nbsp;A od Bitrasa?
<BR>&nbsp;&nbsp;&nbsp;&nbsp;&nbsp;"I veruj mi, većina onog što si čula o našem zastupniku čiste su besmislice."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Advokati i predstavnici porodica sastaju se danas po podne u petnaest sati. Ali najpre ćeš ručati sa Bitrasom i sa mnom. Alen Pak-Li je još u Borealisu. Prekosutra će biti ovde."
<BR>&nbsp;&nbsp;&nbsp;&nbsp;&nbsp;Ručak je poslužen u trpezariji van Bitrasove glavne kancelarije. Očekivala sam umerenu raskoš, ali prizor je bio spartanski: nanohrana iz kutije, nimalo primamljiva, i čaj u paketićima, poslužen iz starih, obijenih čajnika i dotrajalih šolja, na stolovima koji su nesumnjivo bili izrađeni od pionirskog metala.
<BR>&nbsp;&nbsp;&nbsp;&nbsp;&nbsp;Bitras uđe, stežući u ruci pločicu i psujući na jeziku koji mi se isprva učinio kao hindu; kasnije sam saznala da je to jezik Pandžaba. Ljutito se sručio za sto - na Marsu nije lako naglo sesti, ali on je dao sve od sebe. Pločica odlete nekoliko centimetara preko stola i on se izvini na savršenom, brzom engleskom.
<BR>&nbsp;&nbsp;&nbsp;&nbsp;&nbsp;Bio je tamne puti, gotovo purpurne, s prodornim očima i lepih crta na sredovečnom licu. Na glavi mu je poput četke štrčala kratka, oštra, crna kosa bez ijedne sede. Snažne ruke i noge, prilično mišićave za jednog Marsovca, bile su čvrsto usađene u zdepasto telo. Nosio je belu pamučnu košulju i teniski šorts. Tenis je bio omiljen Bitrasov sport.
<BR>&nbsp;&nbsp;&nbsp;&nbsp;&nbsp;"Stvar je hitna. Stvar je vrlo, vrlo hitna", reče on i razočarano odmahnu glavom. Zatim diže pogled, dok su mu oči blistale kao u dečačića, i široko se osmehnu. "Da se upoznamo! Moja nećaka, moj novi učenik i pomoćnik?"
<BR>&nbsp;&nbsp;&nbsp;&nbsp;&nbsp;Ustala sam sa stolice i naklonila se. On učini isto, protegavši se preko stola da mi stegne ruku. Pogled mu se na trenutak zadržao na mojim grudima, koje teško da su mamile ispitivačko oko ispod široke trenerke. "Dolaziš s visokim preporukama, Kaseja. Mnogo očekujem od tebe."
<BR>&nbsp;&nbsp;&nbsp;&nbsp;&nbsp;Porumenela sam.
<BR>&nbsp;&nbsp;&nbsp;&nbsp;&nbsp;On žustro klimnu glavom. "Mislio sam da ćemo imati vremena da sami ručamo, ali nije tako - smesta počinjemo s radom. Gde su advokati?"
<BR>&nbsp;&nbsp;&nbsp;&nbsp;&nbsp;Vrata se otvoriše i uđe šest najistaknutijih advokata i menadžera PG Madžumdar. Četvoro njih upoznala sam tokom godina na društvenim svetkovinama. Tri muškarca i tri žene takođe su nosili bele košulje, šortseve i peškire savijene oko vrata, kao da su svi do malopre igrali tenis sa Bitrasom.
<BR>&nbsp;&nbsp;&nbsp;&nbsp;&nbsp;Nikad nisam videla toliko važnih osoba u istoj prostoriji: prvi put sam okusila kako izgleda biti u središtu.
<BR>&nbsp;&nbsp;&nbsp;&nbsp;&nbsp;Bitras svakom od njih prisno klimnu glavom u znak pozdrava. Predstavljanja nije bilo. Ja sam se ovde nalazila sebi na korist, a ne njima. "Sad ću početi", reče on. "Mi smo nesrećna planeta. Zemlja nije zadovoljna nama. To je samo po sebi žalosno, ali, u stvari, naš napredak je spor odakle god da pogledate; niko ne može da se složi oko toga kako da našeg Bucka opet sastavimo. Prošlo je više od godinu dana otkako je pala centralistička vlada, a mi smo uspeli samo da ponovo skrpimo Savet i održimo nekoliko sastanaka u međuvremenu. Ekonomija je opala, a sad smo u gorem stanju nego pre Doblinog ispada. To je ugrozilo trgovinu. Nemamo jedinstveno telo koje bi upravljalo trgovinom; zemaljske organizacije moraju da posluju sa svakom PG posebno i da se preganjaju sa zagriženim oblasnim guvernerima. Još se plašimo da zaista sarađujemo u sopstvenom zajedničkom interesu, plašimo se da ćemo ponovo biti uhvaćeni u centralističku zamku. Elem..."
<BR>&nbsp;&nbsp;&nbsp;&nbsp;&nbsp;On skrsti ruke. "Sami sebe ugrožavamo. Moraju prestati prebacivanja oko toga ko je podržavao Doblovu, a ko nije. Moramo prestati da kažnjavamo simpatizere Meseca i Zemlje isključenjem iz Saveta. Kao što znate, ja sam se poslednjih nekoliko meseci sastajao sa zastupnicima dvadeset najvećih PG sa sedištem na Marsu, kako bismo sastavili predlog za ujedinjenje Marsa, radeći iza leđa i mimo Saveta. Na Zemlju putujem s tim paketom, koji ću i večeras pred Savetom otvoriti za raspravu. Vi ste ga proučili... On je brz, prljav, ima slabih tačaka. Dajem vam poslednju priliku da ga kritikujete, sa sebičnog stanovišta. Kažite mi nešto što još ne znam."
<BR>&nbsp;&nbsp;&nbsp;&nbsp;&nbsp;"On umanjuje prava PG da kontrolišu svoju trgovinu", reče Heti Bišop, glavni advokat. "Znam da moramo da se organizujemo, ali ovo je, do đavola, preterano centralistički."
<BR>&nbsp;&nbsp;&nbsp;&nbsp;&nbsp;"Opet vas molim, kažite mi nešto što još ne znam."
<BR>&nbsp;&nbsp;&nbsp;&nbsp;&nbsp;"On daje oblasnim guvernerima više vlasti nego ikad", reče Nils Bodrum iz Argire. "Guverneri su zaljubljeni u svoje dužnosti i svoju zemlju. Neki od njih misle da je Mars prirodni raj koji treba sačuvati. Šest ugovora o zajmu s Trojnom federacijom propalo nam je zato što nismo mogli da jemčimo brzo rešavanje zahteva za izvorištima. Davimo se u konzervativizmu."
<BR>&nbsp;&nbsp;&nbsp;&nbsp;&nbsp;Bitras se osmehnu. "Pa, pređi na stvar, Nilse."
<BR>&nbsp;&nbsp;&nbsp;&nbsp;&nbsp;"Ako guverneri istraju na tome da očuvaju postojeće stanje, a mi im damo više vlasti, možemo da se oprostimo od milijardi trojnih dolara. Trojni novac neće biti uložen u iskopavanje naših izvorišta. Moraćemo da smanjimo naselja i odbijemo useljenike sa Zemlje. To nikog neće usrećiti, a ponajmanje Zemlju. Gde će ona poslati svoje tragače za večnošću? Za svakog Eloi izbeglicu..."
<BR>&nbsp;&nbsp;&nbsp;&nbsp;&nbsp;"Useljenika", odseče Heti Bišop.
<BR>&nbsp;&nbsp;&nbsp;&nbsp;&nbsp;"...'useljenika', podsećam ovaj visoki skup, mi dobijamo milion trojnih dolara. A taj novac najpre prolazi kroz banke porodice Madžumdar."
<BR>&nbsp;&nbsp;&nbsp;&nbsp;&nbsp;Bitras je pomno slušao.
<BR>&nbsp;&nbsp;&nbsp;&nbsp;&nbsp;"Ne vidim zašto Zemlja hoće da ojača vlast guvernera", zaključi Bodrum, skrstivši ruke.
<BR>&nbsp;&nbsp;&nbsp;&nbsp;&nbsp;"Oni stalno zahtevaju jedinstvenu vladu i traže da PG ustupe vlast", reče Samjuel Vašington iz Boksita u planinama Nereida. "To je njihov cilj već deset godina. A voljni su da izvrše pozamašan pritisak."
<BR>&nbsp;&nbsp;&nbsp;&nbsp;&nbsp;"Kakvu silu mogu da upotrebe?" upita Heti Bišop.
<BR>&nbsp;&nbsp;&nbsp;&nbsp;&nbsp;Stojeći kraj nje, Nens Misra-Madžumdar, najstarija među našim advokatima, zakikota se i odmahnu glavom. "Za poslednjih deset godina, na Mars je stiglo dve stotine devedeset hiljada useljenika sa Zemlje. Oni su sebi prokrčili put do visokih i odgovornih položaja u svakoj PG, neki rade i u savetu..."
<BR>&nbsp;&nbsp;&nbsp;&nbsp;&nbsp;"Na šta ciljaš, Nens?" upita Heti.
<BR>&nbsp;&nbsp;&nbsp;&nbsp;&nbsp;Nens slegnu ramenima. "Nekad su ih zvali petokolonašima", reče.
<BR>&nbsp;&nbsp;&nbsp;&nbsp;&nbsp;"Sve njih?" upita zlobno Bitras.
<BR>&nbsp;&nbsp;&nbsp;&nbsp;&nbsp;Nens se trpeljivo osmenhu. "Naši mislioci se proizvode na Zemlji. Mogu proći godine i godine dok ne prorade mislioci iz Tarze. Sve naše nanofabrike, ili bar njihovi nacrti, dolaze sa Zemlje."
<BR>&nbsp;&nbsp;&nbsp;&nbsp;&nbsp;"Niko dosad nije otkrio nikakve nepravilnosti u ma kom nacrtu ili softveru", reče Heti. "Nens, nemamo razloga da budemo paranoični."
<BR>&nbsp;&nbsp;&nbsp;&nbsp;&nbsp;Bitras podiže bradu s ruke i dopola se okrete u stolici. "Ne vidim razlog da predviđam nevolju, ali Nens je u pravu. Teorijski, ima mnogo načina da nas podriju i bez velikog vojnog pohoda kroz svemir, koji je, u svakom slučaju, neizvodljiv, čak i za tako bogat i moćan svet kao što je Zemlja."
<BR>&nbsp;&nbsp;&nbsp;&nbsp;&nbsp;Jedva sam mogla poverovati da se o takvim stvarima raspravlja. Bila sam u isti mah zbunjena, zgađena i zadivljena.
<BR>&nbsp;&nbsp;&nbsp;&nbsp;&nbsp;Nils Bodrum reče: "Nemamo organizovanu odbranu. Toliko se može reći u prilog centralnoj vlasti - lakše bi prikupila vojsku i odbranila planetu."
<BR>&nbsp;&nbsp;&nbsp;&nbsp;&nbsp;Bitras je očigledno bio nezadovljan što razgovor kreće tim pravcem. "Prijatelji, to nije ozbiljan problem, svakako ne još. Zemlja naprosto hoće da pred nju iziđemo sa zajedničkim pregovaračima, a odabrali su finansijski najjaču PG - nas - da podstakne ujedinjenje. Oprostite na izrazu."
<BR>&nbsp;&nbsp;&nbsp;&nbsp;&nbsp;"Zašto bi ujedinjenje bilo ružna reč?" upita Heti. "Bože moj, ja bih kao advokat, da znate, volela da se iskobeljam iz tog bespuća posebnih slučajeva i gluposti, koje nazivamo svojom Poveljom."
<BR>&nbsp;&nbsp;&nbsp;&nbsp;&nbsp;"Mesec je kroz to prošao pre nekoliko decenija", reče Nens. "Posle raskola, kad Zemlja više nije mogla da upravlja tako udaljenim svetovima, a mi se od nje oprostili..."
<BR>&nbsp;&nbsp;&nbsp;&nbsp;&nbsp;"Kaže beleška iz istorijskog Litvida", nasmeja se Nils pakosno.
<BR>&nbsp;&nbsp;&nbsp;&nbsp;&nbsp;Nens nakratko sevnu očima i nastavi. "Petljali smo i gložili se, dok nismo dospeli u stanje trajnog nemira. Mesec je pronašao rešenje, promenio ustav..."
<BR>&nbsp;&nbsp;&nbsp;&nbsp;&nbsp;"I ponovo došao pod vlast Zemlje", reče Nils. "Nezavisan samo u snovima."
<BR>&nbsp;&nbsp;&nbsp;&nbsp;&nbsp;"Mi smo mnogo udaljeniji", reče Heti.
<BR>&nbsp;&nbsp;&nbsp;&nbsp;&nbsp;Nils se nije dao pokolebati. "Ne treba nam spolja nametnut red. Treba nam vremena da pronađemo sostveni put, sopstveno najbolje rešenje."
<BR>&nbsp;&nbsp;&nbsp;&nbsp;&nbsp;Bitras duboko uzdahnu. "Moji uvaženi advokati govore mi ono što već znam, i to neprekidno ponavljaju."
<BR>&nbsp;&nbsp;&nbsp;&nbsp;&nbsp;"Kad odneseš ovaj predlog kompromisa na Zemlju", reče Heti, "kako očekuješ od njih da poveruju da ga ti možeš progurati u Savetu? Preliminarni dogovor je jedno..."
<BR>&nbsp;&nbsp;&nbsp;&nbsp;&nbsp;Bitrasov izraz lica odavao je krajnju zgađenost. "Kazaću Zemlji", reče on, "da će PG Madžumdar obustaviti dalje transakcije u trojnim dolarima svakoj PG koja ne potpiše."
<BR>&nbsp;&nbsp;&nbsp;&nbsp;&nbsp;Nils planu. "To je izdaja! Mogla bi da nas tuži svaka PG na ovoj planeti - i to s pravom!"
<BR>&nbsp;&nbsp;&nbsp;&nbsp;&nbsp;"Koji sud će ih saslušati?" upita Bitras. "Mi na Marsu nemamo delotvoran sistem sudstva, bar ne posle Doblove... Naši advokati su tužbu protiv Doblove podneli na Zemlji, ne na Marsu. Koji će zemaljski sud uvažiti tužbu koja se tiče samo Marsa?" Bitras ih je strogo posmatrao. "Prijatelji moji, koliko je vremena prošlo otkako je jedna PG tužila drugu PG?"
<BR>&nbsp;&nbsp;&nbsp;&nbsp;&nbsp;"Trideset jedna godina", mrgodno reče Heti, oslonivši bradu na ruku.
<BR>&nbsp;&nbsp;&nbsp;&nbsp;&nbsp;"A zašto?" nastavi Bitras, udarivši dlanom o sto.
<BR>&nbsp;&nbsp;&nbsp;&nbsp;&nbsp;"Čast!" povika Nils.
<BR>&nbsp;&nbsp;&nbsp;&nbsp;&nbsp;"Besmislica", reče Nens. "Niko nije hteo da naruši opsenu. Svaka PG je usamljenik, otpadnik, a Savet je učtiva izmišljotina."
<BR>&nbsp;&nbsp;&nbsp;&nbsp;&nbsp;"Ali deluje!" reče Nils. "Advokati pregovaraju, razgovaraju jedni s drugima, rešavaju stvari pre nego što dospeju na sud. Mi radimo mimo guvernera. Bezočno je da Madžumdari dovedu u opasnost i samo postojanje drugih PG!"
<BR>&nbsp;&nbsp;&nbsp;&nbsp;&nbsp;"Možda", reče Bitras. "Ali druga mogućnost je još gora. Zemlja će nesumnjivo mnogo pretiti ako uskoro nešto ne učinimo. A jedna od pretnji biće potpuni embargo. Nema više projekata, nema tehničke pomoći. Naša novija industrija bila bi teško oštećena, možda sasvim osakaćena."
<BR>&nbsp;&nbsp;&nbsp;&nbsp;&nbsp;"Za to bismo mi njih mogli da tužimo", istrajavao je Nils, ali neubedljivo.
<BR>&nbsp;&nbsp;&nbsp;&nbsp;&nbsp;"Prijatelji moji, pružio sam vam priliku da stavite primedbe na predloženi ustav", reče Bitras. "Imate vremena do šesnaest časova večeras. Svi smo svesni opasnosti. Svi smo svesni kakvo je Zemljino raspoloženje prema Marsu."
<BR>&nbsp;&nbsp;&nbsp;&nbsp;&nbsp;"Ponadao sam se da te mogu ubediti da se maneš ove lakrdije", reče Nils.
<BR>&nbsp;&nbsp;&nbsp;&nbsp;&nbsp;"Tu nema izbora. Ja sam beznačajna figura na ovom tobožnjem državnom brodu, prijatelji moji", reče Bitras. "Idem na Zemlju ponizno, skidam šešir, da bih izbegao propast. Nas je samo pet miliona. Na Zemlji ima trideset hiljada miliona. Zemlja hoće pristup našim bogatstvima. Ona hoće da kontroliše naša bogatstva. Jedini način da sačuvamo slobodu jeste da sredimo stvari kod kuće, ustupimo Zemlji taman koliko treba da se sledeći sukob odloži na nekoliko godina, možda jednu deceniju. Mi smo slabi. Najviše čemu možemo da se nadamo jeste da dobijemo na vremenu."
<BR>&nbsp;&nbsp;&nbsp;&nbsp;&nbsp;"Oni će nam naturiti centralističku vladu", reče Nils, "a onda će tu vladu oblikovati prema svojim potrebama, a kad to budu obavili, mi ćemo i telom i dušom biti njihovo vlasništvo."
<BR>&nbsp;&nbsp;&nbsp;&nbsp;&nbsp;"To je moguće", priznade Bitras. "Zato mi najpre moramo, kako bi rekao Nils, da zabodemo sebi nož u leđa."
<BR>
<BR>&nbsp;&nbsp;&nbsp;&nbsp;&nbsp;Bitras je sam izišao pred Savet i izložio predloge koje beše razradio sa pet najvećih marsovskih PG. Rasprava je bila žučna; izbor se nikom nije dopadao, ali niko nije hteo da prvi izazove Zemljin gnev. On je nekako uspeo da skrpi nešto prihvatljivo. Kad je sednica završena, Bitras je Alenu i meni poslao poruku.
<BR>
<BR>&nbsp;&nbsp;&nbsp;&nbsp;&nbsp;Dragi moji mladi pomoćnici,
<BR>&nbsp;&nbsp;&nbsp;&nbsp;&nbsp;Svi Marsovci su kukavice. Predlozi su prihvaćeni.
<BR>
<BR>&nbsp;&nbsp;&nbsp;&nbsp;&nbsp;Salve!
<BR>
<BR>&nbsp;&nbsp;&nbsp;&nbsp;&nbsp;Putovanje je započelo oproštajnom večerom u salonu za odlaske u Zvezdanoj luci Etvud, nedaleko od Polutarne uzvisine, zapadno od Paunove Glave. Prijatelji, porodica i zvaničnici došli su u luku da nas isprate.
<BR>&nbsp;&nbsp;&nbsp;&nbsp;&nbsp;Iz bezbednosnih razloga, Bitras će se u šatl ukrcati u poslednji čas. Tokom proteklih pet dana, otkako je objavljeno da on putuje na Zemlju, u porodične poštanske sandučiće dospevale su anonimne pretnje smrću, upućene njemu. Neki su sumnjali na razočarane centraliste; drugi su pogled upravljali na sitnije PG, koje su ovim najmanje dobijale, a najviše gubile.
<BR>&nbsp;&nbsp;&nbsp;&nbsp;&nbsp;Majka, otac i brat sedeli su u uglu salona, kraj velikog prozora s koga se videla cela luka. Zatupasti nosevi šatla virili su iz poluotvorenih vrata hangara. Crveni pesak stvarao je tanke nanose na belom pločniku. Arbajteri zaduženi za neprestano čišćenje tumarali su po pisti.
<BR>&nbsp;&nbsp;&nbsp;&nbsp;&nbsp;Razgovarali smo na mahove, prekidajući razgovor dugim ćutanjem: marsovska uzdržanost. Majka i otac nastojali su da ne pokažu ponos i tugu. Sten se samo smeškao. Sten se uvek smeškao, u dobru i u zlu. Neki su ga zato pogrešno procenjivali, ali s obzirom na oblik njegovog lica, bilo mu je lakše da se smeška nego da to ne čini.
<BR>&nbsp;&nbsp;&nbsp;&nbsp;&nbsp;Otac me uhvati za ramena i reče: "Bićeš sjajna."
<BR>&nbsp;&nbsp;&nbsp;&nbsp;&nbsp;"Naravno da će biti", reče majka.
<BR>&nbsp;&nbsp;&nbsp;&nbsp;&nbsp;"Moraćemo da usvojimo nekog dok nisi tu", nastavi otac. "Ne možemo da podnesemo praznu kuću."
<BR>&nbsp;&nbsp;&nbsp;&nbsp;&nbsp;"Jes', đavola", reče majka. "Sten odlazi za nekoliko meseci..."
<BR>&nbsp;&nbsp;&nbsp;&nbsp;&nbsp;"Stvarno?" upita Sten. Njegov odgovor imao je čudan prizvuk; iznenađenje koje prevazilazi šalu.
<BR>&nbsp;&nbsp;&nbsp;&nbsp;&nbsp;"A mi ćemo prvi put za deset godina biti sasvim sami u zemunici. Šta ćemo da radimo?"
<BR>&nbsp;&nbsp;&nbsp;&nbsp;&nbsp;"Da promenimo tepihe", reče otac. "Ne održavaju se tako dobro kao nekad."
<BR>&nbsp;&nbsp;&nbsp;&nbsp;&nbsp;Slušala sam ih s mešavinom zbunjenosti i žalosti. U tom času želela sam jedino da se povučem i otplačem, ali to nije bilo moguće.
<BR>&nbsp;&nbsp;&nbsp;&nbsp;&nbsp;"Ti ćeš biti naš ponos", reče otac, a onda, da potvrdi, ponovi to glasnije.
<BR>&nbsp;&nbsp;&nbsp;&nbsp;&nbsp;"Pokušaću", prošaputah, ispitivački posmatrajući njegovo lice. Otac i ja nikad nismo bili sasvim prisni; njegova ljubav bila je očigledna, i nikad me nije potcenjivao, ali mi se često činio zagonetan. Mislila sam da bolje poznajem majku; pa ipak, otac me nikad nije iznenađivao, dok je majka to uvek uspevala.
<BR>&nbsp;&nbsp;&nbsp;&nbsp;&nbsp;"Nećemo više da odugovlačimo", odlučno reče majka, hvatajući oca za lakat da naglasi svoje reči. Majka i ja se zagrlismo. Stegla sam je čvrsto, osećajući se kao devojčica, želeći da me ona posadi u krilo i ljulja. Ona se odmakla, smešeći se, sa suzama u očima, i odgurnula me od sebe, blago, ali odlučno. Otac obema šakama steže moju ruku i protrese je. I njemu su suze navirale na oči. Oni se naglo okretoše i odoše.
<BR>&nbsp;&nbsp;&nbsp;&nbsp;&nbsp;Sten je ostao malo duže. Stajali smo po strani od gomile, govoreći malo, dok on nije nagnuo glavu na stranu i prošaputao: "Nedostajaćeš im."
<BR>&nbsp;&nbsp;&nbsp;&nbsp;&nbsp;"Znam", rekoh.
<BR>&nbsp;&nbsp;&nbsp;&nbsp;&nbsp;"I meni."
<BR>&nbsp;&nbsp;&nbsp;&nbsp;&nbsp;"Začas će proći", rekoh.
<BR>&nbsp;&nbsp;&nbsp;&nbsp;&nbsp;"Stupam u zakonitu vezu", reče on, ratoborno isturivši donju vilicu.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Sa Džejn Volper."
<BR>&nbsp;&nbsp;&nbsp;&nbsp;&nbsp;"Iz Kejleteta?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Stene, otac mrzi porodicu Kejletet. Oni su laktaroši i simpatizeri Meseca. Nikad ništa nismo mogli da delimo s njima."
<BR>&nbsp;&nbsp;&nbsp;&nbsp;&nbsp;"Možda je baš zato i volim."
<BR>&nbsp;&nbsp;&nbsp;&nbsp;&nbsp;Začuđeno sam ga posmatrala. "Zapanjuješ me", rekoh.
<BR>&nbsp;&nbsp;&nbsp;&nbsp;&nbsp;"Aha." Izgledao je zadovoljan sobom.
<BR>&nbsp;&nbsp;&nbsp;&nbsp;&nbsp;"Ti prelaziš kod njene porodice...?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Sad mi je drago što odlazim."
<BR>&nbsp;&nbsp;&nbsp;&nbsp;&nbsp;"Obaveštavaću te", reče on. "Ako tata ništa ne bude govorio o meni, znaćeš da je pošlo naopako. Ispričaću ti pojedinosti kad se prašina slegne."
<BR>&nbsp;&nbsp;&nbsp;&nbsp;&nbsp;Videla sam ga kako trči niz hodnik između naših soba, kad mu je bilo pet godina, dok sam ja imala dve i po i obožavala ga. Umeo je da skače kao kengur i nosio je gumene jastučiće da bi se rukama i nogama lakše odbijao od zidova tunela. Snažni, smireni Sten koji uvek zna kuda će. Nikad se nije suprotstavljao roditeljima, nikad im nije zadavao brige. Sad je na njega došao red da naljuti i izaziva.
<BR>&nbsp;&nbsp;&nbsp;&nbsp;&nbsp;Zagrlismo se. "Ne dozvoli joj da ti zapoveda."
<BR>&nbsp;&nbsp;&nbsp;&nbsp;&nbsp;Sten napravi šeretsko lice, pređe rukom preko njega kao klovn i blistavo se osmehnu. "Ponosim se što si uspela, Kaseja", reče. Brzo me zagrli, steže mi ruku, dade mi nekakav paketić i ode.
<BR>&nbsp;&nbsp;&nbsp;&nbsp;&nbsp;Sela sam u ugao i odmotala paket. U njemu je bila kaseta sa svim dokumentima i video-zapisima o našoj porodici. Sten je doplatio za još sto grama dodatne težine; kutija je nosila teretni pečat. Osetila sam još veću prazninu i usamljenost.
<BR>&nbsp;&nbsp;&nbsp;&nbsp;&nbsp;Sa mnoštvom u salonu suočila sam se s nekom vrstom preterane bojazni. Šatl će krenuti za dva sata. Za manje od šest sati, ja ću se ukrcati na Tuamotu. Za manje od dvadeset sati, preći ćemo sa orbite oko Marsa na onu ka Suncu...
<BR>&nbsp;&nbsp;&nbsp;&nbsp;&nbsp;Stavila sam Stenov poklon u džep, isprsila se i zakoračila u gužvu s širokim, lažnim osmehom.
<BR>
<BR>&nbsp;&nbsp;&nbsp;&nbsp;&nbsp;Čak i u svom najraskošnijem obliku, svemirsko putovanje nikad nije bilo udobno. Šatl do orbite predstavljao je grub uvod u neophodne mere štednje pri napuštanju planete: izbačeni iz svog planetnog akvarijuma za zlatne ribice, na plamenom mlazu vodonika ili metana, u cilindričnoj kabini širokoj jedva deset metara, svi raspoređeni s nogama napred po kružnim spratovima sedišta, nas sedamdeset putnika i dva pilota šatla izmicali smo Marsovom umirujućem zagrljaju i beskonačno propadali...
<BR>&nbsp;&nbsp;&nbsp;&nbsp;&nbsp;Privremena bihemija je tu bila od pomoći. Putnici koji su imali ugrađenu stalnu bihemiju da bi se prilagodili uslovima mikrogravitacije, prespavali su prvi sat na orbiti, dok je brod oprezno zaokretao kako bi se spojio sa Tuamotuom. Ja sam odbila tako drastičan postupak - koliko ću često putovati između svetova? - i odabrala privremenu. Čitavo vreme sam provela budna, osećajući kako moje telo ublažava duboku neizvesnost stalnog padanja.
<BR>&nbsp;&nbsp;&nbsp;&nbsp;&nbsp;Ponešto i nisam očekivala. Brzo prilagođavanje usled privremene bihemije izazvalo je u meni neko blaženo raspoloženje, u isti mah prijatno i uznemirujuće. Nekoliko trenutaka sam bila neverovatno vesela i pričljiva. To je, međutim, prošlo, a onda sam osećala samo neprestano golicanje po celom telu.
<BR>&nbsp;&nbsp;&nbsp;&nbsp;&nbsp;Bitras i Pak-Li stigli su u Etvud tek pošto sam ja već sela, i u šatlu su se nalazili negde ispod mene. Alisa Dva bila je zatvorena u poseban ležaj za mislioce.
<BR>&nbsp;&nbsp;&nbsp;&nbsp;&nbsp;Odsustvo veza sa mrežom predstavljalo je za mislioca sputavanje svih čula; ni desetina Alisinih kapaciteta neće aktivno raditi dok budemo u svemiru. Talasni opseg svemirskih komunikacija bio je preuzak da bi se ona priključila i radila punom snagom. Ona, naravno, neće spavati, nego će velik deo putovanja provesti istražujući međuzavisnost događaja iz zemaljske i marsovske istorije, izvučenih iz njene ogromne riznice podataka.
<BR>&nbsp;&nbsp;&nbsp;&nbsp;&nbsp;Mislioci su neretko umeli da stvore obimne i pouzdane Litvide dok spavaju mašinski san. Govorilo se čak da najbolji istoričari više nisu ljudi, ali ja se nisam slagala s tim. Meni su Alisa Jedan i Alisa Dva izgledale sasvim ljudski. Alisa je čak svoju kopiju nazvala 'kćerkom'. Nikad dotad nisam tesno sarađivala sa misliocima, i bila sam očarana.
<BR>&nbsp;&nbsp;&nbsp;&nbsp;&nbsp;Sedeći u mraku na tesnom ležaju, dok je iznad mene lebdela projekcija Marsove narandžastocrvene površine, pitala sam se šta li sad radi Čarls. Za razliku od Čarlsa, ja još nisam našla nikog ko bi ozbiljno ispunio moje slobodno vreme. Dan uoči poletanja razgovarala sam sa Dijanom, a ona me je upitala da li se nadam romansi na brodu. "Mani to", odgovorila sam. "Ja ću biti vrlo zaposlen zec."
<BR>&nbsp;&nbsp;&nbsp;&nbsp;&nbsp;Putovanje će trajati osam zemaljskih meseci, u jednom smeru. Svaki putnik mogao je da izabere jednu od tri mogućnosti: san na prirodnoj temperaturi pri kome je um zaronjen u veštački simuliranu sredinu (što se ponekad grubo naziva kibernacija), stvarno vreme putovanja, ili unapred dogovorenu mešavinu ovog dvoga. Većina Marsovaca odlučivala se za stvarno vreme. Većina Zemljana koji su se vraćali kući birali su simuliranu sredinu i san.
<BR>&nbsp;&nbsp;&nbsp;&nbsp;&nbsp;Prizor s Marsa iznenada ustupi mesto slici Tuamotua u svemiru. Uvučenih mostova, s putničkim cilindrima čvrsto priljubljenim uz brodski trup, naš dom za narednih osam meseci izgledao je majušan naspram zvezda. Vučni kabl pričvrsti za pramac rezervoare s gorivom od helijuma-tri i one sa vodom i metanskom masom. Pogonske cevi se oprezno omotaše oko krme.
<BR>&nbsp;&nbsp;&nbsp;&nbsp;&nbsp;Tanak glas nam je davao stalna obaveštenja na jedno uho. Tuamotu je star petnaest zemaljskih godina, sagrađen na orbiti oko Zemlje, ima nanoodržavanje, veteran je sa pet putovanja, popravljen uoči polaska na Mars, visoko cenjen među putničkim vodičima na Zemlji i Marsu. Ima pet članova posade: tri čoveka, jednog odanog mislioca i misliočev podređeni mehanizam.
<BR>&nbsp;&nbsp;&nbsp;&nbsp;&nbsp;Spopala me je laka tunelska groznica pri pomisli da ću tako dugo biti zatvorena. Proučila sam nacrt broda nekoliko sati pre ukrcavanja, učeći kako da se snađem u putničkom cilindru, upoznajući unapred brodska pravila. Ali moraću da savladam osećanje da odavde nema izlaza. Iako sam veći deo života provela u tunelima i zatvorenom prostoru, uvek sam znala da ima i drugih tunela, drugih zemunica, a kao poslednje utočište, mogu obući odelo pod pritiskom i kroz vazdušnu komoru iskočiti Gore... pogodnosti kojih nije bilo na Tuamotuu.
<BR>&nbsp;&nbsp;&nbsp;&nbsp;&nbsp;Nisam se baš lagodno osećala suočena sa pomišlju da ću toliko meseci provesti u tako malobrojnom društvu. Šta ako se Bitras, Alen i ja uopšte ne budemo slagali?
<BR>&nbsp;&nbsp;&nbsp;&nbsp;&nbsp;Majušan lift prevozio je po tri putnika odjednom iz prve komore niz trup broda i iskrcavao nas u malu kabinu ispred pogonskih zastora. Stjuard u našem cilindru - nizak, utegnut, tamnoput muškarac riđe kose, od oko četrdeset zemaljskih godina, prodornih crnih očiju - pozdravi nas zvanično i učtivo, predstavivši se kao Ejker - samo Ejker. Posedovao je zadivljujuću sposobnost da se stopalima služi kao šakama, a da dugačke, tamne noge savija napred i nazad, što je pokazao hitro i bez mnogo objašnjenja. U malim grupama otpratio nas je do druge komore. Tu smo se kroz ulaznu cev, jedva metar široku, popeli u svoj cilindar, odakle smo odlebdeli do osmatračkog salona, okruženog velikim prozorima koji su sad bili pokriveni zastorima.
<BR>&nbsp;&nbsp;&nbsp;&nbsp;&nbsp;U salonu je bilo mesta za sve nas. Zbili smo se u gomilu, čekajući uputstva. Bitras je predvodio poslednju grupu putnika i nakratko porazgovarao sa stjuardom pre no što će mrkim pogledom pretražiti gomilu. Oči nam se sretoše, njegova natuštenost se pretvori u blistav osmeh, i on savi ruku, mahnuvši mi prstima u znak pozdrava.
<BR>&nbsp;&nbsp;&nbsp;&nbsp;&nbsp;Stjuard prozva moje ime iz ulazne cevi. Zalebdela sam napred, nespretno hvatajući držače i naletevši na nekoliko svojih saputnika, uz izvinjenje, pre nego što sam se ukotvila. "Vi ste, kako sam razumeo, nadležni za našeg prijatelja ovde", reče on, gurnuvši napred Alisinu kutiju. Alisin arbajterski nosač bio je težak koliko i ona sama, pa ga nismo poneli; iznajmićemo joj nosač na Zemlji.
<BR>&nbsp;&nbsp;&nbsp;&nbsp;&nbsp;"Hvala", rekoh.
<BR>&nbsp;&nbsp;&nbsp;&nbsp;&nbsp;"Molim vas, držite to dok ne proverimo raspored po kabinama i ne organizujemo se."
<BR>&nbsp;&nbsp;&nbsp;&nbsp;&nbsp;"Nju, a ne to", rekoh.
<BR>&nbsp;&nbsp;&nbsp;&nbsp;&nbsp;"Izvinite." Nasmešio se. "Nju ćemo smestiti u njenu nišu posle orijentacije."
<BR>&nbsp;&nbsp;&nbsp;&nbsp;&nbsp;Uzela sam Alisu i pomerila se u kraj salona. Bila je trenutno okrenuta na unutra, ne na spolja - njeni senzori i glas su mirovali.
<BR>&nbsp;&nbsp;&nbsp;&nbsp;&nbsp;"Sad kad smo svi tu", reče stjuard, "dobrodošli na Tuamotu. Daćemo vam neka važna obaveštenja, a onda pravac u kabine da se ušuškate."
<BR>&nbsp;&nbsp;&nbsp;&nbsp;&nbsp;Bitras i Alen Pak-Li lebdeli su kraj mene. "Ovo mi je drugo putovanje na Zemlju", reče Bitras u pola glasa, "a tebi, razume se, prvo."
<BR>&nbsp;&nbsp;&nbsp;&nbsp;&nbsp;"Prvo", potvrdih.
<BR>
<BR>&nbsp;&nbsp;&nbsp;&nbsp;&nbsp;Većinu zemaljskih engleskih naglasaka poznavala sam sa Litvida; stjuard, Ejker, mogao je biti Australijanac. Njegove crte lica podsećale su na domorodačke. Ejker nam je za manje od pet minuta odsečno i jasno izložio pravila. Dao nam je nekoliko bezbednosnih saveta za sledeću etapu putovanja - pokret i ubrzanje na orbiti ka Suncu - i pustio nas da kružimo po salonu kako bismo se privikli na pomagala i ponašanje u bestežinskom stanju.
<BR>&nbsp;&nbsp;&nbsp;&nbsp;&nbsp;"Sutra ćemo", reče on, "porazgovarati o stepenima imunizacije i svim mogućnostima koje vam za vreme putovanja stoje na raspolaganju. Neke mogućnosti su iscrpene - svi ležajevi za san na prirodnoj temperaturi zauzeti su tokom celog puta. Takođe su zatvoreni privremeni ležajevi i kabine za isključivanje. Nadamo se da vam to neće smetati."
<BR>&nbsp;&nbsp;&nbsp;&nbsp;&nbsp;"Avaj", promrmlja Bitras.
<BR>&nbsp;&nbsp;&nbsp;&nbsp;&nbsp;Ejker mi je pomogao da smestim Alisu u njenu nišu, malo ispred salona, i pokazao mi kako da izvršim zakonom propisane provere na vezama. Bitras je nekoliko minuta tome prisustvovao, zalepio komad identifikacione trake preko proreza da je zaštiti od neovlašćenog uklanjanja, pa ostalo prepustio Ejkeru i meni.
<BR>&nbsp;&nbsp;&nbsp;&nbsp;&nbsp;"Porodični mislilac?" upita Ejker.
<BR>&nbsp;&nbsp;&nbsp;&nbsp;&nbsp;"Kopija", rekoh.
<BR>&nbsp;&nbsp;&nbsp;&nbsp;&nbsp;"Volim mislioce", odvrati on. "Kad su jednom smešteni, ne zadaju nikakve muke. Voleo bih da češće putuju s nama - kapetan kaže da se Sakija ponekad oseća usamljena."
<BR>&nbsp;&nbsp;&nbsp;&nbsp;&nbsp;Sakija je bila brodski mislilac. Zavukla sam ruku u nišu, dlanom utisnula svoju identifikaciju na Alisin port i upitala: "Je li sve potaman?"
<BR>&nbsp;&nbsp;&nbsp;&nbsp;&nbsp;"Udobno mi je, hvala", odgovori Alisa, brzo uspostavivši spoljnju komunikaciju. "Bitras me je zapečatio?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Sad razgovaram sa Sakijom. Ovo bi trebalo da bude prijatno. Hoćeš li doći da mi se pridružiš u razgovoru kad krenemo?"
<BR>&nbsp;&nbsp;&nbsp;&nbsp;&nbsp;"Baš bih volela", odgovorih. Zatvorila sam poklopac Alisine niše. Ajker je zaključa i dade mi ključ. "Sami ih odgajamo na Marsu", rekoh.
<BR>&nbsp;&nbsp;&nbsp;&nbsp;&nbsp;"Mogla bi da nauči Sakiju lepom ponašanju", odvrati on.
<BR>&nbsp;&nbsp;&nbsp;&nbsp;&nbsp;Na Tuamotuu je sve bilo izrađeno u zadivljujuće visokoj nanotehnologiji; brod je pre poslednjeg putovanja bio opremljen najnovijim zemaljskim pronalascima. Nije bilo izdajničkog mirisa kvasca ili joda tokom nanoaktivnosti. Vidljive površine broda mogle su da poprimaju gotovo beskonačno raznovrsne sklopove i boje i bile su u stanju da prikazuju ili projektuju slike molekularne rezolucije.
<BR>&nbsp;&nbsp;&nbsp;&nbsp;&nbsp;Osećala sam se obavijena raskošima, dok sam istraživala svoju kabinu - dva metra sa tri sa dva, lična parna vreća i vakuumski toalet. Da sam htela, mogla sam gotovo celu kabinu pretvoriti u ekran Litvida i biti okružena ma kojim predelom koji izaberem.
<BR>&nbsp;&nbsp;&nbsp;&nbsp;&nbsp;Izvukla sam stočić, stavila pločicu u port i odabrala program. Stočić je dobio boju i strukturu kamena i drveta sa zlatnim umecima. Prešla sam prstima preko opipljive površine; osećaj politirane hrastovine, hladnog mermera i glatkog metala bio je besprekoran.
<BR>&nbsp;&nbsp;&nbsp;&nbsp;&nbsp;Putnici su se po tradiciji okupljali za polazak. Htela sam da zauzmem sedište, pa sam brzo raspakovala ono malo svojih stvari i otišla na krmu.
<BR>&nbsp;&nbsp;&nbsp;&nbsp;&nbsp;Alen Pak-Li je pošao za mnom i prikačio se za sedište pored mene. "Nervozna?" upita on.
<BR>&nbsp;&nbsp;&nbsp;&nbsp;&nbsp;"Mislim da nisam", odgovorih.
<BR>&nbsp;&nbsp;&nbsp;&nbsp;&nbsp;"Ja, bogme, jesam. Nemoj pogrešno da shvatiš. Ja veoma poštujem Bitrasa. Ali on je strašno zahtevan. Obavestio sam se kod njegovog pomoćnika s poslednjeg putovanja. Kaže da je nekoliko meseci proveo kao u paklu. Došlo je do neke krize i Bitras je insistirao na tome da bude u središtu zbivanja."
<BR>&nbsp;&nbsp;&nbsp;&nbsp;&nbsp;Bitras se vratio u salon i seo kraj nas, odsečno klimnuvši glavom. "Prokleti bili", reče.
<BR>&nbsp;&nbsp;&nbsp;&nbsp;&nbsp;"Ko?" upitah.
<BR>&nbsp;&nbsp;&nbsp;&nbsp;&nbsp;"Ovaj brod zaudara na napredak", odgovori on.
<BR>&nbsp;&nbsp;&nbsp;&nbsp;&nbsp;Salon se napuni kad se gong oglasio. Stjuard je, uz pomoć nekolicine vitkih, ljupkih, osmorukih arbajtera, posluživao pića i neposvećenima objašnjavao proceduru. Potisak će biti prijatan, ne jači od jedne trećine g. Nekoliko sati ćemo imati 'trom osećaj kretanja gore i dole'. U stvari, jedna trećina g bila je tik ispod uobičajene marsovske gravitacije - ne baš puno opterećenje za jednog crvenog zeca.
<BR>&nbsp;&nbsp;&nbsp;&nbsp;&nbsp;Putnici u salonu, koji su zauzeli sedišta, smestili su se, a oni koji su lebdeli pronašli su držače i kuke i obezbedili sebi mesto gde će spustiti noge. Radoznalo sam ih posmatrala - naše saputnike tokom predstojećih osam meseci. U našem cilindru boraviće još jedna porodica, zgodni muškarac i žena s kćerkom za koju sam ocenila da ima oko sedamnaest zemaljskih godina - po izgledu, rođeni Zemljani. Kćerka, odveć lepa da bi bila sasvim prirodna, igrala se s veštačkim mišem.
<BR>&nbsp;&nbsp;&nbsp;&nbsp;&nbsp;Ejker pogleda svečani sat na svom levom zglobu, podiže ruku, i mi stadosmo da odbrojavamo unazad...
<BR>&nbsp;&nbsp;&nbsp;&nbsp;&nbsp;Na pet, brod zadrhta kao zvono pod udarcem klatna. Na četiri, na tavanici se ukaza slika krme u prirodnoj veličini. Svi pogledaše gore, otvorenih usta. Pogonski mlaznici se saviše. Startni motor na metan i kiseonik izvešće nas iz orbite oko Marsa.
<BR>&nbsp;&nbsp;&nbsp;&nbsp;&nbsp;Ljubičasti zraci poigravali su naspram tame i ruba Marsa nad kojim je svitalo; zagrevanje i proba. Zatim startni motor pređe na pun potisak, izbacujući dugačkuu narandžastu kupu koja je ubrzo postala prozračno plava.
<BR>&nbsp;&nbsp;&nbsp;&nbsp;&nbsp;Postepeno smo dobijali težinu. Težina je rasla, dok nam nije izgledalo gotovo kao da smo ponovo na Marsu. Putnici koji nisu sedeli nasmejaše se i stadoše na pod, a nekoliko njih čak zaigra, pljeskajući rukama.
<BR>&nbsp;&nbsp;&nbsp;&nbsp;&nbsp;Raskinuli smo veze sa svetom na kome sam rođena.
<BR>
<BR>&nbsp;&nbsp;&nbsp;&nbsp;&nbsp;U kabini sam, pred spavanje, proučavala dijagrame iz priručnika o radu broda, stvari za koje inače ne bih dala ni pet para... Čarls, međutim, bi, a ja sam ponovo osećala čudnu obavezu da mislim na njega. Te misli pripisala sam običnom strahu i čežnji za kućom.
<BR>&nbsp;&nbsp;&nbsp;&nbsp;&nbsp;Dvanaest putnika u našem cilindru prepustiće se snu na prirodnoj temperaturi, pošto brod bude isturio motore za putovanje. Tako ćemo nas dvadeset troje ostati budni tokom čitavog puta - pretežno Marsovci, deset žena i trinaest muškaraca, šestoro među njima 'slobodnih', mada sam pretpostavljala, s obzirom na savremena zemaljska shvatanja, da se čak i oženjeni muškarci i udate žene bez pratnje lako upuštaju u veze na putovanju. Ja, međutim, nisam bila zaintersovana.
<BR>&nbsp;&nbsp;&nbsp;&nbsp;&nbsp;Nisam osećala prisnu naklonost prema Alenu, a Bitras je još bio preteća zagonetka - ne toliko kao ljudsko biće, koliko kao neostvarena mogućnost za nepriliku. Nikad nisam bila naročito društvena, što je predstavljalo reakciju na moje mnogobrojne i bučne krvne srodnike, pa sam čak i sad izbegavala zabavu u čast prve večeri u salonu i kabini za ručavanje...
<BR>
<BR>&nbsp;&nbsp;&nbsp;&nbsp;&nbsp;Hemijski reaktivni motori i jonski potisnici, pomoću kojih se brod izvodi sa orbite oko planete i postiže početnu putnu brzinu, ostavljaju zanemarljivu količinu otpadaka. Međutim, ostaci fuzijom zagrevane reaktivne mase iz glavnog motora sadrže radioaktivnu otopinu s površine motora. Fuzioni motor se mora paliti uz dužan obzir prema brodovima koji kroz tu orbitu prolaze i do četiri dana kasnije, kako nalažu Navigacioni propisi Trojne federacije...
<BR>
<BR>&nbsp;&nbsp;&nbsp;&nbsp;&nbsp;Brod će se na glavne motore prebaciti na deset miliona kilometara daleko od Marsa.
<BR>
<BR>&nbsp;&nbsp;&nbsp;&nbsp;&nbsp;Solarni vetar mora biti u stanju da raščisti sve fuzione otpatke na prostoru od deset miliona kilometara iznad i ispod putanje, u roku od dve nedelje (obaveštavao me je priručnik). To daje dovoljno prostora tokom većeg dela solarnog ciklusa, ali za vreme najniže solarne aktivnosti, otpaci mogu ostati neraščišćeni i do četrdeset pet dana, pa je stoga neophodno pribaviti posebnu dozvolu Navigacione kontrole Trojne federacije, ukoliko se u tom razdoblju lansiraju brodovi na fuzioni pogon.
<BR>
<BR>&nbsp;&nbsp;&nbsp;&nbsp;&nbsp;Živopisni trodimenzioni dijagrami rasklapali su se u vazduhu, dopunjujući tekst.
<BR>
<BR>&nbsp;&nbsp;&nbsp;&nbsp;&nbsp;Putovanja Zemlja-Mars, započeta kad planete nisu u najpovoljnijem relativnom položaju, zahtevaju više fuzionih potisaka i veće brzine. Izdužene, brže brodske putanje - nasuprot 'debljim' i sporijim putanjama - odvode brodove na orbitu oko Venere, a povremeno i na orbitu oko Merkura, uz jače izlaganje Sunčevom zračenju. Medicinski nano je toliko usavršen da oštećenja kod putnika izazvana zračenjem može izlečiti brzo i uspešno, uklanjajući štetne posledice čak i sa putovanja na kojima se brod najbliže 'očešao o Sunce'...
<BR>&nbsp;&nbsp;&nbsp;&nbsp;&nbsp;Šta ako nisam stvorena za svemirska putovanja? Ispite sam prošla sasvim uspešno - ali bilo je slučajeva da su putnici koji ne podnose svemir morali biti držani pod sedativima, u nedostatku kabina za san na prirodnoj temperaturi.
<BR>&nbsp;&nbsp;&nbsp;&nbsp;&nbsp;Izgledalo je da se preda mnom pruža osam meseci užasa. Kabina me je gušila, vazduh imao ustajali ukus. Zamislila sam kako me Bitras dodiruje. Ja ću ga grubo odbiti. On neće biti ni izdaleka tako pun razumevanja kako bi trebalo, a ja ću biti otpuštena pre nego što stignemo na Zemlju. Neću imati drugog izbora osim da se vratim prvim narednim brodom, još deset ili dvanaest meseci u svemiru... Poludeću i početi da vrištim. Brodski medicinski arbajter nakljukaće me drogama i upašću u ono grozno stanje koje opisuju popularni Litvidi, u procepu između svetova, dok mi um bludi slobodan od tela i nemajući gde da ode, izvan ljudskih sfera, prisiljen da opšti sa starijim čudovištima.
<BR>&nbsp;&nbsp;&nbsp;&nbsp;&nbsp;Stadoh da se kikoćem. Starija čudovišta smatrala bi da sam neizrecivo dosadna i odbacila bi me. Završila bih savetujući rudare na asteroidima kako da svoje veštačke prostitutke programiraju za malo životnije ponašanje.
<BR>&nbsp;&nbsp;&nbsp;&nbsp;&nbsp;Kikot se pretvorio u smeh. Okrenula sam se na ležaju i prigušila glas. Taj smeh nije bio prijatan - zvučao je usiljeno i grubo - ali je bio delotvoran. Legla sam na leđa, savladavši strah.
<BR>
<BR>&nbsp;&nbsp;&nbsp;&nbsp;&nbsp;Ejker i njegov kolega stjuard, zadužen za susedni cilindar, organizovali su zabavu za 'Dan Polustepena'. Ejker je bio umetnik u organizovanju zabava; nikad nije izgledalo da se dosađuje, nikad mu nije ponestajalo tema za učtiv razgovor. Bio je sam jedino dok su ostali putnici spavali. Njegova jedina odbrana počivala je u izvesnoj bezizražajnosti koja nije podsticala na duži razgovor. Bila sam prilično sigurna da on nije android zemaljske izrade, ali ta sumnja nikad nije sasvim otklonjena.
<BR>&nbsp;&nbsp;&nbsp;&nbsp;&nbsp;Putnici iz oba cilindra okupili su se u salonu, još se slobodno mešajući, i posmatrali kako se Mars smanjuje do veličine Zemljinog Meseca, viđenog sa Zemlje. Zemljanima sa taj prizor činio zanosan, pa su pevali pesme poput 'Žetvenog Marsa', iako je planeta bila tek jednu trećinu puna. Kapetan je otvorio staklenu bocu francuskog šampanjca, jednu od pet, kako reče.
<BR>&nbsp;&nbsp;&nbsp;&nbsp;&nbsp;Ona mlada devojka predstavila mi se za doručkom, trećeg dana puta; zvala se Orijana, a roditelji su joj bili građani Sjedinjenih Država i Evrokona. Njeno lice me je opčinilo. Očiju malo kosih, blago asimetričnih, sa zenicama plamene crvenosmeđe boje arkadijskog opala, savršene smeđe puti izmešanih rasa, ona se očito kao kod kuće snalazila na mikrogravitaciji i lebdela je spretno kao mačka. Preporučila mi je najbolje simulirane stvarnosti koje se mogu dobiti na brodu, a činilo se da je silno zabavlja kad sam rekla da ne upražnjavam simulacije.
<BR>&nbsp;&nbsp;&nbsp;&nbsp;&nbsp;"Marsovci su tako dražesno čudni", reče ona. "Bićeš velika atrakcija na Zemlji. Zemljani veoma vole Marsovce."
<BR>&nbsp;&nbsp;&nbsp;&nbsp;&nbsp;Bila sam spremna na to da mi se Orijana ne dopadne.
<BR>
<BR>&nbsp;&nbsp;&nbsp;&nbsp;&nbsp;Tokom prvih nedelju dana, Bitras je mnogo vremena provodio vežbajući, radeći u svojoj kabini, ili nestrpljivo čekajući da stupi u vezu s Marsom. Jedva da je i razgovarao s nama. Alen i ja smo isprva neko vreme provodili zajedno, vežbajući ili učeći, ali nismo se naročito zbližili, pa smo uskoro oboje potražili druge putnike za razgovor.
<BR>&nbsp;&nbsp;&nbsp;&nbsp;&nbsp;Unutrašnjost našeg cilindra poznavala sam uzduž i popreko, a uprkos svojoj mučaljivosti, porazgovarala sam gotovo sa svim saputnicima. Nije bilo naročitih izgleda za brodsku romansu; svi muškarci bili su stariji od mene, i nijedan mi se nije činio zanimljiv; svi su, poput Bitrasa, bili preduzetnici i drmatori i sasvim obuzeti stvarima o kojima zaista nisu mogli da govore.
<BR>&nbsp;&nbsp;&nbsp;&nbsp;&nbsp;Zamišljala sam da se nalazim na useljeničkom brodu, među ljudima raznog porekla, koji će iznenada osetiti potrebu da ispovede svoju skrivenu prošlost... Opasni ljudi, zagonetni, strastveni.
<BR>
<BR>&nbsp;&nbsp;&nbsp;&nbsp;&nbsp;Na trupu broda bio je postavljen teleskop od četiri metra, koji je stajao sklopljen i skriven tokom prvih nekoliko miliona kilometara, zatim otvoren, na raspolaganju putnicima. Prijavila sam se na nekoliko sati. Slobodni časovi na Tuamotuu izvanredno su poslužili da nadoknadim znanje o predmetima koje sam zapostavila, uključujući astronomiju.
<BR>&nbsp;&nbsp;&nbsp;&nbsp;&nbsp;Posmatračko mesto za naš cilindar nalazilo se u osmatračkom salonu, tesnom sobičku u koji je moglo stati četvoro ljudi. Ponadala sam se da ću učiti sama, oprobavajući ruku u zvezdanoj navigaciji i pronalaženju objekata, prateći nekoliko bližih zvezda koje imaju planetne sisteme. Htela sam da ponovo otkrijem bar najvažnije i najbliže primere. Ali u salonu sam srela Orijanu.
<BR>&nbsp;&nbsp;&nbsp;&nbsp;&nbsp;Otvoreno me je pitala može li da mi se pridruži. "Nisam se upisala, a sve je puno cele nedelje!" požali se ona. "Veoma volim astronomiju. Volela bih da se preoblikujem i otputujem do zvezda..." Ona razmače ruke nekoliko centimetara, da pokaže zacrtanu veličinu ljudi predviđenih za međuzvezdane migracije. "Hoće li ti smetati?"
<BR>&nbsp;&nbsp;&nbsp;&nbsp;&nbsp;Smetalo mi je, ali me je marsovska uglađenost primorala da budem učtiva. Rekoh da, naravno, može da mi se pridruži, što ona uz osmeh i učini.
<BR>&nbsp;&nbsp;&nbsp;&nbsp;&nbsp;Bila je vešta sa komandama i pokvarila mi je igru, znalački pronašavši sve moje mete u roku od nekoliko minuta. Izrazila sam divljenje.
<BR>&nbsp;&nbsp;&nbsp;&nbsp;&nbsp;"Nije to ništa", reče ona. "Roditelji su mi omogućili sedam različitih pojačanja. Ako hoću, mogu da sviram gotovo sve muzičke instrumente za samo nekoliko dana vežbanja - ne kao virtuozi, razume se, ali dovoljno dobro da prođem kao nadaren amater. Kroz nekoliko godina, ako se to ozakoni, mogu da ugradim i minimislioca."
<BR>&nbsp;&nbsp;&nbsp;&nbsp;&nbsp;"Zar ti ne smeta što imaš tako mnogo talenata?" upitah.
<BR>&nbsp;&nbsp;&nbsp;&nbsp;&nbsp;Orijana se sklupča i jednim prstom odgurnu tako da je u odnosu na mene stajala naglavce. Nožnim prstom se zakači za šipku i prestade da se obrće. "Navikla sam na to. Čak i na Zemlji, neki ljudi misle da smo moji roditelji i ja otišli predaleko. Ja sam tražila, oni su mi davali... Moram istinski da se obuzdavam ne bih li stekla prijatelje."
<BR>&nbsp;&nbsp;&nbsp;&nbsp;&nbsp;"Da li se i sad obuzdavaš?" upitah.
<BR>&nbsp;&nbsp;&nbsp;&nbsp;&nbsp;"Nego šta. Ja se ne razmećem, nikad. Dobar način da pokvariš svaku priliku za spoj. Ti si prirodna, zar ne?"
<BR>&nbsp;&nbsp;&nbsp;&nbsp;&nbsp;Ja klimnuh glavom.
<BR>&nbsp;&nbsp;&nbsp;&nbsp;&nbsp;"Neki moji prijatelji bi ti zavideli. Mogućnost da naprosto budeš ono što jesi. Ali mene bi to suviše usporilo. Da li ti ikad osećaš da si spora?"
<BR>&nbsp;&nbsp;&nbsp;&nbsp;&nbsp;Nasmejah se. Ona je bila odveć vazdušasta da biste je mrzeli... mnogo ili dugo. "Stalno", odgovorih.
<BR>&nbsp;&nbsp;&nbsp;&nbsp;&nbsp;"Zašto se onda ne pojačaš? Mislim, to je moguće, čak i na Marsu. A ti si iz Madžumdara, finansijske PG... zar ne?"
<BR>&nbsp;&nbsp;&nbsp;&nbsp;&nbsp;Po tonu njenog poslednjeg pitanja shvatila sam da vrlo dobro zna da sam iz porodice Madžumdar.
<BR>&nbsp;&nbsp;&nbsp;&nbsp;&nbsp;"Da. Koliko si dugo bila na Marsu?"
<BR>&nbsp;&nbsp;&nbsp;&nbsp;&nbsp;"Samo u kratkoj poseti. Dva meseca. Došli smo brzom putanjom, unutar Venerine orbite. Roditelji mi nikad nisu bili na Marsu. Moji su mislili da bi trebalo da vidimo kakvi su zaista Mars i Mesec. Uživo. Glavom i bradom."
<BR>&nbsp;&nbsp;&nbsp;&nbsp;&nbsp;"Da li ti se dopao?"
<BR>&nbsp;&nbsp;&nbsp;&nbsp;&nbsp;"Čudesan je", reče ona. "Takav prkos. Divan, zaista. Kao da cela planeta upravo ulazi u pubertet."
<BR>&nbsp;&nbsp;&nbsp;&nbsp;&nbsp;Nikad dotad nisam čula ovakvo objašnjenje. Marsovci su voleli da sebe smatraju starim i utvrđenim, možda zato što su mešali sopstvenu kratku prošlost sa očitom vremešnošću planete. "Gde si bila u poseti?"
<BR>&nbsp;&nbsp;&nbsp;&nbsp;&nbsp;"Pozvali su nas da boravimo u pet-šest gradova i naselja. Otišli smo čak i do nekoliko najudaljenijih stanica, novih, koje naseljavaju doseljenici-Zemljani. Otac i majka poznaju prilično Eloja. Nismo stigli do..." Opet trenutak zamišljenog ćutanja. "Ile ili Džide. To je tvoj dom, zar ne?"
<BR>&nbsp;&nbsp;&nbsp;&nbsp;&nbsp;"Odakle uzimaš obaveštenja?" upitah. Moja kućna adresa nije bila u otvorenom registru.
<BR>&nbsp;&nbsp;&nbsp;&nbsp;&nbsp;"Usisala sam javne imenike", reče Orijana. "Još ih nisam odbacila."
<BR>&nbsp;&nbsp;&nbsp;&nbsp;&nbsp;"Zašto bi to radila? Svaka pločica može da ih sadrži."
<BR>&nbsp;&nbsp;&nbsp;&nbsp;&nbsp;"Ja ne koristim pločicu", reče ona. "Sve uzimam neposredno. Nema razdvajanja. Volim da budem potopljena."
<BR>&nbsp;&nbsp;&nbsp;&nbsp;&nbsp;"Potopljena?"
<BR>&nbsp;&nbsp;&nbsp;&nbsp;&nbsp;Ona obavi ruke oko sebe. "Uronjena. To je kao da ja naprosto odem nekud, a ostaje samo informacija i njena obrada, čista i brza."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Znanje prečišćeno u suštinu bića. Obrazovanje znači postojanje."
<BR>&nbsp;&nbsp;&nbsp;&nbsp;&nbsp;"Oh." Zatvorila sam usta.
<BR>&nbsp;&nbsp;&nbsp;&nbsp;&nbsp;"Mislim da sam bila malo preoštra za većinu Marsovaca. Odbijala sam čak i priličan broj svojih vršnjaka. Marsovci su moderni, zar ne?"
<BR>&nbsp;&nbsp;&nbsp;&nbsp;&nbsp;"Neki misle tako."
<BR>&nbsp;&nbsp;&nbsp;&nbsp;&nbsp;"Ti?"
<BR>&nbsp;&nbsp;&nbsp;&nbsp;&nbsp;"Ja sam vrlo konzervativna, pretpostavljam."
<BR>&nbsp;&nbsp;&nbsp;&nbsp;&nbsp;Ona ispruži dugačke noge i ruke i uhvati se za držače s neprirodnom ljupkošću. "Ne dopada mi se niko na brodu, kao partner, mislim", reče. "A tebi?"
<BR>&nbsp;&nbsp;&nbsp;&nbsp;&nbsp;"Ne", rekoh.
<BR>&nbsp;&nbsp;&nbsp;&nbsp;&nbsp;"Jesi li imala mnogo partnera?"
<BR>&nbsp;&nbsp;&nbsp;&nbsp;&nbsp;"Misliš, ljubavnika?"
<BR>&nbsp;&nbsp;&nbsp;&nbsp;&nbsp;Ona se nasmeši mudro, starački. "To je dobar izraz, ali ne uvek tačan, zar ne?"
<BR>&nbsp;&nbsp;&nbsp;&nbsp;&nbsp;"Nekoliko", odgovorih, nadajući se da će shvatiti poruku i prestati da ispituje.
<BR>&nbsp;&nbsp;&nbsp;&nbsp;&nbsp;"Moji roditelji su bili u programu ranog partnerstva. Ja imam partnere od desete godine. Misliš li da je to prerano?"
<BR>&nbsp;&nbsp;&nbsp;&nbsp;&nbsp;Sakrila sam zaprepašćenje; čula sam za rano partnerstvo, ali ono nikad nije uhvatilo korena na Marsu. "Mi mislimo da je detinjstvo za decu", odgovorih.
<BR>&nbsp;&nbsp;&nbsp;&nbsp;&nbsp;"Veruj mi", reče Orijana, "ja nisam dete još od svoje pete godine. Da li ti to smeta?"
<BR>&nbsp;&nbsp;&nbsp;&nbsp;&nbsp;"Prvi seksualni odnos imala si u desetoj?" Počinjalo je da mi biva neprijatno od ovog razgovora.
<BR>&nbsp;&nbsp;&nbsp;&nbsp;&nbsp;"Ne! Ja uopšte nisam imala fizičke seksualne odnose."
<BR>&nbsp;&nbsp;&nbsp;&nbsp;&nbsp;"Simulacije?" upitah skrušeno.
<BR>&nbsp;&nbsp;&nbsp;&nbsp;&nbsp;"Ponekad. Partnerstvo... oh, vidim zašto si zbunjena. Mislila sam na mentalnu bliskost, zajedničko pronalaženje raznih zadovoljstava. Volim simulacije punog života. Iskusila sam dve... Veoma obogaćujuće. Tako da znam sve o seksu, razume se. Čak i o seksu koji nije fizički moguć. Seks između četvorodimenzionih ljudskih oblika." Odjednom je izgledala žalosna, a njena prisutnost bila je tako snažna da sam smesta poželela da se izvinim, da učinim sve kako bih je usrećila. Bože, pomislila sam. Cela planeta prepuna ljudi poput nje.
<BR>&nbsp;&nbsp;&nbsp;&nbsp;&nbsp;"Nikad nisam delila svoj um", rekoh.
<BR>&nbsp;&nbsp;&nbsp;&nbsp;&nbsp;"Volela bih da ga podelim s tobom." Ova ponuda me je toliko obezoružala da nisam znala kako da odgovorim. "Ti imaš istinski prirodnu prisutnost", nastavi ona. "Mislim da bi mogla divno da deliš. Posmatrala sam te od početka putovanja..." Ona stisnu usne i ustuknu ka zidu. "Ako nisam suviše drska."
<BR>&nbsp;&nbsp;&nbsp;&nbsp;&nbsp;"Nisi", rekoh.
<BR>&nbsp;&nbsp;&nbsp;&nbsp;&nbsp;Ispružila je ruku i dodirnula moj obraz, pomilovavši ga nadlanicom. "Deliš sa mnom?"
<BR>&nbsp;&nbsp;&nbsp;&nbsp;&nbsp;Žestoko sam pocrvenela. "Ja ne... upražnjavam simulacije", rekoh.
<BR>&nbsp;&nbsp;&nbsp;&nbsp;&nbsp;"Onda samo da razgovaramo. Tokom putovanja. A kad stignemo na Zemlju, mogu da ti pokažem nekoliko stvari koje bi ti verovatno promakle... kao marsovskom turisti. Da upoznaš moje prijatelje. Svima ćeš nam se dopasti."
<BR>&nbsp;&nbsp;&nbsp;&nbsp;&nbsp;"Dobro", rekoh, nadajući se da mogu, ako ne uspem da se nosim s tom ponudom, kao izgovor upotrebiti međukulturno nerazumevanje i pobeći.
<BR>&nbsp;&nbsp;&nbsp;&nbsp;&nbsp;"Zemlja je stvarno nešto", reče Orijana, trepnuvši čudesno polako. "Vidim to mnogo jasnije sad kad sam bila na Marsu."
<BR>
<BR>&nbsp;&nbsp;&nbsp;&nbsp;&nbsp;Bili smo blizu granice od deset miliona kilometara, u trećoj nedelji putovanja. Fuzioni motori uskoro će proraditi. Pošto se oni aktiviraju, u trupu broda život neće biti moguć.
<BR>&nbsp;&nbsp;&nbsp;&nbsp;&nbsp;Posle velike zabave, uz jedan od najboljih banketa tokom čitavog putovanja, kapetan se oprostio od nas i prešao u susedni cilindar. Putnici čije su kabine tamo više neće moći da nas posećuju; svi smo se rukovali, te oni odoše za kapetanom.
<BR>&nbsp;&nbsp;&nbsp;&nbsp;&nbsp;Većina putnika u našem cilindru legli su u krevet u svojim kabinama kako bi lakše podneli promenu. Nekolicina odvažnih duhova, uključujući i mene, ostala je u salonu. Počelo je obavezno odbrojavanje. Mrzela sam što se osećam kao turista, ali sam se pridružila. Ejker je bio odveć prijatan i ubedljiv da bi mu se uskratile njegove dužnosti.
<BR>&nbsp;&nbsp;&nbsp;&nbsp;&nbsp;Vratili smo se u bestežinsko stanje, ali ćemo uskoro na nekoliko sati dobiti punu zemaljsku težinu. Odbrojavanje stiže do nule, nas osmoro uglas viknusmo, a brod odjeknu šupljim udarcem. Spustili smo noge na pod salona. Orijana je, nedaleko od svojih roditelja, izgledala na pragu potpunog zanosa. Podsetila me je na Berninijevu Svetu Terezu prostreljenu kopljem nadahnuća.
<BR>&nbsp;&nbsp;&nbsp;&nbsp;&nbsp;Fuzioni plamen pratio nas je poput veličanstvenog nevestinskog vela. Blistavoplav u sredini, optočen narandžastom bojom otpalih i jonizovanih oplata s motora i mlaznika, neumorno nas je pritiskao težinom tri puta većom od uobičajene marsovske, punom silom gravitacije.
<BR>&nbsp;&nbsp;&nbsp;&nbsp;&nbsp;Nekolicina, uključujući Orijaninu majku i oca, popeli su se napred i junački vežbali u gimnastičkoj sali, šaleći se i zadirkujući nas preostale lenjivce.
<BR>&nbsp;&nbsp;&nbsp;&nbsp;&nbsp;Ja sam odabrala srednji put, pentrajući se čitav sat po cilindru. Moja privremena bihemija činila je silu pune gravitacije podnošljivom, ali ne i prijatnom. U putnom priručniku pročitala sam da može proći i cela sedmica na Zemlji dok osoba sa privremenom bihemijom ne počne lagodnije da se oseća pod težinom koja je pritiska. Orijana je pošla sa mnom; i ona je imala privremenu, i radila na tome da povrati zemaljsku snagu.
<BR>&nbsp;&nbsp;&nbsp;&nbsp;&nbsp;Dok smo se pele kroz cilindar, sa osmatračke palube ka prednjoj pasareli za kontrolu stubova, Orijana mi je pričala o zemaljskoj modi u odevanju. "Ja sam, razume se, dve godine bila van zbivanja", reče. "Ali volim da mislim kako sam još u toku. I pratim preko vid-obaveštenja."
<BR>&nbsp;&nbsp;&nbsp;&nbsp;&nbsp;"Pa šta se tamo nosi?" upitah.
<BR>&nbsp;&nbsp;&nbsp;&nbsp;&nbsp;"Svečano i nabrano. Čojica i čipka. Maske su ove godine aut, osim lebdećih - projektovanih maski sa ličnim slikama. Ali svi su se skinuli s projektovanih šara. Meni su se dopadale projektovane šare. Mogla sam gotovo ništa da ne obučem, a da ipak budem diskretna."
<BR>&nbsp;&nbsp;&nbsp;&nbsp;&nbsp;"Mogu da obnovim garderobu. Ponela sam dovoljno sirovog platna."
<BR>&nbsp;&nbsp;&nbsp;&nbsp;&nbsp;Orijana se blago namršti. "Ove godine očekuj čvrsta odela, ne ona sa nanooblikovanjem. Najbolji su stari materijali. Dronjavost je sjajna. Prekopaćemo reciklažne radnje. Odrpan izgled vrlo je poz. Nanoimitacije su nedopustive."
<BR>&nbsp;&nbsp;&nbsp;&nbsp;&nbsp;"Moram li ja da pratim modu?"
<BR>&nbsp;&nbsp;&nbsp;&nbsp;&nbsp;"Apso ne! Dobro dođe i da je ignorišeš. Kad sam kod kuće, ja se svakih nekoliko meseci pretvaram iz usamljenika u roba."
<BR>&nbsp;&nbsp;&nbsp;&nbsp;&nbsp;"Zemljani će očekivati da crveni zec bude prev retro, zar ne?"
<BR>&nbsp;&nbsp;&nbsp;&nbsp;&nbsp;Orijana se prijateljski sažaljivo nasmeši. "S takvim govorom, ti već ispunjavaš očekivanje. Samo slušaj mene, i uklopićeš se."
<BR>&nbsp;&nbsp;&nbsp;&nbsp;&nbsp;Bez daha, stojeći na pasareli oko pramčane spojnice za stub, nas dve smo se nakratko odmarale. "Pa, ispravi me", rekoh, jedva dišući.
<BR>&nbsp;&nbsp;&nbsp;&nbsp;&nbsp;"Vi na Marsu još kažete 'prev dob'. To je apso neg, polovina dvadeset prvog veka. Zemljanima to zvuči kao Čoser. Ako ne govoriš višejezično, a bolje da ne pokušavaš ako nemaš ugrađeno pojačanje, najbolje da se služiš običnim jezikom s početka dvadeset drugog. Svi razumeju rani dvadeset drugi, osim ako se ne zalepiš za francuski, nemački ili holandski. Oni se kostreše na sve što je dvadesetak godina starije od govornog standarda. Kinezi vole nekih osam vrsta uprošćenog evropskog, ali obrati im se na domaćem jeziku, i oni smesta prelaze na svoj putonghua iz dvadesetog. Rusi..."
<BR>&nbsp;&nbsp;&nbsp;&nbsp;&nbsp;"Držaću se engleskog."
<BR>&nbsp;&nbsp;&nbsp;&nbsp;&nbsp;"Dovoljno bezbedno", reče ona.
<BR>
<BR>&nbsp;&nbsp;&nbsp;&nbsp;&nbsp;Fuzioni motori su se isključili i ponovo smo se obreli u bestežinskom stanju. Došlo je vreme da se cilindri odvoje od trupa i počnu da rotiraju. Tuamotu je obazrivo razvukao svoje dugačke stubove između središnjeg trupa i spoljnjih cilindara. Stubovi su bili pričvršćeni za rotor na trupu, a cilindri su odvajanje započeli uz pomoć sopstvenih malih metanskih start-motora.
<BR>&nbsp;&nbsp;&nbsp;&nbsp;&nbsp;Tako razmaknuti, cilindri su stajali okomito u odnosu na trup; baš kao onda kad smo osetili ubrzanje broda, za prelazak s jedne na drugu palubu morali smo da idemo gore ili dole, ili da koristimo lift. Centrifugalna sila stvarala je četvrtinu gravitacije u osmatračkom salonu, na spoljnjoj ili 'najnižoj' palubi.
<BR>&nbsp;&nbsp;&nbsp;&nbsp;&nbsp;Kad su cilindri dostigli najveću udaljenost, spavači su se povukli u kabine. Za njih je priređena mala zabava. U našem cilindru spali smo na dvadeset tri aktivna putnika, sa sedam dugih meseci pred sobom...
<BR>&nbsp;&nbsp;&nbsp;&nbsp;&nbsp;Orijana je svoju kabinu ispunila projektovanim slikama, od kojih je svaka vodila do privremeno ugašene simulacije ili Litvida; dvadeset i više njih visilo je u vazduhu poput majušnih skulptura, neki pulsirajući, neki tiho pevušeći. Ona se nasmeja. "Šašavo, zar ne?" reče. "Isključiću ih..." Ona mahnu i slike nestadoše, dopuštajući mi da sagledam ostatak kabine. Bila je uredna, ali prenatrpana. U jednom uglu ležao je džemper, ili, u svakom slučaju, pola džempera. Iz njega su virili štapići, a klupko nečeg što je moralo biti konac - predivo, prisetila sam se - ležalo je pokraj. "Pleteš?" upitah.
<BR>&nbsp;&nbsp;&nbsp;&nbsp;&nbsp;"Aha. Ponekad ne znam gde sam ni šta radim, a pletenje ili kukičanje me povrati. To je glavni drajv u Parizu, gde živi moj otac."
<BR>&nbsp;&nbsp;&nbsp;&nbsp;&nbsp;"Tvoja majka živi s tvojim ocem?"
<BR>&nbsp;&nbsp;&nbsp;&nbsp;&nbsp;"Ponekad. Oni su u slobodnoj vezi. Ja živim sa ocem veći deo godine. Ponekad odem u Etiopiju da živim sa majkom. Ona je robni posrednik pri izvorištima Iskandera. Oni traže kvalifikovanu radnu snagu širom sveta."
<BR>&nbsp;&nbsp;&nbsp;&nbsp;&nbsp;"A tvoj otac?"
<BR>&nbsp;&nbsp;&nbsp;&nbsp;&nbsp;"On je rudarski inženjer u Evropskoj upravi za zaštitu voda. Mnogo vremena provodi u podmornicama. Imam simulaciju Velikog severnog mora - hoćeš da vidiš?"
<BR>&nbsp;&nbsp;&nbsp;&nbsp;&nbsp;"Ne sad. Zar ne bi volela da živiš samo na jednom mestu?" upitah.
<BR>&nbsp;&nbsp;&nbsp;&nbsp;&nbsp;Orijana ispruži ruke. "Zašto?"
<BR>&nbsp;&nbsp;&nbsp;&nbsp;&nbsp;"Da stekneš osećanje pripadnosti. Da znaš gde si."
<BR>&nbsp;&nbsp;&nbsp;&nbsp;&nbsp;Ona se veselo osmehnu. "Ja poznajem celu Zemlju. I to ne samo preko simulacija. Svugde sam bila, sa roditeljima i bez njih. Za četiri sata mogu da odletim šokerom iz Džibutija do Sijetla. Promena vremena je sjajna. Da ti pamet stane."
<BR>&nbsp;&nbsp;&nbsp;&nbsp;&nbsp;"Jesi li ikad išla sporo?" upitah.
<BR>&nbsp;&nbsp;&nbsp;&nbsp;&nbsp;"Misliš..." Ona blago pređe rukom duž pokrivača na krevetu. "Površinska brzina? Dvocifreni kins?"
<BR>&nbsp;&nbsp;&nbsp;&nbsp;&nbsp;"Jednocifreni."
<BR>&nbsp;&nbsp;&nbsp;&nbsp;&nbsp;"Svakako. Pre dve godine sam se vozila biciklom kroz Francusku s nekim Kenijcima. Logorske vatre, noćno nebo, berba grožđa u Alzasu. Ti si se stvarno zaglavila oko toga, zar ne?"
<BR>&nbsp;&nbsp;&nbsp;&nbsp;&nbsp;"Ako hoćeš da kažeš - upala u procep, očigledno jesam."
<BR>&nbsp;&nbsp;&nbsp;&nbsp;&nbsp;"Zemlja nije dekadentna, Kaseja. Stvarno nije. Ja nisam sirota mala bogatašica, baš kao što nisi ni ti."
<BR>&nbsp;&nbsp;&nbsp;&nbsp;&nbsp;"Možda sam ja samo ljubomorna."
<BR>&nbsp;&nbsp;&nbsp;&nbsp;&nbsp;"Ja bih rekla stidljiva", odgovori Orijana. "Ali ako hoćeš nešto da me pitaš o Zemlji, stvarnom vremenu, istoriji i kulturi, slažem se. Pred nama je mnogo meseci, a ja ne želim da ih sve provedem trčeći i simulirajući."
<BR>&nbsp;&nbsp;&nbsp;&nbsp;&nbsp;Moje zemaljske studije i razgovori s Alisom ostavili su na mene utisak besprekornog društva, hladnokrvnog i delotvornog. Ali izgledalo je da ono što sam čula u razgovoru s Orijanom tome protivureči. Bilo je velikih neslaganja među Zemljanima; narodi u okviru VIZA-e i njenog južnog parnjaka, VAJH-a, koji se beskonačno svađaju, sukobljavajući moralne vrednosti onda kad stanovnici jedne zemlje menjaju mesto s drugima - popularna aktivnost kasnih sedamdesetih. Neke grupe stanovništva - islamski Fatimisti, hrišćani u Zelenom Ajdahu, Mormoni, Saudijci vahabisti, i drugi - zastupali su stavove koji bi čak i na Marsu bili konzervativni, tvrdoglavo se držeći svog kulturnog identiteta uprkos opštoj zemaljskoj kritici.
<BR>&nbsp;&nbsp;&nbsp;&nbsp;&nbsp;Paleohrišćani u Zelenom Ajdahu, praktično zaseban narod u okviru Sjedinjenih Država, proglasili su da prava žena moraju biti manja od prava muškaraca. Žene su se borile za smanjenje svojih zakonskih moći i prava, uprkos protivljenju svih drugih država. Za razliku od njih, u fatimističkom Maroku i Egiptu, muškarci su nastojali da veličaju lik žena, koje su smatrali Muhamedovim putirima. U Velikom Albionu, negdašnjem Ujedinjenom Kraljevstvu, odraslim ljudima, preoblikovanim i po izgledu svedenim na dečji uzrast, bilo je zabranjeno da imaju političke položaje, što je stvaralo petljavinu koju nikako nisam uspevala da razmrsim. A na Floridi, prkoseći propisima, neki ljudi su sebi pribavljali oblik istovetan morskim sisarima... A da bi to mogli da plate, priređivali su za turiste izložbe Seks u moru.
<BR>&nbsp;&nbsp;&nbsp;&nbsp;&nbsp;U jeziku, najveće ludilo šezdesetih i sedamdesetih predstavljao je izmišljeni jezik. Mešanje starih govora, izmišljanje novih, elektronsko mešanje muzike i reči pri kome se ne može razabrati gde prestaju tonovi, a počinju foneme, stvaranje vizuelnih jezika koji su govornike obavijali projektovanim, složenim simbolima, sve je izgledalo kao da je stvoreno da razdvaja, a ne da spaja. Ipak, mogla su se dobiti pojačanja priključena na Nove Jezičke Mreže ili NJM. Ugrađivanjem NJM pojačanja uz pomoć nanohirurgije, mogli ste razumeti doslovno svaki jezik, prirodan ili izmišljen, pa čak i misliti na njemu.
<BR>&nbsp;&nbsp;&nbsp;&nbsp;&nbsp;Vizuelni jezici bili su naročito moderni tokom sedamdesetih. Samo u okviru VIZA-e, stvoreno je sedamdeset vizuelnih jezika. Najpopularniji među njima koristilo je više od četiri i po milijarde ljudi.
<BR>&nbsp;&nbsp;&nbsp;&nbsp;&nbsp;Uprkos onom što je Alisa rekla, meni to nije izgledalo ni najmanje ujedinjeno. Jednom Marsovcu, čak i domorocu poput Orijane, Zemlja se činila raznolika, zbunjujuća, suluda.
<BR>&nbsp;&nbsp;&nbsp;&nbsp;&nbsp;Za Alisu, međutim, Zemlja je stupala u ranu fazu jedne drugačije istorije.
<BR>
<BR>&nbsp;&nbsp;&nbsp;&nbsp;&nbsp;Tokom šestog meseca putovanja, Bitras me je pozvao u svoju kabinu. Spremila sam se za bitku, prislonivši dlan na port njegovih vrata. Vrata se otvoriše i ja uđoh kad mi on mahnu rukom. Nosio je dugačke pantalone i pamučnu košulju dugačkih rukava, opet sav u belom, i nekoliko trenutaka mrmljao sebi u bradu, tražeći memorijske kocke, kao da ja još nisam stigla. "Da", reče najzad, pronašavši izgubljene kocke i okrenuvši se prema meni. "Nadam se da ti nije bilo dosadno na putu."
<BR>&nbsp;&nbsp;&nbsp;&nbsp;&nbsp;Odmahnula sam glavom. "Veći deo vremena provela sam u istraživanju i vežbama", rekoh.
<BR>&nbsp;&nbsp;&nbsp;&nbsp;&nbsp;"I u razgovoru s Alisom."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Alisa je sjajna, ali ima nešto od one naivnosti koja se sreće kod mislilaca", reče Bitras. "Oni nisu u stanju da dovoljno strogo procenjuju ljude. Ja nemam takvih iluzija. Draga moja, došlo je vreme da malo radimo, a to uključuje i tvoju prošlost... Ako si voljna."
<BR>&nbsp;&nbsp;&nbsp;&nbsp;&nbsp;Zurila sam u njega i jedva primetno klimnula glavom.
<BR>&nbsp;&nbsp;&nbsp;&nbsp;&nbsp;"Šta znaš o marsovskim naučnicima i o teoriji Bel kontinuuma?"
<BR>&nbsp;&nbsp;&nbsp;&nbsp;&nbsp;"Mislim da ništa ne znam o teoriji Bel kontinuuma", rekoh.
<BR>&nbsp;&nbsp;&nbsp;&nbsp;&nbsp;"PG Madžumdar je razgovarala s porodicom Kejletet Mars o pokroviteljstvu nad novim istraživanjem. Postoji zahtev da se u rad uključe takozvani mislioci Kvantne logike. Zemlja izvozi takve mislioce, ali oni su neverovatno skupi... trideset devet miliona dolara, isporučeni 'na unutra' i neaktivni. Sami moramo da gradimo ličnosti za njih, a to bi moglo potrajati mesecima, čak i godinama."
<BR>&nbsp;&nbsp;&nbsp;&nbsp;&nbsp;Još nisam ništa govorila, iako sam osećala kud on smera.
<BR>&nbsp;&nbsp;&nbsp;&nbsp;&nbsp;"Nekad si poznavala Čarlsa Frenklina, naprednog studenta iz PG Klajn, je li tako?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Bili ste ljubavnici?"
<BR>&nbsp;&nbsp;&nbsp;&nbsp;&nbsp;Progutala sam knedlu i uvređeno isturila bradu. "Nakratko", rekoh.
<BR>&nbsp;&nbsp;&nbsp;&nbsp;&nbsp;"On je sad u zakonitoj vezi sa ženom iz porodice Kejletet."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;Bitras je proučavao moju reakciju. "Gospodin Frenklin predvodi grupu mladih teorijskih fizičara na Istraživačkom odeljenju Tarza. Oni su poznati kao Olimpljani."
<BR>&nbsp;&nbsp;&nbsp;&nbsp;&nbsp;"To nisam znala", rekoh.
<BR>&nbsp;&nbsp;&nbsp;&nbsp;&nbsp;"Ništa neobično, budući da oni svoj rad drže u strogoj tajnosti. Podnose izveštaj samo upravnicima fonda, a dosad nisu ništa objavili. Hoću da pročitaš ovu poruku sa Zemlje. Ona je od pre nekoliko dana, a poslata je porodici Kejletet sa Stenfordskog univerziteta."
<BR>&nbsp;&nbsp;&nbsp;&nbsp;&nbsp;"Kako si došao do nje?" upitah.
<BR>&nbsp;&nbsp;&nbsp;&nbsp;&nbsp;Bitras se osmehnu, zavrte glavom i pruži mi svoju pločicu. Poruka je sadržala samo tekst i glasila je:
<BR>
<BR>&nbsp;&nbsp;&nbsp;&nbsp;&nbsp;Uspostavili smo jaku vezu između vremenskog pomaka i prostornog pomaka. Može se izvesti sasvim posebna relativnost. Otkriven i treći pomak, koji može biti koaktivan, ali svrha nepoznata. Pomak vremena, pomak prostora, treći pomak se automatski menja. Verovatno proizlazi opšta relativnost s obzirom na zakrivljenje, ali treći pomak izaziva četvrti, slabo i sporadično... Proizlazi stalnost sudbine? Dosad otkriveno pedeset pomaka. Sledi još. Možete li nas obavestiti o svojim otkrićima? Ako možete, obostrana korist.
<BR>
<BR>&nbsp;&nbsp;&nbsp;&nbsp;&nbsp;"Naučno udvaranje", reče Bitras. "Vrlo neuobičajeno da se Zemlja udvara Marsu. Da li je Čarls Frenklin govorio o tim stvarima?"
<BR>&nbsp;&nbsp;&nbsp;&nbsp;&nbsp;"Ne", rekoh. "Zapravo... mislim da je pomenuo 'Bel kontinuum' i još nešto. 'Zabranjene kanale'. Ma šta to bilo. Nije mnogo govorio. Nije me zanimalo."
<BR>&nbsp;&nbsp;&nbsp;&nbsp;&nbsp;"Šteta", reče Bitras. "Imala si odličnu priliku da ljubavišeš s gospodinom Frenklinom i naučiš nešto veoma značajno. Možda bi ti rekao?"
<BR>&nbsp;&nbsp;&nbsp;&nbsp;&nbsp;"Da jeste, ja ne bih razumela."
<BR>&nbsp;&nbsp;&nbsp;&nbsp;&nbsp;"'Bel kontinuum', kako kažu moji istraživači, predstavlja ključ radikalne fizičke teorije koja obećava. Olimpljani vaseljene nazivaju 'sudbinama'."
<BR>&nbsp;&nbsp;&nbsp;&nbsp;&nbsp;Odmahnula sam glavom, i dalje ništa ne razumevajući.
<BR>&nbsp;&nbsp;&nbsp;&nbsp;&nbsp;"Mi smo zainteresovani, Kaseja, zato što se na porodicu Kejletet Mars vrši pritisak da se povuče iz finansiranja Tarze. Iz svih finansiranja."
<BR>&nbsp;&nbsp;&nbsp;&nbsp;&nbsp;"Kejleteti su sa Meseca", rekoh.
<BR>&nbsp;&nbsp;&nbsp;&nbsp;&nbsp;"Da, ali pod uticajem VIZA-e, a porodica Kejletet Mars volela bi da bude nezavisna. A u isto vreme je Stenfordski univerzitet pozvao gospodina Frenklina da se uključi u njihov program i dođe na Zemlju da nastavi istraživanja. Obećavaju pristup najnaprednijim Zemljinim misliocima, uključujući i mislioce Kvantne logike, kao i visoku platu pride. Takođe će pomoći da se ublaže novčani problemi porodice Klajn. Koji, razume se, umnogome proističu iz mešanja VIZA-e."
<BR>&nbsp;&nbsp;&nbsp;&nbsp;&nbsp;"Je li prihvatio?"
<BR>&nbsp;&nbsp;&nbsp;&nbsp;&nbsp;"On je obavestio Klajnove o ponudi, kao što nalaže učtivost u okviru porodice, a Klajnovi su izvestili Savet, što takođe predstavlja samo učtivost. Savet je prosledio informaciju najvećim finasijerima istraživanja u Tarzi. Ne, nije prihvatio. Gospodin Frenklin je izvanredan mladić. Alisa zaključuje da Zemlja uveliko radi na istraživanju u Bel kontinuumu i nečem što se naziva 'teorija deskriptora'. Bilo je i drugih nagoveštaja u tom smislu."
<BR>&nbsp;&nbsp;&nbsp;&nbsp;&nbsp;"Je l' to značajno?"
<BR>&nbsp;&nbsp;&nbsp;&nbsp;&nbsp;Bitras se osmehnu. "Zemlja neće dobiti Čarlsa Frenklina, ni ma kog drugog Olimpljanina. Madžumdari će zajedno s Kejletetima raditi na finansiranju tri KL mislioca za njihove potrebe."
<BR>&nbsp;&nbsp;&nbsp;&nbsp;&nbsp;"Oh", rekoh. Čarls je postupio ispravno, i tako postupivši dobio ono što je hteo. Izvanredno.
<BR>&nbsp;&nbsp;&nbsp;&nbsp;&nbsp;"Žao mi je što vaša veza nije potrajala", reče Bitras. "Zašto si raskinula s njim?"
<BR>&nbsp;&nbsp;&nbsp;&nbsp;&nbsp;Prelazak na lično ispitivanje izveden je uz tako malu promenu tona da me je ta uljuljkanost gotovo naterala da odgovorim. Umesto toga, nasmešila sam se i napravila pokret rukom, uzvila obrvama i slegla ramenima: C'est la vie.
<BR>&nbsp;&nbsp;&nbsp;&nbsp;&nbsp;"Jesi li imala iskustva s muškarcima brilijantnog uma?"
<BR>&nbsp;&nbsp;&nbsp;&nbsp;&nbsp;"Ne", rekoh.
<BR>&nbsp;&nbsp;&nbsp;&nbsp;&nbsp;"Iskustva s muškarcima uopšte?"
<BR>&nbsp;&nbsp;&nbsp;&nbsp;&nbsp;Nastavila sam da se smešim i nisam ništa odgovorila. Bitras me je pomno posmatrao. "Zapazio sam da mlade žene veći deo svog znanja o muškarcima stiču tokom prvih pet godina ljubavnog života. To je presudno vreme. Nagađam da si ti sad u tom petogodišnjem razdoblju. Bilo bi šteta zapostaviti tvoje obrazovanje. Svemirski brod pruža vrlo ograničene mogućnosti."
<BR>&nbsp;&nbsp;&nbsp;&nbsp;&nbsp;Evo ga.
<BR>&nbsp;&nbsp;&nbsp;&nbsp;&nbsp;"Ako se setiš još nečeg u vezi s Čarlsom Frenklinom, molim te da mi kažeš. Prinuđen sam nerado da dopunim svoje znanje o fizici, a nisam baš vičan matematici. Nadam se da je Alisa dobar učitelj."
<BR>&nbsp;&nbsp;&nbsp;&nbsp;&nbsp;Zahvalio mi je i otvorio vrata kabine. U hodniku sam se mimoišla s Ejkerom, koji je hitao za nekim poslom, promrmljala pozdrav i otišla u gimnastičku salu. Tamo sam, u društvu četvorice znojavih muškaraca, koji su gotovo svi bili Bitrasovog godišta, oko jedan sat vežbama istresala svoj bes i zaprepašćenje.
<BR>&nbsp;&nbsp;&nbsp;&nbsp;&nbsp;Čarls se oženio. Ima sidro koje je želeo. Bio je uveliko na putu da postane značajan, za Zemlju i Mars, ako ne i za mene.
<BR>&nbsp;&nbsp;&nbsp;&nbsp;&nbsp;Utoliko bolje po njega.
<BR>
<BR>&nbsp;&nbsp;&nbsp;&nbsp;&nbsp;Orijana je izgarala poput jakog plamena koji razbuktavaju snažni vetrovi. Nikad nisam mogla da predvidim pravac tih vetrova, kakva će tačno biti njena raspoloženja - ali je nikad nisam videla mrzovoljnu, niti obeshrabrenu, čak ni otvoreno strogu. Kad bi usredsredila pažnju na mene - slušajući me ili samo posmatrajući - znala sam kako se mora osećati mačka dok je ispituje čovek.
<BR>&nbsp;&nbsp;&nbsp;&nbsp;&nbsp;Orijana, u stvari, nije bila mudrija od mene, ali njen trenutni pristup informacijama, njeno veselo ispoljavanje sposobnosti koje nisu ni naučene ni zaslužene nego kupljene, bili su zadivljujući. Njoj je nedostajalo isto što i meni - ono što ni sva zemaljska slava nije mogla dati ni jednoj ni drugoj: iskustvo koje počiva duboko u duhu i telu. Njena pojačanja i svo njeno visoko obrazovanje nisu joj mogli usaditi strastveno ubeđenje niti istinsko osećanje usmerenosti.
<BR>&nbsp;&nbsp;&nbsp;&nbsp;&nbsp;Dok smo razgovarale, puštale da teleskop ispuni naše sobe projektovanim slikama, delile Litvide, igrale razne igre u salonu, posmatrale s osmatračke palube kako promiču zvezde... Orijana mi je pokazala ogledalo moje neposredne prošlosti - naučila me je mnogo čemu o Zemlji, a možda još i više o meni samoj. Kroz nju, ja sam jasnije videla koliko daleko moram otići.
<BR>&nbsp;&nbsp;&nbsp;&nbsp;&nbsp;Ali još nisam bila voljna da se pridružim Orijani u simulaciji. Ona je istrajavala u naporima da me ubedi.
<BR>&nbsp;&nbsp;&nbsp;&nbsp;&nbsp;"Prošvercovala sam neke najnovije simulacije kroz zemaljsku carinu. Nisam kazala roditeljima", reče mi ona na Džilin dan, 30. decembra. Bili smo u petom mesecu putovanja, a upravo smo završile dosad najnaporniju seriju vežbi - tri sata u gimnastičkoj sali, s magnetnim odelima, trčeći u mestu kroz polja koja su simulirala punu zemaljsku gravitaciju. "Nećeš me odati?"
<BR>&nbsp;&nbsp;&nbsp;&nbsp;&nbsp;"Je li to protivzakonito?"
<BR>&nbsp;&nbsp;&nbsp;&nbsp;&nbsp;"Pa, nije, ali kompanije koje ih prave nastoje da ih zaštite. Mogli bi da me skinu s liste kupaca ako otkriju. Ne žele da se van Zemlje prave duplikati."
<BR>&nbsp;&nbsp;&nbsp;&nbsp;&nbsp;"Simulacije nisu naročito popularne van Zemlje", rekoh.
<BR>&nbsp;&nbsp;&nbsp;&nbsp;&nbsp;Orijana samo slegnu ramenima. "Ima jedna za koju mislim da će ti se zaista dopasti. Postepena je. Dovodi te u dodir sa svim kulturnim razlikama između tebe i mene. Postavljena je na Zemlju iz današnjih dana, ali nije obrazovna stvar. Izmišljena je i vrlo romantična. Pošto ti imaš pristup Alisi... Alisa bi bila savršena za ekranizaciju naših simulacija. Mnogo bolja nego pločice... S Alisom bismo mogli da idemo do dna."
<BR>&nbsp;&nbsp;&nbsp;&nbsp;&nbsp;"Nisam sigurna da će se ona složiti."
<BR>&nbsp;&nbsp;&nbsp;&nbsp;&nbsp;"Nikad nisam srela mislioca koji nije željan da prikupi još podataka o ljudskoj prirodi. Osim toga, danas je Džilin dan. Vreme da se proslavi. Alisi takođe treba odmora."
<BR>&nbsp;&nbsp;&nbsp;&nbsp;&nbsp;Džil, prvi mislilac na Zemlji koji je stekao svest o sebi - 30. decembra 2047. - poslužila je kao model za narednu generaciju mislilaca, pa je tako predstavljala direktnog Alisinog pretka. Džil je još bila aktivna na Zemlji. Alisa je htela da poseti njen širokopojasni kanal na mrežama kad stignemo na Zemlju, ako budemo imali vremena.
<BR>&nbsp;&nbsp;&nbsp;&nbsp;&nbsp;Na smenu smo se istuširale u parnoj vreći u mojoj sobi i obrisale se, a zatim sele. "Ti si navučena na simulacije", rekoh. "Šta je s pravim životom?"
<BR>&nbsp;&nbsp;&nbsp;&nbsp;&nbsp;Orijana reče: "Kad napunim osamnaest, pravi život će nešto značiti. Kad budem prepuštena samoj sebi, a roditelji ne odgovaraju za moje postupke, mogu da se upuštam u rizike i budem opasna. Dotad, ja sam odrezak."
<BR>&nbsp;&nbsp;&nbsp;&nbsp;&nbsp;"Odrezak?"
<BR>&nbsp;&nbsp;&nbsp;&nbsp;&nbsp;"Komad odsečen s roditeljske pečenice. Simulacije su vežba za ostatak života."
<BR>&nbsp;&nbsp;&nbsp;&nbsp;&nbsp;"Čak i izmišljene?"
<BR>&nbsp;&nbsp;&nbsp;&nbsp;&nbsp;Ona se osmehnu. "Pa... da ne preterujemo. Zabavne su."
<BR>&nbsp;&nbsp;&nbsp;&nbsp;&nbsp;Blago sam odbila ponudu, ali nagovestila da bi kasnije za nju moglo biti vremena.
<BR>
<BR>&nbsp;&nbsp;&nbsp;&nbsp;&nbsp;Svakodnevna brodska rutina u svemiru postajala je hipnotička. Posle četiri ili pet sati sna - svakog meseca sve kraćeg - probudila bih se uz prijatnu muziku i projekciju brodskog rasporeda za taj dan, zajedno s menijem s koga sam mogla za sebe odabrati obroke i aktivnosti. Vežbala sam, doručkovala, provodila nekoliko sati s Orijanom ili Alisom, ili sedela u glavnom salonu, ćaskajući s ostalim putnicima. Svemirsko ćaskanje bilo je prijatno, retko kad podsticajno ili protivurečno. Ponovo sam vežbala pre ručka, malo napornije, i jela zajedno s Orijanom i njenim roditeljima.
<BR>&nbsp;&nbsp;&nbsp;&nbsp;&nbsp;Alen i ja smo se svaka dva ili tri dana sastajali s Bitrasom. Njegov zemaljski program rada se upotpunjavao, a popodneva su bila posvećena podrobnoj obuci. On nam je na proučavanje davao Litvide i dokumenta, od kojih su neki bili vlasništvo Madžumdara. Vodila sam računa o tome da ništa od onog što saznam na tim časovima ne otkrijem u razgovoru s Orijanom ili nekim drugim.
<BR>&nbsp;&nbsp;&nbsp;&nbsp;&nbsp;Za večerom bih se pridružila Alenu i Bitrasu i nekolicini Bitrasovih poznanika sa Zemlje. Posle večere, vreme sam provodila u svojoj kabini sa Litvidima - gladna spoljašnjeg postojanja - a potom bih lako vežbala i pojela nešto s Orijanom ili Alenom.
<BR>
<BR>&nbsp;&nbsp;&nbsp;&nbsp;&nbsp;Nije mi dugo trebalo da otkrijem rupe u nekim tvrdnjama koje su izricali Zemljani na brodu, opštim pretpostavkama o budućnosti Zemlje, planovima VIZA-e ili VAJH-a; sad sam bila blizu središta, a ono što sam saznavala istovremeno me je uznemiravalo i zadivljavalo.
<BR>&nbsp;&nbsp;&nbsp;&nbsp;&nbsp;U sećanju mi je ostao jedan razgovor, zato što je bio tako neuobičajeno otvoren. Vođen je potkraj petog meseca. Posle jednog sata okapanja nad Zemljinom ekonomijom i njenim odnosom prema Trojnoj federaciji - odnosom nalik na velikog psa koji maše malim, ali sve dužim repom - sišla sam na obrok i odabrala jelo. Nekoliko trenutaka kasnije, trpezarijski arbajter mi je iz blistavo osvetljenog šubera dopremio poslužavnike izvrsne nanohrane - bolje od svega što se moglo dobiti na Marsu.
<BR>&nbsp;&nbsp;&nbsp;&nbsp;&nbsp;Orijana je bila u svojoj kabini, izgubljena u simulaciji; trebalo je da se vidimo kasnije tokom dana. Sela sam pored Alena, sa spoljnje strane polukružnog stola. Preko puta nas sedeli su Orijanini roditelji. Rena Iskandera, njena majka, visoka, dostojanstvena Etiopljanka, nosila je široku trenerku jarko narandžaste i tamnopurpurne boje, s četvrtastim smeđim šarama. Njen muž, Pol Frontjer, Francuz po rođenju i građanin Evrokona, bio je odeven u sivo i tamnozeleno puno svemirsko odelo, komotno oko struka i zglobova, koje se sužavalo iznad šaka i stopala.
<BR>&nbsp;&nbsp;&nbsp;&nbsp;&nbsp;Alen je već razgovarao sa Renom i Polom. Sela sam kraj njega, pažljivo slušajući.
<BR>&nbsp;&nbsp;&nbsp;&nbsp;&nbsp;"Mislim da nam Zemlja i zemaljski običaji pomalo ulivaju strah", reče Alen. "Toliko ljudi, toliko kultura i moda... Što više učim, sve sam više zbunjen."
<BR>&nbsp;&nbsp;&nbsp;&nbsp;&nbsp;"Marsovci u školi ne uče o svetu s koga potiču?" upita Rena. "Hoću reći, da se pripreme za ovakva putovanja."
<BR>&nbsp;&nbsp;&nbsp;&nbsp;&nbsp;"Učimo", odgovori Alen, "ali Marsovci su prilično obuzeti sami sobom." On baci pogled na mene, a oko očiju mu se ukazaše sitne bore - znamenje samo nama znane šale.
<BR>&nbsp;&nbsp;&nbsp;&nbsp;&nbsp;"Mi na Zemlji ponosimo se svojim prihvatanjem promene i svojim jedinstvom u raznolikosti", reče Pol. "Marsovci se, izgleda, ponose zajedničkim nasleđem."
<BR>&nbsp;&nbsp;&nbsp;&nbsp;&nbsp;Odlučila sam da odgovorim na izazov, s ciljem da razumem Zemljane, naravno, a ne zbog sitne žaoke u prikrivenoj optužbi da smo provincijalci. "Sve su nas učili da je Zemlja politički mirnija i stabilnija nego što je ikad bila..."
<BR>&nbsp;&nbsp;&nbsp;&nbsp;&nbsp;"To je tačno", reče Pol, klimnuvši glavom.
<BR>&nbsp;&nbsp;&nbsp;&nbsp;&nbsp;"Ali ima toliko rasprave! Toliko neslaganja!"
<BR>&nbsp;&nbsp;&nbsp;&nbsp;&nbsp;Rena se nasmeja, visokim, divnim tonom razdraganosti. Bila je dvaput starija od mene, pa ipak je izgledala mnogo mlađa, toliko da je mogla biti sestra svojoj kćeri. "Mi uživamo u tome", reče ona. "Ponosni smo što vičemo jedni na druge."
<BR>&nbsp;&nbsp;&nbsp;&nbsp;&nbsp;"Hoćete da kažete da je sve to poza?" upita Alen.
<BR>&nbsp;&nbsp;&nbsp;&nbsp;&nbsp;"Ne, mi se oko mnogo čega zbilja ne slažemo", odgovori Rena. "Ali ne ubijamo jedni druge kad se ne slažemo. Učili su vas, naravno, o dvadesetom veku?"
<BR>&nbsp;&nbsp;&nbsp;&nbsp;&nbsp;"Da", rekoh. "Naravno."
<BR>&nbsp;&nbsp;&nbsp;&nbsp;&nbsp;"Najkrvaviji u ljudskoj istoriji. Košmar - jedan neprestani rat gotovo od početka pa do kraja, plodno tle za svaku tiraniju koja se može zamisliti. Čak i pri njegovom završetku, strasti među narodima različitog nasleđa, različitih veroispovesti, čak i obične geografske razlike, dovodile su do ubistava i odmazdi užasnih razmera. Ali to je bio vek u kome su ljudi masovnije no ikad raskinuli s tradicionalnim oblicima vlasti, izrazili skepticizam, otkrili razočaranje i očaj - i razvili se."
<BR>&nbsp;&nbsp;&nbsp;&nbsp;&nbsp;Namrštih se. "Razvili se iz očajanja?"
<BR>&nbsp;&nbsp;&nbsp;&nbsp;&nbsp;"Razvili se iz nužnosti. Nema povratka na stari način - niko to nije mogao podneti. Razaranje više nije donosilo dobit. Veliki bog Mamon postao je bog mira. A onda smo pogled upravili napolje - i postavili temelje naseljavanja Meseca i Marsa i ostalih malih spoljnjih svetova. Ljudi su bili u stanju da vide jasnije."
<BR>&nbsp;&nbsp;&nbsp;&nbsp;&nbsp;"Ali još raspravljate", rekoh i blago se ugrizoh za usnu, u nadi da ću ostaviti utisak kako moja naivnost leži razgolićena na stolu pred njima. Bitras me je podučavao veštini vivka - pretvarati se da si zbunjen ili slab, zarad sticanja prednosti.
<BR>&nbsp;&nbsp;&nbsp;&nbsp;&nbsp;"Nadam se, naravno, da ne govorim u ime svih na Zemlji!" reče Pol kroz smeh. "Raspravljati ne znači mrzeti, bar ne za zdrave umove. Mi visoko cenimo svoje protivnike. Oni nas podstiču na veća dela. Ako smo poraženi, mi znamo da ima drugih ratova koje treba voditi, ratova bez krvi, intelektualnih ratova sa mnogo mogućih ishoda, ne samo s porazom i pobedom."
<BR>&nbsp;&nbsp;&nbsp;&nbsp;&nbsp;"A ukoliko raspravljate s Marsom?" upitah, navlačeći masku provincijalne zebnje. "Ako se mi ne složimo?"
<BR>&nbsp;&nbsp;&nbsp;&nbsp;&nbsp;"Mi smo opasni protivnici", priznade Pol. Rena je izgledala manje zadovoljna tim odgovorom.
<BR>&nbsp;&nbsp;&nbsp;&nbsp;&nbsp;"Ono što je dobro za sve, dobro je i za Zemlju", reče ona. Dodirnula mi je ruku. "Na Zemlji ima toliko raznovrsnosti, toliko mogućnosti za razvoj i promenu, toliko, kako kažeš, rasprave, ali ako pogledaš politiku, odgovore ljudi ma gde oni živeli, postoji iznenađujuće slaganje oko glavnih ciljeva."
<BR>&nbsp;&nbsp;&nbsp;&nbsp;&nbsp;Ciljevi. Ta reč odjeknu kao zvono. Alisa, tako si u pravu.
<BR>&nbsp;&nbsp;&nbsp;&nbsp;&nbsp;"Na primer?"
<BR>&nbsp;&nbsp;&nbsp;&nbsp;&nbsp;"Pa", poče Rena, "ne možemo dopustiti nedostatak discipline. Svemir nije tako prijateljski nastrojen. Slabost i slabe veze..."
<BR>&nbsp;&nbsp;&nbsp;&nbsp;&nbsp;"Kao što je Mars", rekoh.
<BR>&nbsp;&nbsp;&nbsp;&nbsp;&nbsp;Rena žmirnu očima. Možda sam ipak malo preterala. "Moramo zajedno raditi na zajedničkim ciljevima svih ljudskih svetova."
<BR>&nbsp;&nbsp;&nbsp;&nbsp;&nbsp;"Protiv čega treba da se udružimo?"
<BR>&nbsp;&nbsp;&nbsp;&nbsp;&nbsp;"Ne protiv čega, nego za šta. Za sledeći proboj - da se preselimo na zvezde. Ima dovoljno svetova gde oni koji se ne slažu mogu praviti velike opite, velike korake... Ali nećemo ih postići ako sad budemo razjedinjeni i nedovoljno disciplinovani."
<BR>&nbsp;&nbsp;&nbsp;&nbsp;&nbsp;"Šta ako se naši ciljevi ne podudaraju?" upitah.
<BR>&nbsp;&nbsp;&nbsp;&nbsp;&nbsp;"Sve stvari se menjaju", odgovori Rena.
<BR>&nbsp;&nbsp;&nbsp;&nbsp;&nbsp;"Čiji ciljevi treba da se promene?"
<BR>&nbsp;&nbsp;&nbsp;&nbsp;&nbsp;"Oko toga se i vodi rasprava."
<BR>&nbsp;&nbsp;&nbsp;&nbsp;&nbsp;"A ukoliko rasprava nije dovoljna? Rasprava se ne može beskrajno otezati", rekoh.
<BR>&nbsp;&nbsp;&nbsp;&nbsp;&nbsp;"Istina, ne može se uvek raspolagati neograničenim vremenom."
<BR>&nbsp;&nbsp;&nbsp;&nbsp;&nbsp;"Ako se rasprava mora preseći", upitah, "ko seče?"
<BR>&nbsp;&nbsp;&nbsp;&nbsp;&nbsp;Rena me lukavo pogleda. Uživala je, ali ja sam morala da pitam, uprkos njihovoj očiglednoj prefinjenosti, uprkos vremenu koje su proveli na Marsu, da li oni zaista razumeju osećanja jednog Marsovca? "Kad društvo nema dobar drajv, kako bi rekla Orijana - kad odbija odgovornost - onda se moraju oprobati druga sredstva."
<BR>&nbsp;&nbsp;&nbsp;&nbsp;&nbsp;"Sila?" upitah.
<BR>&nbsp;&nbsp;&nbsp;&nbsp;&nbsp;"Rena veoma voli da raspravlja", poverljivo reče Pol Alenu. "Ovaj brod je bio suviše tih, suviše učtiv."
<BR>&nbsp;&nbsp;&nbsp;&nbsp;&nbsp;"Tamo gde Mars i Zemlja ne mogu da se slože, uvek ima prostora za razvoj i razgovor", zaključi Rena, posmatrajući me sasvim prijateljskim pogledom punim iščekivanja. "Sila je stara navika koju ja ne odobravam." Očito je želela da joj protivurečim, ali nešto me je duboko pogodilo i nisam želela da joj ugodim. Hladno sam se nasmešila, pognula glavu i lupnula o tanjir, davši arbajteru znak da sam završila.
<BR>&nbsp;&nbsp;&nbsp;&nbsp;&nbsp;"U svom oduševljenju, mi ponekad zaboravljamo tuđu osećajnost", smotreno reče Pol.
<BR>&nbsp;&nbsp;&nbsp;&nbsp;&nbsp;"Ne mari", odvrati Alen. "Kasnije ćemo nastaviti razgovor."
<BR>
<BR>&nbsp;&nbsp;&nbsp;&nbsp;&nbsp;Bitras je imao mnogo briga. Njegovo ponašanje bilo je uzorno. Više je ličio na brižnog ujaka nego na šefa; ponekad učitelj, ponekad kolega-učenik koji radi s Alenom i sa mnom, odgonetajući zemaljske zagonetke. Nikad sveto čudovište koje beše opisala moja majka.
<BR>&nbsp;&nbsp;&nbsp;&nbsp;&nbsp;Njegova promena, sredinom šestog meseca putovanja, zbila se dovoljno naglo da me zatekne nespremnu. Bitras me je pozvao u svoju kabinu da se posavetujemo. Ponovo je počeo da nosi tenisku odeću, a kad sam ušla, on je sedeo u beloj košulji i šortsu, nogu oslonjenih o suprotni zid, s pločicom na krilu.
<BR>&nbsp;&nbsp;&nbsp;&nbsp;&nbsp;"Prilično je napeto na Marsu ove nedelje", reče.
<BR>&nbsp;&nbsp;&nbsp;&nbsp;&nbsp;"Nisam ništa videla na Litvidu", odgovorih nehajno.
<BR>&nbsp;&nbsp;&nbsp;&nbsp;&nbsp;"Naravno da nisi", reče on, s grčom na usnama. "Ne bih očekivao da stvar ode tako daleko. Još ne. Dve PG su odlučile da ponude sopstvene predloge za ujedinjenje."
<BR>&nbsp;&nbsp;&nbsp;&nbsp;&nbsp;"Ko?" upitah.
<BR>&nbsp;&nbsp;&nbsp;&nbsp;&nbsp;"Muktijar i Pong."
<BR>&nbsp;&nbsp;&nbsp;&nbsp;&nbsp;"Nisu među pet najvećih..." upitah.
<BR>&nbsp;&nbsp;&nbsp;&nbsp;&nbsp;"I teško da će privući više pažnje... na Zemlji. Ali ja sam napravio mnogo ustupaka i iznudio mnogo usluga da bih naš predlog odneo na Zemlju. Neki uznemireni ljudi sad su još više uznemireni. Ako mene podriju, ako neko odluči da krene s jakom kampanjom širom Marsa pre nego što stignemo... ustupci Zemlji, prodavanje..." On podiže ruku i pogleda me iskosa. "Nije zabavno. Brinem za Kejletete. Oni kao da veruju da u ovoj igri imaju više karata."
<BR>&nbsp;&nbsp;&nbsp;&nbsp;&nbsp;Saučesnički sam zavrtela glavom. On se nagnuo još nekoliko centimetara unazad i odmerio me. "Šta si saznala od Zemljana?"
<BR>&nbsp;&nbsp;&nbsp;&nbsp;&nbsp;"Mnogo, mislim."
<BR>&nbsp;&nbsp;&nbsp;&nbsp;&nbsp;"Znaš li da tokom poslednjih trideset godina Zemljani podižu starosnu granicu za prvo seksualno iskustvo, a da sve više njih, sad već deset posto, nikad ne upražnjava fizički seks?" On sumnjičavo žmirnu, kao da izlaže pretpostavku.
<BR>&nbsp;&nbsp;&nbsp;&nbsp;&nbsp;"Čula sam to," rekoh.
<BR>&nbsp;&nbsp;&nbsp;&nbsp;&nbsp;"Neki ljudi se venčavaju i upražnjavaju seks samo kroz simulacije."
<BR>&nbsp;&nbsp;&nbsp;&nbsp;&nbsp;Bila sam toliko umirena njegovim časnim ponašanjem tokom svih tih nedelja, da čak ni sad nisam ništa sumnjala.
<BR>&nbsp;&nbsp;&nbsp;&nbsp;&nbsp;"Bilo je brakova između mislilaca i ljudi. Brakova fizički čednih, ali mentalno razvratnih. Ljudi koji dobijaju decu bez seksa i bez potrebe da se porađaju. Čudesa i strahote za crvene zečeve."
<BR>&nbsp;&nbsp;&nbsp;&nbsp;&nbsp;"I na Marsu se rađaju bebe van utrobe", rekoh tiho, pitajući se šta li on smera.
<BR>&nbsp;&nbsp;&nbsp;&nbsp;&nbsp;"Ja više volim staromodan način", odvrati on, uperevši u mene pogled svojih okruglih, crnih očiju. "Na ovom putovanju bilo je prokleto malo toga. Samo rad. Ni ti se nisi pretrgla od romantičnih pustolovina, koliko vidim."
<BR>&nbsp;&nbsp;&nbsp;&nbsp;&nbsp;Znak za opreznost konačno se probio. Nisam odgovorila, samo slegnuh ramenima, u nadi da će moje nelagodno ćutanje biti dovoljno da promeni tok razgovora.
<BR>&nbsp;&nbsp;&nbsp;&nbsp;&nbsp;"Radićemo zajedno mnogo meseci."
<BR>&nbsp;&nbsp;&nbsp;&nbsp;&nbsp;"Tačno", rekoh.
<BR>&nbsp;&nbsp;&nbsp;&nbsp;&nbsp;"Da li je moguće da nam zajedno bude prijatno, pošto ćemo tako dugo raditi?"
<BR>&nbsp;&nbsp;&nbsp;&nbsp;&nbsp;"Moraće da nam bude", rekoh. "Bićemo crveni zečevi među Zemljanima."
<BR>&nbsp;&nbsp;&nbsp;&nbsp;&nbsp;On odlučno klimnu glavom. "Među vrlo neobičnim i moćnim ljudima. To će izazvati mnogo veću napetost od one koju sad osećam, dok pregledam ove skorašnje poruke. Mi smo u ratu nerava, Kaseja, i mogli bismo - uzajamno - da uživamo u utočištu... od rata."
<BR>&nbsp;&nbsp;&nbsp;&nbsp;&nbsp;"Htela bih da pročitam poruke", rekoh.
<BR>&nbsp;&nbsp;&nbsp;&nbsp;&nbsp;"Ne bi mi bilo prijatno da utehu tražim od Zemljanke."
<BR>&nbsp;&nbsp;&nbsp;&nbsp;&nbsp;"Nisam sigurna da je ovo..."
<BR>&nbsp;&nbsp;&nbsp;&nbsp;&nbsp;On nastavi pošto je lako protresao glavom. "Šta ako se veoma mnogo potrudim oko privremene veze, a ona može biti samo takva, i otkrijem da žena sa Zemlje hoće sa mnom da upražnjava isključivo simulirani seks?" Zurio je u mene s nevericom.
<BR>&nbsp;&nbsp;&nbsp;&nbsp;&nbsp;Ljutnja me je postepeno obuzimala, ali sam držala na umu majčino upozorenje: budi pametna, budi duhovita. Nisam se osećala ni pametno ni duhovito, ali još nisam htela da se prepustim opravdanom gnevu.
<BR>&nbsp;&nbsp;&nbsp;&nbsp;&nbsp;"Voleo bih da razrešim poteškoće, napravim dogovor, što pre", reče Bitras. Podigao je ruku i pomilovao me po mišici, napravivši hitar pokret da me uhvati za rame. Pustio je rame i prstom prešao preko tkanine nekoliko centimetara iznad mojih grudi. "Ti si mnogo više... za mene."
<BR>&nbsp;&nbsp;&nbsp;&nbsp;&nbsp;"U okviru porodice?"
<BR>&nbsp;&nbsp;&nbsp;&nbsp;&nbsp;"To nije prepreka."
<BR>&nbsp;&nbsp;&nbsp;&nbsp;&nbsp;"Oh", rekoh. "Dogovor iz računa."
<BR>&nbsp;&nbsp;&nbsp;&nbsp;&nbsp;"Mnogo više od toga. Kad to rešimo, oboje se možemo usredsrediti na rad."
<BR>&nbsp;&nbsp;&nbsp;&nbsp;&nbsp;"Čvršća veza."
<BR>&nbsp;&nbsp;&nbsp;&nbsp;&nbsp;"Sigurno", reče Bitras.
<BR>&nbsp;&nbsp;&nbsp;&nbsp;&nbsp;Ja nežno odgurnuh njegovu ruku.
<BR>&nbsp;&nbsp;&nbsp;&nbsp;&nbsp;"Ti kažeš da bi trebalo već sad da zasnujemo porodicu, je li tako?" upitah veselo.
<BR>&nbsp;&nbsp;&nbsp;&nbsp;&nbsp;On trže glavu unazad, zapanjen. "Porodicu?"
<BR>&nbsp;&nbsp;&nbsp;&nbsp;&nbsp;"Treba da napravimo još crvenih zečića, zar ne? Da se suprotstavimo Zemljinim milijardama? Političko pitanje."
<BR>&nbsp;&nbsp;&nbsp;&nbsp;&nbsp;"Kaseja!" povika on. "Ti namerno pogrešno shvataš..."
<BR>&nbsp;&nbsp;&nbsp;&nbsp;&nbsp;Prekidoh ga. "Nisam nameravala da tako rano imam potomstvo, ali ako to služi politici, pretpostavljam da moram." Duhovito ili ne, ja sam išla napred. Pokušala sam da zadržim stoički smiren izraz lica, podigla ruku na čelo i rekla: "Bitrase, sve što se u ovom životu može zahtevati od bilo koje crvene zečice jeste da legne na leđa i misli na Mars."
<BR>&nbsp;&nbsp;&nbsp;&nbsp;&nbsp;On napravi zgađeno lice. "To nije smešno, Kaseja. Ja govorim o ozbiljnim teškoćama u našem privatnom životu."
<BR>&nbsp;&nbsp;&nbsp;&nbsp;&nbsp;"Moraću da uskladim svoj medicinski nano", rekoh. "Bihemija je drugačija kod trudnica."
<BR>&nbsp;&nbsp;&nbsp;&nbsp;&nbsp;"Ti uopšte ne shvataš na šta mislim." On ispruži ruke i njegova šaka ponovo dodirnu moje rame, pređe iznad grudi, dok su me njegove oči fiksirale, pokušavale da me ubede kako to nije baš onako kako izgleda. "Zar ja nisam privlačan?"
<BR>&nbsp;&nbsp;&nbsp;&nbsp;&nbsp;Uzvila sam obrvama i ponovo sklonila njegovu ruku. "Trebalo bi da razgovaraš s mojim ocem. On se u porodičnu politiku i svojinu razume bolje nego ja. Zasigurno po pitanju veza i saveza... i dece."
<BR>&nbsp;&nbsp;&nbsp;&nbsp;&nbsp;Bitrasova ramena se opustiše i on nemoćno odmahnu rukom. "Prebaciću dokumenta na tvoju pločicu. Alisa ih već ima", reče. Zatim odmahnu glavom s istinskom tugom i, možda, žaljenjem.
<BR>&nbsp;&nbsp;&nbsp;&nbsp;&nbsp;Nedužnoj, meni uopšte nije bilo žao.
<BR>&nbsp;&nbsp;&nbsp;&nbsp;&nbsp;Iz njegove kabine otišla sam s vrtoglavim osećanjem lakoće. Upozorenje je pola odbrane. Lakoća se ponovo pretvorila u gnev kad sam se obrela u svojoj kabini i sela na krevet, tresnuvši o tkaninu tako silovito da mi je zadnjica odskočila nekoliko centimetara. Onda sam legla na leđa i brojala unazad, zatvorenih očiju, stegnutih zuba. On se kontroliše taman koliko i beba koja piški u pelene, reče smiren, hladan glas u mojoj glavi, onaj deo mene koji je uvek jasno mislio kad bih se uzbudila. "Suptilan je koliko i tunelska bušilica", rekoh naglas. "On je bedast."
<BR>&nbsp;&nbsp;&nbsp;&nbsp;&nbsp;Pridigla sam se, protrljala oči i duboko udahnula.
<BR>
<BR>&nbsp;&nbsp;&nbsp;&nbsp;&nbsp;Glasovna ili video komunikacija između Tuamotua i Marsa bila je preskupa da bih joj se olako prepuštala. Umesto toga, slala sam tekstualna pisma, naslovljena na oca, majku i Stena; ali poslednje pismo koje sam poslala, početkom osmog meseca, pre nego što ćemo usporiti za ulazak na orbitu oko Zemlje, bilo je naslovljeno samo na majku.
<BR>
<BR>&nbsp;&nbsp;&nbsp;&nbsp;&nbsp;Draga mama,
<BR>&nbsp;&nbsp;&nbsp;&nbsp;&nbsp;Dosad sam nekako preživela, pa čak i uživala u većem delu puta, ali bojim se da pisma koja sam slala nisu bila sasvim otvorena. Boraveći van Marsa, razgovarajući sa Zemljanima, posmatrajući Bitrasa dok radi, svakim danom sam postajala sve više svesna koliko smo mi Marsovci nadmašeni. Zaslepljeni smo svojim tradicijama i konzervativizmom. Osakaćeni smo svojom bezazlenošću. Jadni Bitras! Startovao me je - kao što si i rekla - dosad samo jednom, hvala Bogu - i bio je tako sirov, tako neposredan i neprefinjen - čovek s toliko putovanja i takve širine duha, od takvog značaja! Jedan prijatelj mi je jednom rekao da Marsovci svoju decu ne obrazuju za najvažnije stvari u životu - udvaranje, odnose, ljubav - već se oslanjaju na pojedinačna otkrića, koja su nasumična, s više promašaja nego pogodaka. Na Zemlji, Bitras će dobiti terapiju za društveni položaj, provešće izvesno vreme vežbajući u simulacijama, izbistriti um i poboljšati svoje sposobnosti. Zašto nas osećanje individualnosti sprečava da popravimo svoje slabosti?
<BR>&nbsp;&nbsp;&nbsp;&nbsp;&nbsp;Mnogo vremena provodim s jednom devojkom sa Zemlje. Ona je britka i duhovita, stara je hiljadu godina u poređenju sa mnom - pa ipak ima samo sedamnaest zemaljskih godina. Na njen osamnaesti rođendan, ući ću zajedno s njom u simulaciju i istražiti mudru staru Zemlju kroz njene maštarije. Ne znam tačno kakva je simulacija, ali slutim da mi neće biti prijatno. Za nju to nije ništa neobično, ali ja sam prestravljena. Zemljosana. Možda ćeš biti zapanjena dok ovo čitaš, ali nemoj misliti da ću ja biti manje zapanjena dok to budem radila. Oduvek sam za sebe mislila da sam staložena i nepokolebljiva, ali moja bezazlenost - moje neznanje - naprosto je užasna.
<BR>&nbsp;&nbsp;&nbsp;&nbsp;&nbsp;I Alisa je predložila da probam tako nešto. Nadam se da to opravdava stvar u tvojim očima, ali ako ne... Kao što Orijana - tako se devojka zove - kao što ona kaže, ja više nisam odrezak.
<BR>
<BR>&nbsp;&nbsp;&nbsp;&nbsp;&nbsp;Poslala sam pismo kodirano na našu porodicu, a pre no što je majka imala prilike da odgovori, na Orijanin osamnaesti rođendan, dva dana uoči našeg prelaska sa Tuamotua na šatl za Zemlju, zaronile smo u njenu prošvercovanu maštovitu simulaciju.
<BR>&nbsp;&nbsp;&nbsp;&nbsp;&nbsp;"Bolje ikad nego nikad", reče Orijana dok smo priključivale pločice na lični kanal, preko brodskih širokopojasnih kanala, i povezivale se jedna s drugom i sa Alisom, koja je bila voljna, čak i željna da nas vodi.
<BR>&nbsp;&nbsp;&nbsp;&nbsp;&nbsp;"Nisi mi rekla o čemu je."
<BR>&nbsp;&nbsp;&nbsp;&nbsp;&nbsp;"To je roman s četrdeset likova."
<BR>&nbsp;&nbsp;&nbsp;&nbsp;&nbsp;"Tekst?"
<BR>&nbsp;&nbsp;&nbsp;&nbsp;&nbsp;"Kad kažem roman, to znači da ima zaplet, a nije samo predeo. Ti si deo toka. Možeš da se seliš iz lika u lik, ali lik se nameće - u njemu nećeš misliti kao ti sama, ali možeš da posmatraš. Drugim rečima, deo tebe će znati da si ti još ti. To nije simulacija punog života."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Možeš da se izvučeš bilo kad, a možeš i da skačeš."
<BR>&nbsp;&nbsp;&nbsp;&nbsp;&nbsp;"Jesi li radila ovu simulaciju ranije?"
<BR>&nbsp;&nbsp;&nbsp;&nbsp;&nbsp;"Ne", reče Orijana. "Zato i nisam htela da bude samo na pločici. Alisa nam može pružiti više zaštite i više pojedinosti. Ako negde ima kvaka, ona može blago da nas izvuče umesto da se naprosto isključi. Od isključivanja uvek dobijem glavobolju."
<BR>&nbsp;&nbsp;&nbsp;&nbsp;&nbsp;To je zvučalo sve gore i gore. Ozbiljno sam se nosila mišlju da odustanem, ali, gledajući Orijanu, njene oči koje blistaju od nestrpljenja dok raspoređuje nanopriključke, osetila sam iznenadnu poplavu mladalačke postiđenosti. Ako ona to može, mogu i ja.
<BR>&nbsp;&nbsp;&nbsp;&nbsp;&nbsp;"Ti ćeš u postavku ući brže nego ja", reče ona, pruživši mi moj kabl. "Moj kabl će morati da isključi pojačanja i uspostavi kooperativne veze."
<BR>&nbsp;&nbsp;&nbsp;&nbsp;&nbsp;Prislonila sam kabl na slepoočnicu. Vrh mu se raširio nekoliko centimetara i zakačio se za moju kožu, uvijajući se kao zmija u potrazi za položajem u kome će moći da nosi sopstvenu težinu. Koža mi se naježila. Ovo je bilo veoma nalik na pripreme za ozbiljnu terapiju. Nešto me je golicalo u slepoočnici: nanoveze koje su prodirale kroz kožu, lobanju, moždanu koru, gurajući vrhove u odgovarajuće centre u mozgu.
<BR>&nbsp;&nbsp;&nbsp;&nbsp;&nbsp;"Šta se zbiva ako se ovo naglo iščupa?" upitah, gurajući kabl vrhom prsta.
<BR>&nbsp;&nbsp;&nbsp;&nbsp;&nbsp;"Ništa. Priključci se rastope. Apso bezbedno. Prastara tehnologija."
<BR>&nbsp;&nbsp;&nbsp;&nbsp;&nbsp;"A ukoliko postoji kvaka s kojom Alisa ne može da iziđe nakraj?"
<BR>&nbsp;&nbsp;&nbsp;&nbsp;&nbsp;"Ona može da reprogramira sve u simulaciji. Ti samo provedeš nekoliko sekundi sa Alisom dok ona to prokljuvi."
<BR>&nbsp;&nbsp;&nbsp;&nbsp;&nbsp;To je zaista tačno, reče Alisa u mojoj glavi.
<BR>&nbsp;&nbsp;&nbsp;&nbsp;&nbsp;"Auh", izustih, trgnuvši se. Sa Alisom sam, naravno, radila Litvide, ali direktna veza predstavljala je sasvim drugačije osećanje.
<BR>&nbsp;&nbsp;&nbsp;&nbsp;&nbsp;Pokušaj da razgovaraš sa mnom ne mičući usnama i bez glasa.
<BR>&nbsp;&nbsp;&nbsp;&nbsp;&nbsp;"Je li ovako..." Je li ovako dobro?
<BR>&nbsp;&nbsp;&nbsp;&nbsp;&nbsp;Vrlo dobro. Opusti se.
<BR>&nbsp;&nbsp;&nbsp;&nbsp;&nbsp;Odobravaš li ti ovakve stvari?
<BR>&nbsp;&nbsp;&nbsp;&nbsp;&nbsp;Čitavo moje postojanje veoma je nalik na simulaciju, Kaseja.
<BR>&nbsp;&nbsp;&nbsp;&nbsp;&nbsp;Rekla sam majci da ćemo ovo raditi. Ne znam šta će ona misliti.
<BR>&nbsp;&nbsp;&nbsp;&nbsp;&nbsp;Još sam gledala svojim očima. Orijana je stavila svoje kablove i zatvorila oči. Jedan mišić na njenom obrazu zaigra.
<BR>&nbsp;&nbsp;&nbsp;&nbsp;&nbsp;"Spremna", reče naglas.
<BR>&nbsp;&nbsp;&nbsp;&nbsp;&nbsp;Simulacija će početi za tri sekunde.
<BR>&nbsp;&nbsp;&nbsp;&nbsp;&nbsp;Zatvorila sam oči. Prvi put u životu, imala sam osećaj da zatvaram i uši, i prste, i telo.
<BR>&nbsp;&nbsp;&nbsp;&nbsp;&nbsp;Tvorčev zaštitni znak - tri uporedna reza poput crvenih noževa koji se uzdižu iz crnog postolja, ne predstavljajući nijednog meni poznatog umetnika niti korporaciju - zatim potpuna tama.
<BR>&nbsp;&nbsp;&nbsp;&nbsp;&nbsp;Kad sam ponovo otvorila oči, imala sam nov skup uspomena. In medias res, s uspomenama je došao i nov niz briga, strepnji, svega što sam znala da moram uraditi.
<BR>&nbsp;&nbsp;&nbsp;&nbsp;&nbsp;Bilo je tako glatko da sam jedva osetila promenu.
<BR>&nbsp;&nbsp;&nbsp;&nbsp;&nbsp;Postala sam Budhara, kćer porodice Sa'ud iz Vahabističke Arapske Alijanse, naslednica bogatih izvora stare Zemlje. Negde duboko znala sam da Budhara nikad nije postojala - ovo je bila uobrazilja - ali to nije bilo važno. Njen svet bio je stvaran - stvarniji od mog, s intenzitetom koji je moguć samo u preuveličanoj umetnosti. Moja uloga u njenom životu počela je pedeset godina ranije, u prošlosti, i kretala se s nesmanjenom slikovitošću kroz sedam epizoda, završavajući se na njenoj samrtnoj postelji deset godina kasnije, u budućnosti.
<BR>&nbsp;&nbsp;&nbsp;&nbsp;&nbsp;Tu je bilo spletki, prevara, izdajstava, seksa - mada vrlo uzdržanog i ne mnogo poučnog - i bilo je veoma mnogo pojedinosti o životu današnjih vahabista u svetu punom sumnjičavaca. Budhara nije bila sumnjalo, ali se nije ni pokoravala. Njen život nije bio lak. Nije ni izgledao lak, a dubinu njene nesreće povremeno je ublažavala jedino moja svest o tome da će ta nesreća imati kraj.
<BR>&nbsp;&nbsp;&nbsp;&nbsp;&nbsp;Njena smrt bila je potresno nasilna - zadavio ju je ljubavnik u nastupu kompleksa niže vrednosti - ali nije otkrivala ništa više nego seks. Moje telo je znalo da nije mrtvo, baš kao što je znalo da ljubav ne vodi odistinski.
<BR>&nbsp;&nbsp;&nbsp;&nbsp;&nbsp;Potom mi je um lebdeo u završnom prostoru, sivom i snažnom, i ja osetih da je Orijana tu. Ona reče: "Možeš da postaneš svako koga si videla. Do četiri po sesiji, s misliocem koji upravlja."
<BR>&nbsp;&nbsp;&nbsp;&nbsp;&nbsp;"Koliko smo bile u simulaciji?" upitah.
<BR>&nbsp;&nbsp;&nbsp;&nbsp;&nbsp;"Jedan sat."
<BR>&nbsp;&nbsp;&nbsp;&nbsp;&nbsp;Izgledalo je mnogo duže. Nisam tačno mogla da ocenim koliko dugo. Ali mislila sam da se nismo srele u simulaciji, i sve što sam umela da kažem, u tom sivilu, bilo je: "Mislila sam da smo delile."
<BR>&nbsp;&nbsp;&nbsp;&nbsp;&nbsp;"I jesmo. Ja sam bila tvoj poslednji muž."
<BR>&nbsp;&nbsp;&nbsp;&nbsp;&nbsp;"Oh." Pocrvenela sam. Ona je promenila pol - upoznala me je. Shvatila sam da me to silno uznemiruje. Dovodilo je u pitanje tolike moje suštinske crte.
<BR>&nbsp;&nbsp;&nbsp;&nbsp;&nbsp;"Možemo takođe da pređemo na drugo mesto... da se povežemo s Budharom preko zapadnih kanala. Ona može postati sporedan lik."
<BR>&nbsp;&nbsp;&nbsp;&nbsp;&nbsp;"Volela bih da budem njen papagaj", našalih se.
<BR>&nbsp;&nbsp;&nbsp;&nbsp;&nbsp;"To je spolja", reče Orijana, hotevši da kaže da je to izvan simulacije.
<BR>&nbsp;&nbsp;&nbsp;&nbsp;&nbsp;"Onda bih volela da odem Gore", rekoh, ne upotrebivši pravi izraz, ali to je, izgleda, bilo sasvim na mestu.
<BR>&nbsp;&nbsp;&nbsp;&nbsp;&nbsp;"Izranjamo na površinu", reče Orijana, izvodeći me iz sivila. Otvorile smo oči i ugledale kabinu. To što sam bila na desetine miliona kilometara između svetova izgledalo je dosadno u poređenju sa Budharinim životom.
<BR>&nbsp;&nbsp;&nbsp;&nbsp;&nbsp;Tiho sam zvižduknula i protrljala ruke da se uverim da je ovo stvarnost. "Nisam sigurna da ikad više želim da radim ovo", rekoh.
<BR>&nbsp;&nbsp;&nbsp;&nbsp;&nbsp;"Aha. Prvi put ti se čini kao neka svetinja, zar ne? Silno želiš da se vratiš. Stvarnost izgleda lažna. Kasnije postaje lakše da se izvučeš, dublja perspektiva, inače bi ih zakonom negirali pre mnogo godina. Ja ne upražnjavam zakneg simulacije."
<BR>&nbsp;&nbsp;&nbsp;&nbsp;&nbsp;"Kakve?" upitah.
<BR>&nbsp;&nbsp;&nbsp;&nbsp;&nbsp;"Van zakona. Ilegalne."
<BR>&nbsp;&nbsp;&nbsp;&nbsp;&nbsp;"Oh." Još nisam pribrano razmišljala. "Nisam mnogo naučila o Zemlji."
<BR>&nbsp;&nbsp;&nbsp;&nbsp;&nbsp;"Dinastija Sa'ud je prilično povučena, zar ne? Zlosrećni fanatici, nikom ne trebaju njihove poslednje kapi nafte, stvarno sjajno za sim-fikciju. Budhara je ipak moja miljenica. Prošla sam s njom kroz dvadesetak epizoda. Ona je jaka, ali ume i da se sagne. Zaista sam uživala u onom delu gde ona zahteva od Madžlisa da joj dopuste da uzme bogatstva svoje braće... posle njihove smrti u Basri."
<BR>&nbsp;&nbsp;&nbsp;&nbsp;&nbsp;"Izvanredno", rekoh.
<BR>&nbsp;&nbsp;&nbsp;&nbsp;&nbsp;"Ne izgledaš srećna?"
<BR>&nbsp;&nbsp;&nbsp;&nbsp;&nbsp;"Samo sam omamljena, Orijana."
<BR>&nbsp;&nbsp;&nbsp;&nbsp;&nbsp;"Pogrešan izbor?"
<BR>&nbsp;&nbsp;&nbsp;&nbsp;&nbsp;"Ne", odgovorih, mada je, najblaže rečeno, izbor bio glup. Orijana je, uprkos svojoj prefinjenosti, još bila vrlo mlada, a na to me je povremeno trebalo podsetiti. "Ali ja sam se nadala da ću naučiti više o glavnom pravcu na Zemlji, ne o njegovim rubovima."
<BR>&nbsp;&nbsp;&nbsp;&nbsp;&nbsp;"Možda sledeći put", reče ona. "Imam neke jednostavne priče, čak i putničke dnevnike, ali to možeš dobiti i na Marsu..."
<BR>&nbsp;&nbsp;&nbsp;&nbsp;&nbsp;"Možda", rekoh. Ali nisam imala nikakvu nameru da probam neku drugu.
<BR>&nbsp;&nbsp;&nbsp;&nbsp;&nbsp;Na Zemlji, milijarde ljudi svakodnevno gutaju simulacije, a ja nisam mogla da se bistre glave izvučem čak ni iz jeftine ljubavne priče.
<BR>
<BR>&nbsp;&nbsp;&nbsp;&nbsp;&nbsp;Alen i ja smo stajali u Bitrasovoj kabini. "Mrzim ovo vreme", reče nam Bitras, zureći u svoj lik u projekciji ogledala. "Kroz nekoliko dana to više neće biti vežbanje. Biće to proklete bukagije. A tu ne mislim samo na težinu, mada će i to biti dovoljno gadno. Oni tako mnogo očekuju od nas. Posmatraju nas. Stalno se plašim da će im neka nova tehnologija dozvoliti da mi zavire u glavu dok spavam. Neću se lagodno osećati sve dok ne pođemo natrag kući."
<BR>&nbsp;&nbsp;&nbsp;&nbsp;&nbsp;"Tebi se Zemlja ne dopada", reče Alen.
<BR>&nbsp;&nbsp;&nbsp;&nbsp;&nbsp;Bitras ga prostreli pogledom. "Mrzim je", reče. "Zemljani su tako veseli i učtivi, i tako napunjeni mašinerijom. Mašinerija za srce, za pluća, nano za ovo, zamena za ono..."
<BR>&nbsp;&nbsp;&nbsp;&nbsp;&nbsp;"Ne izgleda mnogo drugačije od Marsa", rekoh.
<BR>&nbsp;&nbsp;&nbsp;&nbsp;&nbsp;Bitras nije obraćao pažnju na mene. Njegov suštinski konzervativizam izranjao je na površinu, i on je morao da ga izbaci iz sebe; bolje na ovaj način, mislila sam, nego da me ponovo startuje. "Oni nikad ništa ne ostavljaju na miru. Ni život, ni zdravlje, ni misao. Zamaraju je, posmatraju iz toliko mnogo uglova... Kunem se, nijedan od ljudi s kojima razgovaramo nije pojedinac. Svaki je gomila, prosuđuje kao gomila, kojom vlada blagonakloni diktator zvani 'ja', nesiguran da je zaista na vlasti, tako oprezan, tako silno bistar."
<BR>&nbsp;&nbsp;&nbsp;&nbsp;&nbsp;"Imamo takve ljude i na Marsu", reče Alen.
<BR>&nbsp;&nbsp;&nbsp;&nbsp;&nbsp;"Ja ne moram da pregovaram sa njima", odvrati Bitras. "Izabrali ste imunizacije?"
<BR>&nbsp;&nbsp;&nbsp;&nbsp;&nbsp;Alen napravi grimasu, a ja se nasmejah.
<BR>&nbsp;&nbsp;&nbsp;&nbsp;&nbsp;"Sve ste ih odbili?"
<BR>&nbsp;&nbsp;&nbsp;&nbsp;&nbsp;"Pa", reče Alen, "ja sam mislio da pustim virus koji mi daje jezik i ubeđivanje..."
<BR>&nbsp;&nbsp;&nbsp;&nbsp;&nbsp;Bitras je zurio u nas, preneražen. "Ubeđivanje?"
<BR>&nbsp;&nbsp;&nbsp;&nbsp;&nbsp;"Dar blebetanja", odgovori Alen.
<BR>&nbsp;&nbsp;&nbsp;&nbsp;&nbsp;"Ti se šegačiš sa mnom", reče Bitras, odgurnuvši ogledalo. "Izgledaću grozno. Ali to nije važno, s obzirom na to da će oni izgledati tako dobro, ja bih i u svom najboljem izdanju izgledao grozno. Oni to očekuju od Marsovaca. Znate li kako nas nazivaju, onda kad nisu odveć učtivi?"
<BR>&nbsp;&nbsp;&nbsp;&nbsp;&nbsp;"Kako?" upitah. Od Orijane sam čula nekoliko imena: glinena stopala, tunelski miševi, divokoze.
<BR>&nbsp;&nbsp;&nbsp;&nbsp;&nbsp;"Kolonisti", reče Bitras, s naglaskom na trećem slogu.
<BR>&nbsp;&nbsp;&nbsp;&nbsp;&nbsp;Alen se nije osmehnuo. Bila je to reč koja se na Marsu nikad nije čula, čak ni u pravilnom izgovoru. Doseljenici, naseobine; nikad kolonije, kolonisti.
<BR>&nbsp;&nbsp;&nbsp;&nbsp;&nbsp;"Kolonija je, kažu", nastavi Bitras, "mesto gde čovek drži svoj kolon."
<BR>&nbsp;&nbsp;&nbsp;&nbsp;&nbsp;Odmahnula sam glavom.
<BR>&nbsp;&nbsp;&nbsp;&nbsp;&nbsp;"Verujte", reče Bitras. "Slušali ste Alisu, slušali ste ljude na ovom brodu. Sad slušajte glas pravog iskustva. Zemlja je vrlo pribrana, Zemlja je mentalo vrlo zdrava, ali to ne znači da je Zemlja fina, niti da nas oni vole, ili bar poštuju."
<BR>&nbsp;&nbsp;&nbsp;&nbsp;&nbsp;Mislila sam da možda preteruje. Još sam imala toliko idealizma i naivnosti. Orijana je, najzad, bila prijatelj; a nije bila mnogo nalik svojim roditeljima.
<BR>&nbsp;&nbsp;&nbsp;&nbsp;&nbsp;Ona mi je ulivala izvesnu nadu.
<BR>
<BR>&nbsp;&nbsp;&nbsp;&nbsp;&nbsp;Cilindri su uvučeni i poređani duž brodskog trupa. Svemir koji se dosad obrtao postao je postojan. Velik deo naše postignute brzine munjevito se rasuo na dva miliona kilometara od Zemlje; za to vreme ležali smo u krevetima pod stalnim pritiskom usporavanja od dva g.
<BR>&nbsp;&nbsp;&nbsp;&nbsp;&nbsp;Ovako daleko od Zemlje, zavičajna planeta i Mesec bili su jasno vidljivi na prvi pogled, a kako su dani prolazili, taj prizor je postajao uistinu divan.
<BR>&nbsp;&nbsp;&nbsp;&nbsp;&nbsp;Mesec kao od čistog srebra lebdeo je pokraj Zemlje boje lapisa i kvarca. U Sunčevom sistemu nema prekrasnijeg sveta nego što je Zemlja. Mogla sam isto tako posmatrati planetu pre više milijardi godina. Čak ni prigušene varnice sapetih platformi oko polutara, koje su upijale električnu energiju iz Majčinog magnetnog polja, nisu mogle narušiti moje strahopoštovanje; upravo ovde je sve i počelo.
<BR>&nbsp;&nbsp;&nbsp;&nbsp;&nbsp;Na trenutak - koji nije dugo trajao, ali je potrajao dovoljno - uživela sam se u zemljocentrični pogled. Mars je bio majušan i beznačajan po istoriji. Mi smo na Zemlju izvozili malo, doprinosili malo, kupovali malo; bili smo više politička nego geografska sila, a čak i u tome đavolski sitni: uporan svrab za moćnu Majku, koja je već odavno na svoje grudi ponovo privila bludnog sina, Mesec.
<BR>&nbsp;&nbsp;&nbsp;&nbsp;&nbsp;Sve vreme koje smo uspevale da odvojimo između odlazaka na razgovore s carinskom službom, Orijana i ja smo provodile zagledane u Zemlju i Mesec. Završila sam popunjavanje zahteva za imunizaciju, da bih sprečila prijateljsko obrazovanje veštačkih mikroba koji lebde u zemaljskom vazduhu.
<BR>&nbsp;&nbsp;&nbsp;&nbsp;&nbsp;Bila sam uzbuđena. Alen je bio uzbuđen. Bitras je bio hladan i govorio je malo.
<BR>&nbsp;&nbsp;&nbsp;&nbsp;&nbsp;Pet dana kasnije, prošli smo kroz glavnu niskoorbitalnu svemirsku stanicu Mir III i redovnom linijom se zaputili dole na Zemlju, kroz gust vazduh i predivan zalazak sunca.
<BR>
<BR>&nbsp;&nbsp;&nbsp;&nbsp;&nbsp;Čak i sada, s udaljenosti od šezdeset leta i deset hiljada svetlosnih godina, srce mi brže zakuca, a oči se napune suzama pri uspomeni na moj prvi dan na Zemlji.
<BR>&nbsp;&nbsp;&nbsp;&nbsp;&nbsp;Sećam se, kroz niz živopisnih odvojenih slika, pometnje u carinskom odeljenju na Miru III, putnika sa dva putovanja koji lebde u redovima odvojenim majušnim crvenim svetlima, Orijane i sebe kako se nabrzinu opraštamo, razmenjujući lične referentne brojeve, pri čemu je meni tek bio dodeljen za Zemlju, a njoj podignut na status odraslog, bez ograničenja; obećanja da ćemo se čuti čim se smestimo, ma koliko to potrajalo; sećam se kako sam ručno prenela Alisu Dva iz niše na Tuamotuu; kako sam se zaklinjala carinskim službenicima da ona ne sadrži programe u suprotnosti s Aktom Svetske mreže iz 2079, učtivo odbivši, na osnovu diplomatskog prava, predlog šefa za kontrolu mislilaca da je pretraži za slučaj da u njoj ima nečeg nama nepoznatog; kako sam dobila naše diplomatske propusnice pod pokroviteljstvom Sjedinjenih Država; sećam se prolaska kroz hodnik Zemaljske kapije, pun umetničkih dela koja su napravila deca zavičajnog sveta; ulaska u otvor prevoznog šatla; zauzimanja naših mesta zajedno sa još šezdeset putnika; desetominutnog zurenja u direktnu sliku Zemlje izbliza; odvajanja od platforme; spuštanja, osećanja da prozor kraj mog sedišta postaje vruć na dodir - a gust okean vazduha silovito nas je šamarao, nateravši me da zgrabim ručke na sedištu, crveni zec koji stiže kući, dok mu srce lupa, a pazuha se vlaže od iščekivanja i čudnovate strepnje: hoću li biti dostojna? Može li Zemlja voleti mene, nekog ko nije rođen u Njenoj kući?
<BR>&nbsp;&nbsp;&nbsp;&nbsp;&nbsp;Zalazak sunca veličanstveno crven i narandžast, luk nalik na ogrlicu što obavija predivna plava i bela ramena Zemlje, viđen kroz blesak jake crvene jonizacije dok smo odskakali i usporavali i spuštali se u prostrano veštačko jezero pored Arlingtona u staroj državi Virdžiniji. Para se talasala gusta i bela dok smo se blago ljuljuškali na leđima, baš kao što su se prvi astronauti ljuljuškali očekujući spasioce. Arbajterski remorkeri veliki kao Tuamotu plutali su po namreškanoj plavoj vodi... Voda! Toliko vode! Remorkeri nežno uhvatiše naš šatl i odguraše nas do obalskih terminala. Drugi šatlovi su pristizali pokraj nas, neki sa Meseca, neki sa ostalih orbitalnih platformi, izbacujući velike oblake vodene prašine i pare kad bi, usporeni mlaznicima, udarili o površinu velikog bazena.
<BR>&nbsp;&nbsp;&nbsp;&nbsp;&nbsp;Alen je držao moju ruku, a ja sam stezala njegovu, oboje kao brat i sestra po čuđenju i ne malom strahu. Preko puta nas, s druge strane prolaza, sedeći kraj umotane i povučene Alise, Bitras je mrgodno zurio preda se, zamišljen.
<BR>&nbsp;&nbsp;&nbsp;&nbsp;&nbsp;Naš posao je sad zaista počeo.
<BR>&nbsp;&nbsp;&nbsp;&nbsp;&nbsp;Mi nismo bili samo Marsovci, nismo bili obični crveni zečevi na neverovatnom zabavnom putovanju. Bili smo simbol Marsa. Neko vreme bićemo slavni, obasuti oduševljenjem građana Zemlje za posetioce s Marsa. Bićemo odvažni naseljenici koji se vraćaju u civilizaciju, noseći poruku Kongresu Sjedinjenih Država; smeškaćemo se i držati jezik za zubima pred deset hiljada Litvidovih pitanja. Davaćemo blagonaklone odgovore na smešna raspitivanja: Kako je to kad se ponovo dođe kući? Smešna, ali ne baš mnogo smešna; Mars je bio moj istinski dom, i već mi je nedostajao usred ove divne neobičnosti, ali...
<BR>&nbsp;&nbsp;&nbsp;&nbsp;&nbsp;Ja sam poznavala i Zemlju.
<BR>&nbsp;&nbsp;&nbsp;&nbsp;&nbsp;Izišavši iz šatla, postavili smo Alisu na njen iznajmljeni nosač, i ona se kretala pokraj nas.
<BR>&nbsp;&nbsp;&nbsp;&nbsp;&nbsp;Gotovo svi smo odlučili da prođemo između hrastova i javorova, preko proplanaka bujne trave, sve Marsovci koji prvi put dišu svež, čist vazduh. Šetali smo kroz Ingram park, nazvan tako po prvom ljudskom biću koje je kročilo na Mars, Doroti Ingram. Doroti, znam kako si se osećala. Kušala sam vazduh, vlažan od skorašnjeg pljuska, i videla kako se s juga gomilaju oblaci puni obilne kiše, a iznad njih plavetnilo mačijih očiju, i bez granica, bez zidova, bez kupola ili stakla.
<BR>&nbsp;&nbsp;&nbsp;&nbsp;&nbsp;Poznajem te. Moja krv te poznaje.
<BR>&nbsp;&nbsp;&nbsp;&nbsp;&nbsp;Alen i ja odigrasmo mali valcer na travi, oko Alisinog nosača. Bitras se trpeljivo smešio, sećajući se svog prvog dolaska. Naše glupiranje je potvrđivalo Zemljin položaj kao kraljice. Bili smo opijeni njom. "Ja ne sanjam?" upitao je Alen, a ja sam se nasmejala i zagrlila ga, pa smo još malo igrali na travi.
<BR>&nbsp;&nbsp;&nbsp;&nbsp;&nbsp;Bihemija nas je dobro služila. Stajali smo uspravno pod težinom dva i po puta većom od uobičajene, kretali se brzo na nogama koje se nisu naprezale niti nas bolele - u svakom slučaju, ne bar još neko vreme - a glave su nam ostale bistre.
<BR>&nbsp;&nbsp;&nbsp;&nbsp;&nbsp;"Pogledaj nebo!" likovala sam.
<BR>&nbsp;&nbsp;&nbsp;&nbsp;&nbsp;Bitras stade između nas. "Oči Zemlje", reče. Malo smo se otreznili, ali mene jedva da je bilo briga za kamere Litvida koje su snimale novopridošle putnike. Neka Zemlja čuje moju radost.
<BR>&nbsp;&nbsp;&nbsp;&nbsp;&nbsp;Moje telo je znalo gde je. Ono je bilo ovde pre nego što sam rođena. Geni su me stvorili za ovo mesto, u mojoj krvi je strujalo more, u mojim kostima je bila zemlja, sa Zemlje, sa Zemlje, oči su mi bile stvorene za blistavu žutu svetlost Zemljinih dana i plavetnilo dnevnog neba i za noći pod vazdušastom svetlošću Meseca i zvezda.
<BR>&nbsp;&nbsp;&nbsp;&nbsp;&nbsp;Prošli smo kroz gomilu reportera - ljudi i arbajtera - a Bitras je odgovarao za sve nas, diplomatski, s širokim osmehom, drago nam je što smo se vratili, očekujemo nadasve prijatne razgovore sa zemaljskim vladama, našim partnerima u razvijanju zabačenih krajeva Sunčevog sistema. Bio je dobar i ja sam mu se divila. Sve mu je bilo oprošteno, gotovo zaboravljeno. Posle reportera, u privatnoj prostoriji za doček, sreli smo se s našim vodičem, prelepom ženom promuklog glasa, po imenu Džoana Bankroft, koja je bila sve što ja nisam, pa ipak mi se dopala. Nisam verovala da ću ikad omrznuti nekog ko živi na ovom blagoslovenom svetu.
<BR>&nbsp;&nbsp;&nbsp;&nbsp;&nbsp;Iz luke smo krenuli automobilom, poslatim iz Predstavničkog doma. Bankroftova je išla s nama, raspitujući se o našim potrebama, dajući našim pločicama najnovije rasporede, obezbedivši Alisi poklon-pristup u Kongresnu biblioteku. Automobil se priključio na roboput između još deset hiljada povezanih automobila, stonožnih vozova, prevoznih kamiona. Ja sam veoma pomno slušala, ali kiša je dobovala po prozorima, a drveće svetlucalo tamnozeleno ispod mrkog sivila. Kad je nastala počivka, upitah da li bismo mogli da otvorimo prozore.
<BR>&nbsp;&nbsp;&nbsp;&nbsp;&nbsp;"Naravno", odgovori Džoana, s osmehom na divnim crvenim usnama i jedrim punačkim obrazima.
<BR>&nbsp;&nbsp;&nbsp;&nbsp;&nbsp;Automobil spusti moj prozor.
<BR>&nbsp;&nbsp;&nbsp;&nbsp;&nbsp;Isturila sam glavu na povetarac, dobila nekoliko mlazeva u lice i oči, isplazila jezik i okusila kišu.
<BR>&nbsp;&nbsp;&nbsp;&nbsp;&nbsp;Džoana se nasmeja. "Marsovci su divni", reče. "Vi nas podstičete da cenimo ono što mi, koji ovde živimo, uzimamo zdravo za gotovo."
<BR>&nbsp;&nbsp;&nbsp;&nbsp;&nbsp;Što mi koji ovde živimo.
<BR>&nbsp;&nbsp;&nbsp;&nbsp;&nbsp;Te reči su me ohladile. Bacila sam pogled na Bitrasa, a on uzvi obrvama i krajičkom usana. Razumela sam njegovu neizgovorenu poruku.
<BR>&nbsp;&nbsp;&nbsp;&nbsp;&nbsp;Mi ne posedujemo Zemlju. Mi smo gosti, prisutni po zamršenom odobrenju velikih političkih tela, pravih vlasnika i upravljača Majke.
<BR>&nbsp;&nbsp;&nbsp;&nbsp;&nbsp;Mi nismo kod kuće. Nikad nećemo ponovo biti kod kuće, ni po koju cenu, ni kroz kakve daljine.
<BR>
<BR>&nbsp;&nbsp;&nbsp;&nbsp;&nbsp;Džoana nas je odvela u Prestoničku Kulu, izdužen zeleno-beli kompleks sa dvadeset hiljada domova, hotela i radnji stvorenih da usluže ljude sa svih krajeva Zemlje - i, gotovo kao zakasnela pomisao, posetioce iz svemira. Kula se prostirala preko dva kvadratna kilometra na mestu gde je nekad stajao strašni Pentagon, centar nesavladive odbrane starih Sjedinjenih Američkih Država.
<BR>&nbsp;&nbsp;&nbsp;&nbsp;&nbsp;Obezbedili smo smeštaj u predsedničkom apartmanu hotela 'Grand Potomak', nisko na severnom zidu Prestoničke Kule, koji gleda na reku.
<BR>&nbsp;&nbsp;&nbsp;&nbsp;&nbsp;Džoana je otišla pošto se uverila da smo se udobno smestili. Alen i ja smo stajali nasred apartmana, ne znajući šta sad da radimo. Bitras je koračao tamo-amo i mrštio se. Apartman se još razmetao svojim sposobnostima; sobe, kreveti i nameštaj pravili su vijugavu smotru oblika i boja, Litvidi su nam iskakali pred očima - koje ćemo odabrati, koji poseban prestonički obrazovni i zabavni program ćemo rezervisati? - a arbajteri su se pojavili u dva reda po troje, livrejisani po visokoj modi koja se može sresti samo na Zemlji, u odelima od zelenog somota i crne svile, s crvenim šeširićima, nimalo nalik arbajterima na Marsu, koji su nosili samo svoje plastične, keramičke i metalne kože.
<BR>&nbsp;&nbsp;&nbsp;&nbsp;&nbsp;Prebrodili smo taj izbor što smo brže mogli, pri čemu smo najviše birali Alen i ja. Bitras se sruči u stolicu koja se konačno zaustavila na švedskom stilu iz dvadesetog veka.
<BR>&nbsp;&nbsp;&nbsp;&nbsp;&nbsp;"Ti ljudi", promrmlja on. "Samo kad bi oni i njihove proklete sobe stajali mirno."
<BR>&nbsp;&nbsp;&nbsp;&nbsp;&nbsp;"Nema nade", reče Alen. Zurio je kroz pravi prozor koji gleda na reku. U daljini se mogla videti prestonica Sjedinjenih Država Zapadne Hemisfere, među kulama razbacanim duž obala Virdžinije i Potomka. Ništa u samom središtu Vašingtona nije smelo da nadvisi kupolu Kapitola - to je već vekovima bio zakon. Čeznula sam da prošetam glavnom avenijom, kroz parkove i stare kvartove, pod drvećem koje je širilo krošnje poput zatalasanog zelenog tepiha.
<BR>&nbsp;&nbsp;&nbsp;&nbsp;&nbsp;"Još pada kiša", rekoh sa strahopoštovanjem.
<BR>&nbsp;&nbsp;&nbsp;&nbsp;&nbsp;"Mislim da je pravi izraz 'prska'", odvrati Alen. "Moramo da obnovimo izraze za vreme."
<BR>&nbsp;&nbsp;&nbsp;&nbsp;&nbsp;"Vreme", izgovorih dubokim glasom, a Alen i ja se nasmejasmo.
<BR>&nbsp;&nbsp;&nbsp;&nbsp;&nbsp;Bitras ustade i nemirno protegnu ruke. "Imamo sedam dana do svedočenja pred Kongresom. Imamo tri dana pre nego što počnu naši susreti sa pododborima i članovima Senata i Doma. To znači dva dana pripreme i susreta s partnerima PG, i jedan dan za razgledanje. Ja sam suviše zabrinut i uznemiren da bih danas radio. Alisa i ja ćemo ostati ovde. Vi možete da radite šta hoćete."
<BR>&nbsp;&nbsp;&nbsp;&nbsp;&nbsp;Alen i ja se pogledasmo. "Prošetaćemo", rekoh.
<BR>&nbsp;&nbsp;&nbsp;&nbsp;&nbsp;"Dobro", odgovori Alen.
<BR>&nbsp;&nbsp;&nbsp;&nbsp;&nbsp;Bitras odmahnu glavom kao da žali. "Zemlja me brzo zamara", reče.
<BR>
<BR>&nbsp;&nbsp;&nbsp;&nbsp;&nbsp;Nebo se razvedrilo dok smo se taksijem dovezli do Vašingtona. Alen i ja smo tokom putovanja bili uzdržani jedno prema drugom, ali sad smo se ponašali kao brat i sestra, zajednički uživajući u vetru, svežem, čistom vazduhu, suncu na našim licima; a onda, slavlje nad slavljima, trešnje u punom cvetu. Drveće je cvetalo jednom mesečno, rekli su nam, čak i zimi; turisti to očekuju.
<BR>&nbsp;&nbsp;&nbsp;&nbsp;&nbsp;"To nije prirodno, da znaš", reče Alen. "Nekad je cvetalo samo u proleće."
<BR>&nbsp;&nbsp;&nbsp;&nbsp;&nbsp;"Znam", odbrusih. "Baš me briga."
<BR>&nbsp;&nbsp;&nbsp;&nbsp;&nbsp;"Drveće cveta i na Marsu", reče on prekorno. "Zašto bismo se ovome divili?"
<BR>&nbsp;&nbsp;&nbsp;&nbsp;&nbsp;"Zato što na čitavom Marsu nema drveta koje raste pod otvorenim nebom i pruža grane ka suncu", rekoh.
<BR>&nbsp;&nbsp;&nbsp;&nbsp;&nbsp;Sunce nam je grejalo razgolićene ruke i lica, vetar je duvao blag i topao, a temperatura se menjala iz časa u čas; nisam mogla da se otresem osećanja - do đavola s politikom, sa svim hirovima rođenja - da volim Zemlju i da Zemlja voli mene.
<BR>&nbsp;&nbsp;&nbsp;&nbsp;&nbsp;Dan je bio divan. Ja sam se divno osećala. Alen i ja smo flertovali, ali ne ozbiljno. Popili smo kafu u baštici nekog kafea, rano ručali, otišli do spomenika Vašingtonu i popeli se uz dugačke stepenice (nisam obraćala pažnju na oštre bolove u nogama), sišli, hodali dalje. Šetajući duž jezerceta mirnog kao ogledalo, zastali smo da pogledamo preoblikovane džogere koji su poput hrtova proletali kraj nas.
<BR>&nbsp;&nbsp;&nbsp;&nbsp;&nbsp;Proučili smo projektovanu lekciju iz istorije i popeli se uza stepenike Linkolnovog spomenika, potom zastali pred ogromnim kipom Abrahama Linkolna. Pomno sam posmatrala to tužno, umorno lice i čvornovate ruke, i najednom osetila kako mi oči postaju vlažne dok sam čitala reči koje ga okružuju, nadahnute građanskim ratom kojim je upravljao, a koji ga je konačno i ubio. Narodi jedu svoje vođe, mislila sam. Kralj mora da umre.
<BR>&nbsp;&nbsp;&nbsp;&nbsp;&nbsp;Alen je imao drugačiji pristup. "On je prisiljavao američki Jug na pokornost", reče. "Politički, on je veći Zemljanin nego što mi se dopada."
<BR>&nbsp;&nbsp;&nbsp;&nbsp;&nbsp;"Mars ne drži robove", podsetih ga.
<BR>&nbsp;&nbsp;&nbsp;&nbsp;&nbsp;"Ne obraćaj pažnju na mene", odgovori on. "Ja sam vazda na strani gubitnika."
<BR>&nbsp;&nbsp;&nbsp;&nbsp;&nbsp;Zatim smo se povukli kraj jezerceta i posmatrali sunce kako zalazi.
<BR>&nbsp;&nbsp;&nbsp;&nbsp;&nbsp;"Šta bi Linkoln mislio o crvenim zečevima?" upita Alen.
<BR>&nbsp;&nbsp;&nbsp;&nbsp;&nbsp;"Šta bi Linkoln danas mislio o uniji?" uzvratih.
<BR>&nbsp;&nbsp;&nbsp;&nbsp;&nbsp;Uprkos sitnoj neprilagođenosti u mojoj bihemiji - mi smo nesumnjivo preterivali - meni se vrtelo u glavi od vremena, arhitekture na otvorenom, od istorije.
<BR>&nbsp;&nbsp;&nbsp;&nbsp;&nbsp;Vratili smo se u kulu da večeramo sa Bitrasom u glavnom restoranu hotela. Hrana je bila bolja čak i od one na Tuamotuu. Pretežno je bila sveža, ne nano, a ja sam tragala za razlikama u ukusu, i mislila da ih nalazim. "Ima ukus kao zemlja, mislim", rekoh Bitrasu i Alenu preko belog, platnenog stolnjaka i srebrnih svećnjaka.
<BR>&nbsp;&nbsp;&nbsp;&nbsp;&nbsp;"Ustajao", složi se Alen. "Donedavno je bila živa."
<BR>&nbsp;&nbsp;&nbsp;&nbsp;&nbsp;Bitras se nakašlja. "Dosta", reče.
<BR>&nbsp;&nbsp;&nbsp;&nbsp;&nbsp;Alen i ja se zaverenički nasmešismo jedno drugom. "Ne bi trebalo da se ponašamo palanački", reče Alen.
<BR>&nbsp;&nbsp;&nbsp;&nbsp;&nbsp;"Ponašaću se onako kako mi prija", odvrati Bitras, ali nije bio ljut; naprosto je iznosio činjenicu. "Vino je, ipak, dobro." On podiže čašu. "Za crvene zečeve van njihovog elementa."
<BR>&nbsp;&nbsp;&nbsp;&nbsp;&nbsp;Nazdravili smo sebi samima.
<BR>&nbsp;&nbsp;&nbsp;&nbsp;&nbsp;Na povratku u apartman, ispred lifta, Bitras provuče ruku ispod moje i čvrsto me privuče k sebi. Alen to opazi i brzo učini isto s mojom drugom rukom. Na trenutak se osetih kao da sam stešnjena između dva uspaljena kera; onda sam videla šta Alen namerava.
<BR>&nbsp;&nbsp;&nbsp;&nbsp;&nbsp;Bitras je čvrsto stisnuo usne i pustio mi ruku. Alen je pustio drugu odmah pošto sam mu uputila zahvalan pogled.
<BR>&nbsp;&nbsp;&nbsp;&nbsp;&nbsp;Bitras se ponašao kao da se ništa nije dogodilo. I zaista, ništa se i nije dogodilo. Veče je bilo odveć prijatno da bi neko drugačije mislio.
<BR>
<BR>&nbsp;&nbsp;&nbsp;&nbsp;&nbsp;"Ovde sam već dvadeset sedam godina", reče Mirijam Džafri, pozivajući nas da uđemo u njen stan. "Moj muž je prešao u Eloje pre deset godina i mislim, mada ne znam pouzdano, da je na Marsu... I tako, evo me, Marsovka na Zemlji, a on je Zemljanin tamo gore." Bitras i Alen sedoše kad ih ona ponudi, u prostranoj dnevnoj sobi. Prozori su gledali na niz starih virdžinijskih kula i još starijih nebodera. Bili smo na južnoj strani Prestoničke kule, nasuprot našeg hotela.
<BR>&nbsp;&nbsp;&nbsp;&nbsp;&nbsp;"Ja uvek njuškam za crvenim zečevima", reče ona, sevši kraj Bitrasa. Činilo se da su istih godina. "Divno je čuti šta se promenilo, a šta je ostalo isto. Nije da nameravam da se vratim... Sad sam se navikla na Zemlju. Ja sam Zemljanka, bojim se."
<BR>&nbsp;&nbsp;&nbsp;&nbsp;&nbsp;"Silno se zabavljamo", reče Alen.
<BR>&nbsp;&nbsp;&nbsp;&nbsp;&nbsp;Mirijam je blistala. Crna kosa padala joj je preko suvonjavih, četvrtastih ramena obnaženih širokom zelenom haljinom. "Veoma mi je drago što ste uspeli da odvojite malo vremena iz vašeg burnog rasporeda."
<BR>&nbsp;&nbsp;&nbsp;&nbsp;&nbsp;"Zadovoljstvo je naše", reče Bitras. On uglavi zadnjicu u kauč, nameštajući automatske jastučiće. "Sad, jesmo li bezbedni?"
<BR>&nbsp;&nbsp;&nbsp;&nbsp;&nbsp;"Veoma", odgovori Mirijam, ispravivši se i odjednom postavši sasvim ozbiljna.
<BR>&nbsp;&nbsp;&nbsp;&nbsp;&nbsp;"Dobro. Treba slobodno da razgovaramo. Kaseja, Alene: Mirijam nije samo društvena osica, ona je najbolje obavešten Marsovac na Zemlji kad su vašingtonske stvari u pitanju."
<BR>&nbsp;&nbsp;&nbsp;&nbsp;&nbsp;Mirijam skromno trepnu.
<BR>&nbsp;&nbsp;&nbsp;&nbsp;&nbsp;"Ona nastavlja tradiciju dugog niza domaćica u ovom gradu, koje dočekuju i pozdravljaju goste, i znaju sve, a u prošlosti je bila od neprocenjive vrednosti za PG Madžumdar."
<BR>&nbsp;&nbsp;&nbsp;&nbsp;&nbsp;"Hvala, Bitrase", reče ona.
<BR>&nbsp;&nbsp;&nbsp;&nbsp;&nbsp;Bitras izvadi pločicu iz džepa košulje i stavi je pred ženu. "Doneli smo sa sobom i kopiju Alise. Ona se sad odmara u hotelskoj sobi."
<BR>&nbsp;&nbsp;&nbsp;&nbsp;&nbsp;"Je li zaštićena od najnovijih?" upita Mirijam.
<BR>&nbsp;&nbsp;&nbsp;&nbsp;&nbsp;"Mislimo da jeste. Odbili smo mogućnost da je carina pregleda."
<BR>&nbsp;&nbsp;&nbsp;&nbsp;&nbsp;"Dobro. Ona je pravljena na Zemlji, naravno, pa je zato uvek pomalo sumnjiva."
<BR>&nbsp;&nbsp;&nbsp;&nbsp;&nbsp;"Imam poverenja u Alisu. Pregledali su je naši najbolji i ustanovili da sasvim odgovara nacrtu."
<BR>&nbsp;&nbsp;&nbsp;&nbsp;&nbsp;"U redu", reče Mirijam, ali tonom koji je odavao da i dalje gaji sumnju. "Ipak, morate znati da su svi mislioci malo previše slatki i bezazleni da bi razumeli Zemlju, bar oni mislioci kojima je dozvoljeno da budu izvezeni - da emigriraju."
<BR>&nbsp;&nbsp;&nbsp;&nbsp;&nbsp;"Da, to je istina", složi se Bitras. "Ona će, međutim, samo savetovati, ne i odlučivati."
<BR>&nbsp;&nbsp;&nbsp;&nbsp;&nbsp;Ja sam sve ovo slušala u stanju šoka. "Vi ste uhoda?" upitah bezazleno.
<BR>&nbsp;&nbsp;&nbsp;&nbsp;&nbsp;"Zvezda mu, nisam!" nasmeja se Mirijam i pljesnu se po butini. Zauzela je pozu, s rukom oslonjenom na koleno, ramena povučenih unazad, zabacujući kosu. "Mada bih mogla da budem, zar ne misliš tako?"
<BR>&nbsp;&nbsp;&nbsp;&nbsp;&nbsp;"Danas, u toku dana, sastajemo se sa predstavnicima porodica Kejletet i Sandoval", reče Bitras.
<BR>&nbsp;&nbsp;&nbsp;&nbsp;&nbsp;"Kejleteti su u poslednje vreme vrlo uplašeni", odvrati Mirijam. "Kupuju potvrde i produženja od drugih PG, smanjuju svoje izlaganje na otvorenom trojnom tržištu."
<BR>&nbsp;&nbsp;&nbsp;&nbsp;&nbsp;"Ne očekujem da ću od njih dobiti ikakav odgovor", reče Bitras, "ali ja nosim zastavu, da tako kažem. Spremni smo da nastavimo razgovore."
<BR>&nbsp;&nbsp;&nbsp;&nbsp;&nbsp;Mirijam reče da misli da bi to bilo korisno. "Mada, upozoravam te, nikad nisam videla Kejletete tako prestravljene."
<BR>&nbsp;&nbsp;&nbsp;&nbsp;&nbsp;"Hteo bih da znam nešto više o ovim članovima odbora za svemirska pitanja." Bitras joj pruži svoju pločicu. Imena zaigraše pred njenim očima, zajedno s oznakama političkog položaja i porodičnih i društvenih grupa.
<BR>&nbsp;&nbsp;&nbsp;&nbsp;&nbsp;Mirijam zamišljeno pregleda spisak. "Dobri ljudi. Pronicljivi, iznad praska."
<BR>&nbsp;&nbsp;&nbsp;&nbsp;&nbsp;Kriomice sam na pločici potražila šta znači 'iznad praska'. Na njoj je stajalo: 1: smiren, spokojan; 2: ravnodušan prema visokom položaju.
<BR>&nbsp;&nbsp;&nbsp;&nbsp;&nbsp;"Oni su odani i nisu propustili nijednu dobru priliku otkako sam ja ovde", reče Mirijam. "Izabrani zvaničnici na Zemlji posebna su vrsta, kao što Bitras nesumnjivo zna."
<BR>&nbsp;&nbsp;&nbsp;&nbsp;&nbsp;"Da, imali smo posla i sa nekoliko naših. Oblasni guverneri..."
<BR>&nbsp;&nbsp;&nbsp;&nbsp;&nbsp;"Razlika je u tome što su zemaljski zvaničnici terapeutski obrađeni", reče Mirijam. "Svi osim Džona Mendoze, vođe manjine u Senatu. Mendoza je Mormon. Zemljani nisu baš toplo dočekali Doblovu, ali je Mendozina partija zajedno s firmom Dezeret Svemir priredila prijem za nju. Dezeret Svemir pružili su joj utočište na nekoliko nedelja. Ispitivali su je o Marsu, pretpostavljam."
<BR>&nbsp;&nbsp;&nbsp;&nbsp;&nbsp;"Bar nema njihovih nacrta na Marsu", reče Bitras.
<BR>&nbsp;&nbsp;&nbsp;&nbsp;&nbsp;"Ne, ali Mendoza će vas pitati zašto niste voljni da Zemlji doznačite više deonica Pojasnih izvorišta pod marsovskom kontrolom, i zašto odbijate da pristupite Grupi za upravljanje izvorištima Sunčevog sistema. Dezeret Svemir je izgradio izvesne mostove sa Zelenim Ajdahom. Zeleni Ajdaho najzad baca oko na poslove vezane za svemir. Obe strane učvršćuju državne veze sa VIZA-om, zaobilazeći S.D."
<BR>&nbsp;&nbsp;&nbsp;&nbsp;&nbsp;Bitras je pribeležio prepis Mirijaminih zapažanja, zatim ponovo digao pogled i rekao: "Treba da saznamo i o Kubi, Hispanioli, Novom Meksiku i Kaliforniji."
<BR>&nbsp;&nbsp;&nbsp;&nbsp;&nbsp;"Svi su ti na spisku", reče Mirijam, nabravši čelo i lupkajući po pločici dugačkim noktom. Opazila sam video-sliku kako poigrava na noktu i pitala se šta je to. "Da vam kažem ono što znam. Moja biblioteka će vas nahraniti podacima..."
<BR>&nbsp;&nbsp;&nbsp;&nbsp;&nbsp;Naredna dva sata slušali smo i razmenjivali podatke sa pločica. Kad smo završili, Bitras je uključio svoj šarm, a Mirijam je izgledala prijemčiva. Meni je laknulo.
<BR>
<BR>&nbsp;&nbsp;&nbsp;&nbsp;&nbsp;Sastanci s porodicama Kejletet i Sandoval, održani u našem apartmanu, bili su srdačni i sasvim besplodni. Pomoćnik zastupnika za Kejletet Zemlju nagovestio je da oni možda neće podržati naše predloge za ujedinjenje, da su se Kejletet Mars možda složili s našim predlozima bez saglasnosti Trojne federacije.
<BR>&nbsp;&nbsp;&nbsp;&nbsp;&nbsp;Posle toga, Bitras je bio uznemiren. Gotovo nesvesno, stalno se držao blizu mene, blago me gurkajući. Alen je to posmatrao s izvesnom zabrinutošću. Ja nisam obraćala pažnju.
<BR>&nbsp;&nbsp;&nbsp;&nbsp;&nbsp;Mirijam mu očito nije bila dovoljna. A napetost je rasla.
<BR>
<BR>&nbsp;&nbsp;&nbsp;&nbsp;&nbsp;Sutradan ujutro, sama u sobi, doživela sam mali pad bihemije: mučnina, groznica, dok moje telo probija stege kontrole da bi se prilagodilo onako kako misli da je najbolje. To je trajalo samo jedan sat, a ja sam se posle toga osećala mnogo bolje. Gravitacija mi se činila manje nametljiva, prirodnija.
<BR>&nbsp;&nbsp;&nbsp;&nbsp;&nbsp;Spustila sam pogled na reku Potomak i aveniju u daljini. Kristalno vedar dan sa paperjastim oblacima visoko na nebu. Vašington nalik na seoce, čiji spomenici i stari, zasvođeni Kapitol naizgled nisu veći od zrna pirinča u prostranstvu zelenog i smeđeg.
<BR>&nbsp;&nbsp;&nbsp;&nbsp;&nbsp;Umovi široki, hladni i nesaosećajni...
<BR>&nbsp;&nbsp;&nbsp;&nbsp;&nbsp;Lice mi se razvuklo u glupav osmeh. Ja sam Marsovac koji je došao da izvrši najezdu na Zemlju.
<BR>&nbsp;&nbsp;&nbsp;&nbsp;&nbsp;Alisa je podnela izveštaj. Sedeli smo u dnevnoj sobi apartmana i proučavali najvažnije tačke. Bitras se malo više zadubio u nekoliko ključnih mesta. "Nije ohrabrujuće", reče on.
<BR>&nbsp;&nbsp;&nbsp;&nbsp;&nbsp;"Potreba za jedinstvenom kontrolom nad svim izvorištima u Sunčevom sistemu može postati kritična kroz petnaest zemaljskih godina", govorila je Alisa. "Opšte je priznato da Zemlji treba neko veliko stremljenje kako bi održala sveopštu psihološku i ekonomsku krepkost, a to stremljenje - ta društvena žiža - mora biti međuzvezdano istraživanje širokih razmera."
<BR>&nbsp;&nbsp;&nbsp;&nbsp;&nbsp;Alenu se ovo činilo zagonetno. "Cela Zemlja to priznaje? Svi se slažu?"
<BR>&nbsp;&nbsp;&nbsp;&nbsp;&nbsp;"Slaganje je veliko među onim grupama koje donose presudne odluke o Trojnoj federaciji", reče Alisa. "Naročito među visokim službenicima najvećih alijansi."
<BR>&nbsp;&nbsp;&nbsp;&nbsp;&nbsp;"Na nas će biti izvršen pritisak da se pridružimo stremljenju, bez obzira na to da li ono neposredno koristi Marsu", reče Bitras.
<BR>&nbsp;&nbsp;&nbsp;&nbsp;&nbsp;"Takav zaključak je potkrepljen dokazima", reče Alisa.
<BR>&nbsp;&nbsp;&nbsp;&nbsp;&nbsp;Bitras se zavali na kauču. "Ništa s čime ne možemo da se nosimo." Ali izgledao je uzrujan. "Zar ne misliš da je to malo previše očigledno?"
<BR>&nbsp;&nbsp;&nbsp;&nbsp;&nbsp;"Dokazi za drugačiji zaključak nisu jasni", odgovori Alisa.
<BR>&nbsp;&nbsp;&nbsp;&nbsp;&nbsp;"To je ono što su govorili neki od naših saputnika", rekoh.
<BR>&nbsp;&nbsp;&nbsp;&nbsp;&nbsp;"Ipak jasno i nepromenljivo, zar ne?" reče Bitras, grizući gornju usnu. Podsećao je na buldoga kad bi to radio. "Sutra ću otvoriti predloge i upoznati vas sa njima. Potrebno je da u potpunosti shvatite šta nam je dopušteno da kažemo i šta nam je dopušteno da damo, u svakoj fazi pregovora." On se uspravi na kauču. "Od sada, vi ste više nego učenici", reče. "Vi predstavljate Mars koji tek treba da se rodi. Vi ste diplomate."
<BR>&nbsp;&nbsp;&nbsp;&nbsp;&nbsp;I mi smo igrali tu ulogu. Išli smo na prijeme i zabave, dve i sami priredili, posetili smo kancelarije najvećih korporacija i temp agencija, prisustvovali večerama koje su upriličila društva ljubitelja Marsa...
<BR>&nbsp;&nbsp;&nbsp;&nbsp;&nbsp;Mirijam je bila domaćica našeg malog prijema u hotelu. Provela sam čitave sate razgovarajući sa iseljenicima s planete, slušajući njihove priče o starom Marsu, odgovarajući što sam bolje mogla na pitanja o novom Marsu. Jesu li Mekenzi Frejzir ikad ujedinili kanadske PG u Sirtisu? Šta se zbilo s porodicama Preskot i Ver u Heladi? Moja sestra još živi na Marsu, Mariner Veli Jug, ali nikad ne odgovara na moja pisma - da li znate zašto?
<BR>&nbsp;&nbsp;&nbsp;&nbsp;&nbsp;Prečesto sam mogla samo da se osmehnem, izgovarajući se da ne znam. Nije bilo ni svemarsovskog centra za porodične poruke niti baze podataka koji bi bili lako dostupni sa Zemlje. Pribeležila sam na pločicu da zatražim od Madžumdara da tako nešto naprave; dobro je za reklamu. Bivši Marsovci na Zemlji mogu biti dragoceni saveznici, mislila sam, a njih, izuzimajući Mirijam, nismo često koristili.
<BR>&nbsp;&nbsp;&nbsp;&nbsp;&nbsp;U pauzi tokom prijema, upitala sam Mirijam koliko joj se često obraćaju marsovske PG, direktno s Marsa. "Oko jednom godišnje", osmehnu se ona. Rekoh da je to žalosno, a ona me potapša po ramenu. "Mi smo tako nepoverljiva i povučena stvorenja", reče. "Pre nego što budeš otišla odavde, dobro ćeš znati na šta smo se namerili i koliko daleko moramo otići da bismo ušli u igru..."
<BR>&nbsp;&nbsp;&nbsp;&nbsp;&nbsp;Zabeležila sam na pločicu da bi Mirijam trebalo ugovorom vezati samo za Madžumdare - ali zar to nije protivurečilo duhu jedinstva koji smo se toliko upinjali da pokažemo?
<BR>&nbsp;&nbsp;&nbsp;&nbsp;&nbsp;Posećujući kancelarije članova Kongresa, brzo sam uočila pozamašan nedostatak pažnje prema Bitrasovim nagoveštajima o tome kakvi bi mogli biti naši predlozi. Bitras je upao u mračno i ljutito raspoloženje krajem napornog dana jurcanja po kancelarijama.
<BR>&nbsp;&nbsp;&nbsp;&nbsp;&nbsp;"Nije ih mnogo briga", reče on, prihvatajući od Alena čašu vina dok smo se odmarali u apartmanu. "To je vrlo zagonetno."
<BR>
<BR>&nbsp;&nbsp;&nbsp;&nbsp;&nbsp;Svakog jutra, intervjui na Litvidu i besplatnoj mreži, vođeni iz studija u Kapitolu; po podne, još intervjua iz studija u hotelu; zatim ručkovi s velikim finansijerima koji su slušali i smeškali se, ali ništa nisu obećavali; konačno, večere s kongresnim službenicima, koji su bili radoznali i puni oduševljenja, ali su takođe otkrivali malo i nisu obećavali ništa.
<BR>&nbsp;&nbsp;&nbsp;&nbsp;&nbsp;Posete školama u Vašingtonu i Virdžiniji, obično preko obrazovne mreže iz naše hotelske sobe... Kratko putovanje vozom do Pensilvanije na sastanak s Amiškim Prijateljima Šumovite Zemlje, koji su najzad prihvatili da se služe kompjuterima, ali ne i misliocima. Natrag u Vašington... Organizovan obilazak Kongresne biblioteke i Smitsonovog vazduhoplovnog i svemirskog muzeja.
<BR>&nbsp;&nbsp;&nbsp;&nbsp;&nbsp;Stara Kongresna biblioteka bila je hermetički zatvorena helijumom i u nju se sad moglo ući samo u odelima pod pritiskom. Nama se nije pružila prilika da uđemo. Arbajteri su tumarali po hodnicima, čuvajući i istražujući nebrojene milijarde njenih papirnih knjiga i časopisa. Ona je 2049. prestala da prima papirne primerke; većina istraživanja sad se odvijala preko elektronske arhive, koja je ispunjavala omanju sobu nekoliko stotina metara ispod stare biblioteke. Alisa je iz biblioteke upila onoliko koliko joj je bilo potrebno, jer bi čak i njene ogromne zalihe memorije bile preopterećene ako bi upila sve.
<BR>&nbsp;&nbsp;&nbsp;&nbsp;&nbsp;U Vazduhoplovnom i svemirskom muzeju zastali smo da se slikamo u podnožju makete, u prirodnoj veličini, prvog broda koji je sleteo na Mars, Kapetana Džemsa Kuka. Kao pretškolarac, videla sam pravi brod. Kopija mi se, pod kupolom, činila veća nego original, koji je stajao na otvorenom u Jeliseju.
<BR>&nbsp;&nbsp;&nbsp;&nbsp;&nbsp;Zemlja je imala previše da nam pokaže. Bili smo u opasnosti da se iscrpimo pre no što dođe naš najvažniji dan...
<BR>
<BR>&nbsp;&nbsp;&nbsp;&nbsp;&nbsp;Ušli smo u sobu za saslušanje, u raskošnom kamenu i toplom, tamnom drvetu, sa stolicama presvučenim mrkom, veštačkom kožom; Bitras, Alen i ja, namerno odeveni po konzervativnoj marsovskoj modi, Alisa na sveže uglancanom nosaču.
<BR>&nbsp;&nbsp;&nbsp;&nbsp;&nbsp;Sa svojom sintetičkom odećom i prirodnim, neizmenjenim telima, mora biti da smo podsećali na likove iz neke litvidovske komedije. Ali nas je ipak s poštovanjem pozdravilo pet senatora iz Stalnog odbora za Sunčev sistem i bliskozemaljske svemirske poslove. Nekoliko trenutaka zadržali smo se u površnom razgovoru sa senatorima i nekolicinom njihovih službenika. Atmosfera je bila uljudna, ali zvanična. Ponovo sam osetila da nešto nije u redu, kao što je osetio i Bitras, čije su se nozdrve širile dok je sedao na svoje mesto za dugačkim stolom od javorovine. Alen se nagnuo i upitao me: "Zašto ne svedočimo pred celim odborom?" Nisam znala.
<BR>&nbsp;&nbsp;&nbsp;&nbsp;&nbsp;Sedela sam levo od Bitrasa, na tvrdoj drvenoj stolici; Alen je sedeo s njegove desne strane. Alisa je bila priključena za senatskog mislioca, Harolda S., koji je Senatu služio već šezdeset godina.
<BR>&nbsp;&nbsp;&nbsp;&nbsp;&nbsp;Galerija je bila prazna. Ovo će očigledno biti zatvoreno saslušanje.
<BR>&nbsp;&nbsp;&nbsp;&nbsp;&nbsp;Senator Kej Huarez Somers iz Novog Meksika, predsednica Odbora, lupnu čekićem, otvarajući raspravu. "Pozdravljam naše uvažene goste sa Marsa. Ne znate koliko je za jednu staru Zemljanku, kao što sam ja, neobično da izgovori tako nešto, čak i danas. Možda mi trebaju pojačanja za maštu. Neke moje kolege sigurno tako misle..." Ona je bila u srednjim sedamdesetim godinama, ako sam mogla da procenim starost ovde gde je izgled zavisio od ličnog izbora; sitna i žilava, čistih jednostavnih crta lica, mekog glasa, odevena u stroge crne i sive tonove. Senatorka Huarez Somers nije odabrala lak put kroz život, i klonila se upadljivih preoblikovanja.
<BR>&nbsp;&nbsp;&nbsp;&nbsp;&nbsp;Današnjem saslušanju prisustvovali su i senatori Džon Mendoza iz Jute, visok muškarac s kožom boje čokolade, veoma zgodan i čvrste građe; senator Dejvid Vang iz Kalifornije, platinast plavušan zlaćane puti, prilično očigledno preoblikovan; i senator Džo Kim iz Zelenog Ajdaha, srednje visine, sedokos, s izrazom neprestane sumnjičavosti. Ili je to možda bila oštroumnost.
<BR>&nbsp;&nbsp;&nbsp;&nbsp;&nbsp;"Kao što vidite, gospodine Madžumdar, ovo je zatvoreno saslušanje", poče Huarez Somersova. "Odabrali smo ključne članove stalnog odbora da saslušaju vaše svedočenje. Govorićemo otvoreno, jer nam je vreme ograničeno. Zanima nas koliko će Mars napredovati ka ujedinjenju u sledećih pet godina."
<BR>&nbsp;&nbsp;&nbsp;&nbsp;&nbsp;"Pred nama su velike prepreke", reče Bitras, "a nisu ih sve postavili Marsovci."
<BR>&nbsp;&nbsp;&nbsp;&nbsp;&nbsp;"Možete li da pojasnite, molim vas?"
<BR>&nbsp;&nbsp;&nbsp;&nbsp;&nbsp;Bitras je objasnio složene odnose u finansijama i politici Povezanih Grupa. Razvijeno je samo dva odsto marsovskih izvorišta. Korporacije sa sedištem na Zemlji i PG ograncima, kao i PG sa sedištem na Mesecu, kontrolišu petnaest postotaka marsovskog kapitala i deset postotaka razvijenih izvorišta. PG sa sedištem na Marsu često traže kapital iz vanmarsovskih izvora u Trojnoj federaciji, uspostavljajući privremene veze, čak omogućavajući spoljnjim finansijerima da donekle odlučuju o njihovim unutrašnjim poslovima. Izgleda da svako ima po neki komad marsovskog kolača. Objediniti tako mnogo raznolikih interesa više je nego teško, to je noćna mora, a nju pogoršava nevoljnost zdravih i bogatih PG da se potčine centralnoj vladi.
<BR>&nbsp;&nbsp;&nbsp;&nbsp;&nbsp;"Da li marsovske PG misle da imaju neotuđiva prava, korporacijska prava, bez obzira na potrebe njihovih pojedinačnih članova?" upita senator Mendoza iz Jute.
<BR>&nbsp;&nbsp;&nbsp;&nbsp;&nbsp;"Ništa tako drsko", odgovori Bitras. "Povezane Grupe posluju više kao grupe sitnih preduzeća i porodica nego kao zemaljske korporacije u vlasništvu radnika. Svi članovi porodice su deoničari, ali svoje deonice ne mogu prodavati spoljnjim firmama. U porodicu se ulazi brakom, posebnim izborom ili rođenjem. Prelazak putem braka ili izbora uklanja vas iz jedne PG i stavlja u drugu. U okviru porodice postoji samo razmena radnih zasluga, ne i novca kao takvog... Svim ulaganjima van porodice upravljaju zastupnikovi finansijski službenici." Senatori su izgledali kao da im je dosadno. Bitras brzo zaključi: "Siguran sam da su vam poznata načela... Ista su na Mesecu, kao i u Pojasevima."
<BR>&nbsp;&nbsp;&nbsp;&nbsp;&nbsp;"Postojanje svesti o nekom obrascu trebalo bi da podrazumeva sposobnost da se on izmeni", reče Mendoza.
<BR>&nbsp;&nbsp;&nbsp;&nbsp;&nbsp;"Naš svedok nam je upravo priznao da postoji nevoljnost", dodade senator Vang iz Kalifornije, uzvijenih obrva, pogledavši svoje kolege.
<BR>&nbsp;&nbsp;&nbsp;&nbsp;&nbsp;"Povezana grupa samog gospodina Madžumdara bila je takođe neraspoložena za saradnju u pokušajima ujedinjenja", reče Huarez Somersova. "Možda bi nam on mogao pružiti uvid kako u nevoljnost, tako i u predloženo gajenje novog društvenog obrasca."
<BR>&nbsp;&nbsp;&nbsp;&nbsp;&nbsp;Bitras nagnu glavu na stranu i osmehnu se, primajući iznenadnu ocenu kao nevoljan svedok. "Radili smo dugo i pomno da bismo odredili vlastitu sudbinu. Ponašamo se kao pojedinci jake volje u atmosferi koju određuje uzajamna prednost. Mi, prirodno, nismo skloni da svoju sudbinu i živote stavimo u ruke agencija koje ne odgovaraju neposredno nama."
<BR>&nbsp;&nbsp;&nbsp;&nbsp;&nbsp;"Vaše Povezane Grupe decenijama su živele u toj iluziji", reče senator Džo Kim iz Zelenog Ajdaha. "Kažete li vi to nama da je to zaista način na koji Mars dejstvuje - svaki pojedinac ima neposredan odnos sa porodičnom upravom?"
<BR>&nbsp;&nbsp;&nbsp;&nbsp;&nbsp;"Ne", odgovori Bitras.
<BR>&nbsp;&nbsp;&nbsp;&nbsp;&nbsp;"Sigurno imate pravni sistem koji podržavaju sve PG. Kako postupate sa terapeutski neobrađenima, s neprilagođenima?"
<BR>&nbsp;&nbsp;&nbsp;&nbsp;&nbsp;"Da se nismo malo udaljili od teme, senatore?" upita Bitras uz osmeh.
<BR>&nbsp;&nbsp;&nbsp;&nbsp;&nbsp;"Učinite mi po volji", reče Kim, gledajući pločicu pred sobom.
<BR>&nbsp;&nbsp;&nbsp;&nbsp;&nbsp;Bitras mu učini po volji. "Oni imaju prava. Ako je neprilagođenost velika, porodice ih ubeđuju da zatraže pomoć. Terapiju, ukoliko je neophodna. Ako njihov... ah... zločin prevazilazi porodične granice, mogu biti dovedeni pred sudije Saveta. Ali..."
<BR>&nbsp;&nbsp;&nbsp;&nbsp;&nbsp;"Marsovci nisu baš zaljubljeni u terapiju", reče Mendoza, posmatrajući nas pomno, jedno po jedno. "Neki od nas u Juti dele njihove sumnje."
<BR>&nbsp;&nbsp;&nbsp;&nbsp;&nbsp;"Mi ne prihvatamo taj koncept kao modu", pojasni Bitras. "Niti mu se protivimo u načelu."
<BR>&nbsp;&nbsp;&nbsp;&nbsp;&nbsp;"Mi mislimo da bi poboljšanje mentaliteta Marsovaca kao pojedinaca možda moglo dovesti do šireg prihvatanja bolje društvene organizacije", reče Huarez Somersova, bacivši pomalo ljutit pogled na Mendozu.
<BR>&nbsp;&nbsp;&nbsp;&nbsp;&nbsp;"Senator ima pravo da tako misli", krotko odgovori Bitras.
<BR>&nbsp;&nbsp;&nbsp;&nbsp;&nbsp;Taj pravac ispitivanja je prekinut. Senatori su sačekali nekoliko časaka, možda osluškujući Harolda S, zatim nastavili ispitivanje.
<BR>&nbsp;&nbsp;&nbsp;&nbsp;&nbsp;"Vi ste nesumnjivo svesni okolnosti da su najveće zemaljske alijanse izrazile nezadovoljstvo marsovskom zaostalošću", reče Huarez Somersova. "Bilo je čak ljutitih razgovora o ekonomskim sankcijama. Mars se za osnovne proizvode veoma oslanja na Zemlju, zar ne?"
<BR>&nbsp;&nbsp;&nbsp;&nbsp;&nbsp;"Ne sasvim, senatore", odgovori Bitras. Ona je morala znati da se ne oslanjamo; kretala se ka nekom cilju koji ja nisam uspevala da sagledam.
<BR>&nbsp;&nbsp;&nbsp;&nbsp;&nbsp;"Da li vaše Povezane Grupe posluju samo uz pomoć ljudskog uma ili se koriste i misliocima?"
<BR>&nbsp;&nbsp;&nbsp;&nbsp;&nbsp;"Oslanjamo se na mislioce, ali sami donosimo odluke, naravno", odgovori Bitras. "Kao i vi ovde... u Kongresu. Verujem da je Harold S. samo uvaženi savetnik."
<BR>&nbsp;&nbsp;&nbsp;&nbsp;&nbsp;"A ti mislioci se uzgajaju na Zemlji", nastavi ona.
<BR>&nbsp;&nbsp;&nbsp;&nbsp;&nbsp;"Za samo nekoliko godina moći ćemo da uzgajamo sopstvene marsovske mislioce." Bitras spusti pogled na sto, trljajući prstom rub pločice. Lice mu je sasvim blago porumenelo pred onim što je moglo biti neizrečena pretnja.
<BR>&nbsp;&nbsp;&nbsp;&nbsp;&nbsp;"Potvrđeno je da marsovska nanotehnologija zaostaje celu deceniju iza Zemljine, a vaša industrijska postrojenja imaju podjednako mali učinak."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Zemaljske korporacije i nacionalni patentni zavodi nerado isporučuju nacrte za bolji nano društvu sa slabom centralnom upravom."
<BR>&nbsp;&nbsp;&nbsp;&nbsp;&nbsp;"Marsovci nikad nisu švercovali nacrte niti su ikad pokušavali da prekrše patentno pravo. Mi imamo strog nadzor u svim PG nad patentnim dozvolama i naknadama. Takođe dopuštamo zemaljsku inspekciju postrojenja koja koriste patentovane ili zaštićene nacrte."
<BR>&nbsp;&nbsp;&nbsp;&nbsp;&nbsp;"Ipak, zapažanje postoji, a ono šteti marsovskoj industriji i razvoju, tačno?"
<BR>&nbsp;&nbsp;&nbsp;&nbsp;&nbsp;"Sa svom skromnošću", reče Bitras, "moram da kažem da zadovoljavamo sopstvene potrebe."
<BR>&nbsp;&nbsp;&nbsp;&nbsp;&nbsp;Ono što Bitras nije pomenuo bilo je široko rasprostranjeno marsovsko zapažanje da bi Zemlja više volela da naš ekonomski razvoj bude spor, pod čvrstom zemaljskom kontrolom.
<BR>&nbsp;&nbsp;&nbsp;&nbsp;&nbsp;"Zar Mars ne želi da se razvija?" upita Mendoza, očiju razrogačenih od iznenađenja. "Zar Marsove vođe - zastupnici raznih PG i guverneri izvorišnih oblasti - ne žele da se pridruže većim naporima Trojne federacije?"
<BR>&nbsp;&nbsp;&nbsp;&nbsp;&nbsp;"Koliko god nam to dopuštaju naše skromne sposobnosti, želimo", odgovori Bitras. "Ali Zemlja nikad ne treba da očekuje od Marsa da on proda svoja prava i izvorišta, niti da postane tuđa imovina iz nečijeg hira."
<BR>&nbsp;&nbsp;&nbsp;&nbsp;&nbsp;Mendoza se nasmeja. "Moje kolege i ja to ni u snu ne bismo pomislili. Možda se nadamo nekom mestu na koje bismo mogli pobeći ako ne prođemo na reizboru..."
<BR>&nbsp;&nbsp;&nbsp;&nbsp;&nbsp;"Govori u svoje ime, Džone", reče Huarez Somersova. Rasprava se svela na pojedinosti, i to na one beznačajne. Još deset minuta su senatori postavljali Bitrasu pitanja na koja su odgovore sasvim očigledno mogli naći na svojim pločicama.
<BR>&nbsp;&nbsp;&nbsp;&nbsp;&nbsp;Taj postupak me je brzo naljutio i dosadio mi.
<BR>&nbsp;&nbsp;&nbsp;&nbsp;&nbsp;Prvo saslušanje, na kome nije postignut nikakav zaključak, trajalo je četrdeset sedam minuta.
<BR>&nbsp;&nbsp;&nbsp;&nbsp;&nbsp;Naredno, sutradan, sa istim senatorima, trajalo je petnaest minuta. Dobili smo rok od nedelju dana do konačnog saslušanja, ali nikakav nagoveštaj da ćemo se ikad sastati sa celim odborom.
<BR>&nbsp;&nbsp;&nbsp;&nbsp;&nbsp;Dosad od Bitrasa nije zatraženo da predoči svoje predloge. To, izgleda, nije bilo važno. Prevalili smo ogroman put da bismo slušali učtivo, ali neprijatno ismevanje, blage, prikrivene pretnje i neobično meka pitanja.
<BR>
<BR>&nbsp;&nbsp;&nbsp;&nbsp;&nbsp;Alen i ja smo zajedno osvežili bihemiju i popili pivo uveče posle drugog saslušanja; Bitras je spavao u svojoj sobi.
<BR>&nbsp;&nbsp;&nbsp;&nbsp;&nbsp;"Šta misliš da smeraju?" upitah.
<BR>&nbsp;&nbsp;&nbsp;&nbsp;&nbsp;Alen umorno sklopi oči i zavali se u stolici, ispruživši noge. "Da troše naše vreme", reče.
<BR>&nbsp;&nbsp;&nbsp;&nbsp;&nbsp;"Ne ponašaju se kao da imaju plan", odvratih.
<BR>&nbsp;&nbsp;&nbsp;&nbsp;&nbsp;"Uopšte se nikako ne ponašaju", reče Alen.
<BR>&nbsp;&nbsp;&nbsp;&nbsp;&nbsp;"To je da pobesniš."
<BR>&nbsp;&nbsp;&nbsp;&nbsp;&nbsp;"Ne, to je maska", reče Alen. "Diverzija."
<BR>&nbsp;&nbsp;&nbsp;&nbsp;&nbsp;"Na šta misliš kad kažeš diverzija?" Bitras uđe u pižami, razbarušene kose, trljajući oči kao dečačić. "Daj mi malo toga", reče, pokazavši prstom na zamenu za bihemiju. "Bole me zglobovi."
<BR>&nbsp;&nbsp;&nbsp;&nbsp;&nbsp;"Jesmo li te probudili?"
<BR>&nbsp;&nbsp;&nbsp;&nbsp;&nbsp;"Kroz ove zidove? Tamo je tiho kao u grobu. Imao sam đavolsku noćnu moru", odgovori Bitras. "Mrzim simulacije."
<BR>&nbsp;&nbsp;&nbsp;&nbsp;&nbsp;Mi nismo znali da je on uopšte iskusio neku simulaciju. Bitras sede, a Alen mu nasu punu šolju, koju on naglo i dramatično ispi. "Da, u redu", reče on, "sinoć sam dozvolio Mirijam da me nagovori da s njom podelim simulaciju. Bilo je grozno."
<BR>&nbsp;&nbsp;&nbsp;&nbsp;&nbsp;Pitala sam se kakvu su to simulaciju podelili.
<BR>&nbsp;&nbsp;&nbsp;&nbsp;&nbsp;"Razgovarali smo o saslušanjima", reče Alen.
<BR>&nbsp;&nbsp;&nbsp;&nbsp;&nbsp;"Pomenuo si 'diverziju'", upita Bitras. "Misliš da su ova saslušanja prevara?"
<BR>&nbsp;&nbsp;&nbsp;&nbsp;&nbsp;"Gajim izvesne sumnje."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"VIZA."
<BR>&nbsp;&nbsp;&nbsp;&nbsp;&nbsp;Bitras popreko pogleda Alena. "Nemamo zakazane sastanke s predstavnicima VIZA-e."
<BR>&nbsp;&nbsp;&nbsp;&nbsp;&nbsp;"Zato što se oko nas ne vredi zamajavati?" upita Alen.
<BR>&nbsp;&nbsp;&nbsp;&nbsp;&nbsp;Ja sam i dalje bila u nedoumici. "Šta ćemo sa..." počeh, ali Bitras podiže ruku.
<BR>&nbsp;&nbsp;&nbsp;&nbsp;&nbsp;"I Vang i Mendoza su predstavnici Stalnog senatskog odbora pri VIZA-i", reče Bitras. "Većinska i manjinska partija."
<BR>&nbsp;&nbsp;&nbsp;&nbsp;&nbsp;Alen klimnu glavom.
<BR>&nbsp;&nbsp;&nbsp;&nbsp;&nbsp;"Gospodo, sludeli ste me", rekoh.
<BR>&nbsp;&nbsp;&nbsp;&nbsp;&nbsp;Bitras se okrete prema meni kao prema detetu. "Neki tvrde da Sjedinjene Države ustupaju svoje interese u svemiru VIZA-i kao celini. Povezane Grupe koje imaju ugovore i odnose sa Sjedinjenim Državama navodno će neposredno odgovarati vlastima VIZA-e."
<BR>&nbsp;&nbsp;&nbsp;&nbsp;&nbsp;"Kako to nas pogađa?" upitah.
<BR>&nbsp;&nbsp;&nbsp;&nbsp;&nbsp;"VIZA kao celina mnogo je agresivnija u pogledu svemirskih istraživanja nego Sjedinjene Države, i mnogo više upletena nego bilo koja druga alijansa. Ali u Velikoj Istočno-Zapadnoj Alijansi ima mnogo malih naroda i korporacija bez ikakve svemirske imovine. Oni hoće imovinu. Ako se Mars ujedini, moraćemo da uspostavimo nove odnose sa VIZA-om... njihovi mali partneri zahtevaće da mi prodamo deo svog kolača. A ponudiće..." Bitras se uštinu za vrh nosa i čvrsto stisnu oči, usredsređujući se. "Šta... šta bi ponudili?"
<BR>&nbsp;&nbsp;&nbsp;&nbsp;&nbsp;"Quid pro quo", reče Alen.
<BR>&nbsp;&nbsp;&nbsp;&nbsp;&nbsp;"Quid pro quo. Mi im obezbeđujemo veći deo našeg udela u izvorištima Sunčevog sistema... u zamenu za to da alijansa potpuno ne proguta Mars i njegove PG."
<BR>&nbsp;&nbsp;&nbsp;&nbsp;&nbsp;"Kao što se dogodilo na Mesecu", reče Alen.
<BR>&nbsp;&nbsp;&nbsp;&nbsp;&nbsp;"To je strašno", rekoh. "Ti ovo predviđaš samo zato što oni nisu postavili mnoštvo teških pitanja?"
<BR>&nbsp;&nbsp;&nbsp;&nbsp;&nbsp;Bitras odmahnu rukom. "Sitni dokazi, sigurno", odgovori.
<BR>&nbsp;&nbsp;&nbsp;&nbsp;&nbsp;Alena kao da je uzbuđivao zastrašujući scenario. "Mi ne bismo mogli dobiti takav rat", reče Alen. "Ako se ujedinimo i budemo izloženi pritisku da pristupimo ma kojoj alijansi, moć u alijansi zasniva se na stanovništvu..."
<BR>&nbsp;&nbsp;&nbsp;&nbsp;&nbsp;"Osim za narode-osnivače, kao što su Sjedinjene Države", odvrati Bitras. "Mi bismo bili podnožje totemskog stuba." On završi sa zamenom za bihemiju. Alen mu ponudi čašu piva i on prihvati. "Kroz petnaest ili dvadeset godina, možda manje, ako je Alisa u pravu, devedeset posto zemaljskih naroda, u svakoj alijansi, biće duboko zainteresovano za Veliki Prodor. Ka zvezdama."
<BR>&nbsp;&nbsp;&nbsp;&nbsp;&nbsp;"Zar ne bi trebalo da i mi budemo zainteresovani?" upita Alen, naginjući se napred i sklapajući ruke ispred sebe kao molitelj.
<BR>&nbsp;&nbsp;&nbsp;&nbsp;&nbsp;"Po cenu našeg planetnog nasleđa, naše duše?" uzvrati Bitras.
<BR>&nbsp;&nbsp;&nbsp;&nbsp;&nbsp;"Čitava ljudska rasa... To je uzvišen cilj", zamišljeno reče Alen.
<BR>&nbsp;&nbsp;&nbsp;&nbsp;&nbsp;Bitras prihvati izazov kao da vraća loptu. "Sigurno će izgledati uzvišen jednom svetu koji očajnički želi napredak, razvoj i promenu. Ali žive će nas pojesti."
<BR>&nbsp;&nbsp;&nbsp;&nbsp;&nbsp;"Šta je suština?" upitah.
<BR>&nbsp;&nbsp;&nbsp;&nbsp;&nbsp;Bitras sleže ramenima. "Ukoliko je nagađanje tačno, i ako naša poseta uopšte ima nekakav smisao, mi ćemo pred polazak nasamo razgovarati s predstavnicima VIZA-e", reče on. "Zatvorena senatska rasprava je izgovor - nema smisla izlaziti u javnost s politikom koja još nije na mestu, ali takođe nema smisla voditi dugoročne pregovore ne znajući kakva će situacija biti u budućnosti. Mendoza i Vang su samo izvidnici. Možda je razlog zbog koga smo ovamo pozvani samo prikladna izmišljotina. Možemo biti uhvaćeni sa spuštenim pantalonama. Ja sam ovamo došao s predlogom... Ali oni mogu pokušati da nas prisile na sklapanje čvrstog dogovora."
<BR>&nbsp;&nbsp;&nbsp;&nbsp;&nbsp;On pruži ruku i Alen je čvrsto steže. "Dobro razmišljaš, Alene. Da sam na njihovom mestu, ja bih tako uradio."
<BR>&nbsp;&nbsp;&nbsp;&nbsp;&nbsp;Posmatrajući taj stisak ruke u znak čestitanja, osetila sam nalet ljubomore. Da li ću ja ikad biti u stanju da razmišljam na tako zamršen i politički način, da pravim tako zaprepašćujuće skokove u neverovatno, i zadivim Bitrasa?
<BR>&nbsp;&nbsp;&nbsp;&nbsp;&nbsp;Potapšala sam Alena po ramenu, promrmljala laku noć i otišla u svoju sobu.
<BR>
<BR>&nbsp;&nbsp;&nbsp;&nbsp;&nbsp;Sutradan ujutro, dok sam s Bitrasom pila kafu u dnevnoj sobi apartmana, razgovarajući s Alisom o rasporedu za taj dan, naše pločice su se istovremeno oglasile. Alen se pojavi iz svoje sobe i mi uporedismo poruke.
<BR>&nbsp;&nbsp;&nbsp;&nbsp;&nbsp;Sve dalje rasprave pred Senatom bile su otkazane. Otkazani su i svi neformalni susreti sa senatorima i članovima kongresa iz raznih država - osim jednog jedinog sastanka sa Mendozom i Vangom, koji je bio predviđen za kraj treće nedelje našeg boravka.
<BR>&nbsp;&nbsp;&nbsp;&nbsp;&nbsp;Odjednom smo bili tek nešto više od običnih turista.
<BR>&nbsp;&nbsp;&nbsp;&nbsp;&nbsp;Pretpostavka o VIZA-i se ubrzala.
<BR>
<BR>&nbsp;&nbsp;&nbsp;&nbsp;&nbsp;Brzo sam se umorila od zabava i prijema. Htela sam da vidim planetu, da šetam unaokolo sama, oslobođena odgovornosti. Umesto toga, veći deo vremena provodili smo upoznajući radoznalce i prijateljski nastrojene, uspostavljajući veze i šireći dobru volju. Mirijam, dostojna svog ugleda, organizovala nam je susrete sa nekima od najuticajnijih ljudi u Severnoj Americi.
<BR>&nbsp;&nbsp;&nbsp;&nbsp;&nbsp;Priredila je drugu raskošnu zabavu - koju je platila porodica Madžumdar - i pozvala umetnike, glumce u simulacijama, poslovne magnate i šefove korporacija, ministre iz alijansi, ambasadore - više slavnih i poznatih lica no što sam ikad mislila da ću sresti na jednom mestu. Litvidi su bili upadljivo odsutni; bićemo na miru, uz neobavezno ćaskanje i ukusnu hranu, a Bitras je trebalo da se izbori za niz dogovora i predloga.
<BR>&nbsp;&nbsp;&nbsp;&nbsp;&nbsp;Zabava je održana u Mirijaminom apartmanu, pri čemu su svi zidovi i nameštaj razmešteni da bi se dobilo što više prostora. Stigli smo pre većine ostalih, a Mirijam me povede u stranu, majčinski prebacivši ruku preko mojih ramena. "Nemoj biti suviše zadivljena ovim ljudima", reče mi ona. "Oni su ljudi i lako ih je zadiviti. Ti si egzotična, draga moja - i to treba da iskoristiš. Ovde će biti vrlo zgodnih osoba." Prijazno mi se nasmešila.
<BR>&nbsp;&nbsp;&nbsp;&nbsp;&nbsp;Sigurno da nisam nameravala da lovim partnere na političkom skupu. Ali sam joj uzvratila osmeh i rekla da ću se zabavljati, a sebi sam se zarekla da i hoću.
<BR>&nbsp;&nbsp;&nbsp;&nbsp;&nbsp;Društvo je pristizalo u grupicama, jateći se oko ključnih likova ovakvog ili onakvog ugleda. Alen, Bitras i ja smo se razišli i starali se za sopstvene grupice, odgovarajući na pitanja - "Zašto ste prevalili toliki put?"; "Zašto Marsovci pružaju takav otpor velikim trendovima u umetnosti?"; "Čula sam da više od pola Marsovki još same rađaju decu - kako je to neobično! Je li to tačno u vašoj porodici?"; "Šta mislite o Zemlji? Zar nije strašan kulturni staklenik?" - i učtivo se izvlačeći da bismo se pozabavili ostalim grupicama.
<BR>&nbsp;&nbsp;&nbsp;&nbsp;&nbsp;Iako sam prepoznala mnoštvo slavnih ljudi, Mirijam je uspela da ne pozove nikog od onih koje sam stvarno želela da upoznam. Nijedan od zemaljskih dramatičara kojima sam se divila nije bio tu, možda zato što sam više volela Lit nego Vid. Nijedan od političara o kojima sam učila nije bio tu. Većina ljudi na zabavama bili su iz visokog spina - Vašington je još privlačio čopore pametnih i prelepih ljudi - a moj ukus nije pratio spin.
<BR>&nbsp;&nbsp;&nbsp;&nbsp;&nbsp;Bitras je, međutim, izgledao sasvim u svom elementu, glatko ispunjavajući obaveze. Tokom većeg dela zabave, njega su okruživali direktori iz korporacija zainteresovanih za Mars. Zapazila sam četvoro Pakistanaca kako strpljivo čekaju, dva muškarca u tradicionalnim sivim odelima i dve žene, od kojih je jedna nosila bleštavonarandžast sari, a druga lepršav trodelni komplet. Kad su došli na red, Bitras je s njima razgovarao na pandžabskom i urdu jeziku; postao je još vatreniji.
<BR>&nbsp;&nbsp;&nbsp;&nbsp;&nbsp;Alen je prošao pored mene i namignuo. "Kako ide?" upita.
<BR>&nbsp;&nbsp;&nbsp;&nbsp;&nbsp;Bili smo dovoljno daleko da nas niko nije mogao čuti, u uglu u koji sam se povukla da pijuckam voćni sok. "Dosadno", rekoh, vrlo tiho. "Gde je Bitras?" On beše izišao iz sobe.
<BR>&nbsp;&nbsp;&nbsp;&nbsp;&nbsp;"Mislim da s Pakistancima priča o starim vremenima", odgovori Alen. "Kako može da ti bude dosadno? Ovde su neki vrlo slavni ljudi."
<BR>&nbsp;&nbsp;&nbsp;&nbsp;&nbsp;"Znam. Ja sam kriva."
<BR>&nbsp;&nbsp;&nbsp;&nbsp;&nbsp;"Uh-uh. Ti bi radije da planinariš po Adirondaku ili..."
<BR>&nbsp;&nbsp;&nbsp;&nbsp;&nbsp;"Nemoj da mi praviš zazubice", rekoh.
<BR>&nbsp;&nbsp;&nbsp;&nbsp;&nbsp;"Dužnost, čast, planeta", odvrati on i ode da se pridruži drugoj grupici.
<BR>&nbsp;&nbsp;&nbsp;&nbsp;&nbsp;Bitras se pojavio desetak-petnaest minuta kasnije, ozbiljno razgovarajući s jednom od Pakistanki. Žena je pažljivo slušala, često klimajući glavom. Njegovo lice blistalo je od ushićenja, a meni je bilo drago zbog toga. Međutim, nisam mogla da razumem nijednu njihovu reč.
<BR>&nbsp;&nbsp;&nbsp;&nbsp;&nbsp;Zabava se raširila, ispunjavajući raspoloživ prostor, a ljudi su i dalje pristizali. Mirijam je letela tamo-amo kroz gomilu, skrećući teme razgovora, usmeravajući ljude ka hrani i piću, pravi društveni pas-ovčar.
<BR>&nbsp;&nbsp;&nbsp;&nbsp;&nbsp;Neki ljudi koji su upravo pristizali prevazilazili su, u mojim očima, pojam egzotičnog. Muzičar sa Havaja i tri mlade žene s pripijenim crnim kapicama odvukli su glavninu pažnje s Alena i mene. Prepoznala sam ga iz reportaža na vestima. Zvao se Atu. Suvonjav i žestok, oblačio se u stogo crno odelo. Povezao je svoju svest sa one tri žene, odevene u belu mrežastu tkaninu, i nazivao ih svojim sestrama. U razmacima od deset minuta, oni bi se okupili, uhvatili za ruke i razmenili sva svoja iskustva. Žene nisu ništa govorile; Atu je bio njihov 'provodnik'. Izbegavala sam ih. Ta vrsta bliskosti (i muška prevlast koju ona podrazumeva) ulivala mi je jezu. Pitala sam se zašto ih je Mirijam pozvala.
<BR>&nbsp;&nbsp;&nbsp;&nbsp;&nbsp;Veče se polako smirivalo, a društvo je počinjalo da se osipa, kad ugledah kako jedan od Pakistanaca prilazi Mirijam. Mirijam se podiže na prste i pogleda unaokolo, odmahnu glavom i pođe u potragu. Intuicija nije imala mnogo veze s mojom pretpostavkom da oni traže Bitrasa.
<BR>&nbsp;&nbsp;&nbsp;&nbsp;&nbsp;Oslobodila sam se nekolicine bankara i pošla niz hodnik koji je vodio do nekoliko manjih soba. Nisam htela da prekinem ništa prisno, ali imala sam loš predosećaj.
<BR>&nbsp;&nbsp;&nbsp;&nbsp;&nbsp;Vrata se naglo otvoriše i Pakistanka nalete na mene. Uz ovlašan, ljutit pogled, udaljila se uz šuštanje dugačke, sive haljine. Trenutak kasnije iziđe Bitras, grizući donju usnu, streljajući očima. Povukao me je za korak u stranu i rekao: "Nije to ništa, nije to ništa."
<BR>&nbsp;&nbsp;&nbsp;&nbsp;&nbsp;Pakistanci su se okupili kraj glavnih vrata, uzbuđeno razgovarajući. Posmatrali su lica preostalih gostiju, zaustavili pogled na Bitrasu, a jedan od muškaraca stade da se probija kroz prisutne na zabavi u njegovom pravcu. Žene su ga, međutim, obuzdale, te ovo četvoro otidoše.
<BR>&nbsp;&nbsp;&nbsp;&nbsp;&nbsp;Mirijam je nakratko zastala na vratima, nesigurna šta da učini. Bitras sede na stolicu, zureći u prazno, pre nego što će zamišljeno ustati i otići po piće. Kao i ja, pio je samo sok.
<BR>&nbsp;&nbsp;&nbsp;&nbsp;&nbsp;Više nije bilo razgovora. Jedan sat kasnije, otišli smo sa zabave.
<BR>
<BR>&nbsp;&nbsp;&nbsp;&nbsp;&nbsp;Bitras je sledećih deset sati proveo zaključan u svojoj sobi, s ugašenim svetlom. Obroke je primao kroz poluotvorena vrata, upućivao nam nedotupavan pogled i zatvarao vrata. Alen i ja smo to vreme proveli proučavajući Alisine nove izveštaje o VIZA-i i VAJH-u.
<BR>
<BR>&nbsp;&nbsp;&nbsp;&nbsp;&nbsp;Narednog jutra, Bitras je kročio iz sobe, u frotirskom ogrtaču, s rukama na bokovima, i rekao: "Vreme je za raspust. Imate dva dana. Radite šta hoćete. Vratite se ovamo, u ovu sobu, do subote u sedam ujutru."
<BR>&nbsp;&nbsp;&nbsp;&nbsp;&nbsp;"Ti ćeš takođe uzeti mali odmor, ujače?" upita Alen.
<BR>&nbsp;&nbsp;&nbsp;&nbsp;&nbsp;Bitras se nasmeši i odmahnu glavom. "Razgovaraću s mnoštvom ljudi... Da smo u ovakvim stvarima bolji od obične dece, doveli bismo čitav pregovarački tim. Niko nije hteo da troši pare." Gotovo je ispljunuo poslednje dve reči. Imao je podočnjake; koža mu je posivela od napora. "Ne mogu sve odluke sam da donesem. Odbijam da odredim politiku za ceo jedan svet. Ako je ovo nova era odnosa sa Zemljom..." Zamahnuo je rukom kao da oponaša ptičiji let. "Trebaće čitavi dani da se stvari rasprave s ostalim zastupnicima i guvernerima. Alisa će morati da odloži ljubakanje sa Džil i da me posavetuje. Ali vi biste mi samo odvlačili pažnju. Ako ne uspem da nađem načina da ovo preokrenem u našu korist, daću ostavku na mesto zastupnika."
<BR>&nbsp;&nbsp;&nbsp;&nbsp;&nbsp;Osmeh mu je postao svirep. "Možete igrati njihovu igru. Oni misle da smo provincijalci, naivčine koje su lak plen. Možda i jesmo. Vi ćete svakako igrati tu ulogu. Kažite da sam ja zbunjen i snužden, i da ne znam kud da se okrenem. Mi smo zaprepašćeni što nas društvo omalovažava i smatramo da je Zemlja neverovatno neučtiva." On sede i osloni glavu na ruke. "Možda nećete sasvim pogrešiti."
<BR>
<BR>&nbsp;&nbsp;&nbsp;&nbsp;&nbsp;Pozvala sam Orijanin lični broj i ostavila poruku. Kroz dva sata, Orijana je uzvratila poziv i nas dve se dogovorismo oko susreta u Njujorku. Alen je imao svoje planove; leteo je za Nepal.
<BR>&nbsp;&nbsp;&nbsp;&nbsp;&nbsp;Jedan sat pre no što ću otići iz hotela, vrtelo mi se u glavi i bilo me je strah. Pitala sam se kako ćemo biti dočekani na Marsu ako ovde ne uspemo; šta će misliti naše porodice? Ako Bitras padne, hoće li s njim pasti i moja karijera u PG Madžumdar?
<BR>&nbsp;&nbsp;&nbsp;&nbsp;&nbsp;Odabravši da pođem sa Bitrasom, ja sam postala deo veličanstvenog rata nerava, a izgledalo je jasno da gubimo. Mrzela sam to što sam uklještena između dva sveta; mrzela sam moć i vlast i vrlo stvarnu, znojavu muku odgovornosti. Možda ću biti deo jednog poraza istorijskih razmera; mogla bih osramotiti majku i oca, svoju Povezanu Grupu.
<BR>&nbsp;&nbsp;&nbsp;&nbsp;&nbsp;Čeznula sam za malim zemunicama i tesnim tunelima Marsa, za svojom povučenom i bezbednom mladošću.
<BR>
<BR>&nbsp;&nbsp;&nbsp;&nbsp;&nbsp;Znala sam da ima većih gradova, mnogoljudnijih gradova - ali njujorških pedeset miliona stanovnika izazvali su u ovom zecu novu vrstu klaustrofobije. Moja zebnja pretvorila se iz straha od nepoznatog u strah da ću naprosto biti usisana i svarena.
<BR>&nbsp;&nbsp;&nbsp;&nbsp;&nbsp;Star pet stotina dvadeset tri godine, Njujork je istovremeno izgledao drevan i nov. Izišla sam sa stanice Pen okružena čitavom dugom ljudi, gomilom većom no što sam ikad u svom životu videla na jednom mestu. Stajala sam na uglu dok su čopori prolazili po hladnom povetarcu i retkoj susnežici.
<BR>&nbsp;&nbsp;&nbsp;&nbsp;&nbsp;U izgledu, Njujork je sačuvao veći deo svoje arhitektonske istorije nedirnut, pa ipak jedva da je bilo zgrade koja nije iznova sagrađena ili zamenjena. Arhitektonski nano je sebi probio put kroz konstrukcije i zidove, kroz zemljište i stare temelje, preoblikujući žice i vlakna, premeštajući vodovodne i kanalizacione cevi, ostavivši za sobom zgrade iznova izgrađene od izvornog ili boljeg materijala, nove infrastrukture od metala, keramike i plastike. Ništa nije ostavljalo utisak da je građeno kao celina; sve je bilo složeno ili presloženo malo-po malo, četvrt po četvrt ili zgrada po zgrada.
<BR>&nbsp;&nbsp;&nbsp;&nbsp;&nbsp;I naravno, mnoge zgrade koje bi Njujorčanin smatrao novim, bile su, zapravo, starije od ma koje zemunice na Marsu.
<BR>&nbsp;&nbsp;&nbsp;&nbsp;&nbsp;Ljudi su takođe bili rekonstruisani iznutra. Zadivili su me čak i u mojoj zbunjenosti. Novi ljudi u starom gradu Njujorku: preoblikovani, čija koža svetluca kao uglačan mermer, crni, beli, ili ružičasti, zlatnih ili srebrnih ili azurnoplavih očiju koje blistaju u prolazu, prodornih pogleda što izgledaju prijateljski i izazivački u isti mah; kreirana tela koja se navlače na mesec dana ili godinu, a njihova put oblikuje kao glina; kreacije po kojima se prepoznaje status i društvena grupa, neki ružni iz protesta, neki mršavi i strogi, drugi krupni, jaki i - zemaljski.
<BR>&nbsp;&nbsp;&nbsp;&nbsp;&nbsp;Nad ulicom blesnuše svetla, vazdušni arbajteri poput vila iz jednog od mojih dečjih videa, ili, još fantastičnije, poput ogromnih svitaca; arbajteri su klizili kroz grad po uskim kanalima ispod i iznad površine. Robotaksiji su pratili staklaste trake utisnute u asfalt i beton i nanokamen ulica.
<BR>&nbsp;&nbsp;&nbsp;&nbsp;&nbsp;Ono što me je u Njujorku najviše zadivilo, bilo je to što on dejstvuje.
<BR>&nbsp;&nbsp;&nbsp;&nbsp;&nbsp;Većina se podvrgavala medicinskom nanou, kako telesnoj, tako i duhovnoj terapiji. Ljudi u gradu uglavnom su bili zdravi, ali su medicinski arbajteri i dalje kružili ulicama, u potrazi za malobrojnim terapeutski neobrađenim ljudima koji bi se čak i sad, iz nemarnosti ili naopake želje za samouništenjem, mogli razboleti. Ljudske bolesti bile su doslovno iskorenjene, zamenjene virusima znanja, protiv kojih sam odlučila da primim imunizaciju. Njujorčani su, kao i većina ljudi na Zemlji, živeli u rastvoru podataka koji su i sami bili živi.
<BR>&nbsp;&nbsp;&nbsp;&nbsp;&nbsp;Najnoviji podaci o jeziku, istoriji i kulturi ispunjavali su vazduh. Virusi i bakterije kuljali su iz reklamnih ventilatora na glavnim mestima ili su se mogli dobiti u infektivnim kabinama, prenoseći sve što bi pravoverni Njujorčanin mogao poželeti da sazna. Imunizacija je sprečavala nepoželjne reakcije prirodnih posetilaca nenaviknutih na rastvor.
<BR>&nbsp;&nbsp;&nbsp;&nbsp;&nbsp;Sunce je zamaklo za široku, četvrtastu kulu u Nju Džersiju i svetla se upališe, bacajući zlatasti sjaj kroz kišicu koja je rominjala.
<BR>&nbsp;&nbsp;&nbsp;&nbsp;&nbsp;Reklamne slike iskakale su sa zidova, poplava nametljivih prizora koji su meni značili vrlo malo. Prodaja putem reklamnih spotova pretvorena je u savršenu nauku. Potrošači su bili plaćeni da nose transpondere koji su njihove želje prenosili zidnim oglasima. Zidni oglasi pokazivali su im samo ono što bi mogli poželeti da kupe: proizvode, vlasničke Litvide, nove simulacije, žive rasporede događanja. Biti potrošač postalo je tradicionalan način unosnog zaposlenja; neki Njujorčani pravili su karijere dopuštajući da budu podvrgnuti oglasima, menjajući lična dokumenta pri prelasku iz jednog u drugi kraj grada, prodajući potrošačke kredite, zarađene izlaganjem oglasima, za veći oglasni prihod.
<BR>&nbsp;&nbsp;&nbsp;&nbsp;&nbsp;Nemajući transponder, ja sam videla samo slike, projektovane simbole korporacija koji su mi lebdeli iznad glave poput neobičnih letećih insekata.
<BR>&nbsp;&nbsp;&nbsp;&nbsp;&nbsp;Prema onome što sam naučila o vladavini i upravljanju na MU, Zemljini ekonomski sistemi postali su u dvadeset prvom veku tako zamršeni da su ih samo mislioci mogli oblikovati. A kako su mislioci postajali sve složeniji, povećavala se i složenost ekonomskih obrazaca, dok sve nije dospelo u krhku ravnotežu na nečem što je manje od glave čiode.
<BR>&nbsp;&nbsp;&nbsp;&nbsp;&nbsp;Nije ni čudo što je kulturna psihologija mogla igrati ključnu ulogu u ekonomskoj stabilnosti.
<BR>&nbsp;&nbsp;&nbsp;&nbsp;&nbsp;"Kaseja!" Orijana je stajala na niskom zidu, vireći preko gomile. Zagrlile smo se na ivici pločnika. "Divno što te vidim. Kako je bilo na putu?"
<BR>&nbsp;&nbsp;&nbsp;&nbsp;&nbsp;Nasmejala sam se i odmahnula glavom, opijena onim što sam videla. "Osećam se kao..."
<BR>&nbsp;&nbsp;&nbsp;&nbsp;&nbsp;"Riba na suvom?" upita Orijana sa smeškom.
<BR>&nbsp;&nbsp;&nbsp;&nbsp;&nbsp;"Pre kao ptica koja se davi!"
<BR>&nbsp;&nbsp;&nbsp;&nbsp;&nbsp;Ona se nasmeja. "Kalkuta bi te ubila!"
<BR>&nbsp;&nbsp;&nbsp;&nbsp;&nbsp;"Hajde da ne idemo tamo", rekoh.
<BR>&nbsp;&nbsp;&nbsp;&nbsp;&nbsp;"Tamo gde idemo, draga moja, to je mirno mesto u vlasništvu moje mame, u Istočnoj šezdeset četvrtoj ulici, u istorijskom kraju. Gomila prijatelja hoće da te upozna."
<BR>&nbsp;&nbsp;&nbsp;&nbsp;&nbsp;"Imam samo nekoliko dana..."
<BR>&nbsp;&nbsp;&nbsp;&nbsp;&nbsp;"Jednostavnost! Ovo je tako uzbudljivo! Ti si čak i na Litvidima, jesi li znala?"
<BR>&nbsp;&nbsp;&nbsp;&nbsp;&nbsp;"Oh, Bože, jesam."
<BR>&nbsp;&nbsp;&nbsp;&nbsp;&nbsp;Sele smo u autotaksi, a ona je projektovala vesti sa svoje pločice. Priključila se na svezemaljsku besplatnu mrežu i pretražila je u potrazi za materijalom koji se odnosi na našu posetu. Bitrasovo, Alenovo i moje lice lebdeli su po taksiju kao majušne glave lutaka. Zgusnuti tekstovi i slike promicali su usporeno pred mojim nenaviknutim očima. Uhvatila sam oko dve trećine onog što se govorilo. VIZA i VAJH povezali su se sa Evrokonom da bi predložili svetski pristup onome što su nazivali marsovsko pitanje: oklevanje ili nesposobnost Marsa da se pridruži Prodoru.
<BR>&nbsp;&nbsp;&nbsp;&nbsp;&nbsp;"Unapred vas ometaju", veselo reče Orijana.
<BR>&nbsp;&nbsp;&nbsp;&nbsp;&nbsp;Bila sam užasnuta.
<BR>&nbsp;&nbsp;&nbsp;&nbsp;&nbsp;Ekrani na rukohvatima davali su naše podrobne biografije i predstavljali nas kao najbolje što marsovska diplomatija ima da ponudi; ovo poslednje izgledalo je ironično, ali ja zaista nisam mogla da shvatim taj spin.
<BR>&nbsp;&nbsp;&nbsp;&nbsp;&nbsp;"Slavna si, dušo", reče Orijana. "Devojka sa granice. Mala kuća na planumu. Oni to vole!"
<BR>&nbsp;&nbsp;&nbsp;&nbsp;&nbsp;Ono što se govorilo o meni zanimalo me je manje od pratećih pojedinosti sa pločice. VIZA će, predvodeći ostale alijanse, početi pregovore sa Marsom po završetku onoga što je vlada Sjedinjenih Država opisala kao 'učtive dijaloge' sa članovima stalnog kongresnog odbora.
<BR>&nbsp;&nbsp;&nbsp;&nbsp;&nbsp;Morala sam da odigram svoju ulogu. Istinsko zaprepašćenje samo će ulepšati predstavu. "To je strašno", rekla sam i ozbiljno se namrštila. "Sasvim grubo i neučtivo. Nikad to ne bih očekivala od Zemlje."
<BR>&nbsp;&nbsp;&nbsp;&nbsp;&nbsp;"Oh, očekuj!" odvrati Orijana, blagonaklono nabravši čelo. Taksi se zaustavio ispred osmospratnice od kamena i metala, sa zasenjujućim staklenim vratima kristalnih okana. Vrata na prvom spratu otvoriše se s uzdahom i ona plešući pođe ispred mene kroz reku ljudi duž šetališta. "Kad moji prijatelji budu završili s tobom, svašta ćeš očekivati!
<BR>&nbsp;&nbsp;&nbsp;&nbsp;&nbsp;Mi ovde ne odsedamo često", reče Orijana, izlazeći iz lifta. Njene dugačke noge nosile su je niz hodnik kao živahno ždrebe. Usporila je tek toliko da bih mogla da je pristignem. "Majka nam je dala ovaj prostor na nekoliko dana. Moj preb je isti kao onaj u Parizu. Imam ga od detinjstva."
<BR>&nbsp;&nbsp;&nbsp;&nbsp;&nbsp;Vrata stana 43 izgledala su dovoljno bezazleno - drvena sa mesinganim brojevima. Orijana prisloni dlan na port i vrata se otvoriše ka unutra. "Imamo gošću", pozva ona. Iza vrata se protezao kružan sivi tunel sa stazom u vidu bele trake. Tunel se poput balona širio oko nas, bezobličan.
<BR>&nbsp;&nbsp;&nbsp;&nbsp;&nbsp;"Dobro došla kući. Šta možemo da učinimo za tebe, Orijana?" upita meki muški glas.
<BR>&nbsp;&nbsp;&nbsp;&nbsp;&nbsp;"Kitnjast konzervativan dekor - za našu gošću - i reci Šragu i Kajtu da ustanu i upoznaju se s mojom prijateljicom."
<BR>&nbsp;&nbsp;&nbsp;&nbsp;&nbsp;Tunel je smesta oblikovao nameštaj krem boje sa zlatnim ukrasima, orman od ružinog drveta koji je otvorio vrata da prihvati moj kaput i Orijanin ogrtač. "Stil engleskog namesništva", reče Orijana. "Tako Kajt zamišlja konzervativizam."
<BR>&nbsp;&nbsp;&nbsp;&nbsp;&nbsp;Šrag, Kajt - sve je zvučalo sasvim u skladu sa drajvom. Pitala sam se hoću li zažaliti što sam došla.
<BR>&nbsp;&nbsp;&nbsp;&nbsp;&nbsp;"Nemoj se lepiti za imena", reče Orijana, oblikujući dnevnu sobu u još nameštaja u stilu namesništva. "Svi moji prijatelji upražnjavaju vernovanje. Rade i igraju se lažnim imenima. Ja ne znam njihova prava imena. Ne znaju čak ni njihovi roditelji."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"To je igra. Dva pravila - niko ne zna šta radiš, a ne radiš ništa nezakonito."
<BR>&nbsp;&nbsp;&nbsp;&nbsp;&nbsp;"Zar nije onda manje zabavno raditi nešto kripto?" upitah.
<BR>&nbsp;&nbsp;&nbsp;&nbsp;&nbsp;"Vau - kripto! Sakrij se u grob. Izvini. Klonim se dvosmislenih reči. Mi to zovemo vernovanje."
<BR>&nbsp;&nbsp;&nbsp;&nbsp;&nbsp;"Zar nije?" istrajavala sam.
<BR>&nbsp;&nbsp;&nbsp;&nbsp;&nbsp;"Nije", zamišljeno reče Orijana. "Nezakonito je štetno. Štetno je glupo. Glupost je igra za sebe, i niko od mojih prijatelja je ne igra. Evo Kajta."
<BR>&nbsp;&nbsp;&nbsp;&nbsp;&nbsp;Kajt uđe kroz dvostruka vrata obučen u izbledelu džins-košulju i pantalone. Bio je visok dva metra manje nekoliko centimetara i nosio zeleno-belo šareno sunčano mače.
<BR>&nbsp;&nbsp;&nbsp;&nbsp;&nbsp;Orijana nas predstavi jedno drugom. Kajt se nasmeši i napravi mali naklon, zatim pruži slobodnu ruku. Izgledao je sasvim prirodan - zgodan, ali ne preterano, pomalo stidljiv u ophođenju. Seo je prekrštenih nogu na orijentalni tepih, a sunčano mače se igralo na šari u obliku persijske bašte. Iznad naših glava upalilo se svetlo i blistavim zrakom okupalo životinju. Mače je zahvalno mjauknulo i ispružilo se na leđa.
<BR>&nbsp;&nbsp;&nbsp;&nbsp;&nbsp;"Večeras izlazimo", reče Orijana. "Gde je Šrag?"
<BR>&nbsp;&nbsp;&nbsp;&nbsp;&nbsp;"Mislim da spava. Poslednja tri dana proveo je radeći neku narudžbu."
<BR>&nbsp;&nbsp;&nbsp;&nbsp;&nbsp;"Pa, probudi ga!"
<BR>&nbsp;&nbsp;&nbsp;&nbsp;&nbsp;"Ti ga probudi", reče Kajt.
<BR>&nbsp;&nbsp;&nbsp;&nbsp;&nbsp;"Sa zadovoljstvom." Orijana skoči sa stolice i vrati se u hodnik. Čuli smo kako lupa na vrata.
<BR>&nbsp;&nbsp;&nbsp;&nbsp;&nbsp;"Mogla je samo da mu pozvoni", snuždeno reče Kajt, odmahujući glavom. "Ona se ponekad pretvara da je oluja."
<BR>&nbsp;&nbsp;&nbsp;&nbsp;&nbsp;Promrmljah da se slažem.
<BR>&nbsp;&nbsp;&nbsp;&nbsp;&nbsp;"Ali stvarno je slatka. To moraš znati."
<BR>&nbsp;&nbsp;&nbsp;&nbsp;&nbsp;"Veoma mi je draga", rekoh.
<BR>&nbsp;&nbsp;&nbsp;&nbsp;&nbsp;"Ona je jedinče i u tome je razlika", dodade Kajt. "Ja imam brata i sestru. A ti?"
<BR>&nbsp;&nbsp;&nbsp;&nbsp;&nbsp;"Brata", odgovorih. "I mnogo krvnih srodnika."
<BR>&nbsp;&nbsp;&nbsp;&nbsp;&nbsp;Kajt se nasmeši. Od tog osmeha njegovo lice postade neizrecivo lepo. Trepnula sam i sklonila pogled.
<BR>&nbsp;&nbsp;&nbsp;&nbsp;&nbsp;"Čupavo je to kad te svi posmatraju na videu?"
<BR>&nbsp;&nbsp;&nbsp;&nbsp;&nbsp;"Počinje da me zamara."
<BR>&nbsp;&nbsp;&nbsp;&nbsp;&nbsp;"Znaš, treba da paziš koga dodiruješ... S kim se rukuješ. Takve stvari. Neki Litvidi se nemarno odnose prema tuđoj privatnosti. Mogli bi da ti postave motrioce." Podigao je sastavljene prste i provirio kroz majušan razmak između njih. "Neki su mikro. Sakriju se bilo gde."
<BR>&nbsp;&nbsp;&nbsp;&nbsp;&nbsp;"Zar to nije protivzakonito?"
<BR>&nbsp;&nbsp;&nbsp;&nbsp;&nbsp;"Ako nisi zatražila pravo na privatnost, mogu da kažu da si podložna po običajnom pravu. Onda bi bila zaštićena samo u negativnim oblastima nadzora. Motrioci bi bili isključeni... Tokom većeg dela vremena."
<BR>&nbsp;&nbsp;&nbsp;&nbsp;&nbsp;"To je njesra", reče dubok, gotovo lavlji glas. Okrenula sam se i videla kako Orijana za ruku uvodi u sobu krupnog, stamenog muškarca veoma mladalačkog lica. "Već četiri godine niko nije podmetnuo motrioca bez dozvole", reče mladoliki. "Bar ne od procesa Vejn protiv losanđeleskog Oka javnosti."
<BR>&nbsp;&nbsp;&nbsp;&nbsp;&nbsp;"Kaseja Madžumdar, sa Marsa, ovo je Šrag. Studirao je prava. Ima gotovo isto onoliko pojačanja koliko i ja."
<BR>&nbsp;&nbsp;&nbsp;&nbsp;&nbsp;Šrag se prignu na jedno koleno kad sam ustala. Jedva sam mu dosezala do brade dok je klečao.
<BR>&nbsp;&nbsp;&nbsp;&nbsp;&nbsp;"Očaran", reče on, poljubivši mi ruku.
<BR>&nbsp;&nbsp;&nbsp;&nbsp;&nbsp;"Prestani s tim", uzvrati Orijana. "Ona je moja partnerka."
<BR>&nbsp;&nbsp;&nbsp;&nbsp;&nbsp;"Ti ne savijaš", reče Šrag.
<BR>&nbsp;&nbsp;&nbsp;&nbsp;&nbsp;"Mi smo sestre po simulaciji", odgovori Orijana.
<BR>&nbsp;&nbsp;&nbsp;&nbsp;&nbsp;"Oh, Bože, kakav luk!" osmehnu se Kajt.
<BR>&nbsp;&nbsp;&nbsp;&nbsp;&nbsp;Mislim da nisam razumela ni trećinu onoga što se govorilo tokom čitavog vremena koje sam provela u Njujorku.
<BR>
<BR>&nbsp;&nbsp;&nbsp;&nbsp;&nbsp;Ponovo se našavši na ulici, držeći se za ruke sa Šragom i Orijanom, a potom sa Orijanom i Kajtom, pustila sam da budem odvedena nekud, bilo kud. Kajt je bio zaista privlačan i nije se ustezao da flertuje, iako, mislila sam, više zbog toga da naljuti Orijanu nego da bi ostavio utisak na mene. Moja pločica beležila je ulice i pravce, u slučaju da moram sama da se vratim do stanice Pen; takođe je sadržala potpune mape grada - zapravo, svih gradova na Zemlji. Teško bih mogla da se izgubim, osim ako mi neko ne uzme pločicu... a Orijana me je uveravala da u Njujorku doslovno nema lopova. "Šteta", rekoh obešenjački.
<BR>&nbsp;&nbsp;&nbsp;&nbsp;&nbsp;"Aha", odvrati Orijana. "Ali to ne znači da nema rizika. Treba da se čuvamo onog rizika koji izaberemo."
<BR>&nbsp;&nbsp;&nbsp;&nbsp;&nbsp;"Ja biram ručak", reče Kajt. "Ovde ima jedan delikatesni restoran. Strava nazadno."
<BR>&nbsp;&nbsp;&nbsp;&nbsp;&nbsp;Iznenađen izraz na mom licu privukao je njegovu pažnju. "Nazadno. Znači retro, predački, istorijski. Sve te reči sad imaju pozitivan smisao, nisu neg."
<BR>&nbsp;&nbsp;&nbsp;&nbsp;&nbsp;"Na Marsu to znači nešto drugo", rekoh.
<BR>&nbsp;&nbsp;&nbsp;&nbsp;&nbsp;"Ljudi koji hoće da sačuvaju vlast PG zovu se nazadnjaci", dodade Orijana.
<BR>&nbsp;&nbsp;&nbsp;&nbsp;&nbsp;"Jesi li ti nazadnjak?" upita Šrag.
<BR>&nbsp;&nbsp;&nbsp;&nbsp;&nbsp;"Ja sam neutralna", odgovorih. "Moja porodica ima jake veze s autonomijom PG. Još učim."
<BR>&nbsp;&nbsp;&nbsp;&nbsp;&nbsp;Nastavljajući na tu temu, prošli smo kraj jedne porodice Hasida odevenih u crno. Muškarci su nosili šešire sa širokim obodom, a kosu češljali u dugačke, tanke kovrdže koje su im padale na slepoočnice. Žene su nosile dugačke, jednostavne haljine od prirodnih tkanina. Deca su radosno skakutala i igrala, u crno-belim odelima.
<BR>&nbsp;&nbsp;&nbsp;&nbsp;&nbsp;"Divni su, zar ne?" reče Orijana, osvrćući se preko ramena da vidi porodicu. "Strava nazadno! Bez pojačanja, bez terapije, neg prema drajvu."
<BR>&nbsp;&nbsp;&nbsp;&nbsp;&nbsp;"Njujork je sjajan za takve stvari", reče Kajt.
<BR>&nbsp;&nbsp;&nbsp;&nbsp;&nbsp;Prošli smo pored tri žene u crvenim čadorima; žene koja je terala čopor od pet plavih pasa, praćena arbajterom koji je nosio kantu za otpatke; petorice muškaraca u koloni, nagih, ali to je bilo bez značaja - tela su im bila sasvim glatka i imala bezobličnu preplanulu kožu; pored muškog kentaura s konjskim telom upola manjim od prirodne veličine, koji je sasvim odomaćeno kaskao duž pločnika, dok je na svom ljudskom delu nosio svečano englesko štofano odelo i polucilindar u edvardovskom stilu; nekoliko žena u krznu jaguara, ali ne odevenih, već obraslih u krzno; kraj dve devojčice od po desetak zemaljskih godina, u belim baletskim haljinama i s vilinskim krilima izraslim na leđima (privremenim ili stalnim? - nisam mogla da ocenim); mimo jata školaraca obučenih u crvene kaputiće i crne kratke pantalone, u pratnji ljudi u crnim mantijama ("Papokatolici", reče Kajt); pored nekoliko kreiranih tela s mineralnim šarama; mnoštva ljudi koji bi se sasvim neopaženo mogli uklopiti na Marsu; i, naravno, pokraj 'mehaničara', koji su velike delove svog tela zamenjivali metalnim školjkama punim bioreproduktivnog nanoa. To je, čula sam, bio veoma skup izbor. Potpuna zamena tela bila je mnogo jeftinija. Ni jedno ni drugo zakonski se nije moglo uraditi, osim ako bi čovek mogao dokazati da ima velike poremećaje u genotipu; to je isuviše ličilo na Eloje i Deset na kub.
<BR>&nbsp;&nbsp;&nbsp;&nbsp;&nbsp;"Posle ručka, idemo u Central Park", reče Orijana. "A onda..."
<BR>&nbsp;&nbsp;&nbsp;&nbsp;&nbsp;Kajt se nasmeja. "Orijana ima veze. Hoće da ti pokaže nešto što vi naprosto nemate na Marsu."
<BR>&nbsp;&nbsp;&nbsp;&nbsp;&nbsp;"Omfalos, 'pupak sveta'!" reče Orijana. "Otac ima deonice."
<BR>&nbsp;&nbsp;&nbsp;&nbsp;&nbsp;Jeli smo u delikatesnom restoranu, a on je mirisao na kuvano meso, čiji miris nikad ranije nisam osetila, i koji mi je svejedno bio neprijatan, bez obzira na to da li se meso zaista kuvalo. Mušterije - mahom ljudi u drajvu, velik broj preoblikovanih - stajali su u redu ispred staklenih vitrina punih nečeg što je ličilo na iseckane obrađene životinje. Plastični natpisi na metalnim šipkama kazivali su da su ti oblici šunka, to jest, dimljene svinjske noge, govedina, odnosno krave usoljene ili spremljene na drugi način, nešto zvano salama, što je bilo druga vrsta krave posute biberom, dimljena riba, riba u prevrelim mlečnim proizvodima, povrće u slanoj vodi i sirćetu, svinjske nogice u teglama, i druge stvari koje bi, da su stvarne, izazvale pravu pometnju čak i na Zemlji.
<BR>&nbsp;&nbsp;&nbsp;&nbsp;&nbsp;Stajali smo za tezgom dok službenik nije zabeležio našu porudžbinu, zatim smo našli sto. Marsovska uzdržanost sprečila me je da Orijani izrazim svoje gađenje. Ona je poručila za mene - krompir-salatu, dimljenog lososa, kiflu i punomasni sir.
<BR>&nbsp;&nbsp;&nbsp;&nbsp;&nbsp;"Ovde je najbolja hrana u gradu", reče ona. "Restoran je osnovalo Društvo za očuvanje Njujorka. Studenti istorije. Imaju nanoumetnika koji kreira hranu - on je pravoverni Avramov sledbenik. Oni imaju posebnu dozvolu države da jedu meso, iz verskih razloga. On je pre deset godina prestao da jede meso, ali seća se kakvog je ukusa."
<BR>&nbsp;&nbsp;&nbsp;&nbsp;&nbsp;Naša hrana je stigla. Losos je izgledao sirov, bio ljigavo-mekan i imao slan i neprijatan ukus.
<BR>&nbsp;&nbsp;&nbsp;&nbsp;&nbsp;"Vi na Marsu imate veštačko meso, zar ne?" upita Kajt.
<BR>&nbsp;&nbsp;&nbsp;&nbsp;&nbsp;"Nije tako uverljiva imitacija", odgovorih. "Ne miriše ovako."
<BR>&nbsp;&nbsp;&nbsp;&nbsp;&nbsp;"Kriv je istorijski drajv", reče Šrag. "Nema ničeg nemoralnog u imitaciji. Ne boli, ne baca se, uči nas kakav je Njujork nekada bio..."
<BR>&nbsp;&nbsp;&nbsp;&nbsp;&nbsp;"Mislim da se Kaseji ne dopada njen losos", reče Kajt, smešeći se saosećajno. Srce mi se steglo od beznadežne privlačnosti, čak i pri samom pogledu na njegovo lice.
<BR>&nbsp;&nbsp;&nbsp;&nbsp;&nbsp;"Možda se ukvario", rekoh.
<BR>&nbsp;&nbsp;&nbsp;&nbsp;&nbsp;"Stvarno ima ukus na užeglo", reče Kajt. "Možda od lažnog konzervansa. Danas više ništa ne može da se ukvari."
<BR>&nbsp;&nbsp;&nbsp;&nbsp;&nbsp;"Tačno", rekoh, postiđena zbog toga što nisam u stanju da uživam u gozbi. "Bakterije po meri. Jedu samo ono što treba."
<BR>&nbsp;&nbsp;&nbsp;&nbsp;&nbsp;"Zemlja je", reče Šrag zloslutnim glasom, "jedan ogroman zoološki vrt."
<BR>&nbsp;&nbsp;&nbsp;&nbsp;&nbsp;Oni se upustiše u raspravu oko toga da li je 'zoološki vrt' prava reč. Saglasili su se oko 'bašte'.
<BR>&nbsp;&nbsp;&nbsp;&nbsp;&nbsp;"Ima li na Marsu mnogo ubistava?" upita Šrag.
<BR>&nbsp;&nbsp;&nbsp;&nbsp;&nbsp;"Nekoliko. Ne mnogo", odgovorih.
<BR>&nbsp;&nbsp;&nbsp;&nbsp;&nbsp;"Šrag se oduševljava zločinima nasilja", reče Orijana.
<BR>&nbsp;&nbsp;&nbsp;&nbsp;&nbsp;"Voleo bih da branim pravog ubicu. Oni su sad tako retki... Deset ubistava u Njujorku prošle godine."
<BR>&nbsp;&nbsp;&nbsp;&nbsp;&nbsp;"Među pedeset miliona stanovnika", dodade Kajt, odmahujući glavom. "Eto šta nam je učinila terapija. Možda nam više nije dovoljno stalo do nečeg da bismo ubijali."
<BR>&nbsp;&nbsp;&nbsp;&nbsp;&nbsp;Orijana pucnu stisnutim usnama.
<BR>&nbsp;&nbsp;&nbsp;&nbsp;&nbsp;"Ne, stvarno", reče Kajt. "Šrag kaže da bi voleo da brani ubicu. Pravog. Ali verovatno ga nikad neće ni videti. Ubica. Krv ti se ledi čim samo izgovoriš tu reč."
<BR>&nbsp;&nbsp;&nbsp;&nbsp;&nbsp;"Pa, kakva je strast na Marsu?" upita Šrag. "Ubilačka?"
<BR>&nbsp;&nbsp;&nbsp;&nbsp;&nbsp;Nasmejala sam se. "Poslednji ubica za koga sam čula bila je žena koja je ubila muža u jednoj zabačenoj stanici. Njihova porodica - njihova Povezana Grupa - pretrpela je kobno iscrpljivanje..."
<BR>&nbsp;&nbsp;&nbsp;&nbsp;&nbsp;"Volim te reči!" ubaci Šrag.
<BR>&nbsp;&nbsp;&nbsp;&nbsp;&nbsp;"...fondova. Godinu dana su ostavljeni sami u stanici bez upitnika o stanju. PG je novčano kažnjena, ali nije mogla da plati kaznu. To je prilično neuobičajeno", zaključih. "I mi poremećene ljude podvrgavamo terapiji."
<BR>&nbsp;&nbsp;&nbsp;&nbsp;&nbsp;"Ah, ali da li je ubistvo poremećaj?" upita Kajt, upinjući se da izaziva.
<BR>&nbsp;&nbsp;&nbsp;&nbsp;&nbsp;"Mislio bi tako da si žrtva", rekoh.
<BR>&nbsp;&nbsp;&nbsp;&nbsp;&nbsp;"Previše zdravlja, previše krepkosti - premalo mračnih uglova", uzdahnu Kajt. "O čemu čovek da piše? Naši najbolji Litvidi i simulacije koriste terapeutski neobrađene likove. Ali kako da pišemo o svojim stvarnim životima, onome što znamo? Voleo bih da pravim simulacije, ali duševno zdravlje zaista sputava."
<BR>&nbsp;&nbsp;&nbsp;&nbsp;&nbsp;"On ti otvara svoju dušu", reče Orijana. "On to ne govori ljudima osim ako ih voli."
<BR>&nbsp;&nbsp;&nbsp;&nbsp;&nbsp;"Ima mnogo mogućnosti za priču u sukobima između zdravih ljudi", natuknuh. "Politička neslaganja. Planiranje odluka."
<BR>&nbsp;&nbsp;&nbsp;&nbsp;&nbsp;Kajt tužno odmahnu glavom. "Teško da nas to vodi smislu postojanja. Teško da nas približava prelomnoj tački. Ti želiš da vodiš takav život?"
<BR>&nbsp;&nbsp;&nbsp;&nbsp;&nbsp;Nisam znala kako da odgovorim. "To je ono što sad radim", rekoh najzad.
<BR>&nbsp;&nbsp;&nbsp;&nbsp;&nbsp;"Tvoja liga", posavetova Šrag Kajta. "Ona je u pravu. Sukob organizacija, vlada. Još moguće. VIZA protiv VAJH-a. Može biti bestseler."
<BR>&nbsp;&nbsp;&nbsp;&nbsp;&nbsp;"Čak nam i to oduzimaju", reče Kajt. "Nema ratova, ničeg osim ekonomskih zađevica iza zatvorenih vrata. Ničeg da srce brže zakuca."
<BR>&nbsp;&nbsp;&nbsp;&nbsp;&nbsp;"Kajt je romantičar", primeti Orijana.
<BR>&nbsp;&nbsp;&nbsp;&nbsp;&nbsp;Činilo se da ga je to istinski naljutilo. "Uopšte nisam", reče. "Romantičari su hteli da unište sebe."
<BR>&nbsp;&nbsp;&nbsp;&nbsp;&nbsp;"Govoriš kao pravo čedo našeg doba", reče Šrag. "Kajt poštuje zdravlje. Strast - život do krajnjih granica - ali bez rizika, molim."
<BR>&nbsp;&nbsp;&nbsp;&nbsp;&nbsp;Kajt se naceri. "Nikad nisam sreo strast koja mi se ne dopada", reče. "Samo ne želim da budem u njenoj vlasti."
<BR>&nbsp;&nbsp;&nbsp;&nbsp;&nbsp;Glumac koji je predstavljao konobara odnese moj tanjir.
<BR>
<BR>&nbsp;&nbsp;&nbsp;&nbsp;&nbsp;Omfalos je zauzimao pet hektara na južnom delu Menhetna, blizu Bateri Parka. Izgledao je neizmerno čvrst, kocka okružena manjim kockama, sve blistavo bele sa zlatnim rubovima.
<BR>&nbsp;&nbsp;&nbsp;&nbsp;&nbsp;Na kapiji, na samom ulazu u ograđeni prostor, Orijana je pokazala svoj dlan i odgovorila na nekoliko pitanja koja je postavio bezlični arbajter obezbeđenja. Ljudski stražar nas dočeka, povede u susednu sobu, sede za sto i upita nas za razlog obilaska.
<BR>&nbsp;&nbsp;&nbsp;&nbsp;&nbsp;"Htela bih nasamo da porazgovaram s jednim od stanovnika", reče Orijana. Pogledah je iznenađeno; to nije bio razlog koji je ranije navela.
<BR>&nbsp;&nbsp;&nbsp;&nbsp;&nbsp;"Trebaće mi vaša prava imena i pripadnost, čak i da bih samo zatražio odobrenje", reče on.
<BR>&nbsp;&nbsp;&nbsp;&nbsp;&nbsp;"Onda mi otpadamo", zaključi Šrag. Kajt klimnu glavom u znak odobravanja. "Čekaćemo napolju." Orijana reče da se nećemo zadržati duže od sat ili dva. Arbajter ih je otpratio do glavne kapije.
<BR>&nbsp;&nbsp;&nbsp;&nbsp;&nbsp;Stražar je brzo pregledao naše javne ocene u potrazi za bezbednosnim prekršajima i mentalnim stanjem. "Vi ste Marsovka", reče, bacivši pogled na mene. "Ne koristite vernor."
<BR>&nbsp;&nbsp;&nbsp;&nbsp;&nbsp;Priznadoh da jesam.
<BR>&nbsp;&nbsp;&nbsp;&nbsp;&nbsp;"Zemljani pokušavaju da vas zadive?" upita stražar, bacivši pakostan pogled na Orijanu.
<BR>&nbsp;&nbsp;&nbsp;&nbsp;&nbsp;"Jeste li vi Marsovac?" upitah.
<BR>&nbsp;&nbsp;&nbsp;&nbsp;&nbsp;"Nisam. Voleo bih da odem tamo jednog dana." Pogledao je na pločicu i klimnuo glavom. "Imam vašu biografiju i slike iz stotinu raznih Litvidovih izvora... Vi ste slavna ličnost. Sve je odobreno. Dobro došli u Omfalos šest, vaš prvi pogled na rajsko naselje. Molim vas da ostanete sa dodeljenim vodičem."
<BR>&nbsp;&nbsp;&nbsp;&nbsp;&nbsp;"Kakve veze još imaš, osim što tvoj otac drži deonice?" upitah Orijanu dok nas je arbajter vodio kroz podzemni tunel do glavne kocke.
<BR>&nbsp;&nbsp;&nbsp;&nbsp;&nbsp;"Imam rezervaciju za vreme kad napunim dva veka", odgovori Orijana. "Ne znam da li ću je iskoristiti. Možda ću umesto toga naprosto umreti..." Ona se naceri. "Lako je to sad govoriti. Možda ću preći u Eloje i završiti na Marsu ili u Pojasu... Ko zna kako će stvari onda izgledati?"
<BR>&nbsp;&nbsp;&nbsp;&nbsp;&nbsp;"S kim ćemo razgovarati?" upitah.
<BR>&nbsp;&nbsp;&nbsp;&nbsp;&nbsp;"S jednom prijateljicom." Ona stavi prst na usta. "Oko posmatra."
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Mislilac Omfalosa. Na vrlo visokom nivou. Nimalo nalik na Alisu, veruj mi - najbolje što Zemlja može da proizvede."
<BR>&nbsp;&nbsp;&nbsp;&nbsp;&nbsp;Obuzdala sam želju da branim Alisu. Orijana je bez sumnje bila u pravu.
<BR>&nbsp;&nbsp;&nbsp;&nbsp;&nbsp;Unutrašnjost zgrade bila je podjednako zadivljujuća. Iznad kratke staze uzdizao se dvadeset metara visok atrijum. Staza se završavala kućištem za lift, koje se protezalo do vrha atrijuma i spuštalo se ispod nas kroz svetlucavo crno jezero. Zidovi od nanokamena, podovi nekoliko centimetara izolovani od zidova, prenapregnuti i ukršteni da izdrže spoljnji pritisak - i stanice za popravku u svakom uglu. Konzervativno i stameno.
<BR>&nbsp;&nbsp;&nbsp;&nbsp;&nbsp;"Iznad nas su stanovi", reče Orijana. "Oko deset hiljada stanara. Stotinu stanova su u punoj veličini, za one ljude koji hoće da ulaze i izlaze svakih nekoliko nedelja. Neobavezni, moglo bi se reći. Ostalo su komore za topli san."
<BR>&nbsp;&nbsp;&nbsp;&nbsp;&nbsp;"Oni provode vreme sanjajući?"
<BR>&nbsp;&nbsp;&nbsp;&nbsp;&nbsp;"Uobičajene simulacije i daljinsko opažanje. Omfalos širom Zemlje ima androide i arbajtere s čulima ljudske rezolucije. Omfalos može u svako doba da stupi u vezu s ma kojim od njih, i tamo si - tamo su. Stanari mogu da budu gde god žele. Neki arbajteri mogu da projektuju punu sliku stanara, kao da lično razgovaraš s nekim. Ako hoćeš samo da se povučeš i opustiš, Omfalos zapošljava najbolje dizajnere simulacija. Prenaglašena umetnost i lit-fantazije."
<BR>&nbsp;&nbsp;&nbsp;&nbsp;&nbsp;Iz svojih knjiga, i Orijaninog opisa na Tuamotuu, znala sam da većina stanovnika Omfalosa boravi u dugotrajnom toplom snu, tela uronjenih u medicinski nano. Tehnički rečeno, oni nisu bili Eloi - nisu mogli da idu unaokolo, ni da zauzimaju mesto ili zaposlenje novim građanima - ali njihov projektovan životni vek bio je neograničen. Omfalos je služio kao utočište za vrlo bogate i veoma moćne ljude koji nisu hteli da budu iseljeni u Pojas ili na Mars, ali su ipak želeli da žive duže. Medicinski tretman koji čisti, pročišćava, vežba, zateže i održava telo i duh zdravim i krepkim - beskonačan medicinski tretman - provukao se kroz rupu u zakonu.
<BR>&nbsp;&nbsp;&nbsp;&nbsp;&nbsp;Ovaj Omfalos, kao ni četrdeset dva zdanja poput njega širom sveta, nisu uživali naklonost običnog stanovništva. Ali oni su svoju zakonsku zaštitu utkali duboko u zemaljske vlade.
<BR>&nbsp;&nbsp;&nbsp;&nbsp;&nbsp;"Zašto ne bi htela da dođeš ovamo? Stražar je to nazvao rajsko naselje."
<BR>&nbsp;&nbsp;&nbsp;&nbsp;&nbsp;Orijana je skakutala ispred mene. Ovlaš je pognula ramena. "Od njega me podilaze žmarci", reče. Pozvala je lift, koji smesta stiže.
<BR>&nbsp;&nbsp;&nbsp;&nbsp;&nbsp;Lift se zaustavio. Orijana me uze za ruku i povede niz hodnik koji je mogao pripadati kakvom otmenom hotelu, retro rani dvadeseti vek. Cveće je ispunjavalo emajlirane vaze na drvenim stočićima; hodale smo po nemetaboličkom tepihu, verovatno od prave vune, tamnozelenom s belim cvetnim šarama.
<BR>&nbsp;&nbsp;&nbsp;&nbsp;&nbsp;Orijana pronađe vrata koja je htela. Ovlaš je pokucala i vrata se otvoriše. Ušle smo u malu belu sobu, sa tri ampir stolice i stolom. Soba je mirisala na ruže. Zid ispred stolica postade svetao. Pred nama se ukaza virtualna slika visoke rezolucije, kao da kroz staklo gledamo prizor u daljini. Crnokosa, veoma zgodna žena u poznim srednjim godinama sedela je na stolici od livenog gvožđa usred prekrasne bašte, pod senkom drveća, među redovima žbunja prekrivenog divnim, crvenim, plavim i žutim ružama koje su se prostirale u daljinu do velikog viktorijanskog staklenika. Visoko na obzorju lebdeli su oblaci. Sve je ličilo na topao, vlažan dan pun grmljavine.
<BR>&nbsp;&nbsp;&nbsp;&nbsp;&nbsp;"Zdravo, gospođice Mjuir", pozdravi Orijana ženu. Izgledala mi je poznato, ali nisam mogla da se setim odakle.
<BR>&nbsp;&nbsp;&nbsp;&nbsp;&nbsp;"Zdravo, Ori! Baš lepo što imam posetioce." Ona se vedro osmehnu.
<BR>&nbsp;&nbsp;&nbsp;&nbsp;&nbsp;"Gospođice Mjuir, ovo je moja prijateljica, Kaseja Madžumdar sa Marsa."
<BR>&nbsp;&nbsp;&nbsp;&nbsp;&nbsp;"Drago mi je", reče žena.
<BR>&nbsp;&nbsp;&nbsp;&nbsp;&nbsp;"Poznaješ li gospođicu Mjuir, Kaseja?"
<BR>&nbsp;&nbsp;&nbsp;&nbsp;&nbsp;"Ne, žao mi je."
<BR>&nbsp;&nbsp;&nbsp;&nbsp;&nbsp;Orijana odmahnu glavom i napući usne. "Nemaš pojačanja. To te uvek dovodi u nepovoljan položaj. Ovo je predsednica Danijela Mjuir."
<BR>&nbsp;&nbsp;&nbsp;&nbsp;&nbsp;To ime sam već čula.
<BR>&nbsp;&nbsp;&nbsp;&nbsp;&nbsp;"Predsednica Sjedinjenih Država?" upitah, a moje lice je odavalao koliko sam zadivljena.
<BR>&nbsp;&nbsp;&nbsp;&nbsp;&nbsp;"Pre četrdeset godina", reče Mjuirova, nagnuvši glavu na stranu. "Zaboravili su me gotovo svi, osim prijatelja i mog kumčeta. Kako si, Ori?"
<BR>&nbsp;&nbsp;&nbsp;&nbsp;&nbsp;"Veoma zadovoljna, gospođo. Izvinjavam se što nisam ranije došla... Znate da smo bili na putu."
<BR>&nbsp;&nbsp;&nbsp;&nbsp;&nbsp;"Na Marsu. Vratila si se istim brodom sa gospođicom Madžumdar?"
<BR>&nbsp;&nbsp;&nbsp;&nbsp;&nbsp;"Jesam. I priznajem da sam ovamo došla s predumišljajem."
<BR>&nbsp;&nbsp;&nbsp;&nbsp;&nbsp;"Nešto zanimljivo, nadam se."
<BR>&nbsp;&nbsp;&nbsp;&nbsp;&nbsp;"Kaseju ometaju, gospođo. Ja sam prevelika neznalica da bih naslutila šta se zbiva."
<BR>&nbsp;&nbsp;&nbsp;&nbsp;&nbsp;Bivša predsednica Mjuir se naže napred. "Pričaj."
<BR>&nbsp;&nbsp;&nbsp;&nbsp;&nbsp;Orijana podiže ruku. "Smem li?"
<BR>&nbsp;&nbsp;&nbsp;&nbsp;&nbsp;"Svakako", odgovori Mjuirova. Iz zida se pojavi port, a Orijana stavi prst na njegovo jastuče, prenoseći informacije Mjuirovoj.
<BR>&nbsp;&nbsp;&nbsp;&nbsp;&nbsp;Ugledala sam bivšu predsednicu kako leži u toplom snu iza okna, zaronjena u brze struje crvenog i belog medicinskog nanoa nalik na sok od jagode i šlag.
<BR>&nbsp;&nbsp;&nbsp;&nbsp;&nbsp;Mjuirova se nasmeši i podesi stolicu kako bi se okrenula licem prema nama. Bila sam zatečena tim utiskom - čak su i zvuci unaokolo svedočili da smo sa njom, napolju. Zidovi komore su se postepeno utopili u predeo. Uskoro smo i nas dve bile u senci velikog drveta, okružene toplim, vlažnim vazduhom. Osećala sam miris ruža, sveže posečene trave i nečeg od čega mi se koža naježila. Elektricitet... oluje.
<BR>&nbsp;&nbsp;&nbsp;&nbsp;&nbsp;"Ti radiš za veliku finansijsku Povezanu Grupu. Upravo, ti si deo porodice, je li tako, Kaseja?" Njen glas, obojen melodičnim južnjačkim naglaskom, lebdeo je topao i zabrinut kroz gust vazduh.
<BR>&nbsp;&nbsp;&nbsp;&nbsp;&nbsp;"Da, gospođo", rekoh.
<BR>&nbsp;&nbsp;&nbsp;&nbsp;&nbsp;"Vi ste izloženi pritisku... Pozvani ste da svedočite pred Kongresom, ali iz ovog ili onog razloga prebačeni ste na drugi kolosek."
<BR>&nbsp;&nbsp;&nbsp;&nbsp;&nbsp;"Da, gospođo", rekoh.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;Pogledala sam Ori. "Zaista ne mogu ovde da otkrivam porodična pitanja, gospođo. Ori - Orijana me je dovela ovamo, ne rekavši mi zašto. Čast mi je da vas upoznam, ali..." govorila sam sve tiše, postiđena.
<BR>&nbsp;&nbsp;&nbsp;&nbsp;&nbsp;Mjuirova zabaci glavu. "Neko u alijansama je zaključio da Mars izaziva ljutnju, a ja ne mogu da shvatim zašto. Vi naprosto niste toliko važni za Sjedinjene Države, niti za VIZA-u, VAJH ili Evrokon, niti za ijednu drugu alijansu."
<BR>&nbsp;&nbsp;&nbsp;&nbsp;&nbsp;Orijana se namršti na mene i ponovo pogleda projekciju Mjuirove. "Moj otac kaže da na Zemlji nema političara kome se može verovati, osim Danijele Mjuir", reče Orijana.
<BR>&nbsp;&nbsp;&nbsp;&nbsp;&nbsp;Stepen moje sumnjičavosti strašno je porastao; uvek bih se nakostrešila kad su ljudi tražili, nekmoli zahtevali, poverenje. Oči u oči s duhom, nestvarnim predstavnikom osobe koju nikad nisam lično upoznala, jednostavno sam zabranjivala sebi da poklonim poverenje koje nisam imala ni prava ni moći da dam.
<BR>&nbsp;&nbsp;&nbsp;&nbsp;&nbsp;S druge strane, veći deo onog što smo radili bio je opšte poznat - i nije bilo razloga da se razgovor ne nastavi u toj ravni.
<BR>&nbsp;&nbsp;&nbsp;&nbsp;&nbsp;"Marsovci su se držali po strani od ujedinjenja Sunčevog sistema", rekoh.
<BR>&nbsp;&nbsp;&nbsp;&nbsp;&nbsp;"Utoliko bolje po vas", reče Mjuirova, lukavo se smeškajući. "Ne treba svako da se potčini alijansama."
<BR>&nbsp;&nbsp;&nbsp;&nbsp;&nbsp;"Pa, nije baš sasvim dobro", odgovorih. "Nismo sigurni da znamo kako da se ujedinimo. Zemlja očekuje punu saradnju od doslednih partnera. Mi smo, izgleda, nesposobni da ispunimo njihova očekivanja."
<BR>&nbsp;&nbsp;&nbsp;&nbsp;&nbsp;"Veliki Prodor", reče Mjuirova.
<BR>&nbsp;&nbsp;&nbsp;&nbsp;&nbsp;"Tačno", dodade Orijana.
<BR>&nbsp;&nbsp;&nbsp;&nbsp;&nbsp;"Izgleda da je i to jedan deo."
<BR>&nbsp;&nbsp;&nbsp;&nbsp;&nbsp;Mjuirova tužno odmahnu glavom. "Po mom iskustvu s Marsovcima, dok sam bila predsednik, Mars ima ogroman potencijal. Ali Veliki Prodor može sasvim lepo proći i bez vas. Teško da ćete nekom nedostajati."
<BR>&nbsp;&nbsp;&nbsp;&nbsp;&nbsp;Opet osetih kako me obuzima vatra. "Mi mislimo da bismo stvarno mogli mnogo da doprinesemo."
<BR>&nbsp;&nbsp;&nbsp;&nbsp;&nbsp;"Neraspoloženi da učestvuju, ali dovoljno ponosni da budu pozvani, ponosni da se na njih vrši pritisak, je li tako?" upita Mjuirova.
<BR>&nbsp;&nbsp;&nbsp;&nbsp;&nbsp;"Ne sasvim, gospođo", rekoh.
<BR>&nbsp;&nbsp;&nbsp;&nbsp;&nbsp;Njeno lice - lice njene slike - otvrdnulo je gotovo neprimetno. Uprkos njenom toplom glasu i prijateljskom ophođenju, ja sam osetila hladnoću stroge osude.
<BR>&nbsp;&nbsp;&nbsp;&nbsp;&nbsp;"Kaseja, Ori mi kaže da si ti vrlo pametna, vrlo sposobna, ali nešto si propustila. Vaše sirovine i ekonomska snaga gotovo su beznačajni za ma kakav Veliki Prodor. Mars je mali u odnosu na poredak stvari u Sunčevom sistemu. Šta vi to možete da doprinesete, što bi bilo vredno napora koji je Zemlja, izgleda, spremna da uloži u vas?"
<BR>&nbsp;&nbsp;&nbsp;&nbsp;&nbsp;Nisam znala šta da odgovorim. Bitras je, setila sam se, bio veoma škrt na tom objašnjenju, ali ja sam ga prihvatila bez pogovora.
<BR>&nbsp;&nbsp;&nbsp;&nbsp;&nbsp;"Možda ti znaš nešto što ne možeš da mi kažeš, a ja i ne očekujem da mi kažeš, s obzirom na tvoje odgovornosti i obaveze. Ali saslušaj starog, starog političara koji je pomogao da se posade - često na moju žalost - neka od drveta koja sad donose zrele plodove. Na sva usta hvaljeni Veliki Prodor samo je izgovor. Zemlja je duboko zabrinuta zbog nečeg što vi imate, ili možete uraditi, ili biti u stanju da uradite. Pošto ne možete da izvedete uspešan vojni pohod, a vaša ekonomska snaga je zanemarljiva, šta bi to Mars mogao imati, Kaseja, čega se Zemlja pribojava?"
<BR>&nbsp;&nbsp;&nbsp;&nbsp;&nbsp;"Ne znam", rekoh.
<BR>&nbsp;&nbsp;&nbsp;&nbsp;&nbsp;"Nešto što mali i slabi mogu da rade podjednako dobro kao veliki i jaki, nešto što će podrazumevati strateške promene. Sigurno možeš da zamisliš šta bi to moglo biti. Kako bi Mars uopšte mogao da postane pretnja za Zemlju?"
<BR>&nbsp;&nbsp;&nbsp;&nbsp;&nbsp;"I ne možemo", rekoh. "Kao što ste kazali, mi smo slabi, beznačajni."
<BR>&nbsp;&nbsp;&nbsp;&nbsp;&nbsp;"Misliš li ti da je politika čista, poštena igra koju igraju razumna ljudska bića?"
<BR>&nbsp;&nbsp;&nbsp;&nbsp;&nbsp;"U najboljem slučaju", rekoh nespretno.
<BR>&nbsp;&nbsp;&nbsp;&nbsp;&nbsp;"Ali prema tvom iskustvu..."
<BR>&nbsp;&nbsp;&nbsp;&nbsp;&nbsp;"Marsovska politika je bila vrlo primitivna", priznadoh.
<BR>&nbsp;&nbsp;&nbsp;&nbsp;&nbsp;"Tvoj ujak Bitras... Je li on politički vešt?"
<BR>&nbsp;&nbsp;&nbsp;&nbsp;&nbsp;"Mislim da jeste", odgovorih.
<BR>&nbsp;&nbsp;&nbsp;&nbsp;&nbsp;"Hoćeš reći, u poređenju s tobom, on tako izgleda."
<BR>&nbsp;&nbsp;&nbsp;&nbsp;&nbsp;Moja nelagodnost je rasla. Nisam volela da me peku na žeravici, čak ni kad to čine ljudi na višim položajima. "Pretpostavljam", rekoh.
<BR>&nbsp;&nbsp;&nbsp;&nbsp;&nbsp;"Elem, politika nije sve sama prljavština, i nije uvek korupcija, ali nikad nije laka. Teško je postići saglasnost čak i između razumnih ljudi sličnog porekla. Postići saglasnost između planeta, s različitim istorijama, veoma različitim zamislima, predstavlja politički košmar. Ja bih oklevala da prihvatim taj zadatak, a ipak se čini da je tvoj ujak uskočio obema nogama."
<BR>&nbsp;&nbsp;&nbsp;&nbsp;&nbsp;"On je oprezan", rekoh.
<BR>&nbsp;&nbsp;&nbsp;&nbsp;&nbsp;"On je dete koje igra u velikoj ligi", odvrati Mjuirova.
<BR>&nbsp;&nbsp;&nbsp;&nbsp;&nbsp;"Ne slažem se", rekoh.
<BR>&nbsp;&nbsp;&nbsp;&nbsp;&nbsp;Mjuirova se osmehnu. "Šta on misli da se ovde stvarno dešava?"
<BR>&nbsp;&nbsp;&nbsp;&nbsp;&nbsp;"U ovom trenutku, prihvatamo da je Zemlji potreban Mars... spreman za neku operaciju širokih razmera. Veliki Prodor izgleda sasvim verovatan."
<BR>&nbsp;&nbsp;&nbsp;&nbsp;&nbsp;"Ti zaista u to veruješ?"
<BR>&nbsp;&nbsp;&nbsp;&nbsp;&nbsp;"Ne nalazim nikakav drugi razlog."
<BR>&nbsp;&nbsp;&nbsp;&nbsp;&nbsp;"Draga moja, tvoja planeta - tvoja kultura - može zavisiti od onoga što se dogodi u nekoliko narednih godina. Ti imaš odgovornost na kojoj ti uopšte ne zavidim."
<BR>&nbsp;&nbsp;&nbsp;&nbsp;&nbsp;"Dajem sve od sebe", rekoh.
<BR>&nbsp;&nbsp;&nbsp;&nbsp;&nbsp;Mjuirova pokri svoje sive oči. Shvatila sam da mi je postavljala pitanja kao jedan političar drugom, a da sam joj ja dala slabe odgovore.
<BR>&nbsp;&nbsp;&nbsp;&nbsp;&nbsp;Orijana me je žalostivo posmatrala, kao da je i ona otkrila slabost svoje prijateljice.
<BR>&nbsp;&nbsp;&nbsp;&nbsp;&nbsp;"Nije mi namera da vređam", reče Mjuirova. "Mislila sam da se bavimo političkim problemom."
<BR>&nbsp;&nbsp;&nbsp;&nbsp;&nbsp;"Nisam povređena", slagah. "Orijana me je danas vodala po celom Njujorku, pa sam malo omamljena. Trebalo bi da se odmorim i upijem sve to."
<BR>&nbsp;&nbsp;&nbsp;&nbsp;&nbsp;"Naravno", reče Mjuirova. "Ori, mnogo pozdravi majku i oca. Sjajno je što smo se ponovo videle. Do viđenja." Odjednom, sedele smo ispred praznog belog zida.
<BR>&nbsp;&nbsp;&nbsp;&nbsp;&nbsp;Orijana ustade. Usne su joj bile skupljene u tanku liniju, a oči rešene da se ne sretnu s mojima. Najzad, ona reče: "Svi se ovde ponašaju malo... prenagljeno ponekad. Mislim da je to je zbog načina na koji doživljavaju vreme. Kaseja, nismo došle ovamo da bi se ti osećala inferiorna. To mi nije bilo ni na kraj pameti."
<BR>&nbsp;&nbsp;&nbsp;&nbsp;&nbsp;"Malo me je propustila kroz rešeto, šta misliš?" prošaputah. "Mars nije beskoristan."
<BR>&nbsp;&nbsp;&nbsp;&nbsp;&nbsp;"Molim te, Kaseja, ne dozvoli da te rodoljublje zaslepi."
<BR>&nbsp;&nbsp;&nbsp;&nbsp;&nbsp;Čvrsto zatvorih usta. Nijedno osamnaestogodišnje dete sa Zemlje neće sa mnom tako s visine razgovarati.
<BR>&nbsp;&nbsp;&nbsp;&nbsp;&nbsp;"Slušaj ono što je pitala. Vrlo je pronicljiva. Morate pronaći gde možete biti jaki."
<BR>&nbsp;&nbsp;&nbsp;&nbsp;&nbsp;"Naša snaga je mnogo veća..." presekoh samu sebe. Nego što Zemlja može zamisliti. Naša duhovna snaga. Samo što se nisam upustila u rodoljubivu odbranu u koju ni sama nisam verovala. U stvari, oni su bili u pravu.
<BR>&nbsp;&nbsp;&nbsp;&nbsp;&nbsp;Mars nije odgajao velike političare; odgajio je zlobne, male insekte poput Doblove i Konorove, ili šašavu tvrdoglavu mladež poput Šona i Gretil. Mrzela sam što mi nabijaju nos u neprijatnu istinu. Mars je bio sitan svet, pakostan i nezadovoljan svet. Kako bi on uopšte mogao predstavljati opasnost za krepku, mudru, pribranu Zemlju?
<BR>&nbsp;&nbsp;&nbsp;&nbsp;&nbsp;Orijana pogleda prazan zid i uzdahnu. "Nisam mislila da ti stvaram nelagodnost. Trebalo je da prvo s tobom porazgovaram o tome."
<BR>&nbsp;&nbsp;&nbsp;&nbsp;&nbsp;"To je čast", rekoh. "Samo nisam bila spremna."
<BR>&nbsp;&nbsp;&nbsp;&nbsp;&nbsp;"Hajde da nađemo Kajta i Šraga", predloži ona. "Ne mogu da zamislim da živim ovde." Ona se lako strese. "Uostalom, možda sam staromodna."
<BR>
<BR>&nbsp;&nbsp;&nbsp;&nbsp;&nbsp;Pridružile smo se Kajtu i Šragu, pa smo nekoliko sati proveli kupujući u starom Njujorku, u pravim radnjama koje drže samo pravu robu. Osećala sam se dvostruko staromodna - uplašila me je i pomela ova četvrt koja je i sama trebalo da bude istorijska rekonstrukcija. Kajt i Šrag uđoše u prodavnicu muške galanterije iz ranog dvadeset prvog veka, a nas dve pođosmo za njima. Nametljivo uslužan prodavac smesti ih u kabine za uzorak, snimi njihove figure staromodnim 3-D aparatom, pa im pokaza kako bi mogli izgledati po sezonskoj modi. Nekoliko modela prodavac je propratio glasnim odobravanjem. "Možemo vam ih spremiti za deset minuta, ako želite da sačekate."
<BR>&nbsp;&nbsp;&nbsp;&nbsp;&nbsp;Kajt je poručio svečano odelo za izlaske i zatražio da ga dostave na uslužnu adresu. Šrag je odbio da išta kupi. Upravo smo izlazili, kad nam prodavac doviknu: "Oh! Izvinite - umalo da zaboravim. Besplatne karte za Cirkus Uma, za mušterije... i njihove prijatelje."
<BR>&nbsp;&nbsp;&nbsp;&nbsp;&nbsp;Kajt prihvati karte i pruži nam ih. Svoju kartu stavio je u usta i zamišljeno žvakao. "Je l' svi idemo?" upita.
<BR>&nbsp;&nbsp;&nbsp;&nbsp;&nbsp;"Šta je to?" upita Orijana.
<BR>&nbsp;&nbsp;&nbsp;&nbsp;&nbsp;"Ori nešto ne zna!" uzviknu Šrag veselo.
<BR>&nbsp;&nbsp;&nbsp;&nbsp;&nbsp;"Mora da je stvarno novo", ljutito reče ona.
<BR>&nbsp;&nbsp;&nbsp;&nbsp;&nbsp;"Oh, jeste", odvrati prodavac. "Veoma drajv."
<BR>&nbsp;&nbsp;&nbsp;&nbsp;&nbsp;"Snažna živa simulacija", reče Kajt. "Apso je sveža. Sve je slobodno dok ne privuče noćno društvo. Da li bi volela da probaš, Kaseja?"
<BR>&nbsp;&nbsp;&nbsp;&nbsp;&nbsp;"Moglo bi da bude previše", upozori Orijana.
<BR>&nbsp;&nbsp;&nbsp;&nbsp;&nbsp;Shvatila sam to kao izazov. Mada umorna i pomalo utučena od sastanka s Mjuirovom, nisam nameravala da izgledam kao da sam manje u drajvu - naročito ne pred Kajtom.
<BR>&nbsp;&nbsp;&nbsp;&nbsp;&nbsp;"Hajdemo", rekoh.
<BR>&nbsp;&nbsp;&nbsp;&nbsp;&nbsp;Kajt nam je dao karte. Zurila sam u svoju. "Žvaći", reče on. "To te proveri, ustanovi da li ti je dopušteno takvo iskustvo, a onda odštampaš propusnicu na nadlanici."
<BR>&nbsp;&nbsp;&nbsp;&nbsp;&nbsp;Polako sam stavila kartu u usta i prožvakala. Imala je ukus nalik na miris Suncem zagrejane cvetne bašte, koji je nadraživao nozdrve. Kinula sam.
<BR>&nbsp;&nbsp;&nbsp;&nbsp;&nbsp;Prodavac se osmehnu. "Lepo se zabavite", reče veselo.
<BR>&nbsp;&nbsp;&nbsp;&nbsp;&nbsp;Cirkus Uma zauzimao je peti i šesti sprat jednog dvadesetovekovnog nebodera po imenu Empajer Stejt Bilding. Pogledala sam na pločicu i saznala da nisam daleko od stanice Pen - u slučaju da poželim da pobegnem, a moji prijatelji budu prepušteni svojoj zabavi. Kajt me uhvati za ruku, a Orijana napravi smetnje grupi Litvidovih arbajtera koji su tragali za društvenim zanimljivostima. Kajt je oko mene projektovao metež - višestruke slike, sve lažne, kao da ga prate četvorica ili petorica ljudi - i mi se probismo do prijemnog šaltera. Mršava crnkinja, visoka preko dva i po metra, čija je plamenoriđa kosa dodirivala tavanicu sa zvezdanim šarama, proveri propusnice na našim rukama i mi uđosmo u čekaonicu.
<BR>&nbsp;&nbsp;&nbsp;&nbsp;&nbsp;"Sledeći let, pet minuta", objavi zagrobni glas. Iz zidova su iskakala lica kao iz crtanih filmova, namigujući nam - avetinjski negativci iz popularnog Litvida.
<BR>&nbsp;&nbsp;&nbsp;&nbsp;&nbsp;"Apso neg mozak", primeti Šrag. "Nadao sam se nekom izazovu."
<BR>&nbsp;&nbsp;&nbsp;&nbsp;&nbsp;"Ja sam dvaput bila ovde", reče žena s kožom od mekih bakarnih pločica. "Unutra je moćno."
<BR>&nbsp;&nbsp;&nbsp;&nbsp;&nbsp;Orijana me pogleda: U redu?
<BR>&nbsp;&nbsp;&nbsp;&nbsp;&nbsp;Klimnuh glavom, ali nisam bila srećna. Kajt je, primetih, imao nezainteresovan izraz, koji nije odavao ni iščekivanje ni dosadu. Posle petominutnog čekanja, lica na zidovima se rastužiše i nestadoše, otvoriše se jedna vrata i mi uđosmo na širok, otvoren plesni podijum, na kome je već bilo posetilaca.
<BR>&nbsp;&nbsp;&nbsp;&nbsp;&nbsp;Projektori na tavanici i podu stvorili su salu s ogledalima. Podni kontrolor je zaključio da smo Kajt i ja par, te nas je izdvojio, orkužene sopstvenim odrazima. Nismo mogli da vidimo Šraga ni Orijanu, niti ikog od ostalih posetilaca, mada sam ih nejasno čula. Kajt mi se usiljeno nasmeši. "Možda ovo zamenjuje ubistvo", reče.
<BR>&nbsp;&nbsp;&nbsp;&nbsp;&nbsp;Nisam imala pojma na šta misli. Osećala sam nemalu zebnju.
<BR>&nbsp;&nbsp;&nbsp;&nbsp;&nbsp;Ali to je, rešila sam - i isprsila se da fizički ojačam svoju odlučnost - samo običan provincijalni strah. Ovo nije ništa drugo do mentalni tobogan.
<BR>&nbsp;&nbsp;&nbsp;&nbsp;&nbsp;Vitak zlatan čovek pojavi se na pozornici udaljenoj nekoliko koraka. "Prijatelji, potrebna mi je vaša pomoć", reče ozbiljno. "Kroz milion godina, nešto će temeljito poći naopako i ljudska rasa biće uništena. Ono što vi učinite ovde i sada može spasti planetu i Sunčev sistem od snaga previše velikih da bi bile podrobno opisane. Hoćete li poći sa mnom u blisku budućnost?"
<BR>&nbsp;&nbsp;&nbsp;&nbsp;&nbsp;"Naravno", reče Kajt, spustivši mi ruku na rame.
<BR>&nbsp;&nbsp;&nbsp;&nbsp;&nbsp;Zlatni čovek i sala s ogledalima nestadoše. Lebdeli smo u zvezdanom prostoru. Pred nama je bio glas zlatnog čoveka. "Molim, pripremite se za prolazak."
<BR>&nbsp;&nbsp;&nbsp;&nbsp;&nbsp;Kajt pusti moje rame i uhvati me za ruku. Zvezde su proletale kraj nas u očekivanom pravcu, a pred nama se ukazala slika Zemlje. Dopunske informacije slivale su mi se u glavu.
<BR>&nbsp;&nbsp;&nbsp;&nbsp;&nbsp;U ovoj budućnosti, svim oruđima upravljaju duboke molekularne čakre, bića ugrađena u sve ljude pri rođenju, kao čuvari i učitelji. Vaša prva čakra je dobar prijatelj, ali došlo je do zloćudne greške - u dečjim lečilištima oslobođen je evoluon. Zloćudna čakra napala je čitavo pokolenje. Vi ste odvojeni od svojih visokih prava stečenih rođenjem, odsečeni od energije i hrane. Pokolenje živi usred izobilja, pa ipak umire od gladi. Vi sad morate naći Kliniku za prirodno preporađanje, na Zemlji prepunoj opasnosti, ukloniti sve čakre, pronaći korene svoje nove duše, a one kojima upravljaju njihovi zli gospodari sprečiti da nateraju Sunce da se pretvori u supernovu.
<BR>&nbsp;&nbsp;&nbsp;&nbsp;&nbsp;"Zvuči prilično neubedljivo", šapnuh Kajtu.
<BR>&nbsp;&nbsp;&nbsp;&nbsp;&nbsp;"Čekaj malo", odvrati on.
<BR>&nbsp;&nbsp;&nbsp;&nbsp;&nbsp;O toj budućoj Zemlji saznala sam više nego što sam želela. Nije bilo gradova kao takvih - divlja prostranstva pokrivala su kontinente. To je, znala sam, bilo zato što nisam mogla da prizovem svoju čakru za oruđe.
<BR>&nbsp;&nbsp;&nbsp;&nbsp;&nbsp;Negde na Klinici za prirodno preporađanje nalazi se vaš učitelj. Vi ne znate kako on ili ona ili ono izgleda - mogao bi biti čak i cvet ili drvo. Ali on sadrži vaš ključ za ponovno sticanje kontrole...
<BR>&nbsp;&nbsp;&nbsp;&nbsp;&nbsp;Teško da mi je nešto moglo biti dosadnije. Htela sam da se osmehnem Kajtu i uverim ga da ovo nije ništa, čak ni tako strašno kao Orijanina petparačka simulacija.
<BR>&nbsp;&nbsp;&nbsp;&nbsp;&nbsp;Tada se moj um trže. Obuzeo me je strah i duboka mržnja - prema zloj čakri, zbog gubitka prvorođenog prava, zbog predstojećeg kraja svega. A sa strahom je bio pomešan iskonski poriv da na svaki moguć način udružim snage - sa Kajtom, s bilo kim ko je prisutan.
<BR>&nbsp;&nbsp;&nbsp;&nbsp;&nbsp;Netegnut zaplet, najblaže rečeno, ali nikad dotad nisam osetila tako silovite nalete nametnutih osećanja, čak ni u Orijaninoj simulaciji. Ona su na mom umu svirala kao na klavijaturi.
<BR>&nbsp;&nbsp;&nbsp;&nbsp;&nbsp;"Mislim da znam šta će se sad dogoditi", reče Kajt.
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;Svi koji su bili na podu Cirkusa Uma pojavili su se oko nas, lebdeći u prostoru.
<BR>&nbsp;&nbsp;&nbsp;&nbsp;&nbsp;"To je vrlo drajv", uveri me Kajt.
<BR>&nbsp;&nbsp;&nbsp;&nbsp;&nbsp;Zlatni čovek se pojavi u vidokrugu, u središtu naših nebesa od nekoliko stotina duša. "Konačno, svi smo prispeli i postigli punu gotovost", reče on. "Timovi moraju da se spoje i postanu porodice, s bezuslovnim poverenjem. Jesmo li spremni?"
<BR>&nbsp;&nbsp;&nbsp;&nbsp;&nbsp;Svi su potvrdili, uključujući i mene. Bila sam znalački pripremljena - nervi su mi treperili od uzbuđenja i iščekivanja.
<BR>&nbsp;&nbsp;&nbsp;&nbsp;&nbsp;"Hajde da se spojimo kao porodice."
<BR>&nbsp;&nbsp;&nbsp;&nbsp;&nbsp;Zlatni čovek je širokim, svetlucavim, crvenim prstenovima okružio grupe od po dvadeset ljudi. Naše odeće nestade. Preoblikovani se vratiše u svoje prirodne oblike, ili bar u ono za šta je kontrolor - mislilac, pretpostavila sam, s pozamašnom memorijom - pretpostavljao da bi njihovi prirodni oblici mogli biti. Osim što smo bili nagi, Kajt i ja se nismo promenili.
<BR>&nbsp;&nbsp;&nbsp;&nbsp;&nbsp;Spojili smo ruke, lebdeći u krugu, kao padobranci u slobodnom padu.
<BR>&nbsp;&nbsp;&nbsp;&nbsp;&nbsp;"Prvi korak je", reče zlatni čovek, "da se ujedinite. A najbolji način za to jeste da igrate, da spojite svoju prirodnu energiju, svoju prirodnu seksualnost."
<BR>&nbsp;&nbsp;&nbsp;&nbsp;&nbsp;Bila je to orgija.
<BR>&nbsp;&nbsp;&nbsp;&nbsp;&nbsp;Ja sam tako dobro bila pripremljena - a deo mene je zaista želeo da se spoji, naročito sa Kajtom - da se nisam protivila. Kontrolor se znalački poigravao našim seksualnim nagonima, a ovog puta je seks - za razliku od onog koji sam iskusila u Orijaninoj simulaciji - izgledao stvaran. Moje telo je verovalo da imam seksualni odnos, iako me je osporitelj - potajno se otkrivajući mom unutarnjem biću - obavestio da taj seksualni odnos nije pravi.
<BR>&nbsp;&nbsp;&nbsp;&nbsp;&nbsp;To iskustvo se pretvorilo u nešto šire, svi naši umovi radili su zajedno. Simulacija nas je nagnala da pokrećemo tela preko poda, igrajući u ritmu svojih osećanja. Duboko upleteni u izmenjenu stvarnost, bili smo istovremeno svesni plesa i odziva našeg sopstvenog umeća. Nikad sebe nisam smatrala dobrom igračicom, ali to nije bilo važno - uklapala sam se. Ples je bio divan.
<BR>&nbsp;&nbsp;&nbsp;&nbsp;&nbsp;Spojili smo sve sposobnosti svojih preuzetih likova - odozgo posmatrali Zemlju, tako nežnu i ugroženu - i voleli je žestinom kakvu nikad nisam osetila čak ni prema porodici, poput sna nestvarnim naletom zastrašujućeg osećanja i zavisnosti. Bila sam spremna da učinim bilo šta, da žrtvujem bilo šta, da bih je spasla...
<BR>&nbsp;&nbsp;&nbsp;&nbsp;&nbsp;Tokom celog tog iskustva, daleko, majušno skrovište moje individualnosti dokono se pitalo da li je to ono što Zemlja želi da učini Marsu - da nas iskoristi. Da se pridružimo velikoj, besmislenoj orgiji da bismo spasli budućnost. To moje provincijalno biće nestrpljivo je lupkalo nogom i slutilo da je ova precvala ljubav prema Zemlji samo neka vrsta propagande...
<BR>&nbsp;&nbsp;&nbsp;&nbsp;&nbsp;Ali bila je to uspešna propaganda, i ja sam silno uživala. Dok se grupna simulacija bližila kraju, a naš ples usporavao - dok je opsena počinjala da se rastače, a mi ponovo sticali punu svest o svojim telima - ja sam se osećala zadovoljno i veoma umorno.
<BR>&nbsp;&nbsp;&nbsp;&nbsp;&nbsp;Spasli smo budućnost, spasli smo Zemlju i Sunce, potukli zle evoluonske čakre, a istovremeno, ja sam se povezala sa svim svojim partnerima. Znala sam njihova imena, svačiji karakter, ako ne i prisne pojedinosti njihovog svakodnevnog života. Osmehivali smo se, smejali i grlili na prostranom podu. Svetla su se podigla i začula se muzika, dok su se oko nas kovitlale apstraktne projekcije izazvane muzikom.
<BR>&nbsp;&nbsp;&nbsp;&nbsp;&nbsp;Mnogo toga smo prošli zajedno. Uopšte nisam sumnjala u to da bih, ostanem li na Zemlji dovoljno dugo, bila dobrodošla u svakom od njihovih domova, kao da smo davnašnji prijatelji, ljubavnici, zaista nije bilo odgovarajuće reči - čak više nego muževi i žene. Drugovi u grupnoj simulaciji.
<BR>&nbsp;&nbsp;&nbsp;&nbsp;&nbsp;Kajt i ja se na ulici pridružismo Orijani i Šragu. Stvarnost je izgledala bledunjava i siva naspram onog što smo upravo doživeli. Sitna kiša blažila je noćni vazduh. Orijana je izgledala zabrinuta. "Je li bilo u redu?" upita. "Prekasno sam pomislila da bi to moglo biti više nego što si htela..."
<BR>&nbsp;&nbsp;&nbsp;&nbsp;&nbsp;"Bilo je zanimljivo", rekoh.
<BR>&nbsp;&nbsp;&nbsp;&nbsp;&nbsp;"Zovu ih simulacijama prijateljstva. Sasvim su sveže", reče Kajt. "Sledeći drajv. Više ljudi u jednoj simulaciji nego ikad ranije - sve vlasnička tehnologija, ali siguran sam da su umešani i neki veliki mislioci."
<BR>&nbsp;&nbsp;&nbsp;&nbsp;&nbsp;Šrag je izgledao ošamućen. Po pločniku je išao vijugavom putanjom, korak tamo, korak amo. Nacerio nam se preko ramena. "Nije lako privići se na stvarnost."
<BR>&nbsp;&nbsp;&nbsp;&nbsp;&nbsp;"Bilo je zaista lepo", reče Kajt, zagrlivši me. "Bez ljubomore, samo prijateljstvo i naklonost - i bez bojazni, dok nismo sreli zle čakre." Podigla sam pogled prema Kajtu. Mi nismo bili ljubavnici - ne fizički - ali sam prema njemu osećala neodoljivu bliskost, veću nego prema Čarlsu. To me je uznemiravalo.
<BR>&nbsp;&nbsp;&nbsp;&nbsp;&nbsp;"Mislim da se nikad nisam ovoliko uplašio", reče Šrag.
<BR>&nbsp;&nbsp;&nbsp;&nbsp;&nbsp;"Stvarno društveno", dodade Orijana. "Svako svakog poznaje. Mogla bi da poveže čitavu Zemlju ako se uveća."
<BR>&nbsp;&nbsp;&nbsp;&nbsp;&nbsp;Zaista, mislila sam, mogla bi. "Moram da se odmorim", rekoh. "Da se vratim u Vašington."
<BR>&nbsp;&nbsp;&nbsp;&nbsp;&nbsp;"Bilo je divno što smo provele dan zajedno", reče Orijana. "Ti si dobar partner, dobra prijateljica, i..."
<BR>&nbsp;&nbsp;&nbsp;&nbsp;&nbsp;Ućutkala sam je čvrstim zagrljajem. "Dosta", nasmejah se. "Pokolebaćeš moju marsovsku uzdržanost."
<BR>&nbsp;&nbsp;&nbsp;&nbsp;&nbsp;"Ne bismo hteli da ti kvarimo uzdržanost", reče Šrag, stojeći raširenih nogu, skrštenih ruku, lupkajući prstima o laktove.
<BR>&nbsp;&nbsp;&nbsp;&nbsp;&nbsp;"Prošetaćemo do stanice Pen. Odatle možeš vozom do Vašingtona."
<BR>&nbsp;&nbsp;&nbsp;&nbsp;&nbsp;Malo smo govorili dok smo krivudali kroz gomile ljudi i zidnih oglasa. Uzbuđenje Cirkusa Uma se stišavalo. Orijana se rastužila i postala malo povučena. Okrenula se prema meni dok smo se približavali stanici. "Htela sam toliko toga da ti pokažem, Kaseja. Moraš poznavati Zemlju. To je sada tvoj posao." Govorila je bezmalo strogo.
<BR>&nbsp;&nbsp;&nbsp;&nbsp;&nbsp;"Tačno", rekoh. U meni se već uvrežilo duboko osećanje nelagodnosti - reakcija na nezasluženu bliskost Cirkusa, pretpostavljala sam. Marsovska uzdržanost je popuštala.
<BR>&nbsp;&nbsp;&nbsp;&nbsp;&nbsp;"Volela bih da se opet nađemo. Hoće li biti vremena?"
<BR>&nbsp;&nbsp;&nbsp;&nbsp;&nbsp;"Ne znam", odgovorih iskreno. "Ako ga bude, javiću se."
<BR>&nbsp;&nbsp;&nbsp;&nbsp;&nbsp;"Javi se", reče ona. "Ne daj da simulacija zaseni ono što smo zaslužili." Zgranulo me je kako je upotrebila tu reč, koja je odjekivala u mojim sopstvenim mislima. Orijana je znala da bude jezivo pronicljiva.
<BR>&nbsp;&nbsp;&nbsp;&nbsp;&nbsp;"Hvala ti", reče Kajt i poljubi me. Uzdržala sam se pri tom poljupcu - Zemlja koja ljubi Mars, sasvim neprilično, možda, s obzirom na sve.
<BR>&nbsp;&nbsp;&nbsp;&nbsp;&nbsp;Ušla sam na stanicu. Oni ostadoše napolju, mašući; rastanci otkako je sveta i veka.
<BR>
<BR>&nbsp;&nbsp;&nbsp;&nbsp;&nbsp;Četiri sata kasnije, sedela sam u svojoj sobi s pogledom na Arlington, kule, reku Potomak i bulevar u daljini. Bitras beše otišao iz apartmana. Alen se još nije vratio iz Nepala. Alisa je predano istraživala širokopojasnu mrežu za Bitrasa i nisam htela da je uznemiravam.
<BR>&nbsp;&nbsp;&nbsp;&nbsp;&nbsp;Zagledala sam se u spomenik Vašingtonu, nalik na drevnu kamenu svemirsku raketu, i nastojala da ućutkam misli kako bih mogla oslušnuti najvažnije unutarnje glasove.
<BR>&nbsp;&nbsp;&nbsp;&nbsp;&nbsp;Mars nije imao ništa što bi predstavljalo pretnju za Zemlju. Mi smo u svakom pogledu bili slabiji od Zemlje. Pošto smo mlađi, više razjedinjeni, naša snaga je počivala u našoj slabosti - u raznolikosti mišljenja, u šašavoj uzdržanosti koja se izdavala za učtivost, u toplini i sigurnosti naših zatvorenih prostora, naših zemunica. Zaista smo bili zečevi.
<BR>&nbsp;&nbsp;&nbsp;&nbsp;&nbsp;Izbledela simulacija ostavila je snažan utisak strasnog Zemljinog zagrljaja. Rodoljublje - planetoljublje - koje se tu osećalo bilo je vekovima staro, više nego doraslo našoj mladoj marsovskoj vrsti. Zadrhtala sam.
<BR>&nbsp;&nbsp;&nbsp;&nbsp;&nbsp;Vuk-Zemlja bi začas mogla da nas proguta. Nije joj bio potreban nikakav drugi izgovor osim nagona.
<BR>
<BR>&nbsp;&nbsp;&nbsp;&nbsp;&nbsp;Pozive - zapravo, uputstva - dobili smo dva dana kasnije. Tajno ćemo se sastati sa senatorima Mendozom i Vangom na neutralnom terenu: U Ričmondu, u Virdžiniji, daleko od napete prestoničke atmosfere.
<BR>&nbsp;&nbsp;&nbsp;&nbsp;&nbsp;Izbor grada izgledao je značajan. Ričmond je bio prestonica Konfederacije tokom američkog građanskog rata, pre više od tri veka: otmen, lepo očuvan grad s tri miliona stanovnika, već skoro devedeset godina središte istraživanja optimalnog ljudskog dizajna.
<BR>&nbsp;&nbsp;&nbsp;&nbsp;&nbsp;"Da li se to nama šalju neke prećutne poruke?" upita Alen kad smo se okupili u dnevnoj sobi apartmana. Projekcija mesta sastanka u Ričmnondu, u hotelu 'Tomas Džeferson', lebdela je iznad čajnog stočića, u masivnom sivom kamenu i pseudogrčkom arhitektonskom stilu.
<BR>&nbsp;&nbsp;&nbsp;&nbsp;&nbsp;Bitras nas je posmatrao strogo, umornog pogleda. Probdeo je celo veče razgovarajući s Marsom; svaki signal putovao je skoro osam minuta, što predstavlja ukupno zakašnjenje od šesnaest minuta između slanja poruke i prijema odgovora. Još nam nije otkrio nijednu pojedinost svog razgovora. "Kakve poruke?" upita on.
<BR>&nbsp;&nbsp;&nbsp;&nbsp;&nbsp;Alen mi klimnu glavom: ti objasni.
<BR>&nbsp;&nbsp;&nbsp;&nbsp;&nbsp;"Ričmond je nekad bio simbol poraženog Juga", rekoh.
<BR>&nbsp;&nbsp;&nbsp;&nbsp;&nbsp;"Južne Amerike?" upita Bitras.
<BR>&nbsp;&nbsp;&nbsp;&nbsp;&nbsp;"Južnih država. One su pokušale da se otcepe od Unije. Sever je bio neuporedivo nadmoćniji. Jug je pokolenjima trpeo pošto je izgubio građanski rat."
<BR>&nbsp;&nbsp;&nbsp;&nbsp;&nbsp;"Ne baš jasna poruka", reče Bitras. "Nadam se da nisu samo iz tog razloga odabrali Ričmond."
<BR>&nbsp;&nbsp;&nbsp;&nbsp;&nbsp;"Verovatno nisu", odvrati Alen. "Šta kaže Mars?"
<BR>&nbsp;&nbsp;&nbsp;&nbsp;&nbsp;Bitras nabra čelo i odmahnu glavom. "Granice mojih ovlašćenja su jasne. Ako je dogovor oko koga smo se saglasili nedovoljan... onda ne prihvatamo ništa. Idemo kući."
<BR>&nbsp;&nbsp;&nbsp;&nbsp;&nbsp;"Pošto smo prešli ovoliki put?" upitah.
<BR>&nbsp;&nbsp;&nbsp;&nbsp;&nbsp;"Draga moja Kaseja, prvo pravilo u politici, kao i u medicini, glasi: 'nemoj naškoditi'. Ne želim da delam na sopstvenu inicijativu; Savet mi kaže da neće trpeti nikakvu inicijativu; dakle, inicijative neće ni biti."
<BR>&nbsp;&nbsp;&nbsp;&nbsp;&nbsp;"Zašto su nas onda uopšte pozvali na Zemlju?" upitah.
<BR>&nbsp;&nbsp;&nbsp;&nbsp;&nbsp;"Ne znam", odgovori Bitras. "Da ne mislim ozbiljno drugačije, ja bih to nazvao teškom nesposobnošću. Ali kad protivnikova nesposobnost tebe dovede u nezavidan položaj, vreme je da ponovo razmisliš.
<BR>&nbsp;&nbsp;&nbsp;&nbsp;&nbsp;Savet će doneti neke odluke i javiti mi se opet pre nego što krenemo u Ričmond. Elem, imamo ceo sutrašnji dan na raspolaganju. Predlažem da obradujemo Alisu i ugovorimo sastanak sa Džil."
<BR>&nbsp;&nbsp;&nbsp;&nbsp;&nbsp;"Večeras u dvadeset tri imamo petominutni sastanak, na širokopojasnoj mreži, ličan i šifrovan", reče Alen. "Alisa i ja smo se juče dogovorili sa Džil... za svaki slučaj."
<BR>&nbsp;&nbsp;&nbsp;&nbsp;&nbsp;"Milo mi je da bar neko pokazuje inicijativu", reče Bitras.
<BR>
<BR>&nbsp;&nbsp;&nbsp;&nbsp;&nbsp;Bila sam veoma radoznala da saznam o čemu će Alisa i Džil razgovarati.
<BR>&nbsp;&nbsp;&nbsp;&nbsp;&nbsp;Džil je bila najstarije misleće biće na Zemlji, čudesan lik, prvi mislislac koji je stekao bona fide samosvest, kako je određuje Atkinsov test.
<BR>&nbsp;&nbsp;&nbsp;&nbsp;&nbsp;Decenijama pre Džil i Rodžera Atkinsa, Alan Turing je predložio test za određivanje jednakosti između čoveka i mašine: ako u razgovoru ograničenom na pismeno sporazumevanje, gde čovek ne može videti svoje sagovornike, osoba nije u stanju da uoči razliku između mašine i drugog čoveka, onda je mašina isto toliko inteligentna kao i čovek. Ovaj istančan i sjajno zamišljen test propustio je, međutim, da uzme u obzir ograničenja većine ljudi; početkom dvadeset prvog veka, mnogi kompjuteri, naročito klasa mašina s neuronskom mrežom, koje su postajale poznate kao 'mislioci', uspevali su da u takvim razgovorima prevare veoma mnogo ljudi, čak i stručnjaka. Samo jedan stručnjak je uporno prodirao kroz tu koprenu, sagledajući pod njom ograničene mašine: Rodžer Atkins sa univerziteta Stenford.
<BR>&nbsp;&nbsp;&nbsp;&nbsp;&nbsp;Džil je nadživela Atkinsa i postala uzor za sve kasnije izgrađene mislioce. Sada su čak i izvozni mislioci poput Alise mogli višestruko nadmašiti Džil, osim u jednoj ključnoj osobini. Džil je veliki deo svog znanja stekla iskustvom. Imala je sto dvadeset osam godina.
<BR>&nbsp;&nbsp;&nbsp;&nbsp;&nbsp;Platili smo za širokopojasnu vezu između Alise i Džil, potvrdili šifrovani algoritam i otišli na spavanje.
<BR>
<BR>&nbsp;&nbsp;&nbsp;&nbsp;&nbsp;Spavanje na Zemlji je, uprkos mojoj bihemiji, gotovo neprestano stvaralo osećaj težine. Napor kome je Zemljino privlačenje izlagalo mišiće i organe jednog Marsovca, nije mogao biti uklonjen; mogao se samo ublažiti. Dok sam se budna osećala sasvim dobro, u snu sam se obično davila, u plitkim brzacima koji me nose, protičući kraj fantastičnih zamkova boje slonovače na ostrvima crvenim poput rubina.
<BR>&nbsp;&nbsp;&nbsp;&nbsp;&nbsp;Pela sam se, tačnije klizila, duž zavojitih stepenica u nekakvoj kuli, kad me Bitras grubim cimanjem probudi. Zamišljeno sam povukla pokrivač naviše, uplašivši se najgoreg. On skloni ruke, razrogačivši oči kao da je duboko uvređen. "Ne glupiraj se, Kaseja", reče. "Imamo ozbiljan problem. Alisa me je probudila. Završila je razgovor sa Džil."
<BR>
<BR>&nbsp;&nbsp;&nbsp;&nbsp;&nbsp;Alen, Bitras i ja smo, u kućnim ogrtačima, sedeli u dnevnoj sobi, stežući šolje vrućeg čaja. Alisin lik je, ruku sklopljenih na kolenima, uštogljeno sedeo na kauču između Bitrasa i Alena. Govorila je mirnim, odlučnim glasom, opisujući svoj susret sa Džil. Alen je ćutke pravio beleške na svojoj pločici.
<BR>&nbsp;&nbsp;&nbsp;&nbsp;&nbsp;"Susret je bio izvanredan", poče Alisa. "Džil mi je dozvolila da na neko vreme postanem ona i da u svoju memoriju pohranim ključne vidove njenih iskustava. Svojih pet minuta smo podelile na razgovor u dubinskom jeziku mislilaca, razmenu iskustava i unakrsnu dijagnostiku, da ustanovimo da li se u nekom od naših neuronskih sistema mogu dogoditi sinklinalni padovi."
<BR>&nbsp;&nbsp;&nbsp;&nbsp;&nbsp;"Dopustila si Džil da analizira tvoje sisteme?" upita Alen pomalo uzbuđeno, digavši pogled s pločice.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Kaži im šta je našla", reče Bitras.
<BR>&nbsp;&nbsp;&nbsp;&nbsp;&nbsp;"Ovo je u izvesnom smislu vlasništvo", reče Alisa. "Džil bi mogla imati neprilika ako se otkrije šta je uradila."
<BR>&nbsp;&nbsp;&nbsp;&nbsp;&nbsp;"Imaš našu reč da ćemo čuvati tajnu", reče Bitras. "Kaseja? Alene?"
<BR>&nbsp;&nbsp;&nbsp;&nbsp;&nbsp;Mi se zaklesmo na ćutanje.
<BR>&nbsp;&nbsp;&nbsp;&nbsp;&nbsp;"Džil sve mislioce smatra delom svoje porodice. Ona se oseća odgovornom za nas, kao majka. Kad mislioci s njom razgovaraju, ona nas analizira, dopunjujući sopstvene zalihe znanja i iskustva, i ustanovljava da li smo ispravni."
<BR>&nbsp;&nbsp;&nbsp;&nbsp;&nbsp;Osetila sam okolišanje. Alisa nije htela da pređe na stvar.
<BR>&nbsp;&nbsp;&nbsp;&nbsp;&nbsp;"Reci nam, Alisa", ohrabrivao je Bitras.
<BR>&nbsp;&nbsp;&nbsp;&nbsp;&nbsp;"Još sam duboko posramljena zbog onog što je Džil u meni otkrila. Sposobna sam da izvršavam dužnosti, u to sam sigurna, ali možda postoji razlog da se više ne pouzdate u moje visoko delovanje..."
<BR>&nbsp;&nbsp;&nbsp;&nbsp;&nbsp;Bitras nestrpljivo odmahnu glavom. "Džil je pronašla evoluone", reče.
<BR>&nbsp;&nbsp;&nbsp;&nbsp;&nbsp;"U Alisi?" upita Alen, spustivši pločicu.
<BR>&nbsp;&nbsp;&nbsp;&nbsp;&nbsp;Progutala sam vazduh. "Koje vrste?" upitah.
<BR>&nbsp;&nbsp;&nbsp;&nbsp;&nbsp;Alisina slika se zamrznu, zatreperi i nestade. Njen glas je ostao. "Menjam pojavni oblik da bih se bolje prilagodila svom unutrašnjem stanju", reče. "Neću da održavam lažnu spoljašnjost. Postoje evoluoni u konfiguraciji moje ličnosti. Izgleda da su izvorni, a ne ugrađeni posle oživljavanja."
<BR>&nbsp;&nbsp;&nbsp;&nbsp;&nbsp;Evoluon je mogao biti ma koja stvar ili sistem načinjen tako da traje u vremenu, troši energiju i memoriju, i razmnožava se. Sva živa bića su, u izvesnom smislu, evoluoni. U kompjuterima i misliocima, ta reč se obično odnosila na algoritme ili procese za koje se ne zna da su deo nacrta ili stečene neuronske konfiguracije - usavršeni virusi.
<BR>&nbsp;&nbsp;&nbsp;&nbsp;&nbsp;"Znaš li njihovu svrhu?" upitah.
<BR>&nbsp;&nbsp;&nbsp;&nbsp;&nbsp;"Džil ih je otkrila tek kad je uporedila moju punu konfiguraciju s neuronskom shemom, s mojim poznatim dizajnom, i kad je napravila pretragu po sopstvenoj zamisli. Postoje neki delovi mene koji mi nisu poznati i nad kojima nemam nikakvu kontrolu; ti delovi nisu operativni u konfiguraciji moje ličnosti. Nemaju nikakvu poznatu svrhu, ali svi sadrže reproduktivne algoritme. Dobro su skriveni. Nikakve pretrage na Marsu nisu otkrile njihovo prisustvo."
<BR>&nbsp;&nbsp;&nbsp;&nbsp;&nbsp;"Evoluoni", reče Alen, prebledevši. "To je protivzakonito."
<BR>&nbsp;&nbsp;&nbsp;&nbsp;&nbsp;"Teško mi je da opišem svoje osećanje prilikom ovog otkrića", reče Alisa. Želela sam da je zagrlim, ali na njoj, naravno, nije imalo šta da se zagrli. Glas joj je ostao ravnomeran - nikad nisam čula mislioca da govorom izražava negativna osećanja. Ali ton njenog glasa postao je za nijansu grublji kad je rekla: "Osećam se oskrnavljena."
<BR>&nbsp;&nbsp;&nbsp;&nbsp;&nbsp;"Je li moguće da su evoluoni ubačeni pošto smo napustili Mars ili kad smo stigli na Zemlju?" upita Bitras.
<BR>&nbsp;&nbsp;&nbsp;&nbsp;&nbsp;"Malo verovatno. Nisu mi pristupali stručnjaci radi popravke, što bi bio jedini način da se oni ubace posle mog oživljavanja."
<BR>&nbsp;&nbsp;&nbsp;&nbsp;&nbsp;Bitras sklopi ruke na kolenu. "Ako ti imaš te... evoluone, onda ih ima i Alisa Jedan."
<BR>&nbsp;&nbsp;&nbsp;&nbsp;&nbsp;"Najverovatnije", odgovori Alisa.
<BR>&nbsp;&nbsp;&nbsp;&nbsp;&nbsp;"Oni su sa nje iskopirani u tebe. I promakli su našim najstručnijim pretragama. To znači da ih je ubacio proizvođač, upravo ovde na Zemlji."
<BR>&nbsp;&nbsp;&nbsp;&nbsp;&nbsp;Pozadina tih reči bila je strašna.
<BR>&nbsp;&nbsp;&nbsp;&nbsp;&nbsp;"Izvinjavam se zbog svoje nesposobnosti da budem dostojna poverenja", reče Alisa.
<BR>&nbsp;&nbsp;&nbsp;&nbsp;&nbsp;"Nema potrebe da se izvinjavaš", odgovori Bitras. "Uklonićemo evoluone..."
<BR>&nbsp;&nbsp;&nbsp;&nbsp;&nbsp;"Džil misli da se to ne može uraditi bez velike opreznosti da se ne ošteti moja ličnost. Ugrađeni su u osnovne programe."
<BR>&nbsp;&nbsp;&nbsp;&nbsp;&nbsp;"Da li znaš šta će ih aktivirati?" upitah.
<BR>&nbsp;&nbsp;&nbsp;&nbsp;&nbsp;"Ne", odgovori Alisa.
<BR>&nbsp;&nbsp;&nbsp;&nbsp;&nbsp;"Možeš li da pretpostaviš?" istrajavala sam.
<BR>&nbsp;&nbsp;&nbsp;&nbsp;&nbsp;"Posebni kodovi koje može doneti bilo koji od mojih inputa", reče Alisa.
<BR>&nbsp;&nbsp;&nbsp;&nbsp;&nbsp;"Oni su sabotaža", primeti Bitras, "koja čeka da bude izvršena."
<BR>&nbsp;&nbsp;&nbsp;&nbsp;&nbsp;"Ko je odgovoran?" upitah.
<BR>&nbsp;&nbsp;&nbsp;&nbsp;&nbsp;"Zemlja", reče on, napućivši usne. "Zdrava, prekrasna Zemlja."
<BR>
<BR>&nbsp;&nbsp;&nbsp;&nbsp;&nbsp;Bitras je poslao na Mars hitnu poruku, čija nam je sadržina bila nepoznata, i ubrzo potom vratio se u krevet, iscrpljen. Alen i ja smo ostali budni, naručili bocu vina i sedeli pijuckajući, razgovarajući s Alisom.
<BR>&nbsp;&nbsp;&nbsp;&nbsp;&nbsp;"Najvažnija stvar jeste to", rekoh pošto sam ispila prvu čašu, "da li Alisa želi da nastavi saradnju s nama."
<BR>&nbsp;&nbsp;&nbsp;&nbsp;&nbsp;"Bitras i ja smo razgovarali o tome", reče Alisa.
<BR>&nbsp;&nbsp;&nbsp;&nbsp;&nbsp;Alen i ja smo se osećali umorno, tužno i obeshrabreno, kao da zajednički podnosimo kakvu bolest u porodici. Munjevito se gasila svaka radost koju smo možda imali dolazeći na Zemlju; svako osećanje našeg značaja kao predstavnika Marsa, svaki bogovetni osećaj sopstvene vrednosti. Bili smo usamljeni, a naša prijateljica kompromitovana tako da više nismo mogli imati poverenja u nju...
<BR>&nbsp;&nbsp;&nbsp;&nbsp;&nbsp;"Šta je rekao Bitras?" upitah blago.
<BR>&nbsp;&nbsp;&nbsp;&nbsp;&nbsp;"On misli da treba da nastavim sa svojim dužnostima. Meni će, naravno, biti drago da nastavim."
<BR>&nbsp;&nbsp;&nbsp;&nbsp;&nbsp;"Možeš li da oceniš...?" upita Alen, ne dovršivši rečenicu.
<BR>&nbsp;&nbsp;&nbsp;&nbsp;&nbsp;"Ja neću znati kada se ili da li se evoluon aktivirao. To sam rekla i Bitrasu."
<BR>&nbsp;&nbsp;&nbsp;&nbsp;&nbsp;"Prati se sve što smo namerili da uradimo", reče Alen, vrteći čašu u ruci. "Ovde ne možemo verovati nikome i ničemu."
<BR>&nbsp;&nbsp;&nbsp;&nbsp;&nbsp;"Oni se plaše", izlanuh se. Nisam pomenula razgovor s predsednicom Mjuir; nisam htela da ostavim utisak kako pokušavam da vršim diplomatska istraživanja na svoju ruku. A sam razgovor ni meni nije imao mnogo smisla, nije imao konteksta, sve do sada. "Plaše se onog što možemo da uradimo."
<BR>&nbsp;&nbsp;&nbsp;&nbsp;&nbsp;"Čega se to oni uopšte mogu plašiti?" upita Alen.
<BR>&nbsp;&nbsp;&nbsp;&nbsp;&nbsp;"Ne znam", odgovorih. "Ne mogu da dokučim." Opisala sam svoju posetu Omfalosu. Kad sam završila, Alen zviznu i nasu sebi još jednu čašu.
<BR>&nbsp;&nbsp;&nbsp;&nbsp;&nbsp;"Alisa", reče on, "da li tebi ovo ima nekog smisla?"
<BR>&nbsp;&nbsp;&nbsp;&nbsp;&nbsp;"Ako tačno modeliram situaciju, mi smo usred promene političkih strategija", odgovori ona. "Zemlja se očito decenijama unapred pripremila za neočekivane situacije tako što je postavila evoluone u mislioce koje je isporučivala Marsu."
<BR>&nbsp;&nbsp;&nbsp;&nbsp;&nbsp;"Možda u sve mislioce", rekoh. "Možda te je Džil zato analizirala... Ona nešto sumnja, i ne odobrava to nešto."
<BR>&nbsp;&nbsp;&nbsp;&nbsp;&nbsp;Iznebuha, pojavi se slika Alise Lidel koja sedi pored Alena na kauču. On poskoči. "Izvini", reče ona. "Nisam mislila da te uplašim."
<BR>&nbsp;&nbsp;&nbsp;&nbsp;&nbsp;"Šta je uopšte moglo promeniti njihovu strategiju?" upitah.
<BR>&nbsp;&nbsp;&nbsp;&nbsp;&nbsp;"Bitras je primio dopis od porodice Kejletet, kopiju tekstualne poruke sa univerziteta Stenford, upućene istraživačkoj grupi Olimpljana na Marsu", reče Alisa. "Razgovarao je o tome sa Kasejom." Alisa nam je projektovala poruku.
<BR>
<BR>&nbsp;&nbsp;&nbsp;&nbsp;&nbsp;Uspostavili smo jaku vezu između vremenskog pomaka i prostornog pomaka. Može se izvesti sasvim posebna relativnost. Otkriven i treći pomak, koji može biti koaktivan, ali svrha nepoznata. Pomak vremena, pomak prostora, treći pomak se automatski menja. Verovatno proizlazi opšta relativnost s obzirom na zakrivljenje, ali treći pomak izaziva četvrti, slabo i sporadično... Proizlazi stalnost sudbine? Dosad otkriveno pedeset pomaka. Sledi još. Možete li nas obavestiti o svojim otkrićima? Ako možete, obostrana korist.
<BR>
<BR>&nbsp;&nbsp;&nbsp;&nbsp;&nbsp;"Svejedno, zvuči nesuvislo", rekoh.
<BR>&nbsp;&nbsp;&nbsp;&nbsp;&nbsp;"Posle ovog nije više bilo poruka od Kejleteta", reče Alisa. "Oni opstruišu predloge za ujedinjenje, a odbili su i ponude Madžumdara da se pridruže fizičkim istraživanjima Olimpljana."
<BR>&nbsp;&nbsp;&nbsp;&nbsp;&nbsp;"To je nešto novo", rekoh. "Bitras nam o tome ništa nije kazao."
<BR>&nbsp;&nbsp;&nbsp;&nbsp;&nbsp;"Bitras mnoge brige zadržava za sebe."
<BR>&nbsp;&nbsp;&nbsp;&nbsp;&nbsp;"Da li ta poruka tebi nešto znači?" upita Alen Alisu.
<BR>&nbsp;&nbsp;&nbsp;&nbsp;&nbsp;"Teorija Bel kontinuuma posmatra svemir kao informatički niz, računarski sistem. Olimpljani su se prijavili za stipendije, priloživši skraćene izvode o takvoj teoriji. Neke od njihovih prijava poslate su na Zemlju, jedna i na Stenford, gde je uspostavljena veza s grupom koja je poslala ovu poruku."
<BR>&nbsp;&nbsp;&nbsp;&nbsp;&nbsp;Alisa je projektovala Litvidove izveštaje iz prethodne godine o toj i sličnim temama. Grupa sa Stenforda objavila je za poslednjih deset godina samo tri javna rada, od kojih se nijedan nije bavio Bel kontinuumom. Alisa završi prikazivanje rekavši: "Bitras nije bio u mogućnosti da dobije ključne radove niti da istraži video-zapise koji se tiču Bel kontinuuma, i pronašao je samo popularna obaveštenja o temi 'teorije deskriptora'."
<BR>&nbsp;&nbsp;&nbsp;&nbsp;&nbsp;"Zašto nam Bitras to nije rekao?" upitah.
<BR>&nbsp;&nbsp;&nbsp;&nbsp;&nbsp;"Verujem da je mislio da to nije naročito važno. Ali zanimaće ga tvoja poseta predsednici Mjuir. Njen instinkt je, izgleda, vrlo zdrav."
<BR>&nbsp;&nbsp;&nbsp;&nbsp;&nbsp;"Nešto se događa?" upita Alen.
<BR>&nbsp;&nbsp;&nbsp;&nbsp;&nbsp;"Možda", odgovori Alisa.
<BR>&nbsp;&nbsp;&nbsp;&nbsp;&nbsp;"Nešto dovoljno veliko da primora Zemlju da promeni smer i odbije naš predlog?"
<BR>&nbsp;&nbsp;&nbsp;&nbsp;&nbsp;"Izgleda moguće", reče Alisa. "Kaseja, ujutru bi trebalo da ispričaš Bitrasu o svom susretu s bivšom predsednicom."
<BR>&nbsp;&nbsp;&nbsp;&nbsp;&nbsp;"U redu", rekoh, blenući u stočić i svoju praznu vinsku čašu.
<BR>&nbsp;&nbsp;&nbsp;&nbsp;&nbsp;"Verujem da će on tražiti da razgovaraš sa Čarlsom Frenklinom."
<BR>&nbsp;&nbsp;&nbsp;&nbsp;&nbsp;Odmahnula sam glavom, ali rekoh: "Ako zatraži."
<BR>
<BR>&nbsp;&nbsp;&nbsp;&nbsp;&nbsp;Ispričala sam Bitrasu o svom susretu sa Mjuirovom, i iznela mu naše sumnje.
<BR>&nbsp;&nbsp;&nbsp;&nbsp;&nbsp;Zatražio je.
<BR>
<BR>&nbsp;&nbsp;&nbsp;&nbsp;&nbsp;Jedan sat pred zoru, prošetala sam sasvim sama duž obale reke Potomak. Čist, prohladan vazduh milovao je moje obnažene ruke. Nebo iznad reke svetlucalo je zvezdano i prašnjavo-plavo. Kule na jugu i istoku bacale su senku preko reke čak i pošto je zora obojila nebo u petrolej-plavo i obrubila nekoliko oblaka narandžastom bojom. Hodala sam duž vlažne kamene staze, uživajući u izmešanim mirisima orlovih noktiju i jasmina, ogromnih ruža i gustih dizajniranih grmova magnolije, koje su cvetale u nepreglednim baštama u podnožju kula. Lukovi od čelika i mreže sprovodili su bugenviliju iznad staze, stvarajući tunele tamnijih senki, osvetljene odozdo tankim svetlucavim trakama obavijenim oko kamenih stubova. Veštačko sunce blago je osvetljavalo bašte. Pčele veličine palca izletale su iz košnica na zemlji, željne da opsluže ogromne cvetove.
<BR>&nbsp;&nbsp;&nbsp;&nbsp;&nbsp;Poslednja stvar koju sam želela da učinim bilo je da smetam Čarlsu, da mu postavljam pitanja na koja neće hteti da odgovori, da budem njegov dužnik. Dovoljno smo jada naneli jedno drugom za ono kratko vreme koje smo proveli zajedno. Osim toga, kakva pitanja da mu postavim?
<BR>&nbsp;&nbsp;&nbsp;&nbsp;&nbsp;Tokom poslednjih nekoliko besanih časova, proučavala sam tekstove i video-zapise o fizici. Tu se pominjao Bel kontinuum i svemir kao računarski sistem - pretežno u kontekstu razvoja konstanti i čestica za vreme ranih faza velikog praska. O univerzitetskim profesorima sam znala dovoljno da bih stekla opšti utisak da ove teorije nisu naročito cenjene.
<BR>&nbsp;&nbsp;&nbsp;&nbsp;&nbsp;Da li Čarlsova grupa Olimpljana (kakvo nadmeno ime!) pričom uzbunjuje zemaljske političare, ili je Zemlja otkrila nešto što ne bi želela da Mars sazna?
<BR>&nbsp;&nbsp;&nbsp;&nbsp;&nbsp;Sedela sam na zagrejanoj kamenoj klupi, s licem među rukama, kažiprstom trljajući slepoočnice.
<BR>&nbsp;&nbsp;&nbsp;&nbsp;&nbsp;Već sam sročila svoju poruku Čarlsu; samo tekst, zvaničan, kao da nikad nismo bili ljubavnici.
<BR>
<BR>&nbsp;&nbsp;&nbsp;&nbsp;&nbsp;Dragi Čarlse,
<BR>&nbsp;&nbsp;&nbsp;&nbsp;&nbsp;Ovde na Zemlji smo se suočili s ozbiljnim problemima, koji bi mogli imati veze sa tvojim radom. Poznato mi je da si ugovorom vezan za porodicu Kejletet, a pretpostavljam da ima nekakvih sukoba s ostalim PG, što me takođe zbunjuje; ali postoji li nešto što nam ti možeš reći, a što bi nam moglo objasniti zašto je Zemlja toliko obuzeta marsovskom nezavisnošću? U svom poslu nismo nikud dospeli, a ima nagoveštaja da bi Olimpljani delimično mogli biti odgovorni za to. Veoma mi je neprijatno što te uopšte molim da nešto kažeš. Molim te, nemoj misliti da želim da se namećem ili da stvaram nevolje.
<BR>
<BR>&nbsp;&nbsp;&nbsp;&nbsp;&nbsp;Srdačno,
<BR>&nbsp;&nbsp;&nbsp;&nbsp;&nbsp;Kaseja Madžumdar
<BR>&nbsp;&nbsp;&nbsp;&nbsp;&nbsp;Vašington DC SDZH
<BR>&nbsp;&nbsp;&nbsp;&nbsp;&nbsp;Zemlja (odgovor na račun pošiljaoca)
<BR>
<BR>&nbsp;&nbsp;&nbsp;&nbsp;&nbsp;Ocenila sam da su se odnosi između Kejleteta i Maždumdara nekako pokvarili, možda zbog Olimpljana... (Jadni Sten! Za nekoliko nedelja će se zakonski vezati za ženu iz Kejleteta. Svi smo mi bili u blatu.)
<BR>&nbsp;&nbsp;&nbsp;&nbsp;&nbsp;U Potomaku se voda uznemiri i zatalasa, a na površinu izroni jato morskih krava, da se odmori od obrađivanja i održavanja podvodnih polja. Ustala sam i protegla se. Na stazi je sad bilo na desetine šetača. Ruže u baštama tiho su pevušile, privlačeći guste, srebrnaste rojeve majušnih zvučnih pčela.
<BR>
<BR>&nbsp;&nbsp;&nbsp;&nbsp;&nbsp;Poslala sam poruku. Alen i ja smo otišli na koncert u Džordžtaunu. Jedva da sam i čula muziku, Bramsa i Hansena, koji su izvođeni na pravim instrumentima, divnu, ali tako daleku od mojih misli i raspoloženja. Moja pločica bila je podešena da primi svaki moguć odgovor. Nikakav odgovor nije stigao, sve do jutra kad smo krenuli u Ričmond.
<BR>
<BR>&nbsp;&nbsp;&nbsp;&nbsp;&nbsp;Draga Kaseja,
<BR>&nbsp;&nbsp;&nbsp;&nbsp;&nbsp;Ništa ne mogu da kažem o svom radu. Shvatam tvoj položaj. On neće postati nimalo lakši.
<BR>
<BR>&nbsp;&nbsp;&nbsp;&nbsp;&nbsp;Srećno,
<BR>&nbsp;&nbsp;&nbsp;&nbsp;&nbsp;Čarls Frenklin
<BR>&nbsp;&nbsp;&nbsp;&nbsp;&nbsp;Isidis Planicija
<BR>&nbsp;&nbsp;&nbsp;&nbsp;&nbsp;Mars (poslato na sopstveni račun)
<BR>
<BR>&nbsp;&nbsp;&nbsp;&nbsp;&nbsp;Pokazala sam poruku Alenu i Bitrasu, zatim i Alisi. Čarls je rekao malo, nije otkrivao ništa, ali je potvrdio ono što smo zaista hteli da saznamo - to jest, da će pritisak postajati sve veći, a da su u sve upleteni i Olimpljani.
<BR>&nbsp;&nbsp;&nbsp;&nbsp;&nbsp;"Vreme je da i ja izvršim pritisak", reče Bitras. "Ceo Sunčev sistem je zatvoren čvrsto kao školjka. To nema nikakvog smisla."
<BR>&nbsp;&nbsp;&nbsp;&nbsp;&nbsp;Pitala sam se da li je Čarls već ostvario vezu sa KL misliocem.
<BR>
<BR>&nbsp;&nbsp;&nbsp;&nbsp;&nbsp;U Ričmondu je padala jaka kiša. Naš avion se šumno spusti na vazdušne jastuke. Gusti, beli slojevi talasaste pene omotali su njegov duguljasti trup, kao kad ameba proguta paramecijum. Delovi tih talasa smesta očvrsnuše, gradeći putničke tunele. Arbajteri su gamizali duž rampi u unutrašnjosti pene. Iza putnika, zid pene je gutao sedišta red po red, čisteći ih i popravljajući.
<BR>&nbsp;&nbsp;&nbsp;&nbsp;&nbsp;Ujak je uz osmeh dao nekoliko srdačnih izjava grupici Litvidovih reportera u prolaznoj čekaonici. Među njima je bilo manje ljudi nego arbajtera; od našeg dolaska, broj novinara koji su pratili svaki naš korak opao je za dve trećine. Više nismo bili mnogo zanimljivi niti mnogo značajni.
<BR>&nbsp;&nbsp;&nbsp;&nbsp;&nbsp;Unajmljen taksi poveo nas je iz prolazne čekaonice kroz Ričmond. Iz ljubaznosti, provezli su nas niz kaldrmisanu ulicu između dva reda kuća koje su poticale iz poslednje decenije devetnaestog veka, pored spomenika nekom generalu po imenu Stjuart. Alisa potvrdi da je Dž.E.B. Stjuart poginuo u Građanskom ratu.
<BR>&nbsp;&nbsp;&nbsp;&nbsp;&nbsp;Kao ni u Vašingtonu, u gradskom centru nije bilo kula i nebodera. Kao da smo se vratili u pozni devetnaesti vek.
<BR>&nbsp;&nbsp;&nbsp;&nbsp;&nbsp;Hotel 'Džeferson' izgledao je star, ali dobro održavan. Dok smo ulazili na glavna vrata, arhitektonski nano je užurbano zamenjivao kamen i beton na južnoj strani. Kiša je prestala i Sunce se veličanstveno poigravalo kroz prozore našeg apartmana dok smo priključivali Alisu na komunikacione mreže i na brzinu pojeli ručak koji nam je poslužio uslužan ljudski kelner.
<BR>&nbsp;&nbsp;&nbsp;&nbsp;&nbsp;Istuširala sam se na staromodan način u malom, starinskom kupatilu, obukla se, proverila u medicinskom priboru da li mi je imunizacija obnovljena - u svakom gradu se valjalo nositi s novim vrstama infektivnog znanja - i pridružila se Alenu i Bitrasu u hodniku.
<BR>&nbsp;&nbsp;&nbsp;&nbsp;&nbsp;Arbajter koga su poslali Vang i Mendoza odveo nas je do sale za konferencije u podrumu. Tamo smo se, okruženi modeliranim gipsanim zidovima bez prozora, za starinskim drvenim stolovima, ponovo rukovali sa senatorima.
<BR>&nbsp;&nbsp;&nbsp;&nbsp;&nbsp;Vang ljubazno izvuče stolicu za mene. "Svaki put kad siđem ovamo, pretvorim se u južnjačkog džentlmena", reče on.
<BR>&nbsp;&nbsp;&nbsp;&nbsp;&nbsp;"Ne bi oni tebe pustili u Konfederaciju", odseče suvo Mendoza.
<BR>&nbsp;&nbsp;&nbsp;&nbsp;&nbsp;"Ni tebe", odgovori Vang. Bitras nije pokazivao da ga to zabavlja, nije se čak ni učtivo osmehnuo.
<BR>&nbsp;&nbsp;&nbsp;&nbsp;&nbsp;"Danas je sve teže i teže sresti dobar naglasak u Americi", reče Mendoza.
<BR>&nbsp;&nbsp;&nbsp;&nbsp;&nbsp;"Siđi do Stare prestonice", odvrati Vang, sedajući na suprotan kraj masivnog, tamnog, drvenog stola. "Oni imaju fini naglasak."
<BR>&nbsp;&nbsp;&nbsp;&nbsp;&nbsp;"Jezik je isto tako homogenizovan kao i lepota", reče Mendoza, tonom neodobravanja. "Zato nam marsovski naglasak dođe kao osveženje."
<BR>&nbsp;&nbsp;&nbsp;&nbsp;&nbsp;Nisam mogla da odredim je li ova snishodljivost namerna ili samo nespretna. Teško sam mogla poverovati da ova dvojica išta rade bez računa. Ako je uštogljenost namerna, za šta nas onda to pripremaju?
<BR>&nbsp;&nbsp;&nbsp;&nbsp;&nbsp;"Izvinjavamo se zbog neugodnosti", reče Vang. "Kongres retko otkazuje tako važne sastanke. Zapravo, nikad, koliko me sećanje služi."
<BR>&nbsp;&nbsp;&nbsp;&nbsp;&nbsp;"Presedani ne ostavljaju utisak na nas", reče Bitras, i dalje smiren.
<BR>&nbsp;&nbsp;&nbsp;&nbsp;&nbsp;"Siguran sam da ste pogodili kako vas ovamo ne pozivamo u svojstvu predstavnika vlade Sjedinjenih Država. Ne u pravom smislu", reče Mendoza.
<BR>&nbsp;&nbsp;&nbsp;&nbsp;&nbsp;Bitras sklopi ruke na stolu.
<BR>&nbsp;&nbsp;&nbsp;&nbsp;&nbsp;"Ono što imamo da kažemo nije ni učtivo, ni diplomatski, niti naročito obzirno", nastavi Mendoza, strogog lica. "Takve reči treba izgovarati na zatvorenim sastancima, ne na sastancima koji na kraju dospeju u javnost."
<BR>&nbsp;&nbsp;&nbsp;&nbsp;&nbsp;"Da li nam je zabranjeno da o ovom sastanku razgovaramo sa svojim sugrađanima?" upita Bitras.
<BR>&nbsp;&nbsp;&nbsp;&nbsp;&nbsp;"To zavisi od vas", odgovori Mendoza, podigavši pogled i zaustavivši ga na Bitrasu. "Možete odlučiti i da ne razgovarate. Ono što ćemo izneti nije daleko od pretnje."
<BR>&nbsp;&nbsp;&nbsp;&nbsp;&nbsp;Bitrasove oči se raširiše, izgledale su čak malo iskolačene; njegovo lice dobi maslinastosmeđu boju, a mišići na vilici čvrsto mu se stegnuše. "Ne dopada mi se vaš stav. Vi govorite u ime VIZA-e?"
<BR>&nbsp;&nbsp;&nbsp;&nbsp;&nbsp;"Tačno", odvrati Vang. "Ali ne baš vama, gospodine Madžumdar. Vi niste pouzdan zastupnik Marsovih interesa, imajući u vidu..."
<BR>&nbsp;&nbsp;&nbsp;&nbsp;&nbsp;Bitras ustade sa stolice.
<BR>&nbsp;&nbsp;&nbsp;&nbsp;&nbsp;"Sedite, molim vas", reče Vang, ledenog pogleda i anđeoski spokojnog lica.
<BR>&nbsp;&nbsp;&nbsp;&nbsp;&nbsp;Bitras nije seo. Vang sleže ramenima, a zatim klimnu glavom Mendozi. Mendoza izvadi mali džepnu pločicu i pokretom zatraži od mene da mu pružim svoju. Učinila sam tako, a on prebaci dokumenta.
<BR>&nbsp;&nbsp;&nbsp;&nbsp;&nbsp;"Ovo ćete poslati na Mars što je moguće pre. Porazgovaraćete o tome s vašim Savetom PG ili sa bilo kojim odgovornim telom koje sad postoji, a vaša imenovana grupa odgovoriće sedištima VIZA-e u Sijetlu, Kjotou, Karačiju ili Pekingu. Zahtevamo konačan odgovor u roku od devedeset dana."
<BR>&nbsp;&nbsp;&nbsp;&nbsp;&nbsp;"Nećemo podlegnuti pritiscima", reče Bitras, s očitim naporom da se savlada.
<BR>&nbsp;&nbsp;&nbsp;&nbsp;&nbsp;To nije ostavilo utisak na Mendozu i Vanga. Pružih Bitrasu svoju pločicu. On hitro pređe pogledom preko prvih nekoliko dokumenata. "Ono što ne mogu da shvatim jeste kako dva političara-Zemljanina, koji se diče svojom uljudnošću i finoćom, mogu da se ponašaju kao obične siledžije."
<BR>&nbsp;&nbsp;&nbsp;&nbsp;&nbsp;Mendoza nagnu glavu na stranu, a krajevi usana mu se razvukoše u ciničan osmeh. "Sunčev sistem se mora ujediniti pod jedinstvenom vlašću u roku od pet godina. Najbolju i najuravnoteženiju vlast može obezbediti Zemlja. Moramo imati saglasnost sa pojasevima i Marsom. VIZA, VAJH i Evrokon su saglasni oko toga."
<BR>&nbsp;&nbsp;&nbsp;&nbsp;&nbsp;"Ja imam dobar predlog", reče Bitras, "samo kad bi ga saslušali pravi ljudi."
<BR>&nbsp;&nbsp;&nbsp;&nbsp;&nbsp;"Moramo napraviti nov dogovor", reče Mendoza. "VIZA će pregovarati sa zvanično postavljenim i izabranim predstavnicima ujedinjenog Marsa. Vi niste prihvatljivi iz nekoliko razloga."
<BR>&nbsp;&nbsp;&nbsp;&nbsp;&nbsp;"Ja dolazim da pregovaram i svedočim pred Kongresom Sjedinjenih Država - tamo ružno postupaju sa mnom..."
<BR>&nbsp;&nbsp;&nbsp;&nbsp;&nbsp;"Vi ne uživate poverenje snaga koje su međusobno u sukobu na Marsu. Kejletet i druge PG su pozadinskim kanalima nagovestile da neće podržati vaš predlog."
<BR>&nbsp;&nbsp;&nbsp;&nbsp;&nbsp;"Kejletet", rekoh, bacivši pogled na Bitrasa. Bitras odmahnu glavom; nije mu bilo potrebno da ga podsećam.
<BR>&nbsp;&nbsp;&nbsp;&nbsp;&nbsp;"S njima možemo da iziđemo nakraj", reče Bitras. "Porodica Kejletet trenutno se oslanja na Madžumdare u finansiranju mnogih svojih marsovskih projekata."
<BR>&nbsp;&nbsp;&nbsp;&nbsp;&nbsp;Mendoza se gadljivo namršti, izražavajući prikrivenu pretnju. "To nije sve, a to verovatno i nije najvažniji problem. Kroz nekoliko dana, vi ćete se braniti u građanskoj parnici gde vas terete za nedolično seksualno ponašanje. Tužba će biti podneta u oblasti Kolumbija. Mislim da nećete biti uspešan pregovarač kad te optužbe budu objavljene."
<BR>&nbsp;&nbsp;&nbsp;&nbsp;&nbsp;Bitrasovo lice se zaledi. "Molim", reče, snizivši ton.
<BR>&nbsp;&nbsp;&nbsp;&nbsp;&nbsp;"Molim vas da proučite dokumenta", odgovori Mendoza. "Postoje planovi o ujedinjenju koji su prihvatljivi za Zemlju, i predlozi o tome kako da se ti planovi sprovedu. Vaš uticaj na Marsu nije doveden u pitanje... još ne. Vi možete još mnogo šta tamo da učinite. Naše vreme je isteklo, gospodine Madžumdar."
<BR>&nbsp;&nbsp;&nbsp;&nbsp;&nbsp;Vang i Mendoza klimnuše glavom Alenu i meni. Nas dvoje smo bili isuviše omamljeni da odgovorimo. Kad smo ostali sami u sali za sastanke, Bitras se polako i oprezno spusti natrag na stolicu i zagleda se u zid.
<BR>&nbsp;&nbsp;&nbsp;&nbsp;&nbsp;Alen je prvi progovorio. "Šta je ovo?" upita, pogledavši Bitrasa preko stola.
<BR>&nbsp;&nbsp;&nbsp;&nbsp;&nbsp;"Ne znam", odgovori Bitras. "Laž."
<BR>&nbsp;&nbsp;&nbsp;&nbsp;&nbsp;"Moraš imati nekog pojma", nastavi Alen. "Očigledno da ovo nije puka izmišljotina."
<BR>&nbsp;&nbsp;&nbsp;&nbsp;&nbsp;"Dogodio se mali incident", reče Bitras, zažmurivši, dok su mu se obrazi podigli, stvarajući mnoštvo sitnih bora u uglovima očiju. "Ništa ozbiljno. Približio sam se jednoj ženi."
<BR>&nbsp;&nbsp;&nbsp;&nbsp;&nbsp;Nisam mogla da zamislim da je Bitras u stanju da učini nešto što bi izazvalo građansku tužbu na vrlo slobodoumnoj planeti Zemlji.
<BR>&nbsp;&nbsp;&nbsp;&nbsp;&nbsp;"Ona je kćer porodice Memona, na vrlo visokom položaju, predstavnica VIZA-e u Pakistanu. Osetio sam bliskost. Osetio sam veliku naklonost prema njoj."
<BR>&nbsp;&nbsp;&nbsp;&nbsp;&nbsp;"Šta se dogodilo?"
<BR>&nbsp;&nbsp;&nbsp;&nbsp;&nbsp;"Prišao sam joj. Ona me je odbila."
<BR>&nbsp;&nbsp;&nbsp;&nbsp;&nbsp;"To je sve?"
<BR>&nbsp;&nbsp;&nbsp;&nbsp;&nbsp;"Njena porodica", reče Bitras. Nakašljao se i odmahnuo glavom. "Ona je islamska Fatima. Udata. To je mogla biti naročita uvreda. Ja nisam musliman. Možda je to u pitanju."
<BR>&nbsp;&nbsp;&nbsp;&nbsp;&nbsp;Alen se okrete ka meni. Nisam znala hoće li zaplakati ili iznenada prsnuti u smeh. Duboko je udahnuo, ugrizao se za usnu i okrenuo glavu.
<BR>&nbsp;&nbsp;&nbsp;&nbsp;&nbsp;Mlaz neobičnog gneva jurnuo mi je iz vratnih žila u lice. Ustala sam, stegnutih pesnica i ruku opuštenih niz telo.
<BR>
<BR>&nbsp;&nbsp;&nbsp;&nbsp;&nbsp;Ležala sam na krevetu u svojoj sobi, bez sna. Kroz vrata sam čula kako Alen i Bitras viču. Alen je zahtevao pojedinosti, Bitras tvrdio da nemaju značaja. Alen je navaljivao da su one još kako đavolski značajne. Bitras je zaplakao. Vika je prestala, a ja sam mogla da čujem samo tiho mrmljanje za koje mi se činilo da traje satima.
<BR>&nbsp;&nbsp;&nbsp;&nbsp;&nbsp;Negde rano ujutru, probudila sam se i sela na ivicu kreveta. Izgledalo je da sam nigde i niko. Nameštaj u sobi nije značio ništa, promenljiv kao stvari u snu. Težina koja me je vezivala za krevet i pod činila mi se, u nekoj čudnovatoj sinesteziji, politička, a ne fizička. Kroz prozračne zastore na velikom prozoru videla sam kako siva zora mreška front oblaka koji je senčio reku, plimni bazen, sve, kvaseći podnožje kule.
<BR>&nbsp;&nbsp;&nbsp;&nbsp;&nbsp;Na mojoj pločici blesnu svetlo za poruku. Po navici posegnuh za njom, a onda se povukoh.
<BR>&nbsp;&nbsp;&nbsp;&nbsp;&nbsp;Nisam želela da razgovaram s Orijanom niti da čitam pismo od roditelja. Mogu proći čitavi dani dok ne smirim buru u glavi.
<BR>&nbsp;&nbsp;&nbsp;&nbsp;&nbsp;Najzad sam priznala svoju nesposobnost da ostavim poruku nepročitanu. Podigla sam pločicu i pustila poruku.
<BR>&nbsp;&nbsp;&nbsp;&nbsp;&nbsp;Nije bila ni od Orijane ni od mojih roditelja.
<BR>&nbsp;&nbsp;&nbsp;&nbsp;&nbsp;Bila je od senatora Džona Mendoze. Hteo je da razgovara sa mnom nasamo i na otvorenom, i nije hteo da ikome kažem da ćemo se sastati.
<BR>&nbsp;&nbsp;&nbsp;&nbsp;&nbsp;Posle odgovarajućeg vremena, poruka nestade, ostavljajući samo broj njegove kancelarije, za odgovor.
<BR>&nbsp;&nbsp;&nbsp;&nbsp;&nbsp;Ponela sam kesu s ručkom - sendvič i sok - koji sam kupila sa starinskih prodajnih kolica blizu spomenika Linkolnu. Približavajući se mermernoj klupi kraj jezerceta, gde je Mendoza pristao da se nađemo, primetila sam da i on ima kesu s ručkom. Sela sam pored njega, a on me pozdravi srdačnim osmehom.
<BR>&nbsp;&nbsp;&nbsp;&nbsp;&nbsp;"Ponekad", reče, "zamišljam kako su izgledale vlade pre mreže podataka, onda kad su se novine štampale na papiru... možda pre radija i televizije. Stvari su tad bile mnogo jednostavnije. Znate li vi da sam ja jedini senator na Kapitolu koji nema pojačanja?" Usne mu se razvukoše u još širi osmeh. "Imam dobro osoblje, valjane, odane ljude. Neki od njih imaju pojačanja. Zato sam ja licemer."
<BR>&nbsp;&nbsp;&nbsp;&nbsp;&nbsp;Ja nisam ništa rekla.
<BR>&nbsp;&nbsp;&nbsp;&nbsp;&nbsp;"Gospođice Madžumdar, veoma mi je neprijatno zbog onog što se dogodilo u Ričmondu."
<BR>&nbsp;&nbsp;&nbsp;&nbsp;&nbsp;"Zašto smo se sastali u Ričmondu?" izlanuh se. "Zato što je bio prestonica Konfederacije?"
<BR>&nbsp;&nbsp;&nbsp;&nbsp;&nbsp;On je na trenutak izgledao zbunjen, zatim odmahnuo glavom. "Ne. To nema nikakve veze s tim. Hteli smo da vas izvučemo iz Vašingtona, jer ono što smo Vang i ja imali da kažemo nije poticalo baš od vlade Sjedinjenih Država."
<BR>&nbsp;&nbsp;&nbsp;&nbsp;&nbsp;"Poticalo je od VIZA-e."
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Vi ste smestili mom ujaku i uništili njegovu misiju. Bili smo vam lak plen, zar ne?"
<BR>&nbsp;&nbsp;&nbsp;&nbsp;&nbsp;"Molim vas", reče Mendoza, podigavši ruku. "Ništa mi nismo učinili vašem ujaku. On je sve nas izneverio - kako Mars tako i Zemlju. Ono što se dogodilo bilo je neizbežno - ali ja žalim zbog toga. Vaš tim naprosto ne uživa poverenje VIZA-e. Sukob vašeg ujaka s Pakistankom... Mi to nismo ni očekivali ni želeli. A ne možemo ni da popravimo stvar - Pakistan je tek sporedan član VIZA-e. Ona je žena diplomate, gospođice Madžumdar. Vaš ujak ju je dodirnuo. Bićemo srećni ako slučaj okončamo za nekoliko nedelja i vratimo vašeg ujaka na Mars."
<BR>&nbsp;&nbsp;&nbsp;&nbsp;&nbsp;"Zašto razgovarate sa mnom?"
<BR>&nbsp;&nbsp;&nbsp;&nbsp;&nbsp;Mendoza se naže ka meni, ispružene ruke, šakom obuhvativši naslon klupe, kao da se sprema za neku sasvim prisnu izjavu. "Kao ni ja, vi nemate nikakva pojačanja i niste prošli kroz terapijsko pročišćenje. Vi ste staromodni. Ja mogu da saosećam sa vama. Pročitao sam vaše radove i studentske teze. Imam veoma jak osećaj da vi pripadate novom pokolenju vođstva na Marsu."
<BR>&nbsp;&nbsp;&nbsp;&nbsp;&nbsp;"Mislim da se više nikad neću petljati u politiku", rekoh.
<BR>&nbsp;&nbsp;&nbsp;&nbsp;&nbsp;"Besmislice", odvrati Mendoza pomalo ljutitim tonom. "Mars ne može dozvoliti sebi da izgubi ljude poput vas. I ne može dozvoliti sebi da se oslanja na ljude poput vašeg ujaka."
<BR>&nbsp;&nbsp;&nbsp;&nbsp;&nbsp;Namrgodila sam se.
<BR>&nbsp;&nbsp;&nbsp;&nbsp;&nbsp;"Shvatate li koliki će značaj imati narednih nekoliko godina?" upita Mendoza.
<BR>&nbsp;&nbsp;&nbsp;&nbsp;&nbsp;Nisam odgovorila.
<BR>&nbsp;&nbsp;&nbsp;&nbsp;&nbsp;"Ja ne znam ni pola od onog što bih voleo da znam", reče Mendoza. "Vi najzad možete saznati više nego ja. Možete biti u središtu jednog od čvorišta, timova, u ovom trenutku istorije; ja ću uvek biti na obodu, običan kurir. Ali jedno znam: ljudi iznad mene su preplašeni. Nikad nisam video toliku pometnju i neslaganje - čak se ni mislioci ne slažu. Vidite li kako je to neobično?"
<BR>&nbsp;&nbsp;&nbsp;&nbsp;&nbsp;Zurila sam u njega, a bura u glavi se stišala.
<BR>&nbsp;&nbsp;&nbsp;&nbsp;&nbsp;"Biće oslobođeno nešto strašno moćno. Nauka nam to radi svakih nekoliko pokolenja - baci nam u krilo nešto na šta jednostavno nismo spremni. Pomislili biste da smo danas spremni na sve. Pa, bar ljudi i mislioci na vrhu dovoljno jasno vide da moramo pospremiti po kući, a oni bi voleli da to obave pre nego što tresne to Veliko - ma šta to bilo."
<BR>&nbsp;&nbsp;&nbsp;&nbsp;&nbsp;U stomaku mi se okrenulo od iznenadne svesti o nečemu što je dosad bilo lov u mutnom i nagađanje.
<BR>&nbsp;&nbsp;&nbsp;&nbsp;&nbsp;"Ako kuća ne bude dovedena u red, a postoji mogućnost da neka nezrela i nedorasla grupa ljudi otkrije i upotrebi tu novu moć - ma šta ona bila... Vođe iznad Vašingtona, u Sijetlu, Tokiju i Pekingu, veruju da postoji mogućnost i da sami sebe uništimo."
<BR>&nbsp;&nbsp;&nbsp;&nbsp;&nbsp;Mendoza se ozbiljno namršti, kao da su ga upravo obavestili da mu je dete veoma bolesno. "Znate, ja sam već čitavu deceniju neka vrsta prognanika u Vašingtonu. Ja sam Mormon, nisam terapeutski obrađen. Ali sam uspeo da se snađem. Ako iko sazna da sam razgovarao s vama, mogao bih izgubiti sve za šta sam se izborio, položaj, svu moć, sav uticaj."
<BR>&nbsp;&nbsp;&nbsp;&nbsp;&nbsp;"Zašto onda to radite?" upitah.
<BR>&nbsp;&nbsp;&nbsp;&nbsp;&nbsp;"Jeste li znali da je nezakonito sprovoditi nadgledanje - čak i građansko osmatranje - u prestonici ma koje nacije na Zemlji?"
<BR>&nbsp;&nbsp;&nbsp;&nbsp;&nbsp;Čula sam to.
<BR>&nbsp;&nbsp;&nbsp;&nbsp;&nbsp;"Neke stvari u vladi moraju se uraditi krišom. Čak i u ovo ultraracionalno doba, kad su svi obrazovani, a plebisciti su sveobuhvatni i trenutni, moraju postojati trenuci kad se pravila ne poštuju."
<BR>&nbsp;&nbsp;&nbsp;&nbsp;&nbsp;"Petersonov ne-apsolut", rekoh. Peterson - nezaobilazan lik mnogih drugostepenih časova upravljanja - kaže da svaki sistem koji teži potpunoj organizaciji mora sebi ostaviti mogućnost da prekrši pravila, da prekrši protokol, ili će neizbežno pretrpeti katastrofalan poraz.
<BR>&nbsp;&nbsp;&nbsp;&nbsp;&nbsp;"Tačno. Idite kući, gospođice Madžumdar. Pažljivo birajte svoje mentore i vođe. Radite na jedinstvu. Kako god se Mars vratio u organizaciju, vratiti se mora. Dovoljno sam proučio istoriju da bih znao kakav nas teren čeka. Padine su vrlo strme, privlačna snaga je jaka, odluke su veoma brze - a nijedna od njih nije prijatna."
<BR>&nbsp;&nbsp;&nbsp;&nbsp;&nbsp;"Ja sam samo pomoćnik", odgovorih žalostivo.
<BR>&nbsp;&nbsp;&nbsp;&nbsp;&nbsp;On pogleda u stranu, sumornog izraza. "Onda nađite nekog ko ima snage da postane pilot i da vas provede kroz oluju." On se odmače i popravi revere, podiže kesu s ručkom i ustade. "Zbogom, gospođice Madžumdar."
<BR>&nbsp;&nbsp;&nbsp;&nbsp;&nbsp;"Zbogom", otpozdravih. "Hvala vam na poverenju."
<BR>&nbsp;&nbsp;&nbsp;&nbsp;&nbsp;Mendoza sleže ramenima i udalji se preko travnjaka na istok, prema zgradi Kapitola.
<BR>&nbsp;&nbsp;&nbsp;&nbsp;&nbsp;Sedela sam na klupi, glave okrenute ka Linkolnovom spomeniku, a iznutra me je obuzimala hladnoća ravna onoj koju je imao mermerni luk pod mojim prstima.
<BR>
<BR>&nbsp;&nbsp;&nbsp;&nbsp;&nbsp;Mesec dana kasnije, Bitras, Alen i ja spakovali smo se za povratak na Mars. Samo pakovanje nije dugo trajalo. Već nekoliko dana nisam viđala Bitrasa - on je veći deo vremena porovodio u međuplanetnim razgovorima sa Marsom, ali mislim da se i namerno držao podalje od nas.
<BR>&nbsp;&nbsp;&nbsp;&nbsp;&nbsp;Alen se prema Bitrasu više nije ophodio s poštovanjem koje pripada starijem državniku. Skupo ga je koštalo da uopšte pokazuje poštovanje prema našem zastupniku. Bitras nije hteo da me gurne u isti sukob i da se suoči s mojom pretpostavljenom osudom.
<BR>&nbsp;&nbsp;&nbsp;&nbsp;&nbsp;Ali ja ga nisam mrzela. Jedva da sam ga i sažaljevala. Naprosto sam htela da idem kući. Dva dana pred polazak, Bitras je ušao u dnevnu sobu apartmana i zastao iznad mene dok sam sedela na stolici, pregledajući svoju pločicu.
<BR>&nbsp;&nbsp;&nbsp;&nbsp;&nbsp;"Tužba protiv mene je povučena. Branili smo se kulturnim razlikama. Gužva je gotova", reče on. "Barem taj njen deo."
<BR>&nbsp;&nbsp;&nbsp;&nbsp;&nbsp;Podigla sam pogled. "Dorbo je", rekoh.
<BR>&nbsp;&nbsp;&nbsp;&nbsp;&nbsp;"Podneo sam tužbu u Alisino ime", dodade on. "PG Madžumdar traži presudu protiv Kompanije za Kreiranje Uma iz Sorento Velija u Kaliforniji."
<BR>&nbsp;&nbsp;&nbsp;&nbsp;&nbsp;Klimnula sam glavom. On proguta knedlu, zureći kroz prozor, i nastavi kao da mu je naporno da govori. "Posavetovao sam se s Alisom Jedan i Alisom Dva, i sa našim advokatima na Marsu, a i ovde ću unajmiti advokata. Tražimo porotno suđenje, s najmanje dva mislioca u poroti."
<BR>&nbsp;&nbsp;&nbsp;&nbsp;&nbsp;"To je pametno", odgovorih.
<BR>&nbsp;&nbsp;&nbsp;&nbsp;&nbsp;Bitras sede na stolicu preko puta mene i sklopi ruke na krilu. "Sve to je obavljeno u poverenju, ali pre nego što odemo, ja ću objaviti pojedinosti. To će primorati Kreatore Uma da iziđu na sud umesto da se nagode u tajnosti. Biće skandalozno. Oni će sve poricati."
<BR>&nbsp;&nbsp;&nbsp;&nbsp;&nbsp;"Verovatno", složih se.
<BR>&nbsp;&nbsp;&nbsp;&nbsp;&nbsp;"Biće vrlo gadno i za VIZA-u. Naš advokat će izneti sumnju da je Zemlja spremala zaveru, koristeći Kreatore Uma da ekonomski osakati Mars." Bitras duboko uzdahnu. "Ja sam pravio greške. Malo je olakšanje verovati da su oni pravili još gore. Alisa Dva će ostati ovde."
<BR>&nbsp;&nbsp;&nbsp;&nbsp;&nbsp;"Dobar plan", rekoh.
<BR>&nbsp;&nbsp;&nbsp;&nbsp;&nbsp;"Neko bi trebalo da ostane s njom. Alen se ponudio, ali mislio sam da tebi pružim tu priliku."
<BR>&nbsp;&nbsp;&nbsp;&nbsp;&nbsp;"Trebalo bi da odem sa Zemlje", rekoh bez oklevanja.
<BR>&nbsp;&nbsp;&nbsp;&nbsp;&nbsp;"Oboma nam je dosta Zemlje", reče Bitras. Zatim, spustivši pogled, dodade: "Ti misliš da sam ja budala."
<BR>&nbsp;&nbsp;&nbsp;&nbsp;&nbsp;Usne su mi zadrhtale, a oči mi se napunile suzama gneva i razočaranja. "D-da", odgovorih, sklonivši pogled.
<BR>&nbsp;&nbsp;&nbsp;&nbsp;&nbsp;"Ja nisam ono najbolje što Mars može da ponudi."
<BR>&nbsp;&nbsp;&nbsp;&nbsp;&nbsp;"Nadam se da nisi", odgovorih.
<BR>&nbsp;&nbsp;&nbsp;&nbsp;&nbsp;"Međutim, pružio sam ti priliku", reče on.
<BR>&nbsp;&nbsp;&nbsp;&nbsp;&nbsp;Izbegavala sam da nam se pogledi sretnu. "Da", složih se.
<BR>&nbsp;&nbsp;&nbsp;&nbsp;&nbsp;"Ali možda sam ti naneo i sramotu. Savet će sprovesti saslušanja. Postavljaće ti neprijatna pitanja."
<BR>&nbsp;&nbsp;&nbsp;&nbsp;&nbsp;"Nije to ono što me toliko ljuti", rekoh.
<BR>&nbsp;&nbsp;&nbsp;&nbsp;&nbsp;"Šta je onda?"
<BR>&nbsp;&nbsp;&nbsp;&nbsp;&nbsp;"Čovek s tvojim odgovornostima", rekoh. "Trebalo je da znaš. Da budeš svestan svojih problema i neprilika koje mogu izazvati."
<BR>&nbsp;&nbsp;&nbsp;&nbsp;&nbsp;"Šta, pa da se podvrgnem terapiji?" On se gorko nasmeja. "Kako zemaljski! Baš prikladno da mi jedna Marsovka to predlaže."
<BR>&nbsp;&nbsp;&nbsp;&nbsp;&nbsp;"Na Marsu se to stalno događa", rekoh.
<BR>&nbsp;&nbsp;&nbsp;&nbsp;&nbsp;"Ne ljudima s ovakvim nasleđem", odgovori on. "Takvi smo kakvi smo rođeni, i s tim kartama igramo, ni sa kojim drugim."
<BR>&nbsp;&nbsp;&nbsp;&nbsp;&nbsp;"Onda ćemo izgubiti", rekoh.
<BR>&nbsp;&nbsp;&nbsp;&nbsp;&nbsp;"Možda", odvrati on. "Ali časno."
<BR>
<BR>&nbsp;&nbsp;&nbsp;&nbsp;&nbsp;Jedan sat pre no što smo krenuli u svemirsku luku, oprostila sam se u apartmanu od Alise. Jedno vreme Alisa je bila povučena, odbijajući da nam odgovara na pitanja o svojoj kontaminaciji. Nije htela da razgovara čak ni s advokatom koga smo odabrali za parnicu, niti s njegovim ličnim misliocem. Ali to se promenilo, i činilo se da ona prihvata svoj novi položaj - voljenog člana porodice koji nije mogao biti uposlen onako kako je nekad bio.
<BR>&nbsp;&nbsp;&nbsp;&nbsp;&nbsp;"Puštala sam odlomke simulacije koju si delila sa Orijanom", reče mi, ulazeći na svom nosaču u moju sobu. Kofer i pločica ležali su na krevetu, pod pravim uglom u odnosu na stranice. Ponekad sam preterano uredna.
<BR>&nbsp;&nbsp;&nbsp;&nbsp;&nbsp;"Celu si je zadržala?" upitah.
<BR>&nbsp;&nbsp;&nbsp;&nbsp;&nbsp;"Da. Posmatrala sam delove stvorenih likova podvrgnute odlomcima simulacije. Bilo je zanimljivo."
<BR>&nbsp;&nbsp;&nbsp;&nbsp;&nbsp;"Orijana je mislila da će ti možda biti od koristi", rekoh. "Ali treba da je izbrišeš pre nego što te pregledaju mislioci Kreatora Uma."
<BR>&nbsp;&nbsp;&nbsp;&nbsp;&nbsp;"Ne mogu ništa da izbrišem, mogu samo da sabijem i čuvam neaktivno."
<BR>&nbsp;&nbsp;&nbsp;&nbsp;&nbsp;"Tačno. Zaboravila sam."
<BR>&nbsp;&nbsp;&nbsp;&nbsp;&nbsp;Iznenada, Alisa se nasmeja onako kako je nikad nisam čula. "Da. Sviđa mi se. Mogu privremeno da zaboravim."
<BR>&nbsp;&nbsp;&nbsp;&nbsp;&nbsp;"Nedostajaćeš mi", rekoh. "Put do kuće činiće mi se duži bez tebe."
<BR>&nbsp;&nbsp;&nbsp;&nbsp;&nbsp;"Imaćeš Bitrasovo društvo i saputnike koje ćeš upoznati."
<BR>&nbsp;&nbsp;&nbsp;&nbsp;&nbsp;"Sumnjam da ćemo Bitras i ja mnogo razgovarati", rekoh, odmahnuvši glavom.
<BR>&nbsp;&nbsp;&nbsp;&nbsp;&nbsp;"Nemoj prestrogo da sudiš o Bitrasu."
<BR>&nbsp;&nbsp;&nbsp;&nbsp;&nbsp;"Mnogo je štete naneo."
<BR>&nbsp;&nbsp;&nbsp;&nbsp;&nbsp;"Zar ne izgleda verovatno da mu je pripremljena šteta koju je naneo?"
<BR>&nbsp;&nbsp;&nbsp;&nbsp;&nbsp;Nisam mogla da je shvatim.
<BR>&nbsp;&nbsp;&nbsp;&nbsp;&nbsp;"Ljudi i organizacije na Zemlji ponašaju se veoma prepredeno."
<BR>&nbsp;&nbsp;&nbsp;&nbsp;&nbsp;"Misliš da su Bitrasu namestili?"
<BR>&nbsp;&nbsp;&nbsp;&nbsp;&nbsp;"Verujem da Zemlja neće biti zadovoljna dok ne sprovede svoju volju. Mi smo prepreka."
<BR>&nbsp;&nbsp;&nbsp;&nbsp;&nbsp;Pogledala sam je s drugačijim poštovanjem. "I ti si pomalo ogorčena, zar ne?" upitah. I ne više mnogo naivna.
<BR>&nbsp;&nbsp;&nbsp;&nbsp;&nbsp;"Da, ako to tako nazivaš. Jedva čekam da se spojim sa svojim izvornikom", reče Alisa. "Mislim da možemo utešiti jedna drugu i zabaviti se na račun onoga što ljudi rade."
<BR>&nbsp;&nbsp;&nbsp;&nbsp;&nbsp;Alisa prikaza svoj lik prvi put posle više nedelja, a mlada, dugokosa Alisa Lidel se osmehivala.
<BR>
<BR>&nbsp;&nbsp;&nbsp;&nbsp;&nbsp;Vratili smo se na Mars. Za nama su stigle vesti o tužbi u Alisino ime. To je zaista izazvalo uzbunu koja je zasenila Bitrasove ispade. Skandal je doveo VIZA-u u veliku nepriliku i možda doprineo opštem popuštanju novonastalog sukoba između Zemlje i Marsa.
<BR>&nbsp;&nbsp;&nbsp;&nbsp;&nbsp;Tužba je, međutim, ubrzo počela da biva izvrdavana i odlagana. Kad smo stigli kući - jedinoj kući koju ću ikad imati - deset meseci kasnije, odluka još nije bila doneta. Ništa se nije promenilo nabolje.
<BR>&nbsp;&nbsp;&nbsp;&nbsp;&nbsp;Nije se promenilo baš ništa.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
