<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2184, N. M. G. 0.
<BR>@03 = Premeštanje Marsa
<P>&nbsp;&nbsp;&nbsp;&nbsp;&nbsp;Došao je odsudan trenutak. Znala sam, jasno kao marsovska noć, da će Zemlja misliti da nema izbora osim da uništi narastajuću pretnju, a novu tehnologiju dovede pod svoju vlast. Sav Zemljin napredak, terapija i usavršenost raspali bi se kao vlažna skrama u strahu od naše moći i nepredvidljivosti.
<BR>&nbsp;&nbsp;&nbsp;&nbsp;&nbsp;Pošto smo uzleteli, odlazeći iz Lal Kile, ja sam poslala hitnu poruku Ti Sandri i stavila Preambulu u stanje pripravnosti. Ti Sandra je odgovorila da će se sastati sa svim svojim službenicima i savetnicima u Mnogim Brdima, da razmotri naše mogućnosti.
<BR>&nbsp;&nbsp;&nbsp;&nbsp;&nbsp;"Pandorina kutija širom je otvorena i neće se zatvoriti", rekla je. "Kesi, ništa što možemo da učinimo nije tako delotvorno kao Preambula. Kaži Čarlsu da bih mu se uskoro mogla obratiti, i da mora biti spreman."
<BR>&nbsp;&nbsp;&nbsp;&nbsp;&nbsp;Njeno beskrajno umorno lice ostalo mi je svih ovih godina u jasnom sećanju: lice pravedne i brižne snage dovedene u ubitačan procep. Progoni me to lice, tako malo nalik na Ti Sandru koju sam nekad davno upoznala i zavolela.
<BR>
<BR>&nbsp;&nbsp;&nbsp;&nbsp;&nbsp;Pilot-mislilac upravljao je šatlom preko uzvisine Kaibab, a motori su jednolično brujali. Dva sata provedena u letu preko Marsa izgledala su beskonačna; zurila sam kroz prozor, ali nisam videla ništa, osećajući ono što majka mora osećati prema detetu u opasnosti.
<BR>&nbsp;&nbsp;&nbsp;&nbsp;&nbsp;"Šta znaš o Alijansi svih alijansi?" upitah Aelitu Dva.
<BR>&nbsp;&nbsp;&nbsp;&nbsp;&nbsp;"Veoma me je začudio taj naziv", reče mislilac. "Nemamo nikakve podatke o tome."
<BR>&nbsp;&nbsp;&nbsp;&nbsp;&nbsp;Znači da Tačka Jedan i Li, sa svim svojim mušicama i tragačima, nisu prodrli do najviših vlasti. Koliko sam mogla da se oslonim na Najdžerove reči? Da li su i njega obmanuli? Ili je Alijansa svih alijansi bila naš mnogoumni, misliocem pojačani bauk koji vlada Zemljom, držeći se visoko iznad plebiscita?
<BR>&nbsp;&nbsp;&nbsp;&nbsp;&nbsp;Ko god upravljao snagama koje su se okomile na Mars, nije moglo biti nikakvih pregovora između dva nepouzdana igrača koji gospodare, ili će uskoro zagospodariti, potencijalno smrtonosnim silama. Došli bismo ne do rata, koji ima nekakva pravila i nekakvo osećanje mere, nego do sirovog, paničnog divljaštva.
<BR>&nbsp;&nbsp;&nbsp;&nbsp;&nbsp;Dendi Brejker me pogleda duž prolaza između sedišta i naže se preko svog sigurnosnog pojasa. "Mi smo stvarno u nevolji, zar ne?"
<BR>&nbsp;&nbsp;&nbsp;&nbsp;&nbsp;"Izgleda da je tako."
<BR>&nbsp;&nbsp;&nbsp;&nbsp;&nbsp;"Zbog nečeg što su Kejleteti uradili?"
<BR>&nbsp;&nbsp;&nbsp;&nbsp;&nbsp;"Da. Ne. Svi se hvatamo za slamku. I mi smo pravili greške."
<BR>&nbsp;&nbsp;&nbsp;&nbsp;&nbsp;"Premeštanje Fobosa", reče Dendi.
<BR>&nbsp;&nbsp;&nbsp;&nbsp;&nbsp;Setila sam se svog ushićenja pred tim iznenadnim preokretom; čak mi se i sad puls ubrzao pri pomisli na toliku moć, koja tako brzo skida moje breme, dopušta mi da Šonu Dikinsonu dvostruko vratim sve što mi je natovario. Mi smo još deca. Još igramo po taktu svojih najdubljih nagona. "Prisilili su nas da to učinimo, ali Zemlja nam sada ne može verovati ni koliko škorpiji pod krevetom", rekoh.
<BR>&nbsp;&nbsp;&nbsp;&nbsp;&nbsp;Dendi odmahnu glavom, zbunjen. "Ja nikad nisam video živu škorpiju", reče.
<BR>&nbsp;&nbsp;&nbsp;&nbsp;&nbsp;Nove šifrovane poruke stizale su preko predsedničke mreže. Napravljeno je mnoštvo planova pored Preambule; ali mi smo najviše računali na Olimpljane. Sad smo preispitivali i druge planove: pojedinačnu odbranu stanica od skakavaca, objedinjavanje izvorišta i odbrambenih snaga susednih stanica, nove pretrage svih automatizovanih sistema...
<BR>&nbsp;&nbsp;&nbsp;&nbsp;&nbsp;Na trideset minuta od Preambule, razgovarala sam sa Čarlsom koji je bio u laboratoriji. Slušao je, izmučenog i bezbojnog lica, dok sam opisivala šta se dogodilo u Lal Kili i prenosila predsednicinu poruku.
<BR>&nbsp;&nbsp;&nbsp;&nbsp;&nbsp;"Poigravate se sa nama", reče Čarls. "Vlada se prema nama odnosi kao prema deci. Pali, gasi. Pali, gasi."
<BR>&nbsp;&nbsp;&nbsp;&nbsp;&nbsp;"To nam nije namera", rekoh, braneći se. "Ti Sandra te ne bi pozvala osim..."
<BR>&nbsp;&nbsp;&nbsp;&nbsp;&nbsp;"Sad smo se zauvek upalili", reče on. "Nema drugog izbora. Oni će nam izbrisati pločicu. Ja ću morati da ostanem pored velikog pomičnika. Obučavao sam Tamaru za svog pomoćnika u slučaju da se meni nešto dogodi... A sinoć smo opet poslali pomičnik na Fobos. Stiven je ovlastio Denija Pinčera. Sve je spremno za rat."
<BR>&nbsp;&nbsp;&nbsp;&nbsp;&nbsp;Rat. Ta reč sažimala je sve i našim pripremama davala strašan, neodložan izgled.
<BR>&nbsp;&nbsp;&nbsp;&nbsp;&nbsp;"Šta će predsednica odlučiti, Kaseja?" upita Čarls.
<BR>&nbsp;&nbsp;&nbsp;&nbsp;&nbsp;Znala sam šta ga brine. Pošto je jednom držao Damoklov mač, nije želeo da ga ponovo vidi podignutog.
<BR>&nbsp;&nbsp;&nbsp;&nbsp;&nbsp;"Oni će pripremiti odbranu od Fobosa, ukoliko ga pošaljemo natrag", rekoh.
<BR>&nbsp;&nbsp;&nbsp;&nbsp;&nbsp;"Ledena Jama", reče Čarls. "Naša špijunka je zatvorena."
<BR>&nbsp;&nbsp;&nbsp;&nbsp;&nbsp;"Šta?" upitah, zatečena.
<BR>&nbsp;&nbsp;&nbsp;&nbsp;&nbsp;"Ne možemo da uhodimo njihov rad", odgovori Čarls. "Mora biti da imaju potpunu kontrolu nad Pirsovim područjem. Mogli bi da upotrebe Ledenu Jamu protiv bilo čega što pošaljemo... Ako su njome ovladali."
<BR>&nbsp;&nbsp;&nbsp;&nbsp;&nbsp;Leander se uključi u razgovor. "Ima devedeset odsto mogućnosti da oni sada znaju više nego mi", reče sumorno. "Možda će baciti Zemljin Mesec na nas."
<BR>&nbsp;&nbsp;&nbsp;&nbsp;&nbsp;Još nisam htela da isključim nijednu mogućnost.
<BR>&nbsp;&nbsp;&nbsp;&nbsp;&nbsp;"Ja ću sad stalno biti kraj velikog pomičnika", reče Čarls. "Možemo biti spremni za jedan sat. Vi treba da prepoznate znake i da nam izdate naređenje. Ako Zemlja odluči da raznese Mars u paramparčad... Možda nećemo moći da ga sklonimo dovoljno brzo."
<BR>&nbsp;&nbsp;&nbsp;&nbsp;&nbsp;"Čarls pomalo okoliši", reče Leander. "Ne bih da govorim pre svog reda, ali..."
<BR>&nbsp;&nbsp;&nbsp;&nbsp;&nbsp;"Nije to ništa", napeto reče Čarls.
<BR>&nbsp;&nbsp;&nbsp;&nbsp;&nbsp;"Naišli smo na neke poteškoće", nastavi Leander. "Upravljanje masom veličine Marsa postavlja naročite probleme. Najpre, ono u ogromnoj meri iscrpljuje Čarlsa ili Tamaru, ko god nadgleda KL mislioca."
<BR>&nbsp;&nbsp;&nbsp;&nbsp;&nbsp;"Izvodljivo je", reče Čarls.
<BR>&nbsp;&nbsp;&nbsp;&nbsp;&nbsp;"Da, ali po visoku cenu. KL postaje naročito neukrotiv kad obrađuje tako mnogo velikih promenljivih. Znam da Čarls može da iziđe s tim na kraj, ali postoji i fizički problem. Pomičnik može pokazati nestabilnost kad premešta toliku masu na tako veliku udaljenost."
<BR>&nbsp;&nbsp;&nbsp;&nbsp;&nbsp;Čarls uzdahnu. "Stiven je radio na nekim odstupanjima u našim probnim rezultatima."
<BR>&nbsp;&nbsp;&nbsp;&nbsp;&nbsp;"Koju vrstu nestabilnosti?" upitah.
<BR>&nbsp;&nbsp;&nbsp;&nbsp;&nbsp;"Mezoskopni uzorak na apsolutnoj nuli nameće sopstveni identitet. To je problem neke vrste izopačenog protoka podataka. Tako mnogo deskriptora usmerava se kroz tako mali prostor. To može smanjiti učinak Pirsovog područja."
<BR>&nbsp;&nbsp;&nbsp;&nbsp;&nbsp;Čarls reče: "Sa tim problemom smo se i ranije sretali. Možemo da ga kontrolišemo."
<BR>&nbsp;&nbsp;&nbsp;&nbsp;&nbsp;Leander reče: "Mislim da bi naši gospodari morali biti obavešteni, za svaki slučaj."
<BR>&nbsp;&nbsp;&nbsp;&nbsp;&nbsp;"Možemo li to da izvedemo?" upitah, previše umorna da bih raspravljala o fizici.
<BR>&nbsp;&nbsp;&nbsp;&nbsp;&nbsp;"Da", reče Čarls.
<BR>&nbsp;&nbsp;&nbsp;&nbsp;&nbsp;Stiven je oklevao. "Mislim da možemo."
<BR>&nbsp;&nbsp;&nbsp;&nbsp;&nbsp;"Onda budite u pripravnosti."
<BR>&nbsp;&nbsp;&nbsp;&nbsp;&nbsp;Isključili smo se, a ja se sručih na sedište, nestrpljiva da ponovo neposredno učestvujem u radu na površini, a ne da vučem konce sa udaljenosti od stotinu kilometara.
<BR>&nbsp;&nbsp;&nbsp;&nbsp;&nbsp;Trenutak-dva kasnije, Dendi otkači pojas i ustade, protežući se, da ode do toaleta u zadnjem delu šatla. Prošao je pored Majsnerove i De Monta, šapatom razmenivši s njima nekoliko opaski. Tonući u sanjarenje, trgla sam se i potpuno razbudila čuvši nekakvo grebanje i oštru psovku.
<BR>&nbsp;&nbsp;&nbsp;&nbsp;&nbsp;"Gospođo", pozva Dendi iz stražnjeg dela. Nagnula sam se preko rukohvata sedišta i pogledala pozadi. On je sa dvoje ostalih stražara stajao kraj vrata toaleta. Odvezala sam se i prišla im.
<BR>&nbsp;&nbsp;&nbsp;&nbsp;&nbsp;"Nešto nije u redu", reče on, pokazujući na niz rupa i pukotina na stražnjoj pregradi. Deo poda takođe je bio uništen, a ivice su izgledale pojedene ili nagrižene. Pratila sam Dendijeve ispitivačke prste; nešto je progrizlo velik deo pozadine putničkog odeljenja.
<BR>&nbsp;&nbsp;&nbsp;&nbsp;&nbsp;"Pre par minuta je bilo u redu", reče Žak De Mont.
<BR>&nbsp;&nbsp;&nbsp;&nbsp;&nbsp;Dendi se podiže iz čučnja i obrisa ruke o nogavice pantalona. "Pođite napred, gospođo. "Vežite se. Kiri, reci pilotu da nas što brže odveze u Preambulu."
<BR>&nbsp;&nbsp;&nbsp;&nbsp;&nbsp;Kiri Majsner pođe napred, prolazeći kraj mene uz zadihano izvinjenje. Pognula sam se da se vratim na svoje sedište, kad otpozadi začuh teško tup i krik iznenađenja. Lica okrvavljenog sa jedne strane, Dendi se zatetura napred i pade u prolaz između sedišta.
<BR>&nbsp;&nbsp;&nbsp;&nbsp;&nbsp;Kiri se munjevito okrete i smesta se postavi između mene i zadnjeg dela šatla. "Ostanite dole", procedi ona. Spustila se u čučanj i izvukla pištolj, zatim u tom položaju krenula napred. Nešto je škljocnulo i zazujalo, a Kiri se trže, ščepa rukohvate sedišta s obe strane prolaza, pade jednim kolenom na pod i prevrte se na leđa. Na njenoj crnoj košulji videlo se mnoštvo krvavih rupa. Kašljala je i grčila se, pogledom postavljajući nemo pitanje nikom posebno, a zatim se umirila. Na ustima joj se pojavi ružičasta pena.
<BR>&nbsp;&nbsp;&nbsp;&nbsp;&nbsp;Žak se povuče kraj mene, opkoračivši Kirino telo, neprestano tiho psujući. Uperio je pištolj ka tamnom obrisu koji je visio sa tavanice i stražnje pregrade. Ponovo je nešto škljocnulo i zazujalo. On se polagano okrete na gumastim nogama, a pištolj mu ispade iz mlitavih prstiju. Nagnuo se kao čovek kome je pozlilo i srušio se ničice na pod.
<BR>&nbsp;&nbsp;&nbsp;&nbsp;&nbsp;Ostala sam zgrčena iza svog sedišta nedaleko od prednjeg dela, a srce mi je u grudima bilo teško kao Zemlja. Aelita Dva je oslobodila svoj nosač na sedištu iza mene; moje sedište se ugibalo dok se ona kretala.
<BR>&nbsp;&nbsp;&nbsp;&nbsp;&nbsp;Šatl je leteo kao da se ništa nije dogodilo. Je li bilo vremena da se uključi alarm? Nisam više mogla da se uzdržim; provirila sam pozadi iza naslona sedišta.
<BR>&nbsp;&nbsp;&nbsp;&nbsp;&nbsp;Tamni obris ispružio je tanušne noge i ruke, a zatim se uspravio u otvorenom udubljenju zadnjeg dela kabine. Udario je o tavanicu, malo se povukao naniže, ispustio piskav mašinski zvuk i izmilio na svetlo.
<BR>&nbsp;&nbsp;&nbsp;&nbsp;&nbsp;Skakavac je bio otprilike ljudske veličine, jajolikog, izduženog tela nalik na lutku ogromnog insekta. Njegove višezglobne noge ispitivale su sedišta i pod sa gracioznošću od koje mi se ledila krv u žilama. Na vrhu tela bila su tri svetlucava crna oka, a ispod očiju se pokretljivo rilo, uzano kao cev pištolja, smišljeno okretalo u krug.
<BR>&nbsp;&nbsp;&nbsp;&nbsp;&nbsp;Nanotehnološki bioform, napravljen da preživi na Marsu i bude smrtonosan.
<BR>&nbsp;&nbsp;&nbsp;&nbsp;&nbsp;Zurila sam, zadivljena. Mašina pređe preko Dendija, podigavši zadnje noge kao u jalovoj zgađenosti. Telo mi je drhtalo u iščekivanju tankih strelica koje su oborile bar dva moja čuvara, nesumnjivo ispaljene iz tragačkog rila.
<BR>&nbsp;&nbsp;&nbsp;&nbsp;&nbsp;Obezglavljenje.
<BR>&nbsp;&nbsp;&nbsp;&nbsp;&nbsp;Seme ovog skakavca je na šatl dospelo u Lal Kili - možda zahvaljujući dvoličnosti Ahmeda Krauna Najdžera, iako sam teško mogla poverovati u takav nitkovluk, čak i sa njegove strane. Sva je prilika da se on u ovom času i sam nalazio pred sličnim ubicom.
<BR>&nbsp;&nbsp;&nbsp;&nbsp;&nbsp;Mašina kao da je oklevala da prođe pored mene. Znajući da ću ubrzo umreti, osetila sam kako me obuzima dubok mir, potiskujući mučninu koja me je spopala pri pogledu na brzu smrt mojih čuvara. Shvatala sam da ću im se uskoro pridružiti.
<BR>&nbsp;&nbsp;&nbsp;&nbsp;&nbsp;Uprkos tome, mozak mi je munjevito radio, pokušavajući da smisli način za preživljavanje. Pilot-mislilac će znati da nešto ozbiljno nije u redu. Poslaće hitan radio-signal za opasnost. Bili smo na samo nekoliko minuta od Preambule.
<BR>&nbsp;&nbsp;&nbsp;&nbsp;&nbsp;Trgnuvši se, pomislila sam da skakavac možda želi da bude odveden u Preambulu. Ubiće me, priključiti se na mislioca šatla, preuzeti komande... I odvesti sebe, i svoje potomstvo, do istraživačke laboratorije. Nisam mogla dozvoliti da se to desi.
<BR>&nbsp;&nbsp;&nbsp;&nbsp;&nbsp;Posmatrala sam mašinu još nekoliko trenutaka. Polako sam se sagnula u nadi da ću dograbiti Kirino oružje, koje mi je bilo najbliže. Uz lak trzaj, kao da je iznenada doneo odluku, skakavac jurnu duž prolaza, ščepa pištolj i odbaci me u stranu neverovatnom snagom. Onda pođe napred i stade da se bavi oko pregradnih vrata koja vode u prostor za pilota-mislioca.
<BR>&nbsp;&nbsp;&nbsp;&nbsp;&nbsp;Hitro sam se nadnela nad Žaka i Kiri. Bili su mrtvi. Potrčala sam niz prolaz ka stražnjem delu i okrenula Dendija. On trepnu i otvori oči. Ječao je. Mašina ga je jako udarila u glavu, ali nije pucala u njega.
<BR>&nbsp;&nbsp;&nbsp;&nbsp;&nbsp;Odvukla sam Dendija napred i smestila ga na sedište, zakopčavši pojas. Glava mu se zanjiha i on me pogleda.
<BR>&nbsp;&nbsp;&nbsp;&nbsp;&nbsp;"Ne smemo dozvoliti da stigne u Preambulu", promrmlja.
<BR>&nbsp;&nbsp;&nbsp;&nbsp;&nbsp;"Znam", rekoh. Pogledavši napred, doviknuh pilotu-misliocu: "Spusti nas, odmah! Obori šatl!"
<BR>&nbsp;&nbsp;&nbsp;&nbsp;&nbsp;Dendi odmahnu glavom. "Neće to da uradi. Recite mu da se spusti."
<BR>&nbsp;&nbsp;&nbsp;&nbsp;&nbsp;Skakavac je vešto rasekao prednju pregradu i zaključana vrata. Iza njih sam ugledala kokpit šatla, sa pilotom-misliocem postavljenim iznad komandne table. Skakavac je pustio nov pipak i dodirnuo kutiju mislioca.
<BR>&nbsp;&nbsp;&nbsp;&nbsp;&nbsp;"Sruši se, do đavola!" povikah. "Sleći! Spusti nas odmah!"
<BR>&nbsp;&nbsp;&nbsp;&nbsp;&nbsp;Šatl se naglo trže i okrete se. Skakavčevo telo udari o prtljažni prostor i otkači kofere poginulih čuvara. Iza njega, Žak i Kiri su izgledali kao da ustaju s poda, ponovo oživljeni, mlatarajući udovima. Aelitin nosač prolete kraj mene u pravcu zadnjeg dela šatla, sudarivši se sa Žakovim telom.
<BR>&nbsp;&nbsp;&nbsp;&nbsp;&nbsp;Nisam znala da će pilot-mislilac poslušati moje naredbe, ali nije bilo drugog objašnjenja za neuračunljivo ponašanje letelice, osim ukoliko se mislilac nadao da će tako otresti skakavca sa svoje kutije.
<BR>&nbsp;&nbsp;&nbsp;&nbsp;&nbsp;Ali skakavac nije dopuštao da bude otresen. Jedan insektoliki pipak prolete kraj mene, crn i svetlucav, ali uprkos tom gubitku, skakavac se čvrsto držao za prednju pregradu i nastavljao da buši kutiju mislioca. Povrh grmljavine preopterećenih motora, treskanja prtljaga i jezivog udaranja tela, čula sam zavijanje bušilice.
<BR>&nbsp;&nbsp;&nbsp;&nbsp;&nbsp;Podigla sam se na sedište svom snagom koju sam uspela da prikupim. Žak kliznu kraj mene i poprska mi nogu krvlju. Šatl se ponovo okrete, tek što sam prikopčala pojas.
<BR>&nbsp;&nbsp;&nbsp;&nbsp;&nbsp;Pre nego što ću se skupiti u položaj za prinudno sletanje, bacila sam pogled napred i videla da je kutija mislioca rascepljena, a iz nje izbijaju želatinaste kapsule.
<BR>&nbsp;&nbsp;&nbsp;&nbsp;&nbsp;Skakavac je sada postao središte košmarnog vrtloga.
<BR>&nbsp;&nbsp;&nbsp;&nbsp;&nbsp;Udarili smo.
<BR>&nbsp;&nbsp;&nbsp;&nbsp;&nbsp;Cevanice mi se bolno pritisnuše o naslon sedišta ipred mene. Za neko sasvim nemerljivo vreme, nisam osećala ništa, a zatim udarismo još jednom. Kosti pukoše i ja izgubih svest, ali samo nakratko. Kad sam se osvestila, šatl je još klizio i okretao se, prevrćući se po zemlji. Čula sam škripu plastike i metala i šištanje ispuštenog vazduha, nagonski zatvorila oči i usta i zapušila nos, osetila dodir vakuuma kad mi je krv jurnula u kožu - a baldahini pod pritiskom se podigoše oko naših sedišta, prilepiše se za pod kabine i brzo ispuniše komprimovanim vazduhom, vrelim kao da dolazi iz pećnice.
<BR>&nbsp;&nbsp;&nbsp;&nbsp;&nbsp;Šatl prestade da se okreće, uz trzaj kliznu i odskoči nosom naviše, i naglo stade.
<BR>&nbsp;&nbsp;&nbsp;&nbsp;&nbsp;Sedela sam vezana na svom sedištu, obmotana baldahinom poput guštera u gumastoj ljusci jajeta. Grudni koš me je pri svakom udisaju boleo kao da ga noževi probadaju. Stegla sam zube da ne bih počela da vrištim. Vidno polje mi se suzilo na tanak prostor svesti. Padam u šok. Boreći se da ostanem pri svesti, pogledala sam kroz zamagljenu opnu prema Dendijevom sedištu. On je bio nagnut na stranu. Nisam razumevala zašto; onda sam shvatila da je otkopčao gornji deo pojasa pre nego što se onesvestio.
<BR>&nbsp;&nbsp;&nbsp;&nbsp;&nbsp;Nisam mogla da vidim napred. Krhotine su mi zaklanjale vidik. Nisam mogla da vidim skakavca.
<BR>&nbsp;&nbsp;&nbsp;&nbsp;&nbsp;Spustila sam glavu natrag na naslon sedišta. Sad sam mogla da podnesem bol; utrnula sam od šoka. Osećala sam hladnoću i znoj. Bitka je završena. Zemlja je pobedila.
<BR>&nbsp;&nbsp;&nbsp;&nbsp;&nbsp;Uz laku nelagodnost, osetila sam kako mali pomoćni arbajteri obavijaju hvataljke oko mog zgloba. Mašinice za spasavanje života u šatlu iskobeljale su se i došle da provere šta je s nama. Pokušala sam da povučem ruku. Hvataljke se zategnuše, a tuba medicinskog nanoa uđe u arterije na mom zglobu. Srebrnobakarni arbajter, velik jedva kao miš, privezan za blistavoplavu vrpcu, popeo mi se uz grudni koš i izručio šolju preko mojih usta i nosa. Pokušala sam da oslobodim glavu, ali mi sladak gas ispuni pluća i bol uminu. Hladnoća se ublažila. Postala sam mirna i nezainteresovana.
<BR>&nbsp;&nbsp;&nbsp;&nbsp;&nbsp;Mašinica mi se obesila o bradu i projektovala poruku pred očima. Niste teško povređeni. Imate tri slomljena rebra i probijene bubne opne. Torzione jedinice namestiće rebra i obložiti ih nanoom za rast ćelija i učvršćivanje. Probijene bubne opne se upravo ušivaju. Nećete moći da čujete najmanje jedan sat.
<BR>&nbsp;&nbsp;&nbsp;&nbsp;&nbsp;Osećala sam šta se događa u mom grudnom košu, osećala tanušna vlakna kako rastu od kosti do kosti, od rebra do rebra, neumorno zatežući, vukući rebra na njihovo mesto.
<BR>&nbsp;&nbsp;&nbsp;&nbsp;&nbsp;"U redu", rekoh, ne čujući ništa.
<BR>&nbsp;&nbsp;&nbsp;&nbsp;&nbsp;Atmosfera u kabini šatla je narušena. Ne može biti popravljena. Nijedan spasilac nije odgovorio na naš signal za pomoć. Pilot-mislilac je oštećen, možda i uništen. Uskoro ćemo izići iz svog programa. Imate li neka uputstva?
<BR>&nbsp;&nbsp;&nbsp;&nbsp;&nbsp;Ponovo sam pokušala da pogledam Dendija. Magla na mom baldahinu malo se raščistila i ja videh da je on nagnut napred. "Je li Dendi živ?"
<BR>&nbsp;&nbsp;&nbsp;&nbsp;&nbsp;Jedan putnik na sedištu je živ, ali bez svesti. Ubrzo će se osvestiti. Ima naprslinu na cevanici i lak potres mozga. Dva putnika su mrtva. Ne možemo da popravimo mrtve putnike.
<BR>&nbsp;&nbsp;&nbsp;&nbsp;&nbsp;"Šta je s Aelitom?"
<BR>&nbsp;&nbsp;&nbsp;&nbsp;&nbsp;Kopija mislioca 'Aelita', stanje nepoznato.
<BR>&nbsp;&nbsp;&nbsp;&nbsp;&nbsp;Dendi podiže glavu i rukom obrisa unutrašnjost svog baldahina. Izmoždeno je zurio u mene, dok su mu iz ušiju virili komadići nanoa, kao mali naušnjaci. "Jeste li dobro?" Usnama je oblikovao reči i davao znake slobodnom rukom.
<BR>&nbsp;&nbsp;&nbsp;&nbsp;&nbsp;"Živa sam", odgovorih.
<BR>&nbsp;&nbsp;&nbsp;&nbsp;&nbsp;"Možete li da se krećete?" Mahao je rukom.
<BR>&nbsp;&nbsp;&nbsp;&nbsp;&nbsp;Ja slegnuh ramenima.
<BR>&nbsp;&nbsp;&nbsp;&nbsp;&nbsp;Uhvatila sam delove sledeće poruke: "... krećite se sa mnom... Iziđite..." Ali nije mogao da ovlada prstima i otkopča pojas. Umorno je odmahnuo glavom.
<BR>&nbsp;&nbsp;&nbsp;&nbsp;&nbsp;Moraću da spasavam svog čuvara.
<BR>&nbsp;&nbsp;&nbsp;&nbsp;&nbsp;Teorijski sam znala kako rade baldahini. Mogu da se rastežu i pomeraju po mojim pokretima, održavajući čvrstu opnu između mene i Marsove atmosfere bliske vakuumu. Odvezala sam se i ustala, osećajući kako se nano pomera u meni, a krajevi mojih slomljenih rebara stružu jedan o drugi.
<BR>&nbsp;&nbsp;&nbsp;&nbsp;&nbsp;Kokpit šatla bio je otkinut, a nos je ležao s otvorom prema nebu. Deo pregradne ploče kokpita, koji je skakavac odsekao, a udar odgurnuo u stranu, stajao je pod suludim uglom. Oznaka za slučaj opasnosti krasila je vratanca na ploči. Krećući se napred u baldahinu, brisala sam vlagu sa unutrašnje strane opne, očajnički pokušavajući da vidim kuda je skakavac otišao.
<BR>&nbsp;&nbsp;&nbsp;&nbsp;&nbsp;Od njega ni traga. Možda je odbačen daleko ili se smrskao o zemlju zajedno sa pilotom-misliocem i kokpitom.
<BR>&nbsp;&nbsp;&nbsp;&nbsp;&nbsp;Jače sam pritisnula ruku o površinu baldahina. S uznemirujućim coktavim zvukom, opna je promenila funkciju i napravila rukavice oko mojih ruku. Vratanca na ploči otvoriše se na moj dodir. Pružila sam ruke unutra, napola slepa, i izvukla dva cilindra i dve maske sa ugrađenim prečistačima.
<BR>&nbsp;&nbsp;&nbsp;&nbsp;&nbsp;Sva naježena, očekujući da svakog časa nagazim na skakavca ili da se on pojavi preda mnom, izvukla sam se iz šatla i polako otkotrljala baldahin do uzvisine na neravnom tlu. Pogledala sam kroz prozirnu opnu na kamenitu, opasnu površinu, svu od gromada oštrih ivica i nanosa taložnog peska. Bili smo na dva ili tri kilometra od južnih rubova stanice. Imali smo dovoljno vazduha za pet sati.
<BR>&nbsp;&nbsp;&nbsp;&nbsp;&nbsp;Vratila sam se kroz iskrzan otvor, umalo ne dobivši srčani udar kad se opna zakačila za jednu oštru cev. Pažljivo sam oslobodila opnu i produžila niz nagnut prolaz.
<BR>&nbsp;&nbsp;&nbsp;&nbsp;&nbsp;Treba da raširim svoj baldahin i spojim ga sa Dendijevim. Odnela sam cilindre i maske u stražnji deo i spustila ih kraj nogu. Potom sam se priljubila iz Dendijevu opnu. Dve površine srastoše, uz još jedan coktavi zvuk. Prosekla sam prstom zajedničku membranu dok je namenski odumirala, proširila otvor i provukla se. Medicinski arbajteri bili su uredno poslagani na susednom sedištu, obavljenog posla. Dendi podiže glavu i začuđeno me pogleda. Oči mu se usredsrediše. Njegovom izrazu bolne zahvalnosti nisu bile potrebne reči.
<BR>&nbsp;&nbsp;&nbsp;&nbsp;&nbsp;Izvukla sam pločicu iz džepa da bih razgovarala s njim. Odela za slučaj opasnosti su nestala. Ostao nam je impregnator kože i maske. Sad smo na oko tri kilometra od Preambule. Ići ćemo pešice.
<BR>
<BR>&nbsp;&nbsp;&nbsp;&nbsp;&nbsp;Poprskali smo jedno drugo sjajnozelenim impregnatorom kože i stavili maske i prečistače pre nego što smo se ispentrali iz olupine šatla. Šatl je najpre udario naglavce o zemlju, okretao se pola kilometra i zaustavio se na smrskanom repu. Uvis okrenut slomljen nos slučajno je bio nagnut prema stanici Kaibab, ka Preambuli. Pokušah da nađem naš položaj na karti preko navigacionog satelita, ali nisam uspevala da dobijem signal.
<BR>&nbsp;&nbsp;&nbsp;&nbsp;&nbsp;Ponovo sam pokazala Dendiju svoju pločicu. Veze su u prekidu. Nema navsata.
<BR>&nbsp;&nbsp;&nbsp;&nbsp;&nbsp;On sumorno klimnu glavom. Popela sam se na vrh jedne stene i dvogledom osmotrila predeo. Dendi se s mukom pope do mene. Naprslina na cevanici otežavala mu je hodanje.
<BR>&nbsp;&nbsp;&nbsp;&nbsp;&nbsp;Skupili smo se na maloj, glatkoj peščanoj zaravni. Dendi podiže tri prsta i jedan savi do pola. Dva i po kilometra. Usnama je oblikovao reči: "Staza... čista... pola kliksa... sever-severozapad."
<BR>&nbsp;&nbsp;&nbsp;&nbsp;&nbsp;On pokaza prema svetlucavim parčićima staklaste lave. Stene su se neprestano osipale, zaokruženi komadi su otpadali, ostavljajući oštre nove površine. Veoma nepristupačan teren. Đonovi naših čizama izdržaće oštre ivice, ali ako padnemo...
<BR>&nbsp;&nbsp;&nbsp;&nbsp;&nbsp;Složili smo se oko pravca i krenuli.
<BR>&nbsp;&nbsp;&nbsp;&nbsp;&nbsp;Vreme se otezalo, mi nismo skidali pogled sa svetlucavih, kao skalpel oštrih ivica i lepezastih ljuspica ovlaš pokrivenih peskom; podizali smo stopala, pomno gledajući gde da ih spustimo, a da se ne sapletemo, zaustavljajući se da proverimo pravac.
<BR>&nbsp;&nbsp;&nbsp;&nbsp;&nbsp;Dva sata kasnije stajali smo na vijugavoj stazi, izišavši iz polja lave.
<BR>&nbsp;&nbsp;&nbsp;&nbsp;&nbsp;Dendi me je uhvatio za rame i okrenuo prema severu. On je vičnim okom pratio zvezde. Posle jednog sata na stazi, međutim, on odmahnu glavom, zastade, proveri naše zalihe kiseonika i izvuče pločicu da pogleda na kartu.
<BR>&nbsp;&nbsp;&nbsp;&nbsp;&nbsp;Podigla sam pogled i videla veliki meteor kako svetluca nisko na zapadnom obzorju. Ne, rekoh sebi; nema staze. To nije bio meteor, niti veliki meteorit. Nalazio se tamo gde bi otprilike sad trebalo da bude Fobos, tek što je izišao. Potapšala sam Dendija po ruci i pokazala u tom pravcu.
<BR>&nbsp;&nbsp;&nbsp;&nbsp;&nbsp;On je na trenutak posmatrao, ozbiljno i nisko namrštenog čela, zatim me pogledao razrogačenim očima. "Šta je to?" upita bez glasa.
<BR>&nbsp;&nbsp;&nbsp;&nbsp;&nbsp;"Fobos."
<BR>&nbsp;&nbsp;&nbsp;&nbsp;&nbsp;"Da." On podiže prst i prevuče ga sebi preko grla.
<BR>&nbsp;&nbsp;&nbsp;&nbsp;&nbsp;Deni Pinčer i njegova ekipa, njihov pomičnik... Merkur. Zemlja je koristila svu svoju novopronađenu moć.
<BR>&nbsp;&nbsp;&nbsp;&nbsp;&nbsp;Jedno po jedno, postaraj se za najpreče pre nego što pomisliš na smak sveta. Dendi vrati pločicu u džep na opasaču i napravi pokret kao da oblizuje prst i drži ga na povetarcu. "Onuda." Pokazao je na severoistok. "Mislim da staza savija zapadno od najisturenijih zgrada. Nazad kroz lavu."
<BR>&nbsp;&nbsp;&nbsp;&nbsp;&nbsp;"Hajdemo", rekoh.
<BR>&nbsp;&nbsp;&nbsp;&nbsp;&nbsp;Sad smo izabrali put preko još težeg terena. Jaruge, po nekoliko metara duboke, presecale su nam stazu. Polako smo se spuštali, zatim ponovo uspinjali, skidajući opasače sa opremom i obmotavajući ih oko impregniranih ruku da ih zaštitimo od ivica nalik na izlomljeno staklo.
<BR>&nbsp;&nbsp;&nbsp;&nbsp;&nbsp;"Proći ćemo pored izlaza za slučaj opasnosti u krilu sa spavaonicama. Izgledaće kao mala stena, zato budite na oprezu."
<BR>&nbsp;&nbsp;&nbsp;&nbsp;&nbsp;Oči su me bolele od suvoće ispod maske i od napregnutog zurenja u oštro stenje i tle pod mojim nogama. Rebra su me bolela uprkos kontroli medicinskog nanoa; uskoro će mi biti potrebna bolja nega.
<BR>&nbsp;&nbsp;&nbsp;&nbsp;&nbsp;Napor me je iscrpljivao, konačno, a vazduh iz naših tankova je zaudarao. Kružni protok vazduha i automatsko čišćenje počeli su da otkazuju. Impregnator kože i maske bili su napregnuti do granice izdržljivosti.
<BR>&nbsp;&nbsp;&nbsp;&nbsp;&nbsp;Deni ispruži ruku i ja naleteh na nju, gotovo izgubivši ravnotežu. On me uhvati za rame kako bi me zadržao, zatim mi podignutim prstom dade znak da ćutim. Ja se obazreh unaokolo da vidim šta je to ugledao. Predeo je bio nepomičan, po narandžastoj pokorici od taložnog peska ležale su raštrkane crne stene, a Sunce se presijavalo na staklastim površinama. Pratila sam njegov pogled i spazila nešto što nije bilo nepomično, nešto što se sporo kretalo na nekoliko metara od nas. Koštunjava metalna ruka podiže se iznad stenja, oprezno zastade, potom se ispravi. Oblo telo sa crnim i narandžastim prugama odvoji se od tla i uspravi na zdepastim nogama. Sa njega spade prozirna opna: stvor je stajao na kamenitoj ravnici Kaibaba, velik kao čovek, osmatrajući okolinu kroz sićušne, svetlucave oči na okruglastoj glavi. Njegove dve ruke kružile su u sablasnom, smišljenom ritmu, kao da probaju vazduh.
<BR>&nbsp;&nbsp;&nbsp;&nbsp;&nbsp;Dendi me polako povuče nadole kad se skakavac okrenuo od nas, i mi pokušasmo da se sakrijemo među stenama. Izvirio je dovoljno da bi pratio kretanje mašine, zatim lagano otpuzao, nestajući mi iz vidokruga.
<BR>&nbsp;&nbsp;&nbsp;&nbsp;&nbsp;Ležala sam u procepu između dve stene, butina neugodno pritisnutih o hrapavo šljunkovito tle, previše obuzeta umorom i bolom da bih osećala ikakav strah ili se pitala šta Dendi smera. Posle desetak-petnaest minuta, on se vrati i ponovo priključi moje odelo. Pokretima i ustima mi je objasnio da se skakavac udaljava od stanice, i od nas, ali da je video znakove mnogih drugih - fabričkih kutija, rovova gde je materijal bio miniran ili konvertovan. A pronašao je i ulaz. Išla sam za njim na rukama i kolenima, a stomak mi se grčio od tog novog bola.
<BR>&nbsp;&nbsp;&nbsp;&nbsp;&nbsp;Velika, crna stena zaprečila nam je prolaz kroz uzan jarak pun viskozne prašine. Provukla sam se pored njega, izvadivši svoju pločicu. Optički port svetlucao je u udubljenju stene. Programirala sam pločicu na svoje kodove za otključavanje i stavila je u port. Stena se hitro rastvorila, otkrivajući poklopac komore. Poklopac se podiže unazad, a Dendi mi pomože da prođem.
<BR>&nbsp;&nbsp;&nbsp;&nbsp;&nbsp;Jedan stražar nas je čekao u tesnom tunelu, s kolenom na podu i uperenom elektronskom puškom. On podiže pogled sa nišana, otvori oko i s nevericom trepnu. "Srušili ste se", reče. Čulo sluha počelo je da nam se vraća, mada teško i nejednako; glasni zvuci su boleli.
<BR>&nbsp;&nbsp;&nbsp;&nbsp;&nbsp;"Da, a gde je, do đavola, bila spasilačka ekipa?" upita Dendi hrapavim glasom.
<BR>&nbsp;&nbsp;&nbsp;&nbsp;&nbsp;"Niko ne ide nikuda", reče stražar, podižući pušku i uspravivši se. "Postavili smo odbranu na svim spoljnjim tunelima. Imali smo dva napada skakavaca..."
<BR>&nbsp;&nbsp;&nbsp;&nbsp;&nbsp;"Moram da stignem do glavne laboratorije", rekoh.
<BR>&nbsp;&nbsp;&nbsp;&nbsp;&nbsp;Stanica je bila oštećena na dva mesta, oba nedaleko od južnog tunela kroz koji smo mi ušli. Šef stanične odbrane, žena širokog lica po imenu Ekls, mimoišla nas je u sporednom tunelu, praćena kolonom arbajtera za održavanje i odbranu. Ona uzvi obrvama na Dendija, koji namršteno klimnu glavom: nema vremena za objašnjavanje.
<BR>&nbsp;&nbsp;&nbsp;&nbsp;&nbsp;Cela stanica bila je u stanju prvostepene uzbune. Leander nas je dočekao na raskrsnici glavnog tunela. Po podu je tekla pola metra duboka voda iz probijene cevi. Gazili smo kroz potok idući pokraj Leandera.
<BR>&nbsp;&nbsp;&nbsp;&nbsp;&nbsp;"Stavili smo Čarlsa i Tamaru u stanje pripravnosti", objasni on. "Oni su u glavnoj laboratoriji, isprobavaju KL mislioce i pripremaju se za ono što naredite."
<BR>&nbsp;&nbsp;&nbsp;&nbsp;&nbsp;Pošto je postavila vojnike i arbajtere, Eklsova nam se pridruži, šljapkajući duž hodnika. "Gospođo potpredsednice, nismo uspeli da uspostavimo vezu sa Mnogim Brdima. Videli smo skakavce južno do stanice. Bilo je dve sitne čarke, a svakog časa očekujemo opšti napad."
<BR>&nbsp;&nbsp;&nbsp;&nbsp;&nbsp;Popeli smo se uz tri stepenika u suv hodnik.
<BR>&nbsp;&nbsp;&nbsp;&nbsp;&nbsp;"Trebaće nam bolja medicinska nega, i to uskoro, a ja hoću da vidim sve", rekoh. Dva prigušena udaljena udarca nateraše nas da zastanemo. Nespokojno smo se obazirali unaokolo, iščekujući.
<BR>&nbsp;&nbsp;&nbsp;&nbsp;&nbsp;"Naši odbrambeni arbajteri počeli su da gađaju", reče Eklsova.
<BR>&nbsp;&nbsp;&nbsp;&nbsp;&nbsp;Dendi kiselo odmahnu glavom. "Oni će ovamo doći kao bubašvabe. Ne možemo ih zadržati gađanjem."
<BR>&nbsp;&nbsp;&nbsp;&nbsp;&nbsp;"Uradiću sve što mogu, do đavola", odseče Eklsova, sevajući očima.
<BR>&nbsp;&nbsp;&nbsp;&nbsp;&nbsp;Leander me je povukao u stranu dok su se Dendi i Eklsova prepirali oko strategije. "Skakavci neće biti naša najveća briga. Fobos je uništen."
<BR>&nbsp;&nbsp;&nbsp;&nbsp;&nbsp;"Videli smo ga", rekoh.
<BR>&nbsp;&nbsp;&nbsp;&nbsp;&nbsp;"Deimos takođe. Nemamo više velikih topova."
<BR>&nbsp;&nbsp;&nbsp;&nbsp;&nbsp;"Fobos je izgledao kao da je spaljen", rekoh.
<BR>&nbsp;&nbsp;&nbsp;&nbsp;&nbsp;Leanderovo lice se snuždi. "Očitavamo visok stepen gama-zračenja."
<BR>&nbsp;&nbsp;&nbsp;&nbsp;&nbsp;"Šta, onda?"
<BR>&nbsp;&nbsp;&nbsp;&nbsp;&nbsp;"Daljinska konverzija", reče Leander. "Izgleda da koriste Ledenu Jamu da nas gađaju."
<BR>&nbsp;&nbsp;&nbsp;&nbsp;&nbsp;"Jesu li se ekipe izvukle?" upitah.
<BR>&nbsp;&nbsp;&nbsp;&nbsp;&nbsp;Leander odmahnu glavom. "Uskoro će stići lekar i nekakav prevoz."
<BR>&nbsp;&nbsp;&nbsp;&nbsp;&nbsp;Bol u rebrima pretvorio se u snažno pulsiranje.
<BR>
<BR>&nbsp;&nbsp;&nbsp;&nbsp;&nbsp;U pomoćnom krilu glavne laboratorije, dok mi je uslužan arbajter zujeći ubrizgavao još nanoa i nadzirao životne funkcije, Eklsova i Li su radile sa originalom Aelite da bi mi pokazale koliko malo znaju. Mapa uzvisine Kaibab prikazivala je na stotine svetlucavih, žutih krstića: verovatni znaci skakavaca, koje su otkrili sigurnosni baloni i klizači što su kružili oko stanice. Crvene tačke označavale su mesta na kojima su pouzdano otkriveni skakavci. Izbrojala sam trideset.
<BR>&nbsp;&nbsp;&nbsp;&nbsp;&nbsp;Dendi je opisao skakavca koji je napao naš šatl i oborio nas. Li je pomno slušala.
<BR>&nbsp;&nbsp;&nbsp;&nbsp;&nbsp;"Imamo vrlo oskudne predstave o tome kakve oblike oni mogu poprimati i šta sve mogu da urade", reče ona. "Dosad smo videli jedino izvidnike i obične rovokopače."
<BR>&nbsp;&nbsp;&nbsp;&nbsp;&nbsp;Zidovi i pod zadrhtaše od novih potmulih udaraca.
<BR>&nbsp;&nbsp;&nbsp;&nbsp;&nbsp;"Nadam se da je to naša artiljerija", reče Li.
<BR>&nbsp;&nbsp;&nbsp;&nbsp;&nbsp;"Zvuči kao detonacije", dodade Eklsova.
<BR>&nbsp;&nbsp;&nbsp;&nbsp;&nbsp;"Većina veza je u prekidu", reče Li. "Komsati su uništeni - ne znamo kako..."
<BR>&nbsp;&nbsp;&nbsp;&nbsp;&nbsp;Leander i ja se pogledasmo, stisnutih usana.
<BR>&nbsp;&nbsp;&nbsp;&nbsp;&nbsp;"...I tako smo prilično odsečeni. Ne možemo da jemčimo nikakvo stupanje u vezu sa predsednicom. Ukratko", reče Li, a duboke bore su joj se ocrtavale oko očiju i usana, "opet su nam to učinili, na još prljaviji način. Gospođo, moj instinkt mi govori da smo pretrpeli strašne gubitke. Ko god bio zadužen za Zemljinu stabilnost, taj je prekardašio. Podržaću svaku vašu odluku."
<BR>&nbsp;&nbsp;&nbsp;&nbsp;&nbsp;"Pretpostavljamo da će pokušati sve da nas pobiju", reče Eklsova.
<BR>&nbsp;&nbsp;&nbsp;&nbsp;&nbsp;"Onda je to rat", reče Li. "Kako možemo da uzvratimo?"
<BR>&nbsp;&nbsp;&nbsp;&nbsp;&nbsp;Leander pogleda u stranu. Imali smo još Damoklovih mačeva; ali kad bismo ih upotrebili, gubitak života na oba sveta bio bi zastrašujući. Do sada su samo Fobos i Deimos pogođeni onim što je moglo biti daljinska konverzija - čin koji bi se mogao smatrati preplašenim, odbrambenim.
<BR>&nbsp;&nbsp;&nbsp;&nbsp;&nbsp;"Nije to laka odluka", reče Čarls, stojeći na vratima pomoćne prostorije. Posmatrao me je začuđenim pogledom, kao da je tek izišao sa teške pijanke.
<BR>&nbsp;&nbsp;&nbsp;&nbsp;&nbsp;"Gde je Tamara?" upita Leander.
<BR>&nbsp;&nbsp;&nbsp;&nbsp;&nbsp;"Ona je na KL-u, održava ga u formi."
<BR>&nbsp;&nbsp;&nbsp;&nbsp;&nbsp;Eklsova me dodirnu po ramenu. Crvene tačke na ekranu stezale su obruč oko stanice. Znali su gde smo, a uskoro će znati i šta smo.
<BR>&nbsp;&nbsp;&nbsp;&nbsp;&nbsp;"Potpuno su ovladali Ledenom Jamom", reče Čarls. Podigao je ruku i savio je kao da ga boli. "Uskoro će je upotrebiti na nama."
<BR>&nbsp;&nbsp;&nbsp;&nbsp;&nbsp;Novi potmuli udarci, a zatim udaljeno, piskavo zavijanje bušilice od koga me podiđoše žmarci.
<BR>&nbsp;&nbsp;&nbsp;&nbsp;&nbsp;"Krenuli su", reče Li, širom otvorenih, zakrvavljenih očiju. "Genocid. Moramo da odgovorimo."
<BR>&nbsp;&nbsp;&nbsp;&nbsp;&nbsp;Znala sam kako se oseća. Saterani smo u ugao. Bilo bi sasvim prirodno da upotrebimo sve svoje kandže.
<BR>&nbsp;&nbsp;&nbsp;&nbsp;&nbsp;Ali još smo imali onaj drugi izbor, i zato je Čarls bio tu: da me nenametljivo podseti na to kako smo čitavo vreme nameravali da učinimo nešto neočekivano. Osveta nas neće spasti.
<BR>&nbsp;&nbsp;&nbsp;&nbsp;&nbsp;No ja sam morala da ispitam i druge mogućnosti. "Možemo li da nanišanimo Ledenu Jamu i da je konvertujemo?"
<BR>&nbsp;&nbsp;&nbsp;&nbsp;&nbsp;"Pokušao sam. Sad ne mogu ni da nađem Ledenu Jamu."
<BR>&nbsp;&nbsp;&nbsp;&nbsp;&nbsp;"Da li je još nešto zaštićeno?"
<BR>&nbsp;&nbsp;&nbsp;&nbsp;&nbsp;"Možemo da odaberemo bilo koju metu na Zemlji i da je konvertujemo", blago reče Čarls. "Milijarde hektara. Čitave kontinente... Ako ti narediš."
<BR>&nbsp;&nbsp;&nbsp;&nbsp;&nbsp;Izvan laboratorije se začuše razgovetni pucnji: artiljerijsko oružje. Eklsova se raspita za akciju i dobi obaveštenje da su dva skakavca uništena, jedan u rezervoaru, a drugi u arbajterskom tunelu na sto metara od laboratorije.
<BR>&nbsp;&nbsp;&nbsp;&nbsp;&nbsp;"Za jedan sat, ili manje, borićemo se prsa u prsa", reče ona.
<BR>&nbsp;&nbsp;&nbsp;&nbsp;&nbsp;Nisam mogla da naredim Čarlsu da otpočne genocid na Zemlji. Možda on ne bi ni poslušao. Moj izbor bio je sveden na samo jednu mogućnost, ali čak ni za nju nisam imala ovlašćenje.
<BR>&nbsp;&nbsp;&nbsp;&nbsp;&nbsp;Morala sam da čekam, što je moguće duže, na Ti Sandru.
<BR>&nbsp;&nbsp;&nbsp;&nbsp;&nbsp;"Šta da radimo?" upita Eklsova.
<BR>&nbsp;&nbsp;&nbsp;&nbsp;&nbsp;Aelita nas prekide i reče: "Primili smo važnu sliku preko rezervnog komsata."
<BR>&nbsp;&nbsp;&nbsp;&nbsp;&nbsp;Ekran se naglo promenio. Posmatrali smo Skjaparelijev basen sa visine od pet stotina kilometara. Siva, neprozirna zavesa klizila je preko basena u jeguljastim naborima, a njena čeona strana bila je puna svetlucavih zvezda. Izgledalo je da se polako kreće od severa prema jugu. Tamo gde je već prošla, prašina je ispunjavala retku atmosferu. Kroz prašinu smo jedva mogli da razaznamo jezera rastopljenih stena, crnu uskomešanost, potpuno uništenje.
<BR>&nbsp;&nbsp;&nbsp;&nbsp;&nbsp;"To su Mnoga Brda", reče Dendi.
<BR>&nbsp;&nbsp;&nbsp;&nbsp;&nbsp;"Sad konvertuju Mars", reče Leander.
<BR>&nbsp;&nbsp;&nbsp;&nbsp;&nbsp;"Gospođo potpredsednice..." poče Li, ali je Čarls prekide.
<BR>&nbsp;&nbsp;&nbsp;&nbsp;&nbsp;"Aelita, možeš li da uvećaš zapadni limbus?"
<BR>&nbsp;&nbsp;&nbsp;&nbsp;&nbsp;"I ja sam tamo nešto videla", reče Aelita i uradi kako joj je rečeno. Slika je bila na krajnjem rubu dometa satelita; Mariner Veli ličio je na zrnastu pukotinu usred predela.
<BR>&nbsp;&nbsp;&nbsp;&nbsp;&nbsp;"Mi smo ovde", reče Leander, stojeći pored Čarlsa kraj ekrana i prstom pokazujući neposredno ispod, misleći iza, obzorja. Čarls je pratio drugu sivu zavesu, jedva vidljivu na uveličanoj slici. Zavesa je bila možda nekoliko stotina kilometara izvan severoistočnog Kaibaba; bilo je teško sa sigurnošću utvrditi.
<BR>&nbsp;&nbsp;&nbsp;&nbsp;&nbsp;"Gospođo potpredsednice", reče Li, "ako je ovo potvrda da su Mnoga Brda razorena, onda vi sad morate preuzeti komandu."
<BR>&nbsp;&nbsp;&nbsp;&nbsp;&nbsp;Aelita vrati široku sliku. Zatim uveliča oblast oko Mnogih Brda. Prestonica republike nestajala je u prašini.
<BR>&nbsp;&nbsp;&nbsp;&nbsp;&nbsp;Rebra su mi ponovo strugnula jedno o drugo i ja zatvorih oči, boreći se povratim dah.
<BR>&nbsp;&nbsp;&nbsp;&nbsp;&nbsp;Dok je satelit nastavljao svoj sumorni put od istoka na zapad, mi smo jasnije videli kako se neumorni prsti smrti kreću prema Kaibabu. Ali to je izgledalo očekivano, čak beznačajno; ono što nas je zapanjilo bio je stepen razaranja na drugim mestima.
<BR>&nbsp;&nbsp;&nbsp;&nbsp;&nbsp;Čarlsove ruke zadrhtaše. "Ti komanduješ, Kaseja."
<BR>&nbsp;&nbsp;&nbsp;&nbsp;&nbsp;"Gospođo predsednice", reče Li, izričući ono što je bilo očigledno.
<BR>&nbsp;&nbsp;&nbsp;&nbsp;&nbsp;"Ti Sandra se ovog puta neće vratiti", nastavi Čarls. "Ona je bila u Mnogim Brdima. Većina oblasnih guvernera i predstavnika takođe se tamo nalazila."
<BR>&nbsp;&nbsp;&nbsp;&nbsp;&nbsp;Posmatrala sam svetlucave posledice konverzije, jame i useke pune rastopljenih stena: stotine hiljada hektara u Koperniku, Argiri, Heladi. Pogođene su dve najveće Marsove stanice.
<BR>&nbsp;&nbsp;&nbsp;&nbsp;&nbsp;"Glavna stanica Kejleteta je uništena, kao i dve udaljene stanice", reče Aelita.
<BR>&nbsp;&nbsp;&nbsp;&nbsp;&nbsp;Ahmed Kraun Najdžer dobio je konačan odgovor sa Zemlje.
<BR>&nbsp;&nbsp;&nbsp;&nbsp;&nbsp;"Bezumlje", promrmlja Leander.
<BR>&nbsp;&nbsp;&nbsp;&nbsp;&nbsp;Ali ja sam znala da nije tako. Sve je to imalo užasnog smisla. Obrazac star koliko je sveta i veka: pokazivanje pavijanskih guzica. Ako se obred ne poštuje savršeno i ako se ne povučete, pavijani stanu u borbeni poredak i iskeze zube. Ako ni to ne uspe, oni se bore na život i smrt.
<BR>&nbsp;&nbsp;&nbsp;&nbsp;&nbsp;Satelitska slika odjednom nestade.
<BR>&nbsp;&nbsp;&nbsp;&nbsp;&nbsp;"Signal izgubljen", reče Aelita.
<BR>
<BR>&nbsp;&nbsp;&nbsp;&nbsp;&nbsp;Čarls je stajao kraj belog cilindra u kome se nalazio planetni pomičnik. Pognut, dugoprstih ruku opuštenih kraj tela, očiju duboko usađenih ispod obrva skupljenih u stalnoj usredsređenosti. Oko njega je spremna stajala pomoćna oprema za najveći od svih naših pomičnika.
<BR>&nbsp;&nbsp;&nbsp;&nbsp;&nbsp;Tamara Kvang mirno je ležala na kauču u blizini. Bila je pripremljena za svoju pomoćnu ulogu.
<BR>&nbsp;&nbsp;&nbsp;&nbsp;&nbsp;Trideset ljudi iz višeg staničnog osoblja okupilo se u sali pored prostorije sa pomičnikom, iščekujući moja uputstva. Čarls nas je neljudski strpljivo posmatrao kroz širok plastični prozor.
<BR>&nbsp;&nbsp;&nbsp;&nbsp;&nbsp;Niko se nije usprotivio kad me Leander oslovi kao predsednicu.
<BR>&nbsp;&nbsp;&nbsp;&nbsp;&nbsp;Moja izjava okupljenima bila je kratka. "Ne možemo ostati u Sunčevom sistemu i preživeti. Moramo da učinimo ono zbog čega ste svi vi pozvani ovamo. Što pre, to bolje. Čarls mi kaže da je spreman. Stiven to potvrđuje."
<BR>&nbsp;&nbsp;&nbsp;&nbsp;&nbsp;Tridesetorka je nekoliko trenutaka sedela u zabezeknutoj tišini. Dr Vaksler ustade i pogleda unaokolo, ispruženih ruku. "Mi donosimo odluku za ceo Mars", reče. "Zapravo, mi predstavljamo čitav Mars. Mi sigurno..." Zagrcnuo se i uzdigao ruke, podigavši glas. "Sigurno mora postojati neka potvrda, neka..."
<BR>&nbsp;&nbsp;&nbsp;&nbsp;&nbsp;"Umrećemo ako ništa ne preduzmemo", rekoh. Ruke su mi se tresle od nekog nastranog uzbuđenja. Želela sam da me Vaksler izazove; sad sam želela svaki mogući izazov. Kosti su mi zarastale; mogla sam da ih osetim. Medicinski nano ispunjavao mi je krvotok, uklanjajući probleme, nadzirući mogućnost šoka. Osećala sam se jaka kao lav, ali sam znala da sam još veoma slaba.
<BR>&nbsp;&nbsp;&nbsp;&nbsp;&nbsp;"Dr Abdi još nije završio svoje areološko ispitivanje", reče Vaksler.
<BR>&nbsp;&nbsp;&nbsp;&nbsp;&nbsp;Abdi ustade, s rukama u džepovima, sleže ramenima i ponovo sede. "Zaista nisam", reče.
<BR>&nbsp;&nbsp;&nbsp;&nbsp;&nbsp;"Treba da glasamo", oglasi se Džekson Hergešajmer, astronom. "Znamo šta se dogodilo na poslednjem putovanju. Šta se dogodilo sa Galenom. Ako ćemo izabrati samoubistvo umesto ubistva, treba da nam se dozvoli da glasamo."
<BR>&nbsp;&nbsp;&nbsp;&nbsp;&nbsp;"Nema glasanja", rekoh umorno.
<BR>&nbsp;&nbsp;&nbsp;&nbsp;&nbsp;"Zašto ne?" viknu Hergešajmer. "Mi smo građani republike - jedini građani koji mogu da vam odgovore!"
<BR>&nbsp;&nbsp;&nbsp;&nbsp;&nbsp;"Neće biti nikakvog glasanja", rekoh.
<BR>&nbsp;&nbsp;&nbsp;&nbsp;&nbsp;"Onda vi više niste predsednica ove republike, čak i ako... čak i ako možete zakonski..." Reči su ga izdavale.
<BR>&nbsp;&nbsp;&nbsp;&nbsp;&nbsp;"Preuzimam ovo na svoja pleća", rekoh.
<BR>&nbsp;&nbsp;&nbsp;&nbsp;&nbsp;"Naređujete naše samoubistvo!" povika Vaksler.
<BR>&nbsp;&nbsp;&nbsp;&nbsp;&nbsp;Dendiju Brejkeru, koji je sedeo pozadi, sad je bilo dosta. On ustade, visoko podiže ruku i ja mu dadoh reč klimnuvši glavom. "Mogu li da istaknem potpunu legalnost, po zakonima republike, položaja u kome se nalazi predsednica Madžumdar. Ovo su vanredne okolnosti. Jedina odbrambena akcija koja nam stoji na raspolaganju jeste povlačenje. Po njenom naređenju, ja sam proglasio ratno stanje i objavio to širom Marsa."
<BR>&nbsp;&nbsp;&nbsp;&nbsp;&nbsp;"Niko ne može ni da čuje ni da se usprotivi!" reče Vaksler, dok su mu od gneva tekle suze niz obraze. Rukama je mlatarao kao dvema pticama, gore i dole, a prsti su mu treperili. "Gospode Bože, ovo je najužasniji oblik tiranije."
<BR>&nbsp;&nbsp;&nbsp;&nbsp;&nbsp;"Ja preuzimam odgovornost", rekoh. Glas mi je zvučao šuplje i otupelo, čak i u mojim ušima.
<BR>&nbsp;&nbsp;&nbsp;&nbsp;&nbsp;"Gospođo predsednice", reče Leander, "možda bi trebalo da obavimo nezvanično glasanje. Tek da budemo sigurni."
<BR>&nbsp;&nbsp;&nbsp;&nbsp;&nbsp;"Trebalo bi da razmotrimo mogućnost objave rata", reče Hergešajmer. "To što oni rade jeste bezočno, i mi treba da se branimo, ako ne mesecom, onda upotrebom konverzije na njihove gradove, njihove zemlje!"
<BR>&nbsp;&nbsp;&nbsp;&nbsp;&nbsp;"Ne", rekoh. "To nije izbor, ako imamo drugu mogućnost. A imamo je." Odavno sam zauzela sopstveni stav protiv uzvratnog napada na Zemlju. "Ako iko želi da me smeni, ili zatraži da budem proterana, ili šta god zakon dopušta... ili ne dopušta... neka to učini sada, i požurite, molim vas."
<BR>&nbsp;&nbsp;&nbsp;&nbsp;&nbsp;Pitala sam se hoćemo li izgubiti svu kontrolu, jesam li preterala i preoštro govorila. Leander se spremao da progovori kad se pod dvorane zatresao. Aelita prikaza niz slika iz kamera iznad stanice. Jeziva siva zavesa razmotavala se preko severnog dela Kaibaba, kovitlajući krhotine jasno vidljive naspram svetloplavog kruga, a prašina se vrtložila u njenom podnožju.
<BR>&nbsp;&nbsp;&nbsp;&nbsp;&nbsp;"Na uzvisini je, oko pedeset kilometara daleko", reče Aelita.
<BR>&nbsp;&nbsp;&nbsp;&nbsp;&nbsp;Svi u dvorani su posmatrali, neki plačući. Nekolicina njih skoči sa stolica i pobeže.
<BR>&nbsp;&nbsp;&nbsp;&nbsp;&nbsp;"Sve ostalo je samo strah", rekoh. "Za nas više nema uglova u koje bismo bili saterani... ukoliko ne popustimo pred svojim strahom. Onda ćemo umreti. Hajde da učinimo ono zašta smo izgradili Preambulu."
<BR>&nbsp;&nbsp;&nbsp;&nbsp;&nbsp;Čarls uđe u dvoranu iz glavne laboratorije, krećući se polako i nesigurno. Njegovo prisustvo kao da je uplašilo članove osoblja koji su sedeli u prva dva reda. Pridigli su kolena i uzmicali od njega, zureći poput preplašene dece.
<BR>&nbsp;&nbsp;&nbsp;&nbsp;&nbsp;"KL je spreman", reče on. "Tumač je spreman. Ja takođe."
<BR>&nbsp;&nbsp;&nbsp;&nbsp;&nbsp;Slika naše nadolazeće propasti visila je iznad nas na nekoliko mesta u dvorani. Pod je podrhtavao kao da po njemu tutnji krdo ogromnih životinja. Čarls je posmatrao slike, a zatim jedva čujno rekao: "Ovo je konverzija jedan prema bilion. Ako je pojačaju deset puta, a to su u stanju, mogli bi odjednom da zbrišu celu uzvisinu."
<BR>&nbsp;&nbsp;&nbsp;&nbsp;&nbsp;"Hajde da to učinimo", rekoh. Jedva su me mogli čuti od strašnog, kamenitog zavijanja materije koja se raspada.
<BR>&nbsp;&nbsp;&nbsp;&nbsp;&nbsp;Dendi ukočeno priđe niz bočni prolaz. "Gospođo predsednice", prodera se on, "morate dati direktno i nedvosmisleno naređenje."
<BR>&nbsp;&nbsp;&nbsp;&nbsp;&nbsp;"Na osnovu predsedničkog ovlašćenja, naređujem da odmah premestimo Mars na odabranu orbitu u Novom sistemu."
<BR>&nbsp;&nbsp;&nbsp;&nbsp;&nbsp;"On nema čak ni ime!" ciknu Vaksler.
<BR>&nbsp;&nbsp;&nbsp;&nbsp;&nbsp;"Naređenje zabeleženo", uzviknu Dendi, podigavši pločicu. Posmatrao je prisutne, čikajući svakog da se opet usprotivi.
<BR>&nbsp;&nbsp;&nbsp;&nbsp;&nbsp;Vaksler odmahnu glavom, ostavši bez reči. Hergešajmer se sruši na sedište, nerazgovetno mrmljajući.
<BR>&nbsp;&nbsp;&nbsp;&nbsp;&nbsp;Čarls se okrete i napusti dvoranu. Leander i ja pođosmo za njim. Većina službenika ostala je na svojim mestima ili se približila staklenom zidu, poput posmatrača nekog starinskog pogubljenja.
<BR>&nbsp;&nbsp;&nbsp;&nbsp;&nbsp;Čarls sede na ivicu ležaja pored glavnog pomičnika. "Trebaće mi pomoć oko ovoga", reče, podigavši ruku da pokaže velik splet optičkih kablova. Stiven i ja mu pomogosmo da priključi kablove, i Čarls leže na kauč. "Ja ću jedini biti u neposrednoj vezi sa KL-om", reče. "Ali ostali mogu da posmatraju. Bilo bi lakše da mogu da razgovaram sa ljudima dok se to događa. Osećaću se stvarnije. A ukoliko ti ljudi vide nešto od onog što se događa, sa mnom..."
<BR>&nbsp;&nbsp;&nbsp;&nbsp;&nbsp;"Motriću ja", rekoh.
<BR>&nbsp;&nbsp;&nbsp;&nbsp;&nbsp;Čarls pokaza na omanji ležaj s druge strane postolja mislioca. "Nadam se da će ti biti udobno", reče.
<BR>&nbsp;&nbsp;&nbsp;&nbsp;&nbsp;Sela sam na ležaj. "Trebaju li mi..." Pokazah na kablove privezane za njegov vrat.
<BR>&nbsp;&nbsp;&nbsp;&nbsp;&nbsp;"Ne. Uzvratno dejstvo nije neophodno. Obična projekcija slika, ili uronjavanje. Uronjavanje bi trebalo da je nešto posebno."
<BR>&nbsp;&nbsp;&nbsp;&nbsp;&nbsp;Progutala sam knedlu. "Onda, uronjavanje."
<BR>&nbsp;&nbsp;&nbsp;&nbsp;&nbsp;"Zahvalan sam ti na tome, Kaseja", reče Čarls. Spustio je glavu i zatvorio oči, dok mu je Adamova jabučica poigravala na vratu, a vilice se čas stezale čas opuštale.
<BR>&nbsp;&nbsp;&nbsp;&nbsp;&nbsp;"To je najmanje što mogu da učinim", rekoh.
<BR>&nbsp;&nbsp;&nbsp;&nbsp;&nbsp;"Ovo nam je jedini izbor", reče Čarls. "Moramo da odemo. Ja to znam. Donela si hrabru odluku."
<BR>&nbsp;&nbsp;&nbsp;&nbsp;&nbsp;Pogledom sam pratila Leandera dok me je pripremao za uronjavanje. Nekoliko uskih traka oko moje glave, projektori iz prilagođene pločice, nekoliko tankih optičkih veza između pločice i tumača, i ja osetih prijatno lebdenje, s neuronskim čavrljanjem u pozadini.
<BR>&nbsp;&nbsp;&nbsp;&nbsp;&nbsp;Obazrela sam se unaokolo, nemirna čak i uz tako mala ograničenja. Soba je imala hladan, metalan miris i izgledala besmisleno velika za uređaj; pećina odjeka, sa svetlima upravljenim na pomičnik, pumpe za rasipanje sile, hladnjake... Jedan vodič, jedan pomoćnik - Tamara Kvang, uvezana sopstvenim vencem kablova i priključaka - i jedan posmatrač.
<BR>&nbsp;&nbsp;&nbsp;&nbsp;&nbsp;Leander je završio sa proverom priključaka i stao u stranu, skrštenih ruku.
<BR>&nbsp;&nbsp;&nbsp;&nbsp;&nbsp;"Mars je velika masa", reče Čarls. "Moraćemo da označimo više ortonormalnih osnova za svaki deskriptor, eksponencijalno više za deskriptore koji se poklapaju. To znači da ćemo neke od rezultata pohraniti u neupotrebljenim deskriptorima u pomičniku. To je lakše kod većeg pomičnika."
<BR>&nbsp;&nbsp;&nbsp;&nbsp;&nbsp;"Opasnost nije ništa veća nego ranije - možda i manja", reče Leander. "Ali vodičev posao je teži. Mora da bude čvršće povezan sa KL-om kako bi taj višak deskriptora održao u skladu sa konačnim ciljem."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Tumač i dalje stoji na putu. Čarls će morati da bude neposredniji. Da ide direktno do KL-a."
<BR>&nbsp;&nbsp;&nbsp;&nbsp;&nbsp;Zavijanje konvertovane materije ponovo zatrese pod. Dendi iziđe iz dvorane i stade pored Stivena. "Izgubićemo stanicu od posledica eksplozija, ukoliko smesta ne odemo", reče on.
<BR>&nbsp;&nbsp;&nbsp;&nbsp;&nbsp;Dendi je izbegavao da pogleda Čarlsa, kao da je ovaj nag, ili posvećen i zabranjen.
<BR>&nbsp;&nbsp;&nbsp;&nbsp;&nbsp;"Radićemo u tri poteza", reče Čarls. "Tek da budemo dodatno oprezni. Najpre ćemo se pomeriti pedeset miliona kilometara duž Marsove orbitalne putanje. Ako bude ma kakve sumnje oko sledećeg koraka, ostavićemo ga tamo."
<BR>&nbsp;&nbsp;&nbsp;&nbsp;&nbsp;"Ponovo će nas pronaći i završiti posao", tiho reče Tamara Kvang, samosvesno dodirujući svoje kablove. Kapljice znoja orosile su joj lice čak i na ovoj hladnoći.
<BR>&nbsp;&nbsp;&nbsp;&nbsp;&nbsp;"Neće biti sumnje", reče Čarls. "Sledeći korak odvešće nas oko tri biliona kilometara od Novog sistema. Proverićemo pravac i napraviti sledeći skok."
<BR>&nbsp;&nbsp;&nbsp;&nbsp;&nbsp;"U dalekom svemiru ne smemo ostati duže od nekoliko minuta", reče Hergešajmer. Nisam ga videla kad je ušao u laboratoriju, ali on je stajao nekoliko metara od pomičnika, s rukama u džepovima, razbarušene kose. "Ako ostanemo u dalekom svemiru duže od nekoliko minuta, Mars će iskusiti ogromne vremenske promene."
<BR>&nbsp;&nbsp;&nbsp;&nbsp;&nbsp;Faud Abdi uđe u pratnji dva pomoćnika. "Proverio sam štetu", reče Abdi, "i ostalo nam je samo deset posto marsovskih površinskih tragača povezanih preko transpondera. Ostali su uništeni, ili ne možemo da stupimo u vezu s njima. Verujem da još možemo da vidimo šta se dešava sa planetom, ali, naravno... nema načina da druge obavestimo šta treba da očekuju. Takođe, imaćemo još teže areološke posledice ako brzo ne uđemo u odgovarajuće Sunčevo razdoblje. A ista strana mora biti okrenuta i ka novom suncu. To je veoma važno."
<BR>&nbsp;&nbsp;&nbsp;&nbsp;&nbsp;"Razumem", reče Čarls.
<BR>&nbsp;&nbsp;&nbsp;&nbsp;&nbsp;"Pomeranje razdoblja", nastavi Abdi.
<BR>&nbsp;&nbsp;&nbsp;&nbsp;&nbsp;"U proračunima je", reče mu Stiven.
<BR>&nbsp;&nbsp;&nbsp;&nbsp;&nbsp;"Gde je moje mesto, moji instrumenti?" upita Hergešajmer. Čula sam, ali nisam mogla da vidim kako ga Leander upućuje na drugi kraj laboratorije, gde će svi spoljnji instrumenti Preambule usmeravati svoj protok podataka.
<BR>&nbsp;&nbsp;&nbsp;&nbsp;&nbsp;"Na posao", reče Čarls.
<BR>&nbsp;&nbsp;&nbsp;&nbsp;&nbsp;Naslonila sam glavu i zagledala se u projektore. Koža na vratu mi se iznenada naježi i ja umalo ne vrisnuh. Osetila sam da neko stoji kraj mene, nasuprot Leanderu i Dendiju; znala sam ko je to, ali nisam htela da prihvatim da sam još tako blizu ivice sloma.
<BR>&nbsp;&nbsp;&nbsp;&nbsp;&nbsp;Nisam mogla da ga vidim, ali njegovo prisustvo bilo je podjednako stvarno kao i sve drugo u sobi, možda još i stvarnije, verovatnije. Zvao se Tod, imao je oko pet godina, meku, smeđu kosu i vedar osmeh, glatke, paperjaste, smeđe obraze, spretne prste, zajapureno lice, kao da se tek vratio sa vežbanja ili iz igre. Hteo je nešto da mi kaže. Nisam mogla da ga čujem.
<BR>&nbsp;&nbsp;&nbsp;&nbsp;&nbsp;On bi bio moj sin. Ilaja bi bio njegov otac.
<BR>&nbsp;&nbsp;&nbsp;&nbsp;&nbsp;Mora biti da sam pustila glasa od sebe. Čarls upita da li me nešto muči.
<BR>&nbsp;&nbsp;&nbsp;&nbsp;&nbsp;"Dobro sam", rekoh. "Hajdemo." Želela sam da posegnem i dodirnem sinovljevu ruku, ali njega tamo više nije bilo.
<BR>&nbsp;&nbsp;&nbsp;&nbsp;&nbsp;Nikad više neću osetiti njegovo prisustvo.
<BR>&nbsp;&nbsp;&nbsp;&nbsp;&nbsp;"Kreni", viknu Stiven.
<BR>&nbsp;&nbsp;&nbsp;&nbsp;&nbsp;"Krećem", reče Čarls.
<BR>&nbsp;&nbsp;&nbsp;&nbsp;&nbsp;Zureći u projektore, glave obavijene neuronskim zvucima iz traka za uronjavanje, videla sam iznad sebe kartu Marsa kao podrobno iscrtanog kruga, sa prenaglašenim uzvisinama, pri čemu su svi naši preostali tragači bili označeni crvenim tačkicama. Okrenuvši glavu, mogla sam da vidim Fobos i Deimos. Karta nije bila dopunjena novim podacima, jer su Mnoga Brda i druge stanice, za koje sam znala da su nestale, takođe bili jasno označeni.
<BR>&nbsp;&nbsp;&nbsp;&nbsp;&nbsp;"Izgubićemo sve satelite", promrmlja Dendi. Izgledao mi je dalek, kao i ono potmulo zavijanje.
<BR>&nbsp;&nbsp;&nbsp;&nbsp;&nbsp;Čarlsov glas progovori usred moje glave, iznenadivši me. "Prvo pomeranje okvira za dva minuta", reče. "Čuješ li me, Kaseja?"
<BR>&nbsp;&nbsp;&nbsp;&nbsp;&nbsp;"Da", rekoh. "Vidim Mars."
<BR>&nbsp;&nbsp;&nbsp;&nbsp;&nbsp;"Da li bi htela da vidiš šta radi KL?" upita on. "Kad uđem, ja ću biti deo njegove obrade. Ti ćeš biti napolju i posmatraćeš."
<BR>&nbsp;&nbsp;&nbsp;&nbsp;&nbsp;"Važi", rekoh.
<BR>&nbsp;&nbsp;&nbsp;&nbsp;&nbsp;Pokušala sam da opustim svoje prenapete mišiće. Najbolje je umreti opušten, mislila sam; Vaseljena mi se činila dovoljno nepredvidljiva da bi takva razlika mogla biti značajna.
<BR>&nbsp;&nbsp;&nbsp;&nbsp;&nbsp;Slika Marsa znatno se izmenila pošto sam bila uvučena u perspektivu KL-a. Ono što sam videla nije bila planeta, već raznobojno polje isprepletenih mogućnosti, planeta kao slojevit niz. KL-ova procena menjala se svakih nekoliko sekundi, boje su se premeštale, a određenja Pirsovog područja pojavljivala su se zaslepljujućom brzinom: čitav Mars obuhvaćen i premeren uz pomoć logike koju nijedno ljudsko biće ne može da prati, logike koja leži izvan ili ispod zakona Vaseljene.
<BR>&nbsp;&nbsp;&nbsp;&nbsp;&nbsp;Sad sam mnogo jasnije sagledala vrednost KL-ovog doprinosa. Jeza me je podilazila od pomisli da je on, u stvari, samosvestan, uprkos ovim izobličenjima. Kakav oblik samosvesti može da dejstvuje kad svest nema oblik, ni određenu svrhu?
<BR>&nbsp;&nbsp;&nbsp;&nbsp;&nbsp;Ko je mogao napraviti takav um? Ljudi su to učinili - slavni i manje slavni; a KL mislioci igrali su malu ulogu u ljudskim poslovima tokom jednog i po veka - ali nijedan čovek, čak ni sami tvorci, nisu mogli da obuhvate stepen umne snage KL-a. On nije bio nadmoćan - u izvesnom pogledu, radio je jednostavnije nego ijedan ljudski ili mislilački um - ali ono što je radio, radio je savršeno... i nepredvidljivo...
<BR>&nbsp;&nbsp;&nbsp;&nbsp;&nbsp;Ako sam ja bila posmatrač, koji gleda kako ovaj predivni konj izvodi dresurne pokrete, onda je Čarls bio njegov jahač.
<BR>&nbsp;&nbsp;&nbsp;&nbsp;&nbsp;"Izmerili smo i odredili prvu ortonormalnu osnovu", reče Čarls. "Sad merimo prevođenje očuvanih deskriptora u širi sistem."
<BR>&nbsp;&nbsp;&nbsp;&nbsp;&nbsp;Uz pomoć svog pojačanja, delimično sam razumevala ono što vidim: veliko mlevenje brojeva kroz računarski deo tumača, varanje prirode tako što se 'energija' potrebna za premeštanje Marsa izvlači iz ukupne energije šireg sistema, Galaksije. Zapravo, energija uopšte neće biti utrošena, ne u stvarnom smislu; Vaseljena će naprosto okrenuti glavu i 'naštimovati' svoje zahtevne knjige.
<BR>&nbsp;&nbsp;&nbsp;&nbsp;&nbsp;"Dvadeset sekundi do prvog pomeranja okvira", reče mi Čarls. Naša veza mi se činila sve prisnija. Govorio je samo mene radi. "KL sad preraspoređuje sve deskriptore na prvo odredište." Pomerićemo sve na 'mesto' koje Mars treba da zauzme, u isto 'vreme' kad pomerimo samu planetu - zapravo, zamenjujući mesta. Taj deo procesa bio je najlakši za razumevanje, ali ne i tako lako izvodljiv.
<BR>&nbsp;&nbsp;&nbsp;&nbsp;&nbsp;"Pomičnik počinje da zrači", reče Stiven spolja. "Kolebanje u Pirsovom području."
<BR>&nbsp;&nbsp;&nbsp;&nbsp;&nbsp;Videla sam dva okvira - naš sadašnji okvir i onaj na koji ćemo se prevesti. Preklopili su se, a zatim na trenutak uopšte nisam mogla da vidim Mars. Ono što sam umesto njega videla bilo je zastrašujuće u svojoj jednostavnosti.
<BR>&nbsp;&nbsp;&nbsp;&nbsp;&nbsp;Mars je bio sveden na neiskaziv potencijal. Mogao je biti bilo šta, a mi smo bili sa njim - bili smo izvučeni izvan pravila, izvan igre. To je bilo pražnjenje, kad su sistemi koji su se oslanjali na tesnu vremensku međuzavisnost - umovi, kompjuteri, mislioci, elektronski sistemi - morali naglo ponovo da se uključe, da pretpostave da je u jednom trenutku stvarnost postojala, a da su sva pravila bila ono što sada izgleda da jesu.
<BR>&nbsp;&nbsp;&nbsp;&nbsp;&nbsp;U potencijalu sam videla - mada, srećom, nisam osetila - privlačnost onoga što se činilo kao izbor. Mogli bismo izabrati nov niz pravila. KL je kroz sve to žurno prošao. Ja sam htela da se zadržim, da probam; šta ako ovo promenimo, ili ono, ili ono - tako zadivljujući izgledi!
<BR>&nbsp;&nbsp;&nbsp;&nbsp;&nbsp;"Pomeranje okvira", reče Čarls. Potencijal je nestao i ja sam ponovo videla jednostavan prikaz Marsa. Hergešajmer hitro izmeri naš položaj.
<BR>&nbsp;&nbsp;&nbsp;&nbsp;&nbsp;Zavijajuća tutnjava utišala se do blagog drhtanja, koje se jedva moglo čuti i osetiti kroz postavu ležaja. Više nismo bili tamo gde smo se ranije nalazili. Zemlja je izgubila svoju metu.
<BR>&nbsp;&nbsp;&nbsp;&nbsp;&nbsp;"Čarlse, kako si?" upitah.
<BR>&nbsp;&nbsp;&nbsp;&nbsp;&nbsp;"Sasvim dobro", reče on. "KL se tamo nazad malo uplašio. Menjanje pravila je, izgleda, isto toliko privlačno kao seks. On se na takvom mestu oseća kao kod kuće."
<BR>&nbsp;&nbsp;&nbsp;&nbsp;&nbsp;"Nemoj mu dozvoliti da zakazuje sastanke", rekoh. Veličina onoga što se moglo dogoditi izgubila se u iznenadnom osećanju lakoće.
<BR>&nbsp;&nbsp;&nbsp;&nbsp;&nbsp;"Mislim da smo to dobro uradili", reče Čarls. Trepnula sam i okrenula se od projektora, pogledavši prema njegovom ležaju. Oči su mu bile sklopljene, a on je ubrzano disao.
<BR>&nbsp;&nbsp;&nbsp;&nbsp;&nbsp;Nešto me očeša po ruci. Obrnula sam glavu u suprotnom pravcu i osetila tako iznenadno olakšanje da su mi suze navrle na oči. Podigla sam i ispružila ruku.
<BR>&nbsp;&nbsp;&nbsp;&nbsp;&nbsp;Ti Sandra je stajala pored mog ležaja. Izgledala je veoma zdrava, povrativši punu težinu, lica širokog, blistavog i ponosnog. Nosila je svoju najsjajniju haljinu, na kojoj su svetlucale rukom ušivene staklene perlice. Milovala me je po ruci, a njen dodir bio je lak kao povetarac. "Izvukla si se", rekoh. "Bože, kako mi je drago što te vidim."
<BR>&nbsp;&nbsp;&nbsp;&nbsp;&nbsp;"Prešli smo pedeset miliona dvesta pedeset hiljada kilometara duž Marsove orbite", pevuckao je Hergešajmer.
<BR>&nbsp;&nbsp;&nbsp;&nbsp;&nbsp;Ti Sandra odmahnu glavom, i dalje me gledajući, očiju poluzatvorenih od ponosa i ljubavi. Pitala sam se šta znači lakoća njenog dodira.
<BR>&nbsp;&nbsp;&nbsp;&nbsp;&nbsp;"A sada prvi veliki skok", reče Stiven. "Čarlse?"
<BR>&nbsp;&nbsp;&nbsp;&nbsp;&nbsp;"Procenjujemo", reče Čarls.
<BR>&nbsp;&nbsp;&nbsp;&nbsp;&nbsp;Skrenula sam pogled na zvuk Stivenovog glasa. Kad sam pogledala natrag, Ti Sandre više nije bilo, razume se, ali njen dodir na mojoj ruci je ostao.
<BR>&nbsp;&nbsp;&nbsp;&nbsp;&nbsp;Ponovo sam se umirila na ležaju, usta suvih kao pesak, i pustila da projektor opet pronađe moje oči, ispunjavajući mi vidno polje.
<BR>&nbsp;&nbsp;&nbsp;&nbsp;&nbsp;"Nema većeg zastoja u vremenu - uopšte nema zastoja", reče Čarls. "Ali izgledaće kao da smo duže u praznini, ti i ja i KL i tumač. Treba da obavimo mnogo više prevođenja - u širi sistem. Činiće nam se da nas to na duže stavlja van statusa quo."
<BR>&nbsp;&nbsp;&nbsp;&nbsp;&nbsp;Status quo - sadašnje stanje stvari. Sve poznate pojave, na koje se naši umovi od detinjstva navikavaju. Domaća zemlja, domaće igre, domaća uprava.
<BR>&nbsp;&nbsp;&nbsp;&nbsp;&nbsp;"Najduže što je KL ikad bio", rekoh.
<BR>&nbsp;&nbsp;&nbsp;&nbsp;&nbsp;"Tačno", potvrdi Čarls.
<BR>&nbsp;&nbsp;&nbsp;&nbsp;&nbsp;"Iskušenja."
<BR>&nbsp;&nbsp;&nbsp;&nbsp;&nbsp;Čarls se zakikota.
<BR>&nbsp;&nbsp;&nbsp;&nbsp;&nbsp;"Opasna i za tebe?"
<BR>&nbsp;&nbsp;&nbsp;&nbsp;&nbsp;"Nego šta", reče on.
<BR>&nbsp;&nbsp;&nbsp;&nbsp;&nbsp;"Kao seks."
<BR>&nbsp;&nbsp;&nbsp;&nbsp;&nbsp;"Mnogo opasnije, draga Kaseja", odgovori on. "Ja sam ovde sa KL-om, ne dopuštam da mu nešto odvrati pažnju, ali ja osećam gotovo sve što i on oseća."
<BR>&nbsp;&nbsp;&nbsp;&nbsp;&nbsp;"Jednom si mi kazao da želiš sve da razumeš", rekoh.
<BR>&nbsp;&nbsp;&nbsp;&nbsp;&nbsp;"Sećam se."
<BR>&nbsp;&nbsp;&nbsp;&nbsp;&nbsp;"U praznini... i ja sam htela da se poigram."
<BR>&nbsp;&nbsp;&nbsp;&nbsp;&nbsp;"Ako bismo se igrali celu večnost", reče Čarls, "mogli bismo naučiti kako da sastavimo Vaseljenu. Ti i ja."
<BR>&nbsp;&nbsp;&nbsp;&nbsp;&nbsp;"Ali ti kažeš da nikakvo vreme ne prolazi."
<BR>&nbsp;&nbsp;&nbsp;&nbsp;&nbsp;"Večnost znači odsustvo vremena. Beskonačnost bez vremena. Krug blistavog i beskrajnog teoretisanja. Konačna igra."
<BR>&nbsp;&nbsp;&nbsp;&nbsp;&nbsp;Leander nas prekide. "Da li još radiš, Čarlse?"
<BR>&nbsp;&nbsp;&nbsp;&nbsp;&nbsp;"Još sam na tome", reče Čarls. "Hoćeš izveštaje?"
<BR>&nbsp;&nbsp;&nbsp;&nbsp;&nbsp;"Ne dozvoli da nagađamo, Čarlse", reče Leander.
<BR>&nbsp;&nbsp;&nbsp;&nbsp;&nbsp;"KL je završio procenu planete i odredišta, i sprema se da naštimuje knjige", reče Čarls. "Ne obraćaj pažnju na nas, Stivene."
<BR>&nbsp;&nbsp;&nbsp;&nbsp;&nbsp;"Ne petljaj se mnogo sa njenim umom, Čarlse", reče Stiven. "Biće nam potrebna kad ti završiš."
<BR>&nbsp;&nbsp;&nbsp;&nbsp;&nbsp;"Ovog puta videćeš nešto drugačije", reče mi Čarls, glasom jedva jačim od šapata. Prisnost koja prevazilazi onu između muža i žene: prisnost dva mlada boga. "Mislim da će to biti deo KL-ovog dužeg poznanstva sa širim sistemom. On će meriti najviši stepen deskriptora koji se poklapaju, do, a možda i iznad onih koji se zaista koriste..."
<BR>&nbsp;&nbsp;&nbsp;&nbsp;&nbsp;"Neiskorišćeni deskriptori", rekoh.
<BR>&nbsp;&nbsp;&nbsp;&nbsp;&nbsp;"Ili oni koji se više ne koriste", reče Čarls. "Deskriptori za stvari koje su nekad postojale, ili bi mogle postojati. Ili ni za šta. Zakržljali ili prekomerni."
<BR>&nbsp;&nbsp;&nbsp;&nbsp;&nbsp;"Koliko još minuta do pomeranja okvira?" upita Leander.
<BR>&nbsp;&nbsp;&nbsp;&nbsp;&nbsp;"Četiri minuta", reče Čarls.
<BR>&nbsp;&nbsp;&nbsp;&nbsp;&nbsp;"Zemlja bi mogla da otkrije naš položaj i da opet počne", reče Leander.
<BR>&nbsp;&nbsp;&nbsp;&nbsp;&nbsp;"Do đavola s njima", odvrati Čarls. Znala sam da se osmehuje, čovek na snažnom konju, samouvereno jašući. Ali taj konj će za nekoliko narednih minuta postati nepodnošljivo veličanstven.
<BR>&nbsp;&nbsp;&nbsp;&nbsp;&nbsp;"Za šta bi ih ti upotrebio, Čarlse?" upitah.
<BR>&nbsp;&nbsp;&nbsp;&nbsp;&nbsp;"Neobeležene deskriptore?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Mislim da oni čekaju da dostignemo zrelost. Mogli bismo da stvaramo nove oblike materije. Mogli bismo da prevodimo sve ljudske informacije u višu memoriju mase i energije. Mogli bismo prevariti svemir i naterati ga da poveruje da je materija, ili energija, ili da poveruje da je nešto što mi sad ne možemo ni da zamislimo."
<BR>&nbsp;&nbsp;&nbsp;&nbsp;&nbsp;"Pričao si jednom o tome, veoma davno", rekoh.
<BR>&nbsp;&nbsp;&nbsp;&nbsp;&nbsp;"Dijalog sa korenima stvaranja."
<BR>&nbsp;&nbsp;&nbsp;&nbsp;&nbsp;"Korenje?" prekide ga Leander.
<BR>&nbsp;&nbsp;&nbsp;&nbsp;&nbsp;"Stivene", reče Čarls, "ostavi nas na miru. Dobro smo. Kaseja radi svoj posao."
<BR>&nbsp;&nbsp;&nbsp;&nbsp;&nbsp;"Zvuči mi više teorijski nego politički", strogo reče Leander.
<BR>&nbsp;&nbsp;&nbsp;&nbsp;&nbsp;"Jedan minut", reče Čarls.
<BR>&nbsp;&nbsp;&nbsp;&nbsp;&nbsp;Morala sam da odigram kartu, kako bih Čarlsa zadržala u ovom konkretnom stvaranju. Činilo mi se da je sad najbolje vreme.
<BR>&nbsp;&nbsp;&nbsp;&nbsp;&nbsp;"Često sam mislila na tebe", rekoh.
<BR>&nbsp;&nbsp;&nbsp;&nbsp;&nbsp;"Šta?" Čarls je izgledao zbunjen ovom promenom.
<BR>&nbsp;&nbsp;&nbsp;&nbsp;&nbsp;"Često sam mislila na tebe otkako smo bili zajedno."
<BR>&nbsp;&nbsp;&nbsp;&nbsp;&nbsp;"Zadao sam dovoljno nevolja, zar ne?"
<BR>&nbsp;&nbsp;&nbsp;&nbsp;&nbsp;"Razmišljala sam o onom što si rekao kad smo razgovarali o ambicijama. Mislim da znam zašto sam te odbila, Čarlse."
<BR>&nbsp;&nbsp;&nbsp;&nbsp;&nbsp;On ne reče ništa.
<BR>&nbsp;&nbsp;&nbsp;&nbsp;&nbsp;"Volela sam te, ali ti si išao tamo gde ja nikad ne bih mogla."
<BR>&nbsp;&nbsp;&nbsp;&nbsp;&nbsp;"Tačno", blago reče on.
<BR>&nbsp;&nbsp;&nbsp;&nbsp;&nbsp;"Izgleda strašno reći, ali htela sam da budem sa nekim ko je manje podsticajan."
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;Leander mi prošaputa na uvo: "Kaseja, šta to, kog đavola, radite?"
<BR>&nbsp;&nbsp;&nbsp;&nbsp;&nbsp;Odgurnula sam ga. "Bio je jedan trenutak kad sam osećala toliku bliskost sa tobom, mnogo godina kasnije, osećala sam se kao da smo se venčali i čitav život proveli zajedno. Ti si mi pritekao u pomoć, Čarlse."
<BR>&nbsp;&nbsp;&nbsp;&nbsp;&nbsp;"Kad je to bilo?"
<BR>&nbsp;&nbsp;&nbsp;&nbsp;&nbsp;"Bila sam saterana uza zid, u razgovoru sa Šonom Dikinsonom."
<BR>&nbsp;&nbsp;&nbsp;&nbsp;&nbsp;"Tebi se Šon dopadao."
<BR>&nbsp;&nbsp;&nbsp;&nbsp;&nbsp;"On je zastupao Zemlju posle Zamrzavanja. Primoravao nas je - mene - da se svega odreknemo. Činilo mi se da nikad u životu nisam bila u takvoj klopci. Onda si ti poslao poruku."
<BR>&nbsp;&nbsp;&nbsp;&nbsp;&nbsp;"Ti Sandra..." poče Čarls.
<BR>&nbsp;&nbsp;&nbsp;&nbsp;&nbsp;Ja ga prekidoh. "Izišla sam na površinu i pogledala na zapad i kroz oblake ugledala Fobos." Glas mi se ponovo ispunio uzbuđenjem koje sam tada osetila. "Znala sam šta ćeš učiniti. A to si i učinio. Skinuo si mi sav teret sa pleća. Bože, šta si ti tada učinio za mene, Čarlse. Bila sam tako ponosna."
<BR>&nbsp;&nbsp;&nbsp;&nbsp;&nbsp;"Drago mi je", reče Čarls.
<BR>&nbsp;&nbsp;&nbsp;&nbsp;&nbsp;Slika Marsa je potamnela u mom vidnom polju. Kroz tminu sam videla nadolazeći potencijal, prazninu kao ogromnu životinju koja se kreće kroz beskonačan prostor da nas dograbi. Skamenila sam se pred prizorom njene žive lepote, kao zec koji se obreo pred tigrom.
<BR>&nbsp;&nbsp;&nbsp;&nbsp;&nbsp;"Sad pomeramo okvir", reče Čarls. Osećala sam njegovu mirnoću, usredsređenost, njegovu snagu. Čarls je, zapravo, bio tako jednostavan, još dete. Izgovorila sam istinu koju dotad nisam bila u stanju da priznam, a on mi je poverovao.
<BR>&nbsp;&nbsp;&nbsp;&nbsp;&nbsp;"Volim te", rekoh.
<BR>&nbsp;&nbsp;&nbsp;&nbsp;&nbsp;"Ja sam tebe oduvek voleo i uvek ću te voleti, Kaseja", reče Čarls. Duboko je udahnuo. "Hajde da se igramo."
<BR>&nbsp;&nbsp;&nbsp;&nbsp;&nbsp;Iznenada, KL je proširio razmere naše simulacije. Činilo se kao da visimo iznad Sunčevog sistema, a unutrašnje planete bile su svetle tačke obeležene prstenovima koordinata, oznakama deskriptorskih osnova, proširenim nizovima glavnih uticaja na Mars.
<BR>&nbsp;&nbsp;&nbsp;&nbsp;&nbsp;Uklanjanje Marsa neće ostaviti doslovno nikakve posledice na Sunce niti na planete.
<BR>&nbsp;&nbsp;&nbsp;&nbsp;&nbsp;Tigar je napao.
<BR>&nbsp;&nbsp;&nbsp;&nbsp;&nbsp;U praznini, pitala sam se kakva bi bila Vaseljena kad
<BR>&nbsp;&nbsp;&nbsp;&nbsp;&nbsp;Čarls mi je govorio umirujuće reči
<BR>&nbsp;&nbsp;&nbsp;&nbsp;&nbsp;Ne bi bilo slaganja između naboja čestica koje nemaju nikakav obim, usamljenih čestica poput elektrona, i skupnih poput neutrona; a povrh toga, preklapanje ne bi bilo moguće i Vaseljena bi se srušila
<BR>&nbsp;&nbsp;&nbsp;&nbsp;&nbsp;Ali Čarls se čvrsto držao i vodio KL-a
<BR>&nbsp;&nbsp;&nbsp;&nbsp;&nbsp;Praznina me je povukla u nešto nalik na san, gde je čitava stvarnost bila samo podskup
<BR>&nbsp;&nbsp;&nbsp;&nbsp;&nbsp;Moj život bi bio
<BR>&nbsp;&nbsp;&nbsp;&nbsp;&nbsp;"Kaseja."
<BR>&nbsp;&nbsp;&nbsp;&nbsp;&nbsp;Ne bih otišla na Zemlju, ostala bih kod kuće, ne bih
<BR>&nbsp;&nbsp;&nbsp;&nbsp;&nbsp;"Kaseja."
<BR>&nbsp;&nbsp;&nbsp;&nbsp;&nbsp;Moje pojačanje kao da je na mene bacalo raznobojne slojeve oznaka, sloj po sloj se nagomilavao u prekrasnim dubinama, ja sam posmatrala kroz more opisanih stvarnosti, a u tom moru, Mars koji sam poznavala bio je sveden na vektorski prostor, jedinačan niz koji čini osnovu svega što dolazi posle, taj trenutak bio je (tražeći koren, nulu za njegovo putovanje preko beskonačne ravni mog postojanja)
<BR>&nbsp;&nbsp;&nbsp;&nbsp;&nbsp;Višestruki koreni, višestruke nule
<BR>&nbsp;&nbsp;&nbsp;&nbsp;&nbsp;Gde se moja ravan ukrštala sa složenom površinom Čarlsa, obrazujući udarne talase koji su me gurali uzduž i napred, kotrljajući me kao kamen
<BR>&nbsp;&nbsp;&nbsp;&nbsp;&nbsp;Uklanjanjem tih korena, funkcije su se srušile na sasvim drugačiji način, i činilo se, u tom snu, da smo oboje upotrebljeni, da su naši potencijali prisiljeni da postignu jednu stvar, ono što se sada zbiva, a sve drugo može biti odbačeno, pri čemu su naši životi beskonačne škrabotine koje vode ka odgovoru
<BR>&nbsp;&nbsp;&nbsp;&nbsp;&nbsp;Videla sam još i suđenja, presude, tužbe podignute protiv ostataka republike, gomile onih sa kojima se ne može razgovarati, zato što su udarni talasi i njih kotrljali napred; a ja ću dobiti odraz, njihovu ljutnju i strah.
<BR>&nbsp;&nbsp;&nbsp;&nbsp;&nbsp;"Ah", reče Čarls, nešto između uzdaha i ječanja. "Kesi."
<BR>&nbsp;&nbsp;&nbsp;&nbsp;&nbsp;On me nikad nije zvao Kesi, prisnost koja pripada mužu i ovom našem detetu koje dolazi.
<BR>&nbsp;&nbsp;&nbsp;&nbsp;&nbsp;"Okvir pomeren", reče on.
<BR>&nbsp;&nbsp;&nbsp;&nbsp;&nbsp;Sunčev sistem nestade iz našeg vidokruga. Umesto toga, pojavio se prizor udaljenih zvezda iz tri kombinovana ugla, iskrivljujući moj unutrašnji pogled sve dok nisam shvatila šta tumač radi. Plivali smo u moru magline, svežih oblaka mladih zvezda, novorođenih zvezda, leševa odveć revnosnih sunaca koja su, umirući, obogaćivala životnu sredinu i omogućavala stvaranje još življih sunaca. KL je sve to posmatrao, a sve je bilo izvitopereno u nerazrušivu prazninu, trepereći između stanja, preklapanja pozitivnih osobina koje je KL smatrao važnim, ali koje su čak i Čarlsu malo značile.
<BR>&nbsp;&nbsp;&nbsp;&nbsp;&nbsp;"Pronašao sam Novi sistem", povika Hergešajmer. "Udaljeni smo četiri zapeta devet biliona kilometara."
<BR>&nbsp;&nbsp;&nbsp;&nbsp;&nbsp;Odvojila sam se od projektora da pogledam Čarlsa. On je nepomično ležao na kauču. Leander kleknu kraj njega i pogleda me sa mešavinom čuđenja i bola.
<BR>&nbsp;&nbsp;&nbsp;&nbsp;&nbsp;"Čujete li ga - u simulaciji?" upita Leander.
<BR>&nbsp;&nbsp;&nbsp;&nbsp;&nbsp;"Ne znam", rekoh. Vratila sam se pod projektore, a trake su se ukrstile za ponovno uranjanje. Nisam čula Čarlsa, ali preko tumača sam osećala nešto što vodi pokretne brojeve, sigurnu ruku na KL-u.
<BR>&nbsp;&nbsp;&nbsp;&nbsp;&nbsp;"Da", rekoh. "Osećam ga. Tu je."
<BR>&nbsp;&nbsp;&nbsp;&nbsp;&nbsp;"Da", rekoh sigurnoj ruci, konjaniku.
<BR>&nbsp;&nbsp;&nbsp;&nbsp;&nbsp;Pomeranje okvira za...
<BR>&nbsp;&nbsp;&nbsp;&nbsp;&nbsp;Vreme ne postoji.
<BR>&nbsp;&nbsp;&nbsp;&nbsp;&nbsp;Obično usklađivanje.
<BR>&nbsp;&nbsp;&nbsp;&nbsp;&nbsp;Dve trećine svetlosne godine; pošto smo izronili deset hiljada svetlosnih godina daleko od Sunca, ovo je bilo samo zamah prstom u vodama našeg novog okeana. Čarls je to mogao.
<BR>&nbsp;&nbsp;&nbsp;&nbsp;&nbsp;I učinio je.
<BR>&nbsp;&nbsp;&nbsp;&nbsp;&nbsp;Praznina je sad bila gotovo prisna, mesto za odmor isto koliko i potencijal, a u tom počinku, sigurna ruka na površini KL-a.
<BR>&nbsp;&nbsp;&nbsp;&nbsp;&nbsp;"Nije lud", reče Čarls. "KL nije lud. Nije čak ni ekscentričan." Načas pomislih da doziva ime neke žene, jedne od svojih ljubavnica. Agnes Dej. Ko je ona, Čarlse?
<BR>&nbsp;&nbsp;&nbsp;&nbsp;&nbsp;"Sad me slušaj pažljivo, jer neće biti vremena da se ponovo kaže. Ti si moja predstava onoga što žena treba da bude. Neka mi Bog pomogne, Kesi."
<BR>&nbsp;&nbsp;&nbsp;&nbsp;&nbsp;Agnus Dei, to je rekao, jagnje božije.
<BR>&nbsp;&nbsp;&nbsp;&nbsp;&nbsp;"Ti si jaka, puna ljubavi i brižna, i oni će poći za tobom."
<BR>&nbsp;&nbsp;&nbsp;&nbsp;&nbsp;"Jesi li ih i ti video, Čarlse?"
<BR>&nbsp;&nbsp;&nbsp;&nbsp;&nbsp;"Meni nije potrebno da išta vidim. Poznajem ljude gotovo isto tako dobro kao i ti. Ja neću biti prisutan ni u kakvom upotrebljivom obliku, jer će me ovo"
<BR>&nbsp;&nbsp;&nbsp;&nbsp;&nbsp;naprosto ubiti
<BR>&nbsp;&nbsp;&nbsp;&nbsp;&nbsp;"Kesi. Ali ti si ih sve spasla. Istorija ponekad veoma sitno melje, a prah je kosti - ili pepeo."
<BR>&nbsp;&nbsp;&nbsp;&nbsp;&nbsp;"Mi smo odgovorni."
<BR>&nbsp;&nbsp;&nbsp;&nbsp;&nbsp;"Vezaće te za stub srama, Kesi. Voleo bih da to mogu da podelim s tobom. Stiven će deliti, ostali takođe. Ja idem lakšim putem."
<BR>&nbsp;&nbsp;&nbsp;&nbsp;&nbsp;"Čarlse, ne."
<BR>&nbsp;&nbsp;&nbsp;&nbsp;&nbsp;"Vreme je isteklo."
<BR>&nbsp;&nbsp;&nbsp;&nbsp;&nbsp;Nisam čak ni osetila potencijal, a možda mi se on upravo zato i obratio - zato što je taj poslednji zamah prstom bio najteži, najgori.
<BR>&nbsp;&nbsp;&nbsp;&nbsp;&nbsp;Slike projektovane u moje oči i glavu iznenada su stravično zabolele. Ništa od toga nije imalo smisla, sve poruke i oznake i žigovi su se izmešali, svi prstenovi se raspali. Nisam mogla da prevedem ono što vidim. Tumač me je odsekao - ostavljajući me u neutralnoj, bezvučnoj tmini, a Leander je strgnuo trake sa moje glave i projektore s mojih očiju.
<BR>&nbsp;&nbsp;&nbsp;&nbsp;&nbsp;Čarls se trzao na ležaju, kezeći se jezivo, stegnutih zuba. Ustala sam sa ležaja i prišla mu. Pometnja i vika sa galerije i oko laboratorije; za trenutak je izgledalo da su svi zaboravili na nas.
<BR>&nbsp;&nbsp;&nbsp;&nbsp;&nbsp;"Tu smo!" uzviknu Hergešajmer. "Bože moj, mi smo stvarno tu!"
<BR>&nbsp;&nbsp;&nbsp;&nbsp;&nbsp;Čarls se tek tad opusti. Glava mu se zanjiha, a oči zadrhtaše levo-desno u dupljama. Držala sam njegovu glavu dok je Leander skidao optičke provodnike. Onda se, kroz iznenadnu gužvu, probiše medicinski arbajteri i preuzeše stvar u svoje ruke, podigavši Čarlsa na nosila.
<BR>&nbsp;&nbsp;&nbsp;&nbsp;&nbsp;Sela sam na pod kraj njegovog ležaja, ošamućena; uspeli smo. Čarls je uspeo.
<BR>&nbsp;&nbsp;&nbsp;&nbsp;&nbsp;Hergešajmer se šetkao ispred projekcije novog sistema, pokazujući zvezde, kao da je to njegov uspeh. Slike novog sunca pojaviše se svud po laboratoriji.
<BR>&nbsp;&nbsp;&nbsp;&nbsp;&nbsp;Leander me snažnim rukama podiže na noge i uhvati me za ramena.
<BR>&nbsp;&nbsp;&nbsp;&nbsp;&nbsp;"Jeste li dobro?" upita.
<BR>&nbsp;&nbsp;&nbsp;&nbsp;&nbsp;Klimnula sam glavom. "Čarls?"
<BR>&nbsp;&nbsp;&nbsp;&nbsp;&nbsp;"Mislim da je preterao", reče Leander. "Videćemo..."
<BR>
<BR>&nbsp;&nbsp;&nbsp;&nbsp;&nbsp;Prvih devet sati prvog dana u Novom sistemu prespavala sam u svojim odajama. Probudila sam se kad su se Hergešajmer, Leander, Abdi i Vaksler najavili pred mojim vratima. Leander je bio zabrinut.
<BR>&nbsp;&nbsp;&nbsp;&nbsp;&nbsp;"Osećate li se bolje?" upita.
<BR>&nbsp;&nbsp;&nbsp;&nbsp;&nbsp;"Sasvim dobro", odgovorih. Činilo mi se da bih mogla da spavam još stotinu godina, ali bar sam bila u stanju da radim.
<BR>&nbsp;&nbsp;&nbsp;&nbsp;&nbsp;Vakslerovi inženjeri podigli su providnu kupolu na površini i izgradili platformu po kojoj se možemo kretati. Izgurali su me ispred prve grupe od pedesetoro ljudi, još očekujući da budem na čelu, pa smo u velikim grupama liftom otišli do centralnog izlaza za slučaj opasnosti, popeli se do nove vazdušne komore, i zakoračili napolje, pod novo sunce.
<BR>&nbsp;&nbsp;&nbsp;&nbsp;&nbsp;Leander je vozio Čarlsa u invalidskim kolicima, okruženog malim medicinskim arbajterima. Držala sam Čarlsa za ruku dok smo stajali pod talasastom, kristalno čistom kupolom, ali on je uzvraćao samo blagim stiskom prstiju.
<BR>&nbsp;&nbsp;&nbsp;&nbsp;&nbsp;Novo sunce izgledalo je sasvim malo veće, iako je Marsova orbita bila bliža za osamdeset miliona kilometara. Na istoku se spuštao sumrak. Sunčeva lopta skliznula je za obzorje, njegov blistav, biseran, mladalački luk zatreperio je i nestao, a noć je donela još jedan veličanstven prizor.
<BR>&nbsp;&nbsp;&nbsp;&nbsp;&nbsp;Oči su nam se polako privikavale. Mnogo trenutaka je prošlo pre no što smo mogli da sagledamo dubinu boja, obećanje ovog novog zvezdanog vrta. Svuda unaokolo cvetovi maglina, ružičasti i ljubičasti, i pregršti proletnje zelenog i narcis-žutog, a među njima, zamagljena lica tek rođenih zvezda.
<BR>&nbsp;&nbsp;&nbsp;&nbsp;&nbsp;Klekla sam kraj Čarlsovih kolica i ponovo ga uzela za ruku. On se okrete prema meni i zagleda mi se pravo u oči. Nešto je lebdelo u njegovom pogledu, u njegovom izrazu, što mi je ulivalo malo nade. Prstima mu dodirnuh lice, a on se trže, mišići na obrazima se zategnuše. Zatim se opustio.
<BR>&nbsp;&nbsp;&nbsp;&nbsp;&nbsp;"Znaš li šta se događa, Čarlse?" upitah.
<BR>&nbsp;&nbsp;&nbsp;&nbsp;&nbsp;"Smestili smo se", prošaputa on, a pogled mu ponovo odluta.
<BR>&nbsp;&nbsp;&nbsp;&nbsp;&nbsp;"Ti si nas ovde doveo", rekoh. "Na dobro ili na zlo, ali čini se sigurnije. To mora biti na dobro."
<BR>&nbsp;&nbsp;&nbsp;&nbsp;&nbsp;"Mmm hmmm", promrmlja on.
<BR>&nbsp;&nbsp;&nbsp;&nbsp;&nbsp;"Posmatramo Novi sistem. Noć je. Možemo da vidimo zvezde, a one su predivne."
<BR>&nbsp;&nbsp;&nbsp;&nbsp;&nbsp;"Dobro", reče on.
<BR>&nbsp;&nbsp;&nbsp;&nbsp;&nbsp;"Razumeš li?"
<BR>&nbsp;&nbsp;&nbsp;&nbsp;&nbsp;"Da", odgovori on, klimnuvši glavom. "I previše."
<BR>
<BR>&nbsp;&nbsp;&nbsp;&nbsp;&nbsp;Zatišje koje je usledilo posle premeštanja - preneraženo shvatanje, prilagođavanje i oporavak - odnosilo se isto toliko na Mars koliko i na Marsovce.
<BR>&nbsp;&nbsp;&nbsp;&nbsp;&nbsp;Iznad Marsa nije bilo meseca.
<BR>&nbsp;&nbsp;&nbsp;&nbsp;&nbsp;Pretnja skakavaca nestajala je iz dana u dan, tako što je sve više mašina padalo u ruke našoj odbrani i bivalo uništeno, ili što je njihova energija i svrha izumirala na hladnom, suvom pesku.
<BR>&nbsp;&nbsp;&nbsp;&nbsp;&nbsp;Posle nestanka Mnogih Brda, kao i smrti Ti Sandre i većine zakonodavnih službenika, više nije bilo ni vlade ni republike. Velike stanice prirodno su postale središta marsovskog društvenog i političkog života. Marsovci su neodređeno razgovarali o povratku na normalno stanje, ali nagonski obrazac društva bila je porodica, stanica, Povezana Grupa; ništa drugo još nije dobilo priliku da se ukoreni.
<BR>&nbsp;&nbsp;&nbsp;&nbsp;&nbsp;Isprva je milionima Marsovaca bilo teško da shvate šta im se uopšte dogodilo. Nisu mogli ni da zamisle tako ogromnu silu, tako veliku zaveru, koja bi planetu otrgla od Starog sunca. Kako je stvarnost lagano prodirala - prenošena preko spoljnje mreže, potvrđena od strane naučnika i učenih ljudi koji su uživali poverenje manjih zajednica - zaprepašćenje je zamenilo nevericu, a zatim preraslo u srdžbu.
<BR>&nbsp;&nbsp;&nbsp;&nbsp;&nbsp;Dokazi o Zemljinom napadu na Mars izgledali su daleko od svakodnevnog života. Uništene stanice se, naravno, nisu mogle oglasiti, a uništene teritorije, stotine miliona hektara sprženog peska, nisu izgledale kao dovoljan razlog za tako drastičan potez.
<BR>&nbsp;&nbsp;&nbsp;&nbsp;&nbsp;Vladalo je zaprepašćenje. Porodice su izricale panične i ljutite osude, a te osude prenošene su preko spoljnje mreže. Osnivani su odbori da to ispitaju, koji su se međusobno gložili, a ti odbori su konačno postali neka vrsta ad hoc pravosudnog sistema, i taj sistem je obavio istragu.
<BR>&nbsp;&nbsp;&nbsp;&nbsp;&nbsp;Ono što je isprva nazivano Begom, počelo je da se naziva Povlačenjem, zatim Rasulom, i najzad Sramotom. Mogli smo da ostanemo, govorili su neki, i upotrebimo svoju novu moć za borbu protiv Zemlje na ravnoj nozi. Nekoliko milijardi zemaljskih građana sigurno bi predstavljalo pravičnu cenu za očuvanje Marsove nezavisnosti u Sunčevom sistemu...
<BR>&nbsp;&nbsp;&nbsp;&nbsp;&nbsp;Nostalgija najneobičnije vrste doprinosila je patnjama.
<BR>&nbsp;&nbsp;&nbsp;&nbsp;&nbsp;Republika je, uprkos najboljim pokušajima preživelih u vladi, brzo bila zamenjena nečim gorim od anarhije - ostrašćenom vladavinom rulje, koju su vodili neobrazovani, ali vešti oportunisti.
<BR>&nbsp;&nbsp;&nbsp;&nbsp;&nbsp;Rulju je podstrekavao sam Mars. Mars je pronašao svoj glas i urlao je od bola.
<BR>&nbsp;&nbsp;&nbsp;&nbsp;&nbsp;Prvi veliki potres zatutnjao je južno od Askre. Tri stanice su pretvorene u ruševine, a jedna je raspolućena kad se između Paunove Glave i Askre otvorila pukotina. Ta pukotina - u kasnijim godinama nazvana Novi Tarzin Procep - za četiri nedelje se proširila sa nekoliko metara na preko hiljadu kilometara. Odasvud su dopirali odjeci tog novog širenja kore. Mars je odzvanjao kao udaren gong.
<BR>&nbsp;&nbsp;&nbsp;&nbsp;&nbsp;U okviru Preambule, areolozi su - predvođeni mahnitim i oduševljenim Faudom Abdijem - pokušavali da bez satelita prate kretanje Marsove tektonike, oslanjajući se u potpunosti na izveštaje poslate preko spoljnje mreže. Ali i sama spoljnja mreža se usitnjavala kako su se veze kidale, popravljale, zatim ponovo kidale. Naše nanozalihe bile su nategnute preko granica izdržljivosti.
<BR>&nbsp;&nbsp;&nbsp;&nbsp;&nbsp;Iz Kaibaba su dobrovoljne posade letele šatlovima iznad Marinera, ucrtavajući promene, uzimajući gorivo i zalihe u neoštećenim stanicama koje su htele da sarađuju, i nastavljajući put preko Tarzinog Grebena. Visinske promene od nekoliko desetina metara bile su sasvim uobičajene. Na nekim mestima zabeležene su promene i od stotinu metara.
<BR>&nbsp;&nbsp;&nbsp;&nbsp;&nbsp;Tarzin Greben, kako su neki predviđali, nestaće za sto godina - starih godina.
<BR>&nbsp;&nbsp;&nbsp;&nbsp;&nbsp;Mars je svoju orbitu oko Novog sunca prelazio za vreme od trista dva dana.
<BR>&nbsp;&nbsp;&nbsp;&nbsp;&nbsp;Na suprotnoj strani Marsa, pojavili su se uski, duguljasti grebeni, dugački na hiljade kilometara, raspoređeni u velikim lukovima poput okamenjenih talasa. Opet su se mnoge stanice našle u opasnosti i morale da budu evakuisane.
<BR>&nbsp;&nbsp;&nbsp;&nbsp;&nbsp;Vaklserovi bezbednosni planovi su sprovođeni, ali često prekasno. Za to su, naravno, optuživali mene. Gurnuti Mars u takvu krajnost, bez odgovarajućeg planiranja, izgledalo je kao strašna greška; reč 'zločin' nije bila prejaka.
<BR>&nbsp;&nbsp;&nbsp;&nbsp;&nbsp;Po mom naređenju, preostali Olimpljani rasklopili su pomičnike i odneli ih iz Kaibaba na nekoliko drugih sigurnih mesta. Neke od tih pošiljki zaplenile su grupe koje su polagale pravo na ta mesta. Na sreću, nijedna pojedinačna grupa nije mogla ništa da uradi sa onim što ima. Niko nije razumeo. Olimpljani su ostali nemi, čak i pod pretnjama.
<BR>&nbsp;&nbsp;&nbsp;&nbsp;&nbsp;Neki od njih su odvedeni u zatvor.
<BR>&nbsp;&nbsp;&nbsp;&nbsp;&nbsp;Ja sam mnogo vremena provodila leteći od stanice do stanice, obilazeći oblasti pogođene potresima i pokušavajući da pružim utehu, susrećući se sa novim, neprijateljski nastrojenim odborima. Svi Marsovci su postali izbeglice, čak i oni koji su još imali stare, poznate zidove oko sebe.
<BR>&nbsp;&nbsp;&nbsp;&nbsp;&nbsp;A Marsovci su se i plašili. U svakoj stanici su pitali kada ćemo se vratiti Kući - u Sunčev sistem - a kad bih im rekla, verovatno nikad, mnogi su plakali od ljutnje i očajanja.
<BR>&nbsp;&nbsp;&nbsp;&nbsp;&nbsp;Neki su me podržavali, ali ne mnogo njih.
<BR>&nbsp;&nbsp;&nbsp;&nbsp;&nbsp;Mars je, na površini i ispod nje, patio od ludila.
<BR>&nbsp;&nbsp;&nbsp;&nbsp;&nbsp;Kad je voda potekla sa zapadnog obronka Olimpa i poplavila Kijanine Brazde, oštetivši laboratorije u kojima je moj muž nekada radio na oživljavanju materinskih cista, ja sam predsedničkim šatlom odletela u svoj poslednji zvanični obilazak ugroženog područja. Sa mnom su išli Dendi i Stiven Leander. Najpre smo doputovali na MUS, tu prenoćili i uzeli gorivo; zatim smo produžili prema brazdama.
<BR>&nbsp;&nbsp;&nbsp;&nbsp;&nbsp;Nešto se probudilo u ogromnom vulkanu, oslobađajući prostran dubinski mineralni akvifer. Voda je proključala u severnim naslagama, delom potekavši ka brazdama, poplavivši na stotine kilometara između njih, do dubine od nekoliko metara. Voda je, susrevši vekovima star taložni pesak i skramu, oslobodila ogromne količine vezanog ugljen-dioksida i azota. Jezera uzavrelog blata su proključala, zapenušala se, a zatim se zamrzla. Leteli smo povrh tog tamnog terena natkriljenog gustim oblacima, posmatrajući nova ostrva u novim blatnjavim okeanima.
<BR>&nbsp;&nbsp;&nbsp;&nbsp;&nbsp;Naravno, potopljene su samo južne nizije i doline Kijaninih Brazda. Ali laboratorija je bila smeštena baš u jednoj takvoj dolini, i skladišne kupole su uništene, ostavljajući materinske ciste pod otvorenim novim nebom Marsa.
<BR>&nbsp;&nbsp;&nbsp;&nbsp;&nbsp;Dočekao nas je saradnik mog muža. Dr Šovinski, Ilajin pomoćnik, poželeo nam je dobrodošlicu u privremenoj vazdušnoj komori.
<BR>&nbsp;&nbsp;&nbsp;&nbsp;&nbsp;"Stvar je poslovična", reče Šovinski, uvodeći Dendija, Leandera i mene u sobičak gde se služio čaj i jednostavan ručak. "Izgubili smo većinu zgrada i tunela, gotovo sve kupole, pa ipak... Opit je uspeo. Ono što ste uradili jeste protivurečno, draga gospođo predsednice, ali od ovog naučnika, sve što mogu da kažem jeste... hvala vam!"
<BR>&nbsp;&nbsp;&nbsp;&nbsp;&nbsp;Jeli smo na brzinu, pa nas je Šovinski poveo kroz poplavljen, vlažan tunel do laboratorije gde su materinske ciste nekad bile pripremane za opite pod kupolom. Kolevke cista bile su prazne. "Sve smo ih premestili napolje", objasni Šovinski. "Samo da je Ilaja mogao da vidi ovo!"
<BR>&nbsp;&nbsp;&nbsp;&nbsp;&nbsp;Obukli smo odela pod pritiskom i izišli na otvoreno.
<BR>&nbsp;&nbsp;&nbsp;&nbsp;&nbsp;Pod svetlijim nebom, punim visokih, uskovitlanih oblaka ledenih kristala, poplave su razdrobile skladišne kupole u humke svetlucavih otpadaka. Brižljivo pripremane leje bile su podlokane, što je ostavilo duboke useke i jaruge, a iz tih jaruga, ispod tankog sloja ledenog inja koje se skupljalo svake večeri i isparavalo do podneva, uzdizali su se debeli, smeđi izdanci visoki dva i tri metra, obrazujući lepezaste listove na vrhovima.
<BR>&nbsp;&nbsp;&nbsp;&nbsp;&nbsp;Šovinski me uvede u jednu jarugu, oko metar duboku. Onda uze moju ruku u rukavici i pljesnu njome o stablo izdanka, koje se uzdizalo iz zaleđene i staklaste sluzi. Sluz je isticala iz napukle materinske ciste na šest metara odatle.
<BR>&nbsp;&nbsp;&nbsp;&nbsp;&nbsp;"Najpre dolaze mostovi akvadukta", reče Šovinski. "Zatim, prema našoj pretpostavci, slede ostali oblici. Novostvoreni ekos najpre uređuje zalihe vode, zatim pokušava da dovrši cvetanje."
<BR>&nbsp;&nbsp;&nbsp;&nbsp;&nbsp;Iz jednog naprednog izdanka, visokog pet metara, a u podnožju širokog dva metra, iznikla su četiri lepezasta lista, sada potpuno raširena na blistavoj svetlosti Novog sunca. Prozirna zelena lopta, veličine lubenice, skrivala se u senci najvećeg lista.
<BR>&nbsp;&nbsp;&nbsp;&nbsp;&nbsp;Čak i pre no što mi je Šovinski rekao, ja sam znala šta je to. S vremenom, plod će silno narasti i poslužiti kao jedan od mnogih rezervoara akvadukta. Činilo mi se da je cela večnost prošla otkako me je Čarls uveo u jednu takvu zatrpanu i okamenjenu loptu.
<BR>&nbsp;&nbsp;&nbsp;&nbsp;&nbsp;Odlučila sam da će on videti ovo jednog dana, kad bude spreman.
<BR>&nbsp;&nbsp;&nbsp;&nbsp;&nbsp;Proveli smo nekoliko sati na otvorenom, pa čak doživeli malu snežnu oluju. Smeđi izdanci ispunjavali su me snažnom, velikom radošću, a ja sam se oduševljavala njima kao devojčica, pokušavajući da ovo proživim kako za sebe, tako i za Ilaju.
<BR>&nbsp;&nbsp;&nbsp;&nbsp;&nbsp;Kad smo se vratili u preostale tunele, zabrinuti laboratorijski pomoćnici rekoše nam da je nekoliko šatlova doletelo iz Amazonije. Dendijeva intuicija je proradila i ona me hitro sprovede do našeg šatla, ali prekasno; dočekao nas je čvrst živi zid dobro naoružanih građana.
<BR>&nbsp;&nbsp;&nbsp;&nbsp;&nbsp;Šovinskijevo ogorčenje nije ništa značilo samozvanim čuvarima reda. Kucnuo je čas. Uhapsili su me i optužili za desetak zločina, od kojih je najveći bila veleizdaja. Dendiju i Leanderu su vezali noge i ruke kao jaganjcima pred klanje; rulja smrknutih lica, koju su sačinjavali samo muškarci, mene je podvrgla manjem poniženju, vezavši mi ruke lepljivim konopcem.
<BR>&nbsp;&nbsp;&nbsp;&nbsp;&nbsp;To mi se jednom ranije već dogodilo.
<BR>&nbsp;&nbsp;&nbsp;&nbsp;&nbsp;Tako je umrla Savezna Republika Mars.
<BR>&nbsp;&nbsp;&nbsp;&nbsp;&nbsp;Stigla sam do krajnjih granica svoje priče i na njima ću i ostati. Sve što sam napisala bavi se premeštanjem Marsa, njegovim razlozima i načinima, i mojom ulogom u tom događaju. Ono što je usledilo, najradije bih da zaboravim.
<BR>&nbsp;&nbsp;&nbsp;&nbsp;&nbsp;Pisanje u zatvoru je veoma precenjeno.
<BR>&nbsp;&nbsp;&nbsp;&nbsp;&nbsp;Ne tražim oproštaj, čak ni pravičnu presudu. Na neki način, ja sam dobila svoju nagradu. Preklinjem, međutim, da se sa Čarlsom Frenklinom blago postupi, kao i sa ostalim uhapšenim Olimpljanima.
<BR>&nbsp;&nbsp;&nbsp;&nbsp;&nbsp;Njihovom zaslugom, Mars još postoji, a samozvane vlade još mogu da se bore, prepiru i optužuju.
<BR>&nbsp;&nbsp;&nbsp;&nbsp;&nbsp;Kad sve presude budu donete, a moja kazna određena, ja ću misliti samo na ovo: stablo, list, zelenu, svetlucavu loptu. Rađaće se deca koja se neće sećati Starog sunca. Novo, blistavo-cvetno nebo biće za njih dom - za vas, za koje se nadam i molim da ćete čitati ovu priču.
<BR>&nbsp;&nbsp;&nbsp;&nbsp;&nbsp;Vidim vas, na stotinu, hiljadu godina od sada, kako se igrate u senci mostova Drevnog Marsa, a koža vam je izložena vazduhu. Za vas neće postojati vreme, ni rastojanje, ni granice; ništa osim onoga što želite.
<BR>&nbsp;&nbsp;&nbsp;&nbsp;&nbsp;Budite bolji nego vaši stari. Moraćete; moć je u vašim rukama.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
