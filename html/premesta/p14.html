<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2184, M. G. 60.
<BR>@03 = Preambula
<P>&nbsp;&nbsp;&nbsp;&nbsp;&nbsp;"Ostaću u ovoj smesi još najmanje tri nedelje", reče Ti Sandra, dopustivši da je vidim samo od ramena naviše. Izgledala je bleda, ali malo živahnija. Upravo je izišla iz temeljne rekonstrukcije, još tri dana bez svesti, na milost i nemilost svojih lekara. Njen poziv sam primila u maloj kancelariji u Kaibabu, umorna od višednevnih sastanaka. Memorijske kocke, visoko naslagane na mom stolu, sadržale su nacrte za stanice i izveštaje proizvođača, prevoznika i arhitekata.
<BR>&nbsp;&nbsp;&nbsp;&nbsp;&nbsp;"Ubedila sam lekare da me premeste u Mnoga Brda. Prebaciće me šatlom danas po podne. Mogu da počnem da primam posetioce i da u kolicima ulazim na sastanke odbora... Biću u stanju da preuzmem taj deo posla."
<BR>&nbsp;&nbsp;&nbsp;&nbsp;&nbsp;"To je prilično olakšanje", rekoh. Pomerila sam njenu sliku nekoliko centimetara na prostoru za projekcije, da napravim mesta za prispele tekstualne poruke od Tačke Jedan o bezbednosti projekta.
<BR>&nbsp;&nbsp;&nbsp;&nbsp;&nbsp;"Ne mogu da dođem u Kaibab, očigledno. Moraćeš zasad sama da gradiš naš mali projekat."
<BR>&nbsp;&nbsp;&nbsp;&nbsp;&nbsp;"Gradi se", rekoh.
<BR>&nbsp;&nbsp;&nbsp;&nbsp;&nbsp;"Deluješ otupelo, Kesi."
<BR>&nbsp;&nbsp;&nbsp;&nbsp;&nbsp;"Držim se, držim", rekoh, jer nikad nisam umela da sakrijem svoja osećanja od Ti Sandre. U stvari, tokom poslednjih nekoliko nedelja, otkako sam saznala za Ilajinu smrt, postala sam automat. Bilo je to najbolje što je moglo da mi se dogodi. Nisam imala vremena da mislim o svom bolu, niti da razmišljam o budućnosti izvan nekoliko kratkih nedelja, spiskova poslova koje treba da obavim, a koji su mi odnosili osamnaest ili dvadeset sati dnevno, ni o najgorim od svih trenutaka, onih nekoliko minuta pre no što me iscrpljenost ne primora da zaspim...
<BR>&nbsp;&nbsp;&nbsp;&nbsp;&nbsp;"Šta je tvoj cilj, dušo?"
<BR>&nbsp;&nbsp;&nbsp;&nbsp;&nbsp;"Ne razumem", rekoh.
<BR>&nbsp;&nbsp;&nbsp;&nbsp;&nbsp;"Moramo da se držimo ciljeva. Čak i žrtvena jagnjad treba da imaju nešto čemu će se nadati."
<BR>&nbsp;&nbsp;&nbsp;&nbsp;&nbsp;Ta opaska mi se učinila nekako skaredna. Okrenula sam se u stranu, odmahnuvši glavom. "Opstanak", rekoh.
<BR>&nbsp;&nbsp;&nbsp;&nbsp;&nbsp;Ti Sandrino lice zabrinuto se nabra. "Razgovaraćemo najmanje jednom dnevno. Obe smo izgubile svoje krmanoše, Kesi. Ja ću biti tvoj krmanoš ako ti budeš moj."
<BR>&nbsp;&nbsp;&nbsp;&nbsp;&nbsp;"Dogovoreno", rekoh.
<BR>&nbsp;&nbsp;&nbsp;&nbsp;&nbsp;"Dobro", odvrati ona. Duboko je udahnula, a teme joj se načas podiže iz okvira. "Pričaj mi o Kaibabu."
<BR>&nbsp;&nbsp;&nbsp;&nbsp;&nbsp;Ukratko sam opisala šta se događalo u tih nekoliko dana otkako smo poslednji put razgovarale. Sa svih strana Marsa, teretni i putnički šatlovi gomilice su pristizali u tajnu stanicu na zaravni Kaibab. Poluzavršeni tuneli bili su nabrzinu doterani. Nove sobe su otvorene i opremljene najosnovnijim udobnostima. Glavna laboratorija je završena, i počela je izgradnja glavnih pomičnika.
<BR>&nbsp;&nbsp;&nbsp;&nbsp;&nbsp;Stanovništvo Kaibaba brzo se umnožavalo: dve stotine, tri stotine, četiri. Ledene naslage mogle su obezbediti dovoljno vode za hiljadu ljudi. Svakodnevno je pristizalo još ljudi iz Tačke Jedan. Uskoro ću imati minijaturnu prestonicu koja radi u hladnim tunelima i odajama - kao podrška Mnogim Brdima.
<BR>&nbsp;&nbsp;&nbsp;&nbsp;&nbsp;Projekat pomičnika i laboratorija u Kaibabu dobili su isti šifrovani naziv: Preambula. Krajnji cilj Preambule - da se predsedniku obezbedi izlaz u slučaju krajnje opasnosti - bio je poznat samo malom broju ljudi. Ali to da izlaz preti da se pretvori u stvarnu mogućnost, bilo je poznato samo Ti Sandri, Čarlsu, Leanderu i meni.
<BR>&nbsp;&nbsp;&nbsp;&nbsp;&nbsp;Još dvoje Olimpljana - Mičel Maspero-Gambakorta i Tamara Kvang - doletelo je da se pridruži Čarlsu, Stivenu Leanderu, Niemaji Rojsu i Viko-Persofovoj. Pinčer i Jueh Liu ostali su u Istraživačkom centru u Tarzi, radeći na pomoćnim pomičnicima i nadzirući rast novih mislilaca.
<BR>&nbsp;&nbsp;&nbsp;&nbsp;&nbsp;Završila sam izveštaj. Ti Sandra se ugrize za donju usnu, klimnuvši glavom u znak odobravanja. "Sjajno si to obavila, Kaseja", reče. "Reći ću ti nešto. Kad se sve ovo završi, priredićemo porodičnu zabavu. Obući ću najsjajniju haljinu koju si ikad videla, i proslavićemo to što smo bezbedni. To je moj cilj."
<BR>&nbsp;&nbsp;&nbsp;&nbsp;&nbsp;"To je divan cilj. Dobro došla natrag u ring", rekoh, pa se isključismo.
<BR>&nbsp;&nbsp;&nbsp;&nbsp;&nbsp;Na trenutak sam se zagledala u sto, izgubljena u mislima.
<BR>&nbsp;&nbsp;&nbsp;&nbsp;&nbsp;Mars je i dalje bio duboko u opasnoj šumi. Mogli smo da postavimo velike topove, ali ništa više - a još se postavljalo pitanje da li imamo volje da ispalimo svoje velike topove. Dogod je to pitanje ostajalo bez odgovora, mi smo bili daleko od sigurnosti. Ali najočiglednija i najpodmuklija opasnost dolazila je iznutra.
<BR>&nbsp;&nbsp;&nbsp;&nbsp;&nbsp;Republika neće dugo izdržati taj napor. Marsovci su popravili, postavili otpornije pomoćne sisteme za održavanje života... A i dalje su živeli u strahu od novog Zamrzavanja, ili nečeg još goreg. Glasine su preplavile stanice kad su se vladini službenici raštrkali po starim rudnicima, tragajući za dokazima o skakavcima. Čak su i Kijanine Brazde pretražene iz vazduha. Potraga je bila uzaludna. Seme fabrike, ne veće od pesnice, prerušeno u kamen, bilo bi gotovo nemoguće otkriti. Ali za rušenje u Melan Dorsi nisu nađeni nikakvi nagoveštaji.
<BR>&nbsp;&nbsp;&nbsp;&nbsp;&nbsp;Skakavci su napali Melan Dorsu izvanredno lukavo i uspešno, najpre poslavši male jedinice da izvide i onesposobe komunikaciju, zatim velike uništitelje. Ili se bar tako nagađalo... jer nismo imali nikakav izveštaj o tome šta se tamo dogodilo, osim nemog svedočanstva probijenih tunela, uništene opreme i razbacanih ostataka arbajtera.
<BR>&nbsp;&nbsp;&nbsp;&nbsp;&nbsp;Zadržali smo predviđeni dan za izbore, ali do tog dana ostajalo je još šest meseci - a niko nije znao šta će se dogoditi ni gde bismo se mi dotad mogli obresti.
<BR>
<BR>&nbsp;&nbsp;&nbsp;&nbsp;&nbsp;Kako su optužbe izricane, šefovi država u Trojnoj Federaciji razmenjivali su poruke, pružali uveravanja, pretraživali sve dostupne diplomatske kanale u potrazi za znacima i nagoveštajima predstojećih akcija...
<BR>&nbsp;&nbsp;&nbsp;&nbsp;&nbsp;I nisu našli ništa. Kanali su bili zakrčeni stavovima i poricanjem. Nikad nisam videla Trojnu Federaciju u takvom stanju potpune pometnje.
<BR>&nbsp;&nbsp;&nbsp;&nbsp;&nbsp;Nijedna od zemaljskih alijansi nije priznavala da je dala znak za početak rata protiv Marsa - ali sve su zahtevale da se obelodane Marsove novootkrivene moći. PG sa Meseca i iz Pojasa bile su još i glasnije povodom marsovske pretnje. Republička informativna služba i sva diplomatska tela radili su na tome da ostale članove Trojne Federacije uvere u miroljubive namere Marsa, ali im nisu mogli tačno reći šta se dogodilo... ili šta bismo mi mogli sad učiniti.
<BR>&nbsp;&nbsp;&nbsp;&nbsp;&nbsp;Većina Marsovaca takođe je zahtevala da se sve obelodani. Opozicija u vladi i dalje je bila suviše rastrojena da bi pokrenula snažnu akciju protiv Ti Sandre i mene, ali pritisak će očito rasti nedeljama ili mesecima, dok ne postane nepodnošljiv.
<BR>&nbsp;&nbsp;&nbsp;&nbsp;&nbsp;Bavile smo se mišlju da zaigramo igru pavijanove guzice - da pokažemo farbu - na širokoj ravni. U toj igri, međutim, ako učesnik makar i trepne dok se sprema da napusti bojište...
<BR>&nbsp;&nbsp;&nbsp;&nbsp;&nbsp;Propast.
<BR>
<BR>&nbsp;&nbsp;&nbsp;&nbsp;&nbsp;Sveobuhvatna komunikaciona mreža Tačke Jedan ponovo je proradila punom snagom. Sve je nekako zakrpljeno, više uz ljudski nego uz nadzor mislilaca. Marsovskih mislilaca još nije bilo dovoljno; manje od dvadeset ih je odgajeno i pokrenuto na Istraživačkom univerzitetu u Tarzi, a od njih se samo deset moglo odvojiti od civilne namene, za potrebe Republike. Mnoga Brda dobila su tri, a Kaibab šest - od toga tri KL-a sa ugrađenim tumačima, koji će voditi velike pomičnike.
<BR>&nbsp;&nbsp;&nbsp;&nbsp;&nbsp;Li Voker postala je glavni špijun. Iz dana u dan, ona je proširivala republički fond nezakonito napabirčenih podataka - po visokoj ceni kupujući informacije od izvora koji nisu bili osobito izbirljivi u pogledu svog načina rada. Trebalo je da uspostavimo široke špijunske mreže mesecima ranije - ali nismo predvideli da će doći vreme tako ozbiljnog neslaganja između Zemlje i Marsa. Sada smo, možda prekasno, postali bezobzirniji.
<BR>&nbsp;&nbsp;&nbsp;&nbsp;&nbsp;Dodali smo na desetine informativnih mušica - operativaca koji su pretraživali zemaljske mreže, prisluškivali kablovske prenose, napajali se slasnom privlačnošću privatnih veza VIZA-e i VAJH-a. Neke od napabirčenih podataka prodavali smo drugim izvorima, kako bismo potpomogli finansiranje vlastitih poduhvata.
<BR>&nbsp;&nbsp;&nbsp;&nbsp;&nbsp;Kad je Li zatražila od mene da odobrim sredstva za još dvadeset agenata na Zemlji i u Pojasu, upitala sam kakav će biti njihov položaj. "Dobro plaćen", rekla je. "Potrošna roba." VIZA i VAJH već su spljeskali nekoliko naših mušica - obično kobna kazna koja je nagrizajuće evoluone prebacivala na pojačanja za pretragu podataka kojima su se naše mušice služile na mrežama.
<BR>&nbsp;&nbsp;&nbsp;&nbsp;&nbsp;"Ako treba da znam nešto više", rekoh, "kaži mi."
<BR>&nbsp;&nbsp;&nbsp;&nbsp;&nbsp;"To je na mojim leđima", odgovori ona. "Vi zasad imate dovoljan teret."
<BR>&nbsp;&nbsp;&nbsp;&nbsp;&nbsp;Čime je htela da kaže da ja na plećima nosim živote svih Marsovaca, uključujući i nju - a nikad nisam saznala da li je ona to odobravala. Slutim da nije.
<BR>
<BR>&nbsp;&nbsp;&nbsp;&nbsp;&nbsp;Pa ipak, stizale su i dobre vesti. Kejleteti su oslobodili Stena. Kraun Najdžer je Stena, njegovu ženu i dete držao u pritvoru u Stanici Kipini, u Hrisi, čitavih deset nedelja, uskrativši mu svaku vezu sa spoljnjim svetom. Dobila sam dva tekstualna pisma od Stena pošto je oslobođen; bilo je vremena samo za kratak odgovor, a, razume se, nisam mu mogla reći gde se nalazim ni šta radim.
<BR>&nbsp;&nbsp;&nbsp;&nbsp;&nbsp;Obavila sam nekoliko kratkih razgovora i obezbedila mu mesto u Mnogim Brdima, gde je svoje iskustvo sa Kejletetima mogao upotrebiti za rad na diplomatskom krpežu. Najdžerov tabor retko se oglašavao; držali su se povučeno posle Zamrzavanja, sasvim mudro, nadajući se da će pregrmeti oluju. Ti Sandra je obrazovala posebnu jedinicu koja će se pozabaviti otpadničkim PG i oblastima. Sten bi, mislila sam, mogao da se pridruži toj jedinici.
<BR>
<BR>&nbsp;&nbsp;&nbsp;&nbsp;&nbsp;Čarls i ja smo se često sretali, ponekad nasamo, češće u prisustvu Stivena Leandera i ostalih. Naši razgovori vrteli su se oko praktičnih vidova premeštanja velikih predmeta uz pomoć pomičnika.
<BR>&nbsp;&nbsp;&nbsp;&nbsp;&nbsp;On je svakog dana provodio sate uronjen u KL mislioca, pripremajući se, vežbajući za novo putovanje. Taj napor je uzeo svoj danak. Posle dugih seansi povezanosti sa KL-om, Čarlsu je trebalo nekoliko trenutaka da ponovo progovori suvislo. Strahovala sam za njega.
<BR>
<BR>&nbsp;&nbsp;&nbsp;&nbsp;&nbsp;Šestoro nas prisustvovalo je sastanku o Preambuli, dve nedelje posle Ilajine smrti: ja, Čarls i Leander, areolog Faud Abdi iz Mariner Velija, arhitekta i inženjer Džerard Vaksler iz porodice Štajnburg-Leške u Arkadiji, i novouveden marsovski mislilac, koji je tek prethodnog dana izabrao ime: Aelita. Aelita će biti glavni mislilac Preambule i usklađivati sav rad u stanici i na projektu.
<BR>&nbsp;&nbsp;&nbsp;&nbsp;&nbsp;Stručnjaci su se sastali u još nezavršenom pomoćnom krilu laboratorije. Dok smo sedali, nanoboja je klizila duž zidova, tiho šušteći i praveći geometrijske šare. Sveprisutni miris kvasca ovde je bio naročito jak. Izgledalo je kao da neprestano živimo u ogromnoj pekari.
<BR>&nbsp;&nbsp;&nbsp;&nbsp;&nbsp;Faud Abdi - visok, oštrih crta, krupnih, umornih očiju - progovorio je prvi. Nosio je urednu belu galabiju, pločicu i knjige koje su nadimale džepove njegove široke odore.
<BR>&nbsp;&nbsp;&nbsp;&nbsp;&nbsp;"Rečeno mi je da razmislim o nemogućem", poče Abdi, stojeći pred nama, leđima okrenut malom displeju podataka. "Rečeno mi je da istražim uticaj koji na Mars može ostaviti kratko odsustvo gravitacione sile Sunčevog sistema. Rečeno mi je da je ovo čisto teorijsko pitanje - te tako moram pretpostaviti da ćemo svi mi učiniti nešto drastično sa Marsom, možda ono što se dogodilo Fobosu. Ukoliko i Fobos nije teorijsko pitanje." Pogledao nas je s oklevanjem, nije dobio odgovor na svoju šalu - ako je nameravao da se našali - i uzdahnuo. "Moram da vam kažem zašto je Mars sada stabilan i da raspravim popularne pretpostavke o Marsovom areološkom opadanju. Je li to ono što želite?"
<BR>&nbsp;&nbsp;&nbsp;&nbsp;&nbsp;"U redu je", rekoh.
<BR>&nbsp;&nbsp;&nbsp;&nbsp;&nbsp;"Jednom sam radio sa vašim mužem, gospođo potpredsednice. Bio je to dobar čovek i svima nama će nedostajati."
<BR>&nbsp;&nbsp;&nbsp;&nbsp;&nbsp;"Hvala."
<BR>&nbsp;&nbsp;&nbsp;&nbsp;&nbsp;"On je bio zaokupljen, kao i ja, smrću Marsa pre nekoliko stotina miliona godina. Ali smrt je zapravo pogrešan naziv, jer Mars iznutra nije sasvim hladan. Još ima areološke aktivnosti. Međutim, gasovi koji izbijaju iz omotača su se učvrstili i više ne proizvode bočni pritisak na koru Marsa.
<BR>&nbsp;&nbsp;&nbsp;&nbsp;&nbsp;U prošlosti nikad nije bilo više od dvanaest površinskih ploča, a sada su se te ploče zamrzle u jednu. Odsustvo bočnog pritiska - nekretanje starih ploča - odsustvo naprslina i ulegnuća na ivicama ploča, sve to smanjuje vulkansku aktivnost. Poslednji aktivni vulkani na Marsu bili su, nama poznati, pokriveni vulkani, tri u Tarzi kao glavni primer, pa i sam Olimp. Bez kretanja ploča, planine su prestale da rastu, a bez vulkanske aktivnosti prestalo je izbacivanje gasova, i Marsova retka atmosfera naprosto je isparila u svemir, da nikad ničim ne bude zamenjena. Marsova biosfera umrla je nekoliko stotina miliona godina posle prestanka tektonske aktivnosti. Sad, stabilnost..."
<BR>&nbsp;&nbsp;&nbsp;&nbsp;&nbsp;"Uravnoteženo kretanje", reče Leander.
<BR>&nbsp;&nbsp;&nbsp;&nbsp;&nbsp;"Tačno. Aelita, molim te prikaži dr Vegdino dubinsko sondiranje marsovske kore i omotača."
<BR>&nbsp;&nbsp;&nbsp;&nbsp;&nbsp;Aelita posluša. Iza Abdija se pojavi svima znan dijagram - presek Marsa, koji rotira da bi pružio trodimenzionu sliku unutrašnjosti. "Vidite, postoji šesnaest kružnih tokova gasa, koji se podižu i spuštaju, ali oni su dobili namreškan, posuvraćen oblik, podižući se na spoljašnjoj strani, a spuštajući na unutrašnjoj. Konačna sila koja se preko ovih tokova prenosi na koru ravna je nuli, iako su lokalne areološke posledice vidljive. Stabilnost je zaista veoma krhka... To jest, Mars bi trebalo svakog časa da promeni putanju. Ali to se nije dogodilo tokom trista miliona godina. Postoji mnogo šta što ne razumemo.
<BR>&nbsp;&nbsp;&nbsp;&nbsp;&nbsp;Podstrek koji bi se primenio na celu planetu, ma koliko mali - kao uklanjanje Sunčevih sila plime i oseke, na primer - mogao bi poremetiti tokove gasa i ponovo pokrenuti tektonsku aktivnost." Zastao je na trenutak, s rukama iznad zamrznutog dijagrama Marsa. "Bez velikog meseca koji bi održavao Mars u ravnoteži, srazmerno male promene takođe bi mogle pomeriti osu.
<BR>&nbsp;&nbsp;&nbsp;&nbsp;&nbsp;Ako odemo, to mora biti da bismo prišli bliže suncu, zar ne?" upita Abdi.
<BR>&nbsp;&nbsp;&nbsp;&nbsp;&nbsp;"Nismo odlučili", rekoh.
<BR>&nbsp;&nbsp;&nbsp;&nbsp;&nbsp;"Ako je tako, posledice će biti mnogo veće nego što sam proračunao. A moji nalazi već ukazuju na povratak tektonske aktivnosti."
<BR>&nbsp;&nbsp;&nbsp;&nbsp;&nbsp;"Šta bi to značilo? Za sve nas koji ovde živimo?" upita Vaksler.
<BR>&nbsp;&nbsp;&nbsp;&nbsp;&nbsp;"Više marsotresa. Znatnu aktivnost duž ivica starih ploča, možda. Vulkane. Nema načina da se predvide dugoročne posledice."
<BR>&nbsp;&nbsp;&nbsp;&nbsp;&nbsp;"Kratkoročne?" upita Vaksler.
<BR>&nbsp;&nbsp;&nbsp;&nbsp;&nbsp;"Nekoliko velikih marsotresa, ali biće potrebne decenije dok se vulkanska aktivnost ne proširi duž novih vatrenih lukova."
<BR>&nbsp;&nbsp;&nbsp;&nbsp;&nbsp;"Hoće li proces biti povratan?" upita Vaksler.
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Kad ga jednom protresemo, možemo li očekivati da Mars ponovo postane stabilan?"
<BR>&nbsp;&nbsp;&nbsp;&nbsp;&nbsp;"Ne, možda za nekoliko desetina milona godina", reče Abdi. "Stabilnost je stabilnost. Nestabilnost nije."
<BR>&nbsp;&nbsp;&nbsp;&nbsp;&nbsp;"Aelita?" upita Leander, gladeći svog novog potomka po arbajterskom nosaču.
<BR>&nbsp;&nbsp;&nbsp;&nbsp;&nbsp;Aelitin glas bio je mek i hrapavo ženstven. Njen lik, žene dugačkog lica i pravilnih crta, s kratko podšišanom crnom kosom, podsetio me je na Diznijevu zlu kraljicu. "Zaključci dr Abdija deluju razumno. Moje biblioteke ne pružaju potpunu informaciju o unutrašnjosti Marsa."
<BR>&nbsp;&nbsp;&nbsp;&nbsp;&nbsp;"Imaš sve što do čega se može doći", reče Leander.
<BR>&nbsp;&nbsp;&nbsp;&nbsp;&nbsp;"Onda predlažem da saznamo više", odgovori Aelita.
<BR>&nbsp;&nbsp;&nbsp;&nbsp;&nbsp;Abdi pogleda oko stola. Nasmešio se.
<BR>&nbsp;&nbsp;&nbsp;&nbsp;&nbsp;"I hoćemo", rekoh. "Dr Abdi, biće nam potrebno još podataka o Marsovoj unutrašnjosti u roku od dvadeset dana."
<BR>&nbsp;&nbsp;&nbsp;&nbsp;&nbsp;"Da, gospođo potpredsednice", reče Abdi radosno. "Treba li to da shvatim tako - da ću uraditi istraživanje, nabrzinu, veće nego sam dr Vegda?"
<BR>&nbsp;&nbsp;&nbsp;&nbsp;&nbsp;"Molim vas", rekoh. "Veoma je važno. Shvatate bezbednosne zahteve?"
<BR>&nbsp;&nbsp;&nbsp;&nbsp;&nbsp;"Shvatam", reče dr Abdi ozbiljno.
<BR>&nbsp;&nbsp;&nbsp;&nbsp;&nbsp;"Doktore Vaksler, svaka stanica treba da napravi strukturalni izveštaj. Koliko su u stanju da podnesu potrese? Da li neke stanice leže neposredno na ivicama starih ploča?"
<BR>&nbsp;&nbsp;&nbsp;&nbsp;&nbsp;"Nekoliko." Vaksler se namršti i odmahnu glavom. "Nikad nismo projektovali stanice tako da podnesu veliku areološku aktivnost."
<BR>&nbsp;&nbsp;&nbsp;&nbsp;&nbsp;"Mogu li se ojačati?" upitah.
<BR>&nbsp;&nbsp;&nbsp;&nbsp;&nbsp;"Neke stanice leže na starom nanosnom zemljištu. Ako bude većeg marsotresa, svi spojevi će biti pokidani, tuneli probijeni... I šta sve još ne."
<BR>&nbsp;&nbsp;&nbsp;&nbsp;&nbsp;"Njih ćemo morati da iselimo, zar ne?" rekoh. "Sutra ćemo se sastati s ljudima zaduženim za civilne pripreme i porazgovarati o tome. Dr Vakslere, dr Abdi, ovlašćujem vas da uzmete sredstva iz vladinih rezervi, pod oznakom Crno, Preambula. Aelita će nadzirati vaše opite, a vi ćete svake nedelje podnositi izveštaj ovom odboru."
<BR>&nbsp;&nbsp;&nbsp;&nbsp;&nbsp;Vaksler je zurio u nas kao da smo svi sišli s uma. "Shvatam da imamo posla sa nekom spektakularnom tehnologijom, ali jeste li razmišljali o uticaju koji će to imati na ljude?"
<BR>&nbsp;&nbsp;&nbsp;&nbsp;&nbsp;Njegov pokroviteljski ton me je žacnuo. "To je gotovo sve o čemu sam razmišljala, doktore."
<BR>&nbsp;&nbsp;&nbsp;&nbsp;&nbsp;"Šta nam to Zemlja može učiniti što bi moglo biti gore od onog o čemu vi razmišljate? Svi smo videli razaranje u Melan Dorsi - ali to nije ništa u poređenju sa stotinama stanica koje mogu doživeti potrese."
<BR>&nbsp;&nbsp;&nbsp;&nbsp;&nbsp;Čarls podiže ruku kao učenik u razredu. "Mogu li ja da odgovorim?"
<BR>&nbsp;&nbsp;&nbsp;&nbsp;&nbsp;"Naravno", rekoh.
<BR>&nbsp;&nbsp;&nbsp;&nbsp;&nbsp;"Skakavci su tek početak. Za još nekoliko meseci, oni mogu pretvoriti Mars u sagorelu zguru. Ako to ne bude dovoljno, mogu nas baciti na sunce ili nas ispaliti u svemir."
<BR>&nbsp;&nbsp;&nbsp;&nbsp;&nbsp;Vaksler je prebledeo, ali se naljutio. Očigledno nije mogao da shvati ono što Čarls govori, i nameravao je da se prema tome odnosi kao prema neumerenom preterivanju. Sumnjičavo je žmirnuo očima. "Ti zaista veruješ u to?"
<BR>&nbsp;&nbsp;&nbsp;&nbsp;&nbsp;Abdi reče: "Dragi moj doktore, je li beznačajno to što je naš mesec pomeren sa svoje orbite i trenutno premešten u blizinu Zemlje?"
<BR>&nbsp;&nbsp;&nbsp;&nbsp;&nbsp;"Znam samo ono što mi je rečeno", tvrdoglavo reče Vaksler.
<BR>&nbsp;&nbsp;&nbsp;&nbsp;&nbsp;"Ja sam bio tamo", reče Leander. "Čarls takođe."
<BR>&nbsp;&nbsp;&nbsp;&nbsp;&nbsp;Vaksler sleže ramenima. "U redu", reče. "Gospođo potpredsednice, ja znam svoju dužnost. Ali moram izraziti ogorčenje što se razmatraju tolika rušenja, čak uništenja, a da niko ne namerava da pita Marsovce šta oni žele."
<BR>&nbsp;&nbsp;&nbsp;&nbsp;&nbsp;"Volela bih da za to ima vremena, i da imamo mogućnosti", rekoh.
<BR>&nbsp;&nbsp;&nbsp;&nbsp;&nbsp;"Ne, ne biste", odvrati Vaksler. "Ne stvarno. Ako bi Marsovci odlučili da glasanjem obore ovu zamisao, da ostanemo tu gde smo..."
<BR>&nbsp;&nbsp;&nbsp;&nbsp;&nbsp;"To bi moglo biti samoubistvo", reče Čarls.
<BR>&nbsp;&nbsp;&nbsp;&nbsp;&nbsp;"Imamo li mi pravo da biramo svoju sudbinu?" plahovito upita Vaksler. "Ili verujete da možete izabrati za nas, zato što ste mnogo bolje obavešteni?"
<BR>&nbsp;&nbsp;&nbsp;&nbsp;&nbsp;Na ovo nije bilo valjanog odgovora. Vaksler je odlično izrazio tu nedoumicu. "Nadam se da će nam biti suđeno manje strogo, doktore Vakslere", rekoh tiho.
<BR>&nbsp;&nbsp;&nbsp;&nbsp;&nbsp;"Ne računajte na to, gospođo potpredsednice", odvrati on.
<BR>
<BR>&nbsp;&nbsp;&nbsp;&nbsp;&nbsp;Čarls je ostao u sobi pošto je sastanak završen. Aelita je takođe ostala. "Nismo razgovarali o Ilaji", reče on.
<BR>&nbsp;&nbsp;&nbsp;&nbsp;&nbsp;"Radije ne bih", rekoh.
<BR>&nbsp;&nbsp;&nbsp;&nbsp;&nbsp;"Doktor Abdi me je podsetio... Hteo bih da kažem koliko mi je žao. On je bio divan čovek."
<BR>&nbsp;&nbsp;&nbsp;&nbsp;&nbsp;"Molim te", rekoh, sklonivši pogled. Te reči bile su tim teže što su dolazile od Čarlsa.
<BR>&nbsp;&nbsp;&nbsp;&nbsp;&nbsp;"Kriviš li me za njegovu smrt?" upita Čarls, tužnim glasom.
<BR>&nbsp;&nbsp;&nbsp;&nbsp;&nbsp;"Ne", rekoh. "Kako bih mogla?"
<BR>&nbsp;&nbsp;&nbsp;&nbsp;&nbsp;"Da sam ja umro pre deset godina, ništa od ovog se ne bi dogodilo... Ne ovako."
<BR>&nbsp;&nbsp;&nbsp;&nbsp;&nbsp;"Kakva je sad to megalomanija?" upitah.
<BR>&nbsp;&nbsp;&nbsp;&nbsp;&nbsp;"Bez mog doprinosa, ne bismo izgradili pomičnik za sledećih pet ili deset godina. Zemlja bi ga možda prva izgradila."
<BR>&nbsp;&nbsp;&nbsp;&nbsp;&nbsp;Zurila sam u njega, pitajući se hoću li moći da zadržim svoju brižljivo čuvanu obrazinu nepristrasne delotvornosti. "Ja sam kriva isto koliko i ti."
<BR>&nbsp;&nbsp;&nbsp;&nbsp;&nbsp;"Moram da znam. Jer ako me kriviš zbog toga, mislim da ne bih mogao da podnesem. Zaista."
<BR>&nbsp;&nbsp;&nbsp;&nbsp;&nbsp;Oči mu se ispuniše suzama. Okrenula sam glavu, bez ikakve želje da mu se pridružim u ispoljavanju osećanja. "Saberi se", rekoh, pomalo grubo.
<BR>&nbsp;&nbsp;&nbsp;&nbsp;&nbsp;"Nikad u životu nisam bio ovako sabran i bistre glave."
<BR>&nbsp;&nbsp;&nbsp;&nbsp;&nbsp;"Meni glava nije bistra i nisam u najboljoj formi. Molim te. Molim te." Udarila sam pesnicom o sto. "Samo, molim te, nemoj."
<BR>&nbsp;&nbsp;&nbsp;&nbsp;&nbsp;"Neću", reče on.
<BR>&nbsp;&nbsp;&nbsp;&nbsp;&nbsp;"Razgovarala sam sa Ti Sandrom pre nekoliko sati", rekoh, gutajući i povrativši pređašnju staloženost. "Moramo odabrati gde ćemo odvesti Mars kad dođe vreme. Ako dođe. A moraćemo da napravimo i probni let sa Fobosom."
<BR>&nbsp;&nbsp;&nbsp;&nbsp;&nbsp;"Planirao sam to", reče Čarls. "Za nekoliko dana možemo Merkur i izvorni pomičnik odvesti do Fobosa. Veći pomičnici trebalo bi da ostanu ovde."
<BR>&nbsp;&nbsp;&nbsp;&nbsp;&nbsp;"Moramo raštrkati pomičnike i mislioce, ukoliko Zemlja učini još jedan, neposredniji pokušaj da nas osujeti."
<BR>&nbsp;&nbsp;&nbsp;&nbsp;&nbsp;Čarls pogleda u stranu. "Možemo da uništimo svu opremu", reče. "Obezbedimo dokaze za Zemlju."
<BR>&nbsp;&nbsp;&nbsp;&nbsp;&nbsp;"To bih uradila istog časa", rekoh, "kad bi nam Zemlja uopšte mogla poverovati. Oni to ne mogu. Ulog je prevelik. Sada sve pokreću politika i opstanak."
<BR>&nbsp;&nbsp;&nbsp;&nbsp;&nbsp;"Pomislio sam samo da ja to predložim. Ubio bih se kad bih mislio da će to izmeniti situaciju. Kad bih mislio da će to zaustaviti tvoj bol."
<BR>&nbsp;&nbsp;&nbsp;&nbsp;&nbsp;Zurila sam u njega. "Ja bih vas lično sve ubila, kad bi..." To priznanje me je uplašilo, pa sam poslednjih nekoliko reči jedva izgovorila, iznenada izgubivši dah. Čarls nije izgledao uplašen ni zgranut.
<BR>&nbsp;&nbsp;&nbsp;&nbsp;&nbsp;"Zavideo sam Ilaji. Sećam te se, od pre mnogo godina", reče on posle duge pauze. "Otad sam bio s poprilično žena, a nijedna nije imala tako snažno osećanje svrhe, ubeđenje, kao ti."
<BR>&nbsp;&nbsp;&nbsp;&nbsp;&nbsp;"Svrha?" upitah. "Ubeđenje?"
<BR>&nbsp;&nbsp;&nbsp;&nbsp;&nbsp;"Rekao sam sebi: 'Ona je luda koliko i ti.'"
<BR>&nbsp;&nbsp;&nbsp;&nbsp;&nbsp;"Isuse", rekoh, usiljeno se smejući.
<BR>&nbsp;&nbsp;&nbsp;&nbsp;&nbsp;"Verovao sam da mogu da poljuljam viševekovni status quo, da otkrijem kako dejstvuje svemir. A ti... Rekao sam da ćeš postati predsednik Marsa. Sećaš se?"
<BR>&nbsp;&nbsp;&nbsp;&nbsp;&nbsp;"Pregledaću dnevnike da proverim", rekoh. "Možda bi mogao da gledaš u tarot-karte kad se sve ovo slegne."
<BR>&nbsp;&nbsp;&nbsp;&nbsp;&nbsp;"Nikad se neće slegnuti", reče Čarls. "Ovako veliki događaji nikad se ne završavaju. Nikad me nisi pitala o mojoj ženi."
<BR>&nbsp;&nbsp;&nbsp;&nbsp;&nbsp;"Mene se to ne tiče."
<BR>&nbsp;&nbsp;&nbsp;&nbsp;&nbsp;"Bila je slatka ženica, prava Marsovka. Ostala je uz mene tri godine. Imala je snažno osećanje dužnosti i zaista se trudila. Ali na kraju je otišla. Rekla je da nikad ne zna gde sam - o čemu razmišljam."
<BR>&nbsp;&nbsp;&nbsp;&nbsp;&nbsp;"Žao mi je", rekoh. "Očigledno niste bili skladan par."
<BR>&nbsp;&nbsp;&nbsp;&nbsp;&nbsp;"Nismo." Okrenuo je glavu, kao da je malaksao. Pitala sam se koliko ga iscrpljuju veze sa KL-om.
<BR>&nbsp;&nbsp;&nbsp;&nbsp;&nbsp;Morala sam da vratim razgovor na temu. "Gde bi Mars trebalo da ode?" upitah.
<BR>&nbsp;&nbsp;&nbsp;&nbsp;&nbsp;Čarls se ispravi i poveza svoju pločicu sa glavnim ekranom. "Aelita, ovo su grube koordinate i brojevi zvezda. Poveži se i uskladi podatke s astronomskom bibliotekom."
<BR>&nbsp;&nbsp;&nbsp;&nbsp;&nbsp;Aelita grafički prikaza roj gusto zbijenih zvezda.
<BR>&nbsp;&nbsp;&nbsp;&nbsp;&nbsp;"Ne možemo da se premestimo samo nekoliko svetlosnih godina daleko. Uz sadašnje praćenje i merenje, Zemlja bi mogla da nas nađe bilo gde u rasponu od nekoliko stotina svetlosnih godina. Ako se uopšte premestimo, to je zato što je Zemlja dokazala da će učiniti sve što je u njenoj moći da nas uništi... I da će na tome istrajati."
<BR>&nbsp;&nbsp;&nbsp;&nbsp;&nbsp;Odvažno iskazivanje naše nedoumice još je uspevalo da mi zaledi krv u žilama.
<BR>&nbsp;&nbsp;&nbsp;&nbsp;&nbsp;"Te tako ja predlažem da napravimo veliki skok. Pregledao sam nova istraživanja, dao Aeliti da ih obradi i pronašao kandidata. To je najbolje od svih mesta u obližnjem delu Galaksije. Oko deset hiljada svetlosnih godina daleko, pet hiljada svetlosnih godina bliže središtu Galaksije. Uzan, omeđen oblak koji se odvaja od glavnog ruba galaktičkog kraka. Gust roj zvezda, nekoliko milijardi godina mlađih od većine zvezda blizu Sunca, stabilnih i bogatih metalima. Predivno nebo, vedre noći.
<BR>&nbsp;&nbsp;&nbsp;&nbsp;&nbsp;Pretražio sam Katalog galaktičkih posmatranja za dvadeset drugi vek i našao žutu zvezdu-patuljka veličine oko devet desetina našeg Sunca, s perturbacijama putanje koje nagoveštavaju četiri velike planete. Nepoznati kameni svetovi, razume se. A u istoj oblasti ima desetak sličnih zvezda.
<BR>&nbsp;&nbsp;&nbsp;&nbsp;&nbsp;Poklanjam ti ih", završi on. "Sve oblake i zvezde, novu cvetnu baštu." Pomno me je posmatrao. "Biraj. Postani majka novog Marsa."
<BR>&nbsp;&nbsp;&nbsp;&nbsp;&nbsp;Setila sam se drevnih cvetova koje mi je Čarls poklonio pored TrQs Haut MQdoc-a, isečenih sa dna Staklenog mora. Sad mi je nudio pregršt zvezda. Posle sveg umora i tuge, Čarls je još umeo da me ostavi bez daha.
<BR>&nbsp;&nbsp;&nbsp;&nbsp;&nbsp;"Hoću da se izvinim", rekoh. "Bila sam veoma gruba prema tebi. Uradio si veličanstven posao."
<BR>&nbsp;&nbsp;&nbsp;&nbsp;&nbsp;"Hvala", reče on. Lice mu se razvedrilo i posmatrao me je s blagom upornošću. I dalje sam imala takvu moć da ugodim Čarlsu. Nikad nisam imala takvu vlast nad Ilajom, a možda sam ga baš zato i volela.
<BR>&nbsp;&nbsp;&nbsp;&nbsp;&nbsp;Zurila sam u zvezde koje su kružile i svetlucale na rubovima izdužene grudve. "Treba li nam rezervacija?" upitah.
<BR>
<BR>&nbsp;&nbsp;&nbsp;&nbsp;&nbsp;Sutradan sam prekinula jednu raspravu, dok sam sa Dendijem i Li nadgledala kako napreduje rad na velikim pomičnicima.
<BR>&nbsp;&nbsp;&nbsp;&nbsp;&nbsp;Središnja laboratorija bila je završena prethodne nedelje, oprema je prikupljena u jednoj prostoriji i obavljeno je nekoliko jednostavnih proba s pretvaranjem malih uzoraka kiseonika u antikiseonik. Kad smo ušli u laboratoriju, čula sam kako Leanderov glas nadvikuje ostale.
<BR>&nbsp;&nbsp;&nbsp;&nbsp;&nbsp;"Zar niko ne shvata na šta smo se namerili?"
<BR>&nbsp;&nbsp;&nbsp;&nbsp;&nbsp;Mičel Maspero-Gambakorta i Tamara Kvang stajali su nasuprot Čarlsu, Leanderu i Rojsu. Kvangova opazi da sam ušla u laboratoriju i lice joj smesta dobi ukočen, ozbiljan izraz. Maspero-Gambakorta odmahnuo je glavom, psujući sebi u bradu, i otišao da sedne na nisku klupu koja je podupirala velike pumpe za remećenje sile. Rojs je pokupio svoju pločicu i nekoliko alatki i izgledao spreman da ode, ali je oklevao, nespretno stojeći punih ruku. Leanderovo lice zarumenelo se od uzbuđenja; Čarls je, sedeći s rukama sklopljenim oko prekrštenih kolena, izgledao smiren, čak pomalo po strani od te svađe.
<BR>&nbsp;&nbsp;&nbsp;&nbsp;&nbsp;"Nesuglasice?" upitah.
<BR>&nbsp;&nbsp;&nbsp;&nbsp;&nbsp;"Ništa što ne možemo da prevaziđemo", reče Leander, malo ishitreno.
<BR>&nbsp;&nbsp;&nbsp;&nbsp;&nbsp;"Tamara i Mičel smatraju da naše istraživanje treba staviti na uvid javnosti", reče Čarls.
<BR>&nbsp;&nbsp;&nbsp;&nbsp;&nbsp;"To je najrazumnije", reče Kvangova.
<BR>&nbsp;&nbsp;&nbsp;&nbsp;&nbsp;"Ništa od ovog nije razumno", promrmlja Maspero-Gambakorta, skrstivši ruke.
<BR>&nbsp;&nbsp;&nbsp;&nbsp;&nbsp;"Kome prvo da kažemo?"
<BR>&nbsp;&nbsp;&nbsp;&nbsp;&nbsp;"Zemlji, očito", reče Kvangova. "Ja imam prijatelje na Zemlji, ljude koji nam mogu pomoći da sredimo sve ovo - političke probleme, nesporazume..."
<BR>&nbsp;&nbsp;&nbsp;&nbsp;&nbsp;"Nesporazume?" upitah.
<BR>&nbsp;&nbsp;&nbsp;&nbsp;&nbsp;"Ja nisam budala", reče Kvangova braneći se. "Znam u kakvoj smo situaciji, ali kad bismo samo mogli da razgovaramo, nađemo zajedničke tačke... Osećala bih se mnogo bolje..." Glas joj utihnu i ona odmahnu glavom.
<BR>&nbsp;&nbsp;&nbsp;&nbsp;&nbsp;"O tome smo već sto puta razgovarali", reče Leander.
<BR>&nbsp;&nbsp;&nbsp;&nbsp;&nbsp;"To je povratna dilema", reče Čarls.
<BR>&nbsp;&nbsp;&nbsp;&nbsp;&nbsp;"Znam!" povika Kvangova, podigavši pesnicu. "Mogli bi nas ubiti ako misle da mi umemo da ubijemo njih... Ali neće nas ubiti ako pomisle da mi možemo prvi da ih se dočepamo. Ne možemo da im kažemo ono što znamo, zato što znamo kako da ih ubijemo. A ukoliko im kažemo, oni će znati kako da ubiju nas. To nije razumno!"
<BR>&nbsp;&nbsp;&nbsp;&nbsp;&nbsp;"Slažem se", rekoh. "Najbolje će biti da pustimo stvari da se izjednače, da se ohlade."
<BR>&nbsp;&nbsp;&nbsp;&nbsp;&nbsp;"Tako što ćemo pobeći?" upita Maspero-Gambakorta. "Ne izgleda mi baš zrelo."
<BR>&nbsp;&nbsp;&nbsp;&nbsp;&nbsp;"Imaš li bolju ideju?" upitah.
<BR>&nbsp;&nbsp;&nbsp;&nbsp;&nbsp;"Da", odgovori on. "Desetak boljih ideja. Nijednu ne podržavaju ni Čarls ni Stiven."
<BR>&nbsp;&nbsp;&nbsp;&nbsp;&nbsp;"Kaži mi", rekoh. "Možda ću ja shvatiti njihovu vrednost."
<BR>&nbsp;&nbsp;&nbsp;&nbsp;&nbsp;On se razočarano namršti. "U redu, to su idealistički, sumanuti rizici, a ne bolje ideje. Ali možda bismo noću mirnije spavali kad bismo probali jednu od njih!"
<BR>&nbsp;&nbsp;&nbsp;&nbsp;&nbsp;"Nije stvar u tome da mi mirnije spavamo", rekoh. "Stvar je u tome da Mars živi, i da živi slobodno."
<BR>&nbsp;&nbsp;&nbsp;&nbsp;&nbsp;"Svi radimo što bolje možemo", reče Kvangova. "Nemojte misliti da ne obavljamo svoj posao, ako među nama ima razmirica."
<BR>&nbsp;&nbsp;&nbsp;&nbsp;&nbsp;"Ja to i ne mislim", rekoh. "Ako dođete na bolju ideju - idealističku ili ciničnu ili ma kakvu - molim vas da me obavestite o tome."
<BR>&nbsp;&nbsp;&nbsp;&nbsp;&nbsp;Rojs se odlučno uspravi na klupi, ruku i dalje skrštenih, i reče: "U redu. Je li gotovo? Možemo li sad da se vratimo na posao?"
<BR>
<BR>&nbsp;&nbsp;&nbsp;&nbsp;&nbsp;"Imamo još oko četiri nedelje pre nego što nam ne ostane ni jedna jedina tajna", reče Ti Sandra na početku našeg sledećeg svakodnevnog razgovora. Sama u svojim odajama, okružena potmulim zvukovima izgradnje koji su odjekivali po zemljištu i tunelima, posmatrala sam kako se Ti Sandrin izraz menja, kao da proučavam lice kumira, nadajući se nekom nagoveštaju. "Vreme je da istražimo", reče ona. "Da odvezemo Fobos na predloženo odredište. Ljudi će primetiti da je mesec pozajmljen, tako da treba da vratimo mesec pre nego što se digne uzbuna. Putovanje mora trajati manje od pet sati."
<BR>&nbsp;&nbsp;&nbsp;&nbsp;&nbsp;"Čarls i ja smo raspravili pojedinosti. On misli da može to da izvede", rekoh. "Hoću da pođem s njima."
<BR>&nbsp;&nbsp;&nbsp;&nbsp;&nbsp;"Zašto?" upita Ti Sandra.
<BR>&nbsp;&nbsp;&nbsp;&nbsp;&nbsp;"Ne pada mi na pamet da pošaljem Mars na neko mesto, a da tamo prethodno nisam bila."
<BR>&nbsp;&nbsp;&nbsp;&nbsp;&nbsp;"Tačka Jedan će poludeti."
<BR>&nbsp;&nbsp;&nbsp;&nbsp;&nbsp;"Onda im naprosto nećemo kazati", rekoh.
<BR>&nbsp;&nbsp;&nbsp;&nbsp;&nbsp;Ti Sandra načas razmisli, odmeravajući opasnosti i prednosti. "Poći ćeš sa njima. Hoću nekog kome mogu bezrezervno da verujem. Što se mene tiče, ti si krv moje krvi."
<BR>&nbsp;&nbsp;&nbsp;&nbsp;&nbsp;"Hvala", rekoh.
<BR>&nbsp;&nbsp;&nbsp;&nbsp;&nbsp;"Htela bih da i na Deimos postavimo tim sa pomičnikom. Ako se ne vratite, ili se vratite prekasno, premestićemo Deimos u Pojas, sakriti ga, i spremiti se za najgore."
<BR>&nbsp;&nbsp;&nbsp;&nbsp;&nbsp;Izgledi da će Deimos biti upotrebljen kao podrška - nema potrebe objašnjavati u koju svrhu - izgledali su gotovo prirodni, ni najmanje uznemirujući.
<BR>&nbsp;&nbsp;&nbsp;&nbsp;&nbsp;"Hoćemo li im reći da se Fobos premešta?"
<BR>&nbsp;&nbsp;&nbsp;&nbsp;&nbsp;"Dugujemo im toliko", reče ona. "Da li će oni poverovati da mi ne napadamo, to ne mogu da predvidim."
<BR>&nbsp;&nbsp;&nbsp;&nbsp;&nbsp;Ispričala sam joj o Vakslerovim neprestanim zamerkama, o sve jačem duhu otpora među Olimpljanima i nekim od naših najbližih savetnika i pomoćnika.
<BR>&nbsp;&nbsp;&nbsp;&nbsp;&nbsp;"Upravo ono što sam očekivala", reče ona. "Pridružila bih ti se da mogu. Da ti pomognem da našu stvar malo čvršće izneseš. Ali možeš ti to. Promeniće oni mišljenje."
<BR>&nbsp;&nbsp;&nbsp;&nbsp;&nbsp;Pomislila sam da se moje osećanje hitnosti možda ne zapaža na vid-projekciji. "Možda neće biti tako lako. Pomisli na to šta im nagoveštavamo."
<BR>&nbsp;&nbsp;&nbsp;&nbsp;&nbsp;"Ja sam nasmrt preplašena", reče Ti Sandra. "Možda su oni toliko uplašeni da će radije verovati Zemlji?"
<BR>&nbsp;&nbsp;&nbsp;&nbsp;&nbsp;"To je prirodna reakcija."
<BR>&nbsp;&nbsp;&nbsp;&nbsp;&nbsp;"Zar svi tako brzo zaboravljaju?"
<BR>&nbsp;&nbsp;&nbsp;&nbsp;&nbsp;"Nadam se da ne", rekoh.
<BR>&nbsp;&nbsp;&nbsp;&nbsp;&nbsp;"Neki ljudi nisu mnogo izgubili", reče Ti Sandra, s pomalo gorčine. "Nastavi da se boriš i da ubeđuješ, Kesi. Održavaj duh kod onih koji veruju. Pošalji ih da pridobijaju nove ljude, ako možeš bez njih."
<BR>&nbsp;&nbsp;&nbsp;&nbsp;&nbsp;"Još jedna kampanja", rekoh.
<BR>&nbsp;&nbsp;&nbsp;&nbsp;&nbsp;"Nikad se ne završava", reče Ti Sandra.
<BR>&nbsp;&nbsp;&nbsp;&nbsp;&nbsp;"Ponekad se osećam kao čudovište, čak i kad samo razmišljam o tome. Zar ne bismo mogli da ispitamo mogućnost organizovanja plebiscita?"
<BR>&nbsp;&nbsp;&nbsp;&nbsp;&nbsp;"Koliko vremena imamo?"
<BR>&nbsp;&nbsp;&nbsp;&nbsp;&nbsp;"Čarls daje Zemlji mesec dana, možda dva meseca, sa nagoveštajima koje imaju... A ne isključuje ni mogućnost da ovde ima uhoda. Moglo bi doći i mnogo ranije. Oh, Bože. Imamo tako malo izbora."
<BR>&nbsp;&nbsp;&nbsp;&nbsp;&nbsp;"Tačno", reče Ti Sandra. "Ti i ja možemo biti žrtvovane. Mi radimo na spasavanju svih ostalih. Zapamti to, dušo."
<BR>&nbsp;&nbsp;&nbsp;&nbsp;&nbsp;"Toliko si nam potrebna ovde", rekoh, uzdrhtalog glasa. "Imam tako malo podstreka da nastavim s radom."
<BR>&nbsp;&nbsp;&nbsp;&nbsp;&nbsp;"Lečim se najbrže što mogu. Drži se. Ti si jaka."
<BR>
<BR>&nbsp;&nbsp;&nbsp;&nbsp;&nbsp;Samo nekoliko sati pred zoru, dvadeset trećeg akvarijusa, pet članova tima Preambule - Čarls, Leander, ja i dvoje astronoma - ukrcali smo se na traktor i prevalili jedan kilometar duž sveže prokopane staze od Kaibaba do skrivenog Merkurovog uzletišta.
<BR>&nbsp;&nbsp;&nbsp;&nbsp;&nbsp;Astronome sam upoznala dva sata ranije. Upravo behu stigli sa MUS-a. Stariji, Džekson Hergešajmer, bio je stručnjak za proučavanje vansolarnih planeta. Bio je poreklom sa Meseca i nije pripadao nijednoj PG. MUS ga je dvadeset godina ranije pozvao da dođe na fakultet. Bio je visok, kvrgav, sed, zabrinutog lica, nalik na majmunsko, i krupnih šaka.
<BR>&nbsp;&nbsp;&nbsp;&nbsp;&nbsp;Njegova pomoćnica, Galena Kameron, došla je iz Pojasa pet godina ranije, da studira na Istraživačkom univerzitetu u Tarzi. Ona je bila inženjer za opservatorije u dalekom svemiru. Nešto od opreme koja je utovarena na brod bilo je njeno: prototip senzora za marsovski NGO, 'natpovršinski galaktički osmatrač', prestižan poduhvat nekoliko PG, čije je lansiranje odlagano devet puta tokom prethodnih pet godina. Hergešajmer je izgledao ravnodušan prema onome što smo nameravali da uradimo - prikriva strah, pretpostavljala sam - ali lice Kameronove bilo je rumeno, a ruke joj nisu mirovale.
<BR>&nbsp;&nbsp;&nbsp;&nbsp;&nbsp;Zidovi uzletišta ličili su na niske, tamne humke pod zracima naših reflektora. Merkur je ležao pod običnim terom boje zemljišta - najprostija moguća kamuflaža. Očigledno je učinjen tek ovlašan pokušaj da se sakrije ono što se tu zbiva. Podjednako očigledno, osmatrači iz Pojasa ili sa Zemlje ili tačaka između njih, morali bi da pretraže na stotine takvih uzletišta. Marsovski orbitalni prostor još je bio otvoren za sve negdašnje PG, od kojih su mnoge tvrdoglavo održavale zasebne orbitalne flote šatlova. Lansiranje sa mesta koje spolja liči na ponovo otvorenu rudarsku stanicu samo po sebi neće privući pažnju.
<BR>&nbsp;&nbsp;&nbsp;&nbsp;&nbsp;Vozač traktora, Vanda, krupna, atletski građena žena u jarkozelenom termalnom odelu, pogledala nas je preko ramena i osmehnula se. "Treba da uzletite u roku od trideset minuta. Kad stignete na orbitu, dobićete dozvolu preko direktne veze. Kad se budete vratili, upotrebićemo direktnu vezu da vam kažemo gde da sletite. Nećemo da Zemljani prate Merkur natrag do Preambule."
<BR>&nbsp;&nbsp;&nbsp;&nbsp;&nbsp;'Direktna veza' bila je šifrovan naziv za trenutnu komunikaciju uz pomoć pomičnika. Prvi put ćemo koristiti 'direktnu vezu', ali samo sa orbite.
<BR>&nbsp;&nbsp;&nbsp;&nbsp;&nbsp;Čarls joj zahvali i potapša je po ramenu. "Vanda je bila naš vozač na prvom izletu", reče. "Postajemo stare kuke u ovom poslu."
<BR>&nbsp;&nbsp;&nbsp;&nbsp;&nbsp;"Ja ne postavljam pitanja", reče Vanda, redom upirući u svakog od nas pogled svojih smeđih očiju, usana razvučenih u blag osmeh. "Samo hoću da imam zadovoljstvo da vidim ishod na vestima."
<BR>&nbsp;&nbsp;&nbsp;&nbsp;&nbsp;"O ovome neće biti vesti, nadam se", reče Čarls. "A to je sve što ćeš danas saznati."
<BR>&nbsp;&nbsp;&nbsp;&nbsp;&nbsp;"Aaah", razočarano uzdahnu Vanda. Postavila je veliko crevo pod pritiskom između traktora i Merkura. Nas šestoro provukosmo se tuda na rukama i kolenima. Čarls i Leander pažljivo su istovarili opremu. Ja sam pomogla kod prenošenja KL mislioca i tumača. Zatvorili smo se za lansiranje.
<BR>&nbsp;&nbsp;&nbsp;&nbsp;&nbsp;U svojim uskim ležajima, ispruženi jedno do drugog u dva reda, napeto smo čekali da se upale rakete. Ja na orbitu nisam išla još od davnašnjeg putovanja na Zemlju.
<BR>&nbsp;&nbsp;&nbsp;&nbsp;&nbsp;"Vreme je da ti kažem nešto o skoku", reče Čarls. Okrenula sam se ulevo da pogledam Čarlsa i Leandera. Leander pridiže glavu i široko se osmehnu. "Nije baš sve med i mleko. Za putnike, hoću reći."
<BR>&nbsp;&nbsp;&nbsp;&nbsp;&nbsp;"Šta ste to izostavili?" upitah.
<BR>&nbsp;&nbsp;&nbsp;&nbsp;&nbsp;"Nećemo imati električnu energiju nekoliko minuta dok traje putovanje i nekoliko minuta posle toga. Nema grejanja, ničeg u odelima, i tome slično. Možda će postati zagušljivo u kabini, ali napravili smo mehanički prečistač, bez električnih delova, koji bi trebalo da otkloni većinu poteškoća tokom desetak-petnaest minuta."
<BR>&nbsp;&nbsp;&nbsp;&nbsp;&nbsp;"Zašto taj prekid?"
<BR>&nbsp;&nbsp;&nbsp;&nbsp;&nbsp;"Ne znamo. Osetićeš i laku mučninu. Proći će, ali svi tvoji neuroni biće nekoliko minuta kao u zastoju. To je nalik na zamračenje, ali na neki način shvataš šta se događa. Telu se to ne dopada. Izuzimajući to - što je prilično beznačajno - sve ostalo je kako smo i rekli."
<BR>&nbsp;&nbsp;&nbsp;&nbsp;&nbsp;Legla sam natrag na kauč. "Zašto niste to ranije pomenuli?"
<BR>&nbsp;&nbsp;&nbsp;&nbsp;&nbsp;"Imali smo dovoljno problema tamo dole." Čarls mahnu rukom u pravcu laboratorije. "Šta bi Vaksler rekao da smo mu kazali?"
<BR>&nbsp;&nbsp;&nbsp;&nbsp;&nbsp;"Dobio bi nastup besa", priznadoh. "Ali šta će se dogoditi sa svim na Marsu... sa sistemima za održavanje života, da ne govorimo o duševnom stanju ljudi?"
<BR>&nbsp;&nbsp;&nbsp;&nbsp;&nbsp;Leander prekide razgovor koji je pretio da se pretvori u dugačku raspravu. "To možda neće biti problem za nedelju-dve. Mislimo da se to može podesiti. Mislimo da to možemo srediti. Ali za sada... budite spremni."
<BR>&nbsp;&nbsp;&nbsp;&nbsp;&nbsp;"Ima li još nešto što bi trebalo da znam?"
<BR>&nbsp;&nbsp;&nbsp;&nbsp;&nbsp;"Nećeš osetiti ni trzaj. Najmirniji let u celom svemiru", reče Čarls.
<BR>&nbsp;&nbsp;&nbsp;&nbsp;&nbsp;Merkurov ljudski pilot sa prve misije bio je zamenjen posvećenim misliocem marsovske proizvodnje. On nam dade znak da ostaje još minut. Uz mnoštvo glasnih prasaka nalik na pucnje iz pištolja, brod se podiže na mlazu plamena i pare, čvrsto nas priljubivši uz ležaje. Kroz otvore i na video-ekranima, gledali smo kako Mars zalazi. Brodić je zaokrenuo da bi se uputio ka malom sivocrnom mesecu, a mi smo nekoliko časaka uživali u tihoj nepomičnosti dok nas je brod nosio u pravcu zore.
<BR>&nbsp;&nbsp;&nbsp;&nbsp;&nbsp;Kameronova pridiže glavu sa ležaja, koliko god su joj ograničenja to dopuštala, i nasmeši mi se. "Htela sam da vam kažem koliko smo mi - ja - počastvovani što učestvujemo. Ovo je neverovatno... Naprosto fantastično. Ja sam prestravljena."
<BR>&nbsp;&nbsp;&nbsp;&nbsp;&nbsp;Uputila sam joj što sam mogla ubedljiviji osmeh ohrabrenja. Ono što smo se spremali da uradimo prevazilazilo je moju maštu - mada ne i računske sposobnosti mog pojačanja.
<BR>&nbsp;&nbsp;&nbsp;&nbsp;&nbsp;Pošto neće biti ubrzanja niti utroška sile, u igru je ulazio sasvim drugačiji pojam sile i rada - u potpunosti zasnovan na podešavanjima deskriptora, posmatranim u oglednim uslovima. U prevodu na običan jezik, premeštanje Fobosa na udaljenost od deset hiljada svetlosnih godina zahtevaće od nas da iz galaktičke riznice ukrademo količinu energije dovoljnu da nekoliko godina snabdeva zvezdu veličine Sunca.
<BR>&nbsp;&nbsp;&nbsp;&nbsp;&nbsp;Prilazak mesecu činio se ledeno spor. Fobos je, tokom jednog sata, narastao od svetle tačkice do tamne mrlje, kad smo ponovo došli u Marsovu senku.
<BR>&nbsp;&nbsp;&nbsp;&nbsp;&nbsp;Usporavanje je bilo nemirnije od poletanja, uz bučan, isprekidan rad motora, od koga su mi po laktu ostale modrice na mestu gde je bio priljubljen uz tanko presvučenu metalnu šipku. Leteli smo na nekoliko stotina metara iznad Fobosove kamene površine, prošarane drevnim sivim i crnim kraterima, oknima, jamama i ožiljcima iz ranih rudarskih i istraživačkih dana.
<BR>&nbsp;&nbsp;&nbsp;&nbsp;&nbsp;Smestićemo se u trideset godina starom rudarskom naselju, nedaleko od središta kratera Stikni, koje je i dalje bilo aktivno, ali nastanjeno jedino arbajterima.
<BR>&nbsp;&nbsp;&nbsp;&nbsp;&nbsp;Ukoliko Merkur bude napadnut, imaćemo više izgleda da preživimo ukopani ispod goletne sive površine malog meseca.
<BR>&nbsp;&nbsp;&nbsp;&nbsp;&nbsp;"Eno ga", reče Leander. Čarls se uspravi na sedištu. Na jednoj padini nepravilnog kratera Stikni, malo sletno signalno svetlo pojavljivalo se svakih nekoliko sekundi, kao što je to decenijama činilo. Merkur uz trzaj promeni pravac. Signalnom svetlu smo se približili opasnom brzinom.
<BR>&nbsp;&nbsp;&nbsp;&nbsp;&nbsp;"Tragam za sidrištima", objavi mislilac.
<BR>&nbsp;&nbsp;&nbsp;&nbsp;&nbsp;Još jedno naglo usporavanje, zatim blag udarac kad se Merkur usidrio. Proverili smo sve sisteme u stanici, ustanovili da je sve u odgovarajućem stanju i postavili brodsko crevo za prolaz.
<BR>&nbsp;&nbsp;&nbsp;&nbsp;&nbsp;Čarls se odvezao od sedišta, a ja učinih isto, slobodno lebdeći u prostoru. "Zalihe za tri dana", reče Čarls, kriveći usta u osmeh dok je prolazio kraj mene u tovarnom odeljenju.
<BR>&nbsp;&nbsp;&nbsp;&nbsp;&nbsp;"Hoće li to biti dovoljno?" upita Galena Kameron, zabrinutog lica.
<BR>&nbsp;&nbsp;&nbsp;&nbsp;&nbsp;"Nadamo se da ćemo biti odsutni nepunih pet sati", javi se Leander sa gornje palube.
<BR>&nbsp;&nbsp;&nbsp;&nbsp;&nbsp;Hergešajmer se namršti. "Mogli bismo deset godina provesti proučavajući sistem, pa opet ne saznati dovoljno."
<BR>&nbsp;&nbsp;&nbsp;&nbsp;&nbsp;"Tuneli će nekoliko sati biti hladni i neudobni", reče Leander. "Nisu navikli na posetioce."
<BR>&nbsp;&nbsp;&nbsp;&nbsp;&nbsp;Puzeći iza Čarlsa u crevu za prolaz, gotovo sam se sudarila s jednim starim, prašnjavim arbajterom. Lebdeo je u uglu, veličinom i bojom nalik na voljenog plišanog medu, a prastara senzorska ogrlica škriputavo mu se obrtala dok nas je pregledao.
<BR>&nbsp;&nbsp;&nbsp;&nbsp;&nbsp;"Ovom uređaju treba popravka", reče arbajter prigušenim glasom.
<BR>&nbsp;&nbsp;&nbsp;&nbsp;&nbsp;Čarls se okrenuo na ulazu da me pogleda, a ja sam se prvi put posle mnogih nedelja osmehnula, sećajući se TrQs Haut MQdoc-a. On uzvrati osmeh, trgnuvši se kad mu je koža povukla nanozakrpe na licu. "Zaista bi trebalo bolje da se staramo za svoje siročiće", reče.
<BR>&nbsp;&nbsp;&nbsp;&nbsp;&nbsp;Hergešajmer je proklinjao nedostatak odgovarajućih senzornih portova, a Leander naloži malom arbajteru-kopaču uzoraka da napravi nove. Sa sobom smo doneli pribor za opravke, pa je većina staničnih arbajtera podvrgnuta usavršavanju i popravci. Galena Kameron je povezivala senzore i teleskope, sedeći sama u hladnoj četvrtastoj sobi, puštajući sve u probni rad sa simuliranim metama i podacima.
<BR>&nbsp;&nbsp;&nbsp;&nbsp;&nbsp;Za to vreme, ja nisam imala mnogo posla. Pomagala sam Leanderu, sedeći u glavnoj kontrolnoj sobi zvezdastog oblika i pomno nadzirući ispravnost pritiska; nismo se mogli osloniti na stanične pomoćne sisteme dok usavršavanje ne bude završeno. Ja sam sedela u jednom kraku zvezde. Čarls je tetošio KL mislioca u drugom kraku. On proviri iza ugla, s optičkim provodnicima pričvršćenim za potiljak, i reče: "Ošamućen je."
<BR>&nbsp;&nbsp;&nbsp;&nbsp;&nbsp;"Ko to?"
<BR>&nbsp;&nbsp;&nbsp;&nbsp;&nbsp;"Mislilac. Trebalo je da mu dam zadatak na koji će se usredsrediti pre nego što smo krenuli. Odlutao je istražujući nešto što nam nikad neće biti potrebno da znamo."
<BR>&nbsp;&nbsp;&nbsp;&nbsp;&nbsp;"Možeš li da ga povratiš?" upitah.
<BR>&nbsp;&nbsp;&nbsp;&nbsp;&nbsp;"Naravno. Samo treba malo više vremena da mu sve konje sateram u koral. Kako tvoje pojačanje?"
<BR>&nbsp;&nbsp;&nbsp;&nbsp;&nbsp;"Sad miruje", rekoh. "Mislim da sam ga konačno savladala."
<BR>&nbsp;&nbsp;&nbsp;&nbsp;&nbsp;"Dobro." On pogleda u zid iza mene, kao da tamo nekog ima. Osetila sam potrebu da se okrenem, ali znala sam da smo sami u kontrolnoj sobi. "Kaseja, ja ne znam šta će ovo učiniti sa mnom. Svaki put kad vodim KL-a, imam drugačiju reakciju. To zaista nije..." Činilo se da ne može da nađe pravu reč. Mahao je prstima po vazduhu.
<BR>&nbsp;&nbsp;&nbsp;&nbsp;&nbsp;"Prijatno?" natuknuh.
<BR>&nbsp;&nbsp;&nbsp;&nbsp;&nbsp;"Možda isuviše prijatno", reče on. "Kao da podležeš lošoj navici. Kao da se pridružuješ bučnoj zabavi ludih genijalaca. Uvek ima nečeg očaravajućeg, rešenje za sve..."
<BR>&nbsp;&nbsp;&nbsp;&nbsp;&nbsp;"Ti bi to voleo", rekoh u pola glasa.
<BR>&nbsp;&nbsp;&nbsp;&nbsp;&nbsp;"Tačno. Moja slabost. Idem u potragu za tim, a istinski delovi nestaju poput duhova, ostavljajući za sobom samo osećanje potpunosti. KL juri za drugim vrstama istina, za stvarima beskorisnim ljudskom mozgu. Matematički pravci kojima mi nikad nećemo poći, logika koja nas doslovno boli. Moram da se čuvam, ili ću se vratiti beskoristan. Za tebe i sve ostale."
<BR>&nbsp;&nbsp;&nbsp;&nbsp;&nbsp;"Ti ćeš uvek biti koristan", uteših ga.
<BR>&nbsp;&nbsp;&nbsp;&nbsp;&nbsp;"Ne mora da znači. Hteo sam samo da pitam... Mogu li da se usredsredim na tebe? Ja stvarno nemam ništa osim ovog posla i tebe. Usredsređivanje na posao je povratno. Nije produktivno."
<BR>&nbsp;&nbsp;&nbsp;&nbsp;&nbsp;"Kako to misliš, da se usredsrediš?"
<BR>&nbsp;&nbsp;&nbsp;&nbsp;&nbsp;"Cilj", reče on. "Nešto stvarno, što ću moći da cenim."
<BR>&nbsp;&nbsp;&nbsp;&nbsp;&nbsp;Taj zahtev me je duboko uznemiravao. Rešila sam da pitanje mora biti postavljeno sada, bez obzira na to koliko je neprijatno. "Da li se ti to udvaraš, Čarlse?"
<BR>&nbsp;&nbsp;&nbsp;&nbsp;&nbsp;"Ne", reče on. Lice mu se načas namršti i on ponovo skloni pogled. "Potreban mi je jak prijatelj. Nadam se da je to jasno i pristojno." On duboko udahnu. "Kaseja, bilo bi užasno da ti se sad nabacujem... Ti si još u žalosti."
<BR>&nbsp;&nbsp;&nbsp;&nbsp;&nbsp;"Jesam", rekoh.
<BR>&nbsp;&nbsp;&nbsp;&nbsp;&nbsp;"Potreban mi je ovde neko kome je stalo do mene, više nego u profesionalnom smislu. Da me vrati. Mene. Ne nekakav proizvod spajanja sa KL-om, ni nekakvog intelektualnog mutanta."
<BR>&nbsp;&nbsp;&nbsp;&nbsp;&nbsp;"Stalo mi je do tebe", rekoh. "Ti si važan u sebi i po sebi. Ja te cenim."
<BR>&nbsp;&nbsp;&nbsp;&nbsp;&nbsp;Izraz lica postade mu blaži. Ponovo sam osetila svoju moć da ugodim i bila sam njome zatečena. "To je ono što mi treba", reče on. "Ali nemoj se plašiti. Čak i ako se izgubim, ono što od mene ostane vratiće nas natrag. Tamara ili Stiven mogu kasnije zauzeti moje mesto. Za veliko putovanje."
<BR>&nbsp;&nbsp;&nbsp;&nbsp;&nbsp;"Je li to opasno?" upitah.
<BR>&nbsp;&nbsp;&nbsp;&nbsp;&nbsp;"Mislim da nije", odgovori Čarls. "Ali svaki put je sve teže. Istine su tako neodoljive."
<BR>&nbsp;&nbsp;&nbsp;&nbsp;&nbsp;"Opasne istine."
<BR>&nbsp;&nbsp;&nbsp;&nbsp;&nbsp;"Da", reče on. "Zaljubiti se u jednu drugu stvarnost... Spremati se da se sa njom venčaš. I biti odbačen."
<BR>&nbsp;&nbsp;&nbsp;&nbsp;&nbsp;Leander uđe u kontrolni centar odozdo, polagano pri mesečevoj slaboj gravitaciji. "Galena i Džekson kažu da su spremni. Ja sam naš pomičnik spojio direktnom vezom sa velikim pomičnikom Preambule. Dobijamo dobre signale. Ne mogu jemčiti da ćemo zadržati vezu kad se premestimo, ali verovatno mogu ponovo da je uspostavim kad se budemo vratili."
<BR>&nbsp;&nbsp;&nbsp;&nbsp;&nbsp;"Sve je to tako primitivno", reče Čarls.
<BR>&nbsp;&nbsp;&nbsp;&nbsp;&nbsp;"Radim najbolje što mogu", osmehnu se Leander. "Spreman kad vi kažete, moj kapetane."
<BR>&nbsp;&nbsp;&nbsp;&nbsp;&nbsp;Galena Kameron uđe u centar odozgo, vešto prođe pored Leandera i stade preda me. "Gospođo potpredsednice..."
<BR>&nbsp;&nbsp;&nbsp;&nbsp;&nbsp;"Kaseja, molim vas."
<BR>&nbsp;&nbsp;&nbsp;&nbsp;&nbsp;"Spremni smo. Dobijamo jasne slike spolja. Oprema je postavljena, a izgleda da i arbajteri dobro rade."
<BR>&nbsp;&nbsp;&nbsp;&nbsp;&nbsp;"Recite Marsu da ćemo to učiniti", rekoh Leanderu.
<BR>&nbsp;&nbsp;&nbsp;&nbsp;&nbsp;"Pet sati?" upita Leander.
<BR>&nbsp;&nbsp;&nbsp;&nbsp;&nbsp;"Ako pomaknemo sve deskriptore tačno kako treba", reče Čarls. Hergešajmer se progura pored Galene, lica mokrog od znoja. Bio je prestravljen.
<BR>&nbsp;&nbsp;&nbsp;&nbsp;&nbsp;Ja sam se osećala spokojno. Odgurnula sam se od ugla i posegla za Čarlsovom rukom. On mi snažno steže šaku. "Svi smo ovde uz tebe", rekoh.
<BR>&nbsp;&nbsp;&nbsp;&nbsp;&nbsp;"Moja naređenja, Kaseja?"
<BR>&nbsp;&nbsp;&nbsp;&nbsp;&nbsp;"Odvedi nas negde daleko, daleko", rekoh. "Na neko sigurno i divno mesto. Na neko novo mesto."
<BR>&nbsp;&nbsp;&nbsp;&nbsp;&nbsp;"Mislim da sam našao baš takvo mesto", odgovori on. "Izvini me."
<BR>&nbsp;&nbsp;&nbsp;&nbsp;&nbsp;On se vrati u sedište i prikopča poslednji optički provodnik, vešto radeći dugačkim prstima. Posmatrali smo odostrag njegovu glavu, sive nanokopče pričvršćene za njegovu lobanju, pramenove njegove crne kose.
<BR>&nbsp;&nbsp;&nbsp;&nbsp;&nbsp;Smešten u čvrstom okviru glavne kontrolne ploče starog naselja, KL mislilac projektovao je raznobojno mnoštvo složenih oblika. Oblici su imali ivice. Ivice su se poravnale, a geometrijski oblici postali lebdeće grudvice.
<BR>&nbsp;&nbsp;&nbsp;&nbsp;&nbsp;U udubljenju od poroznog kamena, na metar odatle, pomičnik i pumpe za rasipanje sile, koje su održavale svoj uzorak atoma na apsolutnoj nuli, čekali su KL-ova uputstva.
<BR>&nbsp;&nbsp;&nbsp;&nbsp;&nbsp;Čarls zatvori oči.
<BR>&nbsp;&nbsp;&nbsp;&nbsp;&nbsp;"Treba li da se vežemo?" upita nervozno Galena, glasom jedva čujnijim od šapata.
<BR>&nbsp;&nbsp;&nbsp;&nbsp;&nbsp;"Nema potrebe", odgovori Leander, oblizujući suve usne. "Radite šta god vam prija."
<BR>&nbsp;&nbsp;&nbsp;&nbsp;&nbsp;"Idemo", reče Čarls.
<BR>&nbsp;&nbsp;&nbsp;&nbsp;&nbsp;Bacila sam pogled na slike spolja, naslagane jedna iznad druge na potpornju, Mars neposredno ispod nas, luk Marsa sa Sunčevim krugom koji blista u pozadini naspram crnog prostora, oblake sićušnih zvezda, grafikon ciljne galaktičke oblasti, grafikon stanja pomičnika.
<BR>&nbsp;&nbsp;&nbsp;&nbsp;&nbsp;KL je sada prevodio ljudske mere i koordinate na 'jezik' deskriptora. Tumač je govorio jasnim ženskim glasom: "Redeskripcija čestica završena. Prvo odredište, prva aproksimacija, završeni." Tumač je predočio i sopstvenu procenu razvoja situacije: crvene linije su rasle kako se KL obraćao i pomicao deskriptore u superhladnom uzorku, zatim promenljive odlike uzorka primenjivao na sve čestice mase i bliže okoline meseca.
<BR>&nbsp;&nbsp;&nbsp;&nbsp;&nbsp;"Trebaće nam najmanje pola sata da ustanovimo gde se nalazimo i proračunamo koliko smo daleko", reče Hergešajmer.
<BR>&nbsp;&nbsp;&nbsp;&nbsp;&nbsp;"Tačno", odvrati Leander. Položaj koji je zadat KL-u automatski će se ispraviti prema kretanju naše ciljne zvezde tokom deset hiljada zemaljskih godina otkako je njena slika započela svoje putovanje brzinom svetlosti, ali ostali činioci otežavali su preciznost.
<BR>&nbsp;&nbsp;&nbsp;&nbsp;&nbsp;Soba je postala hladnija. Slike su nestale sa ekrana, ruke su mi utrnule, vid mi se zamaglio i izobličio. Nisam osećala nikakvo kretanje, nikakvu veliku promenu. Za razliku od svega u pređašnjoj ljudskoj istoriji, pomicanje nije zahtevalo nikakvu mašineriju, nije spaljivalo nikakvo gorivo, ni trošilo energiju poput toplote i buke. Postupak nije bio naročito dramatičan. Ishod će to morati da nadoknadi...
<BR>&nbsp;&nbsp;&nbsp;&nbsp;&nbsp;Ekrani su se ponovo uključili. Ruke su mi se činile hladne, noge vrele, ali nije mi bilo zlo. Moji saputnici trepnuše, otvoriše oči, kao da se bude iz kratkog sna.
<BR>&nbsp;&nbsp;&nbsp;&nbsp;&nbsp;Čarls je tiho zaječao, zatim se izvinio u pola glasa. "Biću s vama za koji čas", reče.
<BR>&nbsp;&nbsp;&nbsp;&nbsp;&nbsp;"Gde smo?" upita Leander.
<BR>&nbsp;&nbsp;&nbsp;&nbsp;&nbsp;Na slikama spolja nisam videla ništa osim zvezda. Mars je nestao. Tama u pozadini bila je, međutim, oživljena gustim, prepletenim pramenovima blede boje. Neke zvezde izgledale su zamagljene, veće i neodređenije od onih sa oštrim obrisima. Nikad u životu nisam videla takvo nebo. Divno i zastrašujuće. Krv mi je damarala u ušima, grlo mi se osušilo, i ja se nakašljah u stegnutu pesnicu. Za trenutak me je obuzelo osećanje klaustrofobije. Ovaj stari tunel, zatečen na mesecu sićušnijem od svih meseca, ali većem od obične stene.
<BR>&nbsp;&nbsp;&nbsp;&nbsp;&nbsp;A ova stara, ulubljena stena dospela je daleko, neshvatljivo daleko.
<BR>&nbsp;&nbsp;&nbsp;&nbsp;&nbsp;Nije bilo ljudskih bića na prostoru od deset hiljada svetlosnih godina, devedeset pet hiljada biliona kilometara. Bili smo okruženi milijardama kilometara ove bezvazdušne zvezdane magle i ničim više, nismo mogli znati gde smo, možda smo se izgubili.
<BR>&nbsp;&nbsp;&nbsp;&nbsp;&nbsp;Naterala sam svoje prste da se otvore i nekoliko puta duboko udahnula.
<BR>&nbsp;&nbsp;&nbsp;&nbsp;&nbsp;Hergešajmer i Kameronova radili su nečujno i brzo, okupljajući svu svoju opremu kako bi obradili slike i izračunali položaj.
<BR>&nbsp;&nbsp;&nbsp;&nbsp;&nbsp;Hergešajmer opsova sebi u bradu. "Treba nam još preciznih podataka o porodičnim disperzijama ove grupe", reče Kameronovoj, pokazujući na pet zvezda obavijenih plavičastom izmaglicom, a ona brzo proračuna na svojoj pločici, pretekavši kompjuter priključen na opremu.
<BR>&nbsp;&nbsp;&nbsp;&nbsp;&nbsp;"To je grupa A-dvadeset devet, EGO 23-7-6956 kroz 60", reče.
<BR>&nbsp;&nbsp;&nbsp;&nbsp;&nbsp;"Eno ga cilj." Hergešajmer prstom pomeri polugicu ispod ekrana i promeni sliku, zatim pokaza blistavu, majušnu, nezamagljenu tačku usred unakrsnih linija koordinata, jedva veću od tačkice naspram prozračne pomrčine. "Promašili smo za šezdeset milijardi kilometara", reče on, a zatim s divljenjem dodade: "Nije loše za prvu aproksimaciju." Njegovo divljenje ubrzo zgasnu. "Ali ovo nije potkovica. Nalazimo se na pedeset četiri milijarde kilometara izvan orbite najdalje planete." On pregleda opremu, namršteno klimnu glavom i reče: "Dame i gospodo, ako to nešto znači posle onoga što smo upravo uradili... U našem ciljnom sistemu ima sedam planeta, tri velika gasna džina, vrlo mlada, dva do pet puta veća od Jupitera, četiri mala kamena sveta blizu zvezde, a između njih, mnogo praznog prostora sasvim dovoljnog za udobnu orbitu, na kojoj nema šta da se izbegava osim rasutog pojasa asteroida.
<BR>&nbsp;&nbsp;&nbsp;&nbsp;&nbsp;Ali to ne znači ništa dok ne napravimo malu ispravku." Hergešajmer me pogleda i proguta knedlu, kao da priznaje da je ovo bilo vredno malog uzbuđenja.
<BR>&nbsp;&nbsp;&nbsp;&nbsp;&nbsp;"Čarlse?" reče Leander.
<BR>&nbsp;&nbsp;&nbsp;&nbsp;&nbsp;"KL upravo unosi ispravke i prevodi", reče Čarls. "Premestićemo se ponovo kroz pet minuta."
<BR>&nbsp;&nbsp;&nbsp;&nbsp;&nbsp;Duboko u unutrašnjosti Fobosa, nešto se pokrenulo uz škripavo, potmulo režanje, koje je zvučalo živo i čudovišno. Obloženi zidovi stanice zadrhtaše. Svi osim Čarlsa uznemireno se pogledasmo.
<BR>&nbsp;&nbsp;&nbsp;&nbsp;&nbsp;"To smo i ranije čuli, ne tako bučno", reče Leander. "U poslednje vreme mnogo smo cimali ovaj mesec unaokolo. Različiti plimni udari."
<BR>&nbsp;&nbsp;&nbsp;&nbsp;&nbsp;"A biće ih još", reče Kameronova.
<BR>&nbsp;&nbsp;&nbsp;&nbsp;&nbsp;"Ne bi trebalo da bude problema", uveri nas Leander. "Potresi su mali. Ali zvuk je upečatljiv..."
<BR>&nbsp;&nbsp;&nbsp;&nbsp;&nbsp;Kameronova mi priđe. "Ima jedna društvena prostorija sa dobrim pogledom", reče. "Mora biti da su je rudari dogradili pre poslednjeg usklađivanja mapa. Poslala sam jednog arbajtera da obriše prašinu i vidi da li se spoljnji oklop može otvoriti. Dr Hergešajmeru neće biti potrebna pomoć dok ne stignemo - sad je sve na automatici. Volela bih da iskusim premeštanje... A volela bih da imam i društvo. Jeste li im potrebni ovde, baš sada?"
<BR>&nbsp;&nbsp;&nbsp;&nbsp;&nbsp;Čarls je izgledao odsutan, ali ja nisam htela da ga ostavim. "Samo idite", rekoh. "Ja ću ostati ovde." Kameronova me pogleda plahovito i uznemireno, ustuknu, okrete se s besprekornom ljupkošću žene iz Pojasa i pođe tunelom koji vodi na površinu.
<BR>&nbsp;&nbsp;&nbsp;&nbsp;&nbsp;Hergešajmer reče: "Mlada je. Ja više i ne gledam kroz optičke teleskope; ne vredi truda. Oči ništa ne vide."
<BR>&nbsp;&nbsp;&nbsp;&nbsp;&nbsp;"Meni ne bi smetalo da neposredno vidim", reče Leander. "Svi ćemo proviriti kad završimo sa premeštanjem."
<BR>&nbsp;&nbsp;&nbsp;&nbsp;&nbsp;Ja sam se još naprezala da shvatim ogromnu veličinu tog dela svemira koji nas je okruživao, stotine hiljada zvezda, oblaci gasa i prašine.
<BR>&nbsp;&nbsp;&nbsp;&nbsp;&nbsp;Rastojanje nije važno. Rastojanje ne postoji, izuzev kao vrednost u deskriptorima.
<BR>&nbsp;&nbsp;&nbsp;&nbsp;&nbsp;"Je li vam dobro?" upita me Leander, a ja odmahnuh glavom. Obrazi su mi bili mokri; okrugle, svetlucave suze polako su kapale ka mojim nogama, usled slabe privlačne sile Fobosa.
<BR>&nbsp;&nbsp;&nbsp;&nbsp;&nbsp;"Tužna?" upita Čarls, okrenuvši se ka meni. Lice mu je izgledalo neobično spokojno, neprirodno opušteno i bezbrižno. Shvatila sam da ga je Leanderovo pitanje prenulo iz usredsređenosti.
<BR>&nbsp;&nbsp;&nbsp;&nbsp;&nbsp;"Ne", rekoh. "Neodređeno osećanje. Izgubljena. Naprosto ne znam šta će me još ispuniti strahopoštovanjem."
<BR>&nbsp;&nbsp;&nbsp;&nbsp;&nbsp;Čarls se okrete na drugu stranu, umornih očiju. "Ako napravimo grešku, to će uliti strahopoštovanje u svakog od nas", reče tiho. "Pomak sudbine."
<BR>&nbsp;&nbsp;&nbsp;&nbsp;&nbsp;Opet taj izraz, tako često porican. Okrenula sam se ka Leanderu i nimalo nežno ga ubola prstom u grudi. Šapatom rekoh: "To sam i ranije čula. Rekao si da to nije ništa."
<BR>&nbsp;&nbsp;&nbsp;&nbsp;&nbsp;"Čarls je rekao da to nije ništa", odgovori Leander, sležući ramenima. "On mrmlja čudne stvari kad sedi tamo dole sa KL-om."
<BR>&nbsp;&nbsp;&nbsp;&nbsp;&nbsp;"Da li ti znaš o čemu on govori?" upitah.
<BR>&nbsp;&nbsp;&nbsp;&nbsp;&nbsp;Leander žustro odmahnu glavom. "Nekada sam mislio da znam, pre mnogo godina."
<BR>&nbsp;&nbsp;&nbsp;&nbsp;&nbsp;"Elem?"
<BR>&nbsp;&nbsp;&nbsp;&nbsp;&nbsp;"Prizvali smo pomak sudbine da razjasnimo logičke protivurečnosti. Uz to i da objasnimo zašto ne možemo putovati kroz vreme, osim što trenutno putovanje kroz prostor utiče na naš položaj u vremenu. Izgledalo je vrlo klasično i naivno, pa ipak... Bilo je tako jednostavno."
<BR>&nbsp;&nbsp;&nbsp;&nbsp;&nbsp;"Šta je bilo jednostavno?"
<BR>&nbsp;&nbsp;&nbsp;&nbsp;&nbsp;"Sa svojim pojačanjem, morate razumeti koji su problemi."
<BR>&nbsp;&nbsp;&nbsp;&nbsp;&nbsp;"Putovanje brzinama koje prelaze brzinu fotona logički je teško u uzročno-posledičnoj Vaseljeni", rekoh.
<BR>&nbsp;&nbsp;&nbsp;&nbsp;&nbsp;"Više od jednog veka niko nije mnogo mario za uzročnu Vaseljenu", reče Leander. "Ali teorija deskriptora vraća sve na sasvim drugačiju kauzalnu osnovu, premda su uzrok i posledica u krajnjem ishodu ograničeni zakonima koji upravljaju međudejstvom deskriptora."
<BR>&nbsp;&nbsp;&nbsp;&nbsp;&nbsp;Toliko sam shvatala: sve spoljašnje pojave, čitava priroda, predstavlja naprosto neku vrstu zavisne promenljive, ishod delovanja deskriptora. Sad sam se izgubila u matematičkim apstrakcijama i morala sam da se vratim natrag. "Pa, postoji li logička protivurečnost ili ne?" upitah.
<BR>&nbsp;&nbsp;&nbsp;&nbsp;&nbsp;"Zakoni delovanja deskriptora jedina su stvarna logika", reče Leander. "Nije nam potreban pomak sudbine."
<BR>&nbsp;&nbsp;&nbsp;&nbsp;&nbsp;"Šta je on bio?"
<BR>&nbsp;&nbsp;&nbsp;&nbsp;&nbsp;"Nikad ga nismo pronašli", odgvori Leander, nevoljno odmahujući glavom. "Ne znam zašto ga je pomenuo."
<BR>&nbsp;&nbsp;&nbsp;&nbsp;&nbsp;"Šta je on bio?" istrajavala sam.
<BR>&nbsp;&nbsp;&nbsp;&nbsp;&nbsp;"Varijacija stare pretpostavke o mnoštvu svetova", reče on. "Mislili smo da trenutno premeštanje neke mase u tačku izvan njenog neposrednog informacionog okruženja jednostavno iznova uspostavlja tu masu u svetu koji nije naš. Ali nemamo podatke za druge svetove."
<BR>&nbsp;&nbsp;&nbsp;&nbsp;&nbsp;Čarls reče: "Stivene, ovo mi se ne dopada. KL posmatra previše istina."
<BR>&nbsp;&nbsp;&nbsp;&nbsp;&nbsp;Leander se namršti. "Šta možemo da učinimo, Čarlse?"
<BR>&nbsp;&nbsp;&nbsp;&nbsp;&nbsp;"Držite se", slabačkim glasom reče Čarls. Ruka mu je posegnula naviše. Stojeći iza njegovog ležaja, nagonski sam je uhvatila. On uzdahnu, bolno mi steže prste i reče: "Do đavola. Nešto nam izmiče."
<BR>&nbsp;&nbsp;&nbsp;&nbsp;&nbsp;Hergešajmer je slušao, nabranog čela. "O čemu on to priča?" upita.
<BR>&nbsp;&nbsp;&nbsp;&nbsp;&nbsp;"Dovedite Galenu ovamo", reče Čarls. "Molim vas, požurite. Ne dozvolite joj da gleda napolje."
<BR>&nbsp;&nbsp;&nbsp;&nbsp;&nbsp;Hergešajmer pođe niz tunel.
<BR>&nbsp;&nbsp;&nbsp;&nbsp;&nbsp;"Mogu li ja nešto da učinim, Čarlse?" upitah, i dalje ga držeći za ruku.
<BR>&nbsp;&nbsp;&nbsp;&nbsp;&nbsp;"KL je pronašao loš put", reče Čarls. "Ne gledaj napolje."
<BR>&nbsp;&nbsp;&nbsp;&nbsp;&nbsp;Osetila sam neodređen trzaj. Drugom rukom dograbih naslon Čarlsovog sedišta. Lenaderova prilika postade nejasna, obavijena senkom; kao da je zašao za ugao. Usta su mu se pomicala, ali nije govorio, ili ga ja nisam mogla čuti. Iza mene se podiže nekakav zavijajući zvuk, zatim me obmota poput roja komaraca u sobi prepunoj gladnih beba. Bup, bup, bup, činilo mi se da nalećem na samu sebe, a ipak se nisam pokretala, bila sam samo jedna ja. Prilike koje su se rušile oko Leandera pomogle su mi da shvatim šta osećam: on je bio obavijen slikama koje su se izduvavale kao baloni, a svaka je padala niz njega, terajući ga da se trza i da drhti: trenutak sudara granica svetova. Kabina se ispunila prizorima iz prošlosti, koji su se rušili, ali to, razume se, nije imalo nikakvog smisla.
<BR>&nbsp;&nbsp;&nbsp;&nbsp;&nbsp;Pogledala sam na ekrane i videla sablasne slike neprilagođene elektronici i optici, slike koje se nisu mogle tačno sastaviti na osnovu njihovog prvobitnog učitavanja. Matematika je otkazivala. Fizika naših uređaja postala je nedovoljna. Nismo mogli da vidimo, nismo mogli da obrađujemo podatke, nismo mogli da ponovo zamislimo stvarnost.
<BR>&nbsp;&nbsp;&nbsp;&nbsp;&nbsp;Slabašno zavijanje pretvorilo se u vrisak. Dok su me i dalje šamarala moja pređašnja ja, osetila sam pravac iz koga je zvuk dopirao i okrenula se ka njemu, u zvezdastoj sobi prepunoj uglova i iskrivljenih vidnih polja, suludih uglova. Prepoznala sam priliku, videla Hegrešajmerovo lice koje se pretvaralo u kubistički prizor, izlomljen kao u muvljem oku, a lice je postalo lice Galene Kameron, i ja sam bila u stanju da skrpim pretpostavku da Hergešajmer drži Galenu i da ona ispušta zavijajući zvuk, zatvorenih očiju, pri čemu joj ruke mlataraju oko lica poput kućnih ljubimaca koji traže malo pažnje.
<BR>&nbsp;&nbsp;&nbsp;&nbsp;&nbsp;Hergešajmerove usne su se pokretale: Nisam gledao.
<BR>&nbsp;&nbsp;&nbsp;&nbsp;&nbsp;A zatim: Napolje.
<BR>&nbsp;&nbsp;&nbsp;&nbsp;&nbsp;I: Ona jeste.
<BR>&nbsp;&nbsp;&nbsp;&nbsp;&nbsp;Leander se pomerio i ja nisam mogla da vidim gde je, među mnoštvom promenljivih uglova. Još sam držala Čarlsovu ruku. Prsti oko kojih je bila obavijena moja šaka, pojavili su se spolja. Čarls je stezao inverziju moje ruke. Nije mi bilo važno.
<BR>&nbsp;&nbsp;&nbsp;&nbsp;&nbsp;Celina je pukla. Konačan udarac bio je strahovit, potresan. Osećala sam se kao da su mi kosti i mišići bili razdrobljeni u prah i ponovo sastavljeni.
<BR>&nbsp;&nbsp;&nbsp;&nbsp;&nbsp;Kapljice krvi lebdele su u vazduhu. Duboko sam udahnula i zagrcnula se od njih. Nešto mi je rasparalo kožu dugačkim, tankim rezovima kao od brijača. Odeća mi je takođe bila isečena, a unutrašnje površine sobe bile su ovlaš izbrazdane, kao da je po kabini treskala nekakva batina sa oštrim vrhom. Leander zaječa i prinese ruke licu. Kad ih je sklonio, bile su krvave. Hergešajmer je privijao Kameronovu na prsa. Ona mu je ležala u rukama mirna i nepomična. Svi isečeni, svi krvavi.
<BR>&nbsp;&nbsp;&nbsp;&nbsp;&nbsp;Čarls pusti moju ruku. Tamo gde smo se držali za ruke, nije bilo posekotina. Moja nadlanica izgledala je kao da je na njoj mačka oštrila nokte, izuzev na mestu koje su pokrivali njegovi prsti.
<BR>&nbsp;&nbsp;&nbsp;&nbsp;&nbsp;Unutrašnjost sobe postala je jezivo hladna. Ekrani i elektronika i dalje nisu radili. Zatim su se ponovo pojavili, a mi napolju ugledasmo zvezde i sjaj jednog mnogo bližeg sunca.
<BR>&nbsp;&nbsp;&nbsp;&nbsp;&nbsp;Na trenutak, niko nije progovarao.
<BR>&nbsp;&nbsp;&nbsp;&nbsp;&nbsp;"Treba nam medicinska pomoć", reče Leander, pruživši ruke preda se i razgledajući svoje okrvavljeno odelo. U šatlu smo doneli i svež medicinski pribor. Otišla sam po njega. Činilo mi se obavezno da preuzmem stvar u svoje ruke i postanem bolničarka.
<BR>&nbsp;&nbsp;&nbsp;&nbsp;&nbsp;U protivnom, mislila sam, mogu završiti kao Galena, beživotna poput lutke, čvrsto zatvorenih očiju, usana razvučenih u zagonetan smešak.
<BR>
<BR>&nbsp;&nbsp;&nbsp;&nbsp;&nbsp;Leander se upustio duboko u razgovor sa Čarlsom kad sam se vratila. Nanosila sam medicinski nano neposredno iz bočice, sterilnim sunđerom. Svi su se poskidali da prime moju pomoć. Hergešajmer je svukao Galenu, koja se nije opirala. Obrisali smo jedni druge, a sam taj dodir bio je uspokojavajući, lekovit, orgija medicinske nežnosti.
<BR>&nbsp;&nbsp;&nbsp;&nbsp;&nbsp;Nekoliko puta sam sunđerom lako premazala Čarlsove ruke i lice. Zatvorio je oči, uživajući u mojoj pažnji.
<BR>&nbsp;&nbsp;&nbsp;&nbsp;&nbsp;Hergešajmer položi Galenu u mrežasti ležaj. Ona se polagano spusti do dole i umiri. "Gde smo?" upita on.
<BR>&nbsp;&nbsp;&nbsp;&nbsp;&nbsp;"Tamo gde želimo da budemo", reče Čarls.
<BR>&nbsp;&nbsp;&nbsp;&nbsp;&nbsp;"Šta je, kog đavola, pošlo naopako?" upita Hergešajmer.
<BR>&nbsp;&nbsp;&nbsp;&nbsp;&nbsp;"KL nas je proveo lošom stazom", odgovori Čarls. "Nije mogao da se odvoji od nekih neodoljivih istina. Žao mi je. To mora da nije nikakvo objašnjenje."
<BR>&nbsp;&nbsp;&nbsp;&nbsp;&nbsp;"Prošli smo kroz jedan drugi svet?" upita Leander.
<BR>&nbsp;&nbsp;&nbsp;&nbsp;&nbsp;"Mislim da nismo", odgovori Čarls. "To ima neke veze sa promenom naše geometrije, menjanjem bozonskih linija svetova. Fotoni su malo dobili na masi."
<BR>&nbsp;&nbsp;&nbsp;&nbsp;&nbsp;Leander reče: "Je li to nešto što možemo da razumemo?"
<BR>&nbsp;&nbsp;&nbsp;&nbsp;&nbsp;"Možda i nije", odgovori Čarls.
<BR>&nbsp;&nbsp;&nbsp;&nbsp;&nbsp;"Jesmo li oštećeni? Hoću reći, trajno", upita Leander. Znao je kakva pitanja da postavi Čarlsu, našoj proročkoj vezi sa KL. Ja sam držala jezik za zubima i slušala. Galena je izgledala kao da spava. Hergešajmer je ostao u jednom kraku zvezdaste prostorije, napola vidljiv sa mesta na kome sam stajala, pritiskajući pod nogama ne težim od kamička. Oči astronoma izgledale su ravnodušne, polumrtve.
<BR>&nbsp;&nbsp;&nbsp;&nbsp;&nbsp;"Fotoni zasecaju kroz materiju, ali ne duboko. Samo su neki fotoni dobili na masi. Ne potpuno." Čarls pogleda mene, zatim Leandera. "KL ne razume. Ja ne razumem. Mislim da sad ne bi trebalo da trošimo vreme pokušavajući. Neće se ponoviti."
<BR>&nbsp;&nbsp;&nbsp;&nbsp;&nbsp;"Otkud znaš?" upita Leander, prišavši bliže Čarlsu i pomno ga posmatrajući.
<BR>&nbsp;&nbsp;&nbsp;&nbsp;&nbsp;"Zato što se KL uplašio", odgovori Čarls. "Više neće ispitivati te istine."
<BR>
<BR>&nbsp;&nbsp;&nbsp;&nbsp;&nbsp;Pokupili smo kapljice krvi najbolje što smo mogli i napravili novu odeću dok je Hergešajmer radio sam na svojim uređajima. U tunelu koji vodi do uzletišta za šatl, zaustavila sam Leandera da upitam: "Da li ti možda znaš šta je sa Galenom? Još spava."
<BR>&nbsp;&nbsp;&nbsp;&nbsp;&nbsp;"Nisam siguran", reče on.
<BR>&nbsp;&nbsp;&nbsp;&nbsp;&nbsp;"Hoće li se oporaviti?"
<BR>&nbsp;&nbsp;&nbsp;&nbsp;&nbsp;"Nadam se."
<BR>&nbsp;&nbsp;&nbsp;&nbsp;&nbsp;"Možemo li da uradimo ono što treba da uradimo?"
<BR>&nbsp;&nbsp;&nbsp;&nbsp;&nbsp;"Pitajte Hergešajmera", odseče Leander. "Ja se brinem za povratak. Čarls je iscrpljen. Svi smo napeti. Prošlo je već četiri sata." Pokušao je da se oslobodi moje ruke, ali su ga moji prsti stezali kao kandže. On se namršti.
<BR>&nbsp;&nbsp;&nbsp;&nbsp;&nbsp;"Svršeno je, zar ne?" rekoh. "Mi ne možemo da premestimo Mars."
<BR>&nbsp;&nbsp;&nbsp;&nbsp;&nbsp;On proguta pljuvačku i odmahnu glavom, ne želeći da prihvati očigledno. "Čarls kaže da se to neće ponoviti."
<BR>&nbsp;&nbsp;&nbsp;&nbsp;&nbsp;"Rizik, Stivene."
<BR>&nbsp;&nbsp;&nbsp;&nbsp;&nbsp;"Stravičan je", priznade on, sklonivši pogled. "Stravičan."
<BR>&nbsp;&nbsp;&nbsp;&nbsp;&nbsp;"Jesi li očekivao ovako nešto?"
<BR>&nbsp;&nbsp;&nbsp;&nbsp;&nbsp;"Naravno da nisam."
<BR>&nbsp;&nbsp;&nbsp;&nbsp;&nbsp;Hergešajmer se polako dovukao kroz tunel. "Nije baš da mnogo znači", reče, "ali ovaj prokleti sistem je savršen. Upravo onakav kakav smo mislili da treba da bude. Planete su bogate mineralima, jedna je veličine Zemlje i ima suženu atmosferu, ali nema vidljivih oblika života... Zrela za teraformiranje. Dva odlična gasna džina. Divni mladi asteroidi. Zvezda je dugotrajna promenljiva kao naše sunce. Nema znakova inteligentnog života - nema čavrljanja preko radio-talasa. Predivno je."
<BR>&nbsp;&nbsp;&nbsp;&nbsp;&nbsp;Pokazao mi je slike i grafikone i nizove brojeva na svojoj pločici. Prljavosmeđa planeta veličine Zemlje, sasvim neprivlačna; ogromni, plavozeleni gasni džinovi obrubljeni narandžastom i žutom bojom, bogati vodonikom i deuterijumom; on je napravio proračune ukupne mase slobodnih minerala, ugljenikovih jedinjenja i gasovitih elemenata kojih ima u prstenu. Zaista bogato. On naglo isključi pločicu. "Do đavola s tim."
<BR>&nbsp;&nbsp;&nbsp;&nbsp;&nbsp;"Jeste li završili?" upitah.
<BR>&nbsp;&nbsp;&nbsp;&nbsp;&nbsp;"Ne, ali glavni posao se obavlja automatski i trebalo bi da bude završen za nekoliko minuta."
<BR>&nbsp;&nbsp;&nbsp;&nbsp;&nbsp;"Element odstupanja?" upitah.
<BR>&nbsp;&nbsp;&nbsp;&nbsp;&nbsp;"Svakako, na širokom opisnom nivou. Sve što možemo da očekujemo", reče Hergešajmer. "Zar je to važno, Kaseja? Hoćemo li se ikada vratiti?"
<BR>&nbsp;&nbsp;&nbsp;&nbsp;&nbsp;Odmahnula sam glavom. "Svejedno vi tačno proračunajte."
<BR>&nbsp;&nbsp;&nbsp;&nbsp;&nbsp;"Galena je budna", reče Hegrešajmer. "Ne ponaša se."
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;On promrda prstima ispred svog lica, upilji se u mene iskolačenim očima, čiji je pogled optuživao, i reče: "Nema znakova aktivnog ponašanja. Ona je bezizražajna."
<BR>&nbsp;&nbsp;&nbsp;&nbsp;&nbsp;"Jeste li videli šta se dogodilo s njom?" upita Stiven.
<BR>&nbsp;&nbsp;&nbsp;&nbsp;&nbsp;"Bila je u osmatračkoj kupoli. Spustila je oklop i gledala napolje. Video sam je samo na trenutak i okrenuo se. Osećao sam se kao da me noževi seku."
<BR>&nbsp;&nbsp;&nbsp;&nbsp;&nbsp;"To nema nikakvog smisla", reče Leander.
<BR>&nbsp;&nbsp;&nbsp;&nbsp;&nbsp;"Pa, onda je vi pogledajte", ljutito reče Hergešajmer. "Razgovarajte s njom. Vi je izvucite."
<BR>&nbsp;&nbsp;&nbsp;&nbsp;&nbsp;Kad sam se vratila u kontrolnu sobu, Čarls se odvezao od svog sedišta i polagano vežbao, odupirući se nogama o jedan zid, a rukama o susedni. Optički kablovi bili su skinuti s njegove glave. Okrenuo se prema meni kad sam ušla i rekao: "Zaista se neće ponoviti."
<BR>&nbsp;&nbsp;&nbsp;&nbsp;&nbsp;"Galena je u lošem stanju", rekoh. "Šta možemo da učinimo za nju?"
<BR>&nbsp;&nbsp;&nbsp;&nbsp;&nbsp;"Loša infromacija", reče on, odupirući se dok nije zastenjao. "Loše staze." Zalebdeo je slobodno i onda se polako spustio na pod, dočekavši se na savijena kolena. "Ona je primila spoljašnje inoformacije bez prethodne obrade. Mi smo ih videli preko ekrana koji ne mogu da dočaraju punoću. Ona će morati sama da se razabere."
<BR>&nbsp;&nbsp;&nbsp;&nbsp;&nbsp;"Kako bi ono što vidi moglo da joj naškodi?" upitah.
<BR>&nbsp;&nbsp;&nbsp;&nbsp;&nbsp;"Mi pretpostavljamo da su neke stvari istinite", reče on. "Kad se svojim očima uverimo da nisu istinite, postajemo uznemireni."
<BR>&nbsp;&nbsp;&nbsp;&nbsp;&nbsp;"Hergešajmer kaže da je potpuno povučena."
<BR>&nbsp;&nbsp;&nbsp;&nbsp;&nbsp;"Naprosto, moraće sama da pronađe put natrag."
<BR>&nbsp;&nbsp;&nbsp;&nbsp;&nbsp;"I dalje ne razumem."
<BR>&nbsp;&nbsp;&nbsp;&nbsp;&nbsp;"Dao sam tumaču da uobliči ljudsku reakciju na KL-ovu sliku onoga što se napolju događalo. Možda će nam to reći nešto više. Da smo u tom stanju proveli više od nekoliko sekundi, svi bismo prestali da postojimo."
<BR>&nbsp;&nbsp;&nbsp;&nbsp;&nbsp;"Ne možemo da premestimo Mars", rekoh. "Ja neću da preuzmem na sebe tu odgovornost."
<BR>&nbsp;&nbsp;&nbsp;&nbsp;&nbsp;"Neće se ponoviti. KL se strašno potresao. Više neće posmatrati te istine."
<BR>&nbsp;&nbsp;&nbsp;&nbsp;&nbsp;Moje razočaranje i bes dostigli su vrhunac. "Ja svoj narod neću da pošaljem na takvo mesto! Ne znam o čemu pričaš, 'istine' i slična sranja. KL je đavolski suviše nepouzdan. Šta ako odluči da uradi nešto još opasnije i nerazumljivije? Je li on to eksperimentisao na nama?"
<BR>&nbsp;&nbsp;&nbsp;&nbsp;&nbsp;"Ne", odgovori Čarls. "Pronašao je nešto što ranije nije primetio. Bio je to veliki prodor. Ono što je pronašao daje odgovore na mnoga pitanja."
<BR>&nbsp;&nbsp;&nbsp;&nbsp;&nbsp;"Da nas tako odbaci u paralelnu Vaseljenu..."
<BR>&nbsp;&nbsp;&nbsp;&nbsp;&nbsp;"Ne postoje paralelne Vaseljene", reče Čarls. "Mi smo bili u našoj Vaseljeni, sa izmenjenim pravilima."
<BR>&nbsp;&nbsp;&nbsp;&nbsp;&nbsp;"Šta to znači?" Disala sam isprekidano, a ruke su mi se nesvesno čas stezale čas otvarale. Sakrila sam ih iza leđa, stežući vilice dok me zubi nisu zaboleli.
<BR>&nbsp;&nbsp;&nbsp;&nbsp;&nbsp;"KL je otkrio novu vrstu deskriptora i pomakao jedan od njih. Ta je vrsta, izgleda, direktno saodgovorna sa svim ostalim deskriptorima na najširoj ravni. Sveukupnost. Pomak sudbine. Promenili smo način na koji Vaseljena razumeva samu sebe. Način na koji se izgrađuje."
<BR>&nbsp;&nbsp;&nbsp;&nbsp;&nbsp;"To je glupo", rekoh.
<BR>&nbsp;&nbsp;&nbsp;&nbsp;&nbsp;"Ni ja to još ne razumem", odgovori Čarls. "Ali ga ne poričem."
<BR>&nbsp;&nbsp;&nbsp;&nbsp;&nbsp;"Šta se dogodilo sa starom Vaseljenom?" upitah.
<BR>&nbsp;&nbsp;&nbsp;&nbsp;&nbsp;"Nova Vaseljena nije mogla da posluje. Nije se uklapala. Pravila su bila protivurečna i proizvela su besmislenu prirodu. Sve se povratilo na pređašnja pravila. Mi smo se vratili."
<BR>&nbsp;&nbsp;&nbsp;&nbsp;&nbsp;"Cela Vaseljena?" Skupila sam se kraj njega, obgrlivši kolena. "To ne mogu da pojmim. Ne mogu to da razumem, Čarlse", rekoh.
<BR>&nbsp;&nbsp;&nbsp;&nbsp;&nbsp;"Mislim da će Galeni biti dobro za nekoliko sati", reče Čarls. "Njen um će odbaciti ono što je videla. Vratiće se na ono što je bila pre toga."
<BR>&nbsp;&nbsp;&nbsp;&nbsp;&nbsp;"Šta se dešava ako ponovo dodirnemo taj deskriptor?" upitah.
<BR>&nbsp;&nbsp;&nbsp;&nbsp;&nbsp;"Nećemo da dodirnuti. Ako ga dodirnemo, dobićemo još jednu nerazumljivu Vaseljenu, i ona će se opet vratiti na staro. Problem je za nas u ovom času nepremostiv. Pravila u našoj Vaseljeni stvorena su putem bezbrojnih kombinacija i neuspeha. Evolucijom. Morali bismo da naučimo kako da oblikujemo sva pravila tako da stupaju u uzajamne veze i budu smislena. To bi moglo potrajati vekovima. Zasad još ništa ne znamo o stvaranju žive Vaseljene ni iz čega."
<BR>&nbsp;&nbsp;&nbsp;&nbsp;&nbsp;"Ali bismo jednog dana to mogli da učinimo?"
<BR>&nbsp;&nbsp;&nbsp;&nbsp;&nbsp;"Zamislivo je", odgovori Čarls.
<BR>&nbsp;&nbsp;&nbsp;&nbsp;&nbsp;Način na koji me je gledao, kako je govorio - nevoljno, plašeći se da me ne povredi ili ne razočara - učinio je da se osećam, ako je to sad uopšte bilo moguće, još nelagodnije. Bila sam strašno uplašena u času kad sam pomislila da sam prevazišla brigu za vlastiti život.
<BR>&nbsp;&nbsp;&nbsp;&nbsp;&nbsp;Pitala sam se šta bi se dogodilo da smo umrli pre nego što su se pravila povratila.
<BR>&nbsp;&nbsp;&nbsp;&nbsp;&nbsp;Čarls mi se iznenada učinio neizrecivo egzotičan: ne ljudski, intelektualno čudovišan. "Možemo li da se vratimo?" upitah.
<BR>&nbsp;&nbsp;&nbsp;&nbsp;&nbsp;"Priključiću se ponovo kroz nekoliko minuta. Tumač bi trebalo da je završio, a KL će se dotad pribrati. Oprosti, Kaseja."
<BR>&nbsp;&nbsp;&nbsp;&nbsp;&nbsp;Bleskasto sam zurila u njega, dok mi se koža na vratu ježila. "Zašto stalno imaš potrebu da mi se izvinjavaš?"
<BR>&nbsp;&nbsp;&nbsp;&nbsp;&nbsp;"Zato što ti neprestano tovarim sve veće probleme na pleća", reče on. "Sve što bih želeo jeste da tebi olakšam, da se pobrinem..."
<BR>&nbsp;&nbsp;&nbsp;&nbsp;&nbsp;"Zaboga, Čarlse!" pustila sam kolena i pokušala da se odbacim, ali on je posegnuo poput mačke i zgrabio me za nožni članak, spustivši me u nimalo nežnom luku. Udarila sam o pod, ali on me je spasao od ozbiljnog udarca glavom o tavanicu.
<BR>&nbsp;&nbsp;&nbsp;&nbsp;&nbsp;Sa gnušanjem i strahom, kojih sam se smesta zastidela, oslobodila sam se njegovog stiska.
<BR>&nbsp;&nbsp;&nbsp;&nbsp;&nbsp;On ustuknu, poluzatvorenih očiju. Zatim se vrati na svoje sedište i priključi optičke kablove na glavu. Dosad je postao stručnjak za to i nije mu bila potrebna nikakva pomoć.
<BR>
<BR>&nbsp;&nbsp;&nbsp;&nbsp;&nbsp;Čarls nas je odveo kući, vrativši Fobos na njegovu staru orbitu oko Marsa, kao da se ništa nije dogodilo. Direktnom vezom smo obavešteni o novom mestu za sletanje, u Stanici Perpetua, pet stotina kilometara istočno od Preambule, podno uzvisine Kaibab.
<BR>&nbsp;&nbsp;&nbsp;&nbsp;&nbsp;Čarls je zatražio da medicinska ekipa bude spremna da prihvati Galenu Kameron, a zatim je isključio opremu za pomičnik, pripremajući se da napusti staru naseobinu na Fobosu.
<BR>&nbsp;&nbsp;&nbsp;&nbsp;&nbsp;Još postiđena zbog onoga što se ranije dogodilo, pomagala sam mu da razveže kablove i prenese mislioca i tumača u šatl. Nismo mnogo govorili. Galenine oči zaustaviše se na meni dok smo Leander i ja sprovodili njeno mlitavo telo u šatl. Malo se ukočila kad smo je pojasom vezali za ležaj, zatim upitala: "Jesu li moje oči promenile boju?"
<BR>&nbsp;&nbsp;&nbsp;&nbsp;&nbsp;Zaista se nisam sećala kakve su boje bile njene oči, ali sam kazala da nisu. "Dobro izgledaju", rekoh.
<BR>&nbsp;&nbsp;&nbsp;&nbsp;&nbsp;Ona zadrhta. "Je li doktor Hergešajmer živ?"
<BR>&nbsp;&nbsp;&nbsp;&nbsp;&nbsp;"Svi smo dobro, Galena", odgovori Leander.
<BR>&nbsp;&nbsp;&nbsp;&nbsp;&nbsp;Hergešajmer se naže nad njeno sedište, viseći s tavanice putničkog odeljenja. "Brinuli smo se za tebe."
<BR>&nbsp;&nbsp;&nbsp;&nbsp;&nbsp;"Mislim da ovde nisam bila baš dugo", reče ona, još drhteći. "Znam da nisam spavala. Jesmo li našli nešto?"
<BR>&nbsp;&nbsp;&nbsp;&nbsp;&nbsp;"Našli smo ono zbog čega smo tamo otišli", reče Hergešajmer. Zatim, pogledavši mene, dodade: "Bila je to uzaludna potraga. Ne možemo da se vratimo."
<BR>&nbsp;&nbsp;&nbsp;&nbsp;&nbsp;"Zbog mene?" uznemireno upita Galena.
<BR>&nbsp;&nbsp;&nbsp;&nbsp;&nbsp;"Ne, draga", rekoh. "Ne zbog tebe."
<BR>&nbsp;&nbsp;&nbsp;&nbsp;&nbsp;Ti Sandra Erzul i predsednička svita - svi oni koji su bili upućeni u naše planove - došli su u Kaibab i Preambulu, a Čarls, Leander, Hergešajmer i ja priredili smo im sopstvenu prezentaciju u pomoćnom krilu laboratorije. Ti Sandra je sedela za stolom, na levoj strani, okružena medicinskim arbajterom i trojicom dobro naoružanih čuvara. Dvanaest kilograma lakša nego kad sam je poslednji put videla, predsednica je izgledala čilo, ali odsutno. Na putu do pomoćnog krila, rekla je: "Kesi, bila sam blizu onog kosca. Videla sam mu oči i odigrala s njim partiju kanaste. Ne zameri što su mi oči malo sablasne."
<BR>&nbsp;&nbsp;&nbsp;&nbsp;&nbsp;Pustila sam da Hergešajmer govori prvi. On je predočio setno-svetlucavu sliku novog zvezdanog sistema. "To je divan izbor", zaključi on. "Planeta smeštena između ove dve tačke", on pokaza unutrašnju i spoljnju tačku elipsaste osenčene trake, "dobila bi dovoljno svetlosti i toplote da postane raj. Čak i Mars."
<BR>&nbsp;&nbsp;&nbsp;&nbsp;&nbsp;Lica su postajala sve smrknutija dok sam ja objašnjavala poteškoće novog putovanja. Ti Sandra se strese. "Čarls me uverava da se tako nešto nikad neće ponoviti, ali ja na to gledam s više opreza."
<BR>&nbsp;&nbsp;&nbsp;&nbsp;&nbsp;"Kakvi god bili naši problemi sa Zemljom, po mom mišljenju, ne možemo preduzeti krajnje rešenje", zaključih. "Moramo da pronađemo drugi izlaz." Leander se zagleda u pod i odmahnu glavom.
<BR>&nbsp;&nbsp;&nbsp;&nbsp;&nbsp;Čarls je sve primio mirno. "Moramo imati potpuno poverenje svih učesnika", reče. "Preneću vam tehnički izveštaj o putovanjima, ali ne vidim potrebu da sad zalazimo u pojedinosti. Postigli smo ono što smo nameravali. Pojavio se velik problem, i to je sve nas ozledilo, a jednog od naših ljudi ozbiljno poremetilo. Dok ova grupa ne bude sasvim povratila poverenje u sebe, ja se slažem sa potpredsednicom."
<BR>&nbsp;&nbsp;&nbsp;&nbsp;&nbsp;Većina prisutnih glasno uzdahnu od olakšanja.
<BR>&nbsp;&nbsp;&nbsp;&nbsp;&nbsp;"Htela bih još opita", reče Ti Sandra. Oči se ponovo upraviše ka njoj. "Kojom brzinom Merkur može da otputuje na ničiji asteroid?"
<BR>&nbsp;&nbsp;&nbsp;&nbsp;&nbsp;"Da se pronađe asteroid dovoljne veličine, da se do njega dođe..." promrmlja Leander i stade hitro da izračunava na pločici.
<BR>&nbsp;&nbsp;&nbsp;&nbsp;&nbsp;"Dva meseca", reče Čarls, pretekavši ga u odgovoru. "Gotovo sigurno bismo i pre toga morali da razrešimo probleme sa Zemljom."
<BR>&nbsp;&nbsp;&nbsp;&nbsp;&nbsp;"Ako ostaje tako malo vremena", reče Ti Sandra, "rizik otimanja nekoliko asteroida mogao bi biti preteran." Razmislila je na trenutak, odmeravajući mogućnosti, i odmahnula glavom. "Ne. Ne možemo to da rizikujemo."
<BR>&nbsp;&nbsp;&nbsp;&nbsp;&nbsp;Čarls je gledao između nas, tih, ukoren dečačić.
<BR>&nbsp;&nbsp;&nbsp;&nbsp;&nbsp;"Nemam reči da vam svima zahvalim", reče Ti Sandra u pola glasa.
<BR>&nbsp;&nbsp;&nbsp;&nbsp;&nbsp;"Osećamo se kao da smo ih izneverili", reče Leander pošto je predsednička svita izišla. Ti Sandra je ostala. Ustala je, oslonivši se na sto da povrati ravnotežu. Prišla sam joj, a ona me je zagrlila.
<BR>&nbsp;&nbsp;&nbsp;&nbsp;&nbsp;"Kakvo je to osećanje kad stvaraš istoriju?" prošaputa.
<BR>&nbsp;&nbsp;&nbsp;&nbsp;&nbsp;"Zastrašujuće", prošaputah odgovor. "Deo toga... neopisiv."
<BR>&nbsp;&nbsp;&nbsp;&nbsp;&nbsp;"Mislim da bih jednom volela da to probam", reče ona, dobacivši mi zaverenički pogled. "Ali slažem se. Ne Mars. Ne dok stvari ovako stoje."
<BR>&nbsp;&nbsp;&nbsp;&nbsp;&nbsp;"To je oduvek bilo samo puka sanjarija", reče Čarls. "Zar ne, Kaseja?"
<BR>&nbsp;&nbsp;&nbsp;&nbsp;&nbsp;Nisam znala kako da odgovorim. Ti Sandra stupi napred, sigurna na nogama, ali sporog koraka, i rukova se sa njima. "Učinili ste veličanstvene stvari", reče, a njen sonoran glas i majčinsko ophođenje davali su tim rečima dejstvo koje prevazilazi običnu frazu. "Mars nikad neće moći do kraja da izrazi svoju zahvalnost." Ona mi steže ruke obema svojim šakama, tiho se nasmeja i reče: "A verovatno i ne bi bio zahvalan, čak ni kad bi znao."
<BR>&nbsp;&nbsp;&nbsp;&nbsp;&nbsp;"Postajalo je teško održavati slogu", priznade Leander.
<BR>&nbsp;&nbsp;&nbsp;&nbsp;&nbsp;"Teško je shvatiti nevolju u kojoj smo", reče Ti Sandra.
<BR>&nbsp;&nbsp;&nbsp;&nbsp;&nbsp;"Nevolja nije nestala", reče Čarls, nagnuvši se napred na stolici i sklopivši ruke. "Saznali smo neke zanimljive stvari u poslednjih nekoliko sati. Velika užurbanost vlada na Zemljinom Mesecu."
<BR>&nbsp;&nbsp;&nbsp;&nbsp;&nbsp;"Li mi kaže da su zemaljske vlasti zauzele stanicu Ledena Jama", reče Ti Sandra. "Šta to znači?"
<BR>&nbsp;&nbsp;&nbsp;&nbsp;&nbsp;"Hajdemo u glavnu laboratoriju", predloži Čarls. "Ako se predsednica dovoljno dobro oseća..."
<BR>&nbsp;&nbsp;&nbsp;&nbsp;&nbsp;"Preživeću još nekoliko sati", reče Ti Sandra. "Vodi nas."
<BR>
<BR>&nbsp;&nbsp;&nbsp;&nbsp;&nbsp;Kao središte Preambule, glavna laboratorija zauzimala je prostoriju površine pola hektara, podeljenu na tri odeljka teškim čeličnim zavesama. Tamnosiva tavanica pravila je na sredini luk visok deset metara, ispresecan linijama usmerenog osvetljenja i provodnika sistema za održavanje.
<BR>&nbsp;&nbsp;&nbsp;&nbsp;&nbsp;Najmanji odeljak bio je i najvažniji, pokraj zida prostorije, podalje od sistema za snabdevanje energijom. Čarls je išao napred, Leander za njim. Predsednica i ja išle smo pored Leandera.
<BR>&nbsp;&nbsp;&nbsp;&nbsp;&nbsp;Niemaja Rojs, Tamara Kvang i Mičel Maspero-Gambakorta sedeli su na stolicama kraj stola na kome su bila dva KL-a sa integralnim tumačima. Ove primerke dotad nisam videla; postavljeni su tokom prethodnih nekoliko dana.
<BR>&nbsp;&nbsp;&nbsp;&nbsp;&nbsp;"Završili smo obrazovanje KL-a i unos novih podataka", reče Tamara Kvang, pogledavši nas kolebljivo. "Obavešteni su." Na glavi je nosila nekoliko malih nanopriključaka; po planu je ona trebalo da pomogne Čarlsu u slučaju potrebe.
<BR>&nbsp;&nbsp;&nbsp;&nbsp;&nbsp;"Dobro", reče Čarls. "Hteo bih da pokažem predsednici i potpredsednici šta znamo o Ledenoj Jami."
<BR>&nbsp;&nbsp;&nbsp;&nbsp;&nbsp;Tamara i Niemaja radili su nekoliko trenutaka, postavljajući displeje kojima će upravljati tumač: grafikone, tabele i slike koje prikazuju promene u veličinama onako kako nam dosad nije bilo objašnjeno. Jedna od video-slika, međutim, bila je veoma jasna: oštar, trodimenzioni prikaz, u boji, hodnika prepunog muškaraca, žena i arbajtera koji nose opremu.
<BR>&nbsp;&nbsp;&nbsp;&nbsp;&nbsp;"Ovo je direktna veza, optički prenos", reče Čarls. "U Ledenoj Jami nalazi se ogromno Pirsovo područje - pomičnik koji je Vilijam Pirs napravio pukim slučajem. To je veća varijanta našeg, gotova roba. Posmatramo laboratoriju neposredno izvan Ledene Jame."
<BR>&nbsp;&nbsp;&nbsp;&nbsp;&nbsp;"Uživo?" upita Ti Sandra.
<BR>&nbsp;&nbsp;&nbsp;&nbsp;&nbsp;"Kao da smo na licu mesta", osmehnu se Rojs.
<BR>&nbsp;&nbsp;&nbsp;&nbsp;&nbsp;"Znaju li oni da ih mi posmatramo? I kroz šta, uopšte, gledamo?" upitah.
<BR>&nbsp;&nbsp;&nbsp;&nbsp;&nbsp;"Neke delove omotača oko područja Ledene Jame možemo da prilagodimo tako da dobiju optička svojstva", reče Čarls. "Područje - pomičnik - može da prenosi slike i zvuk do našeg pomičnika", reče Čarls. "Oni su iskopali prostoriju uz Ledenu Jamu, osnovali istraživački centar. Nisu svesni da ih uhodimo."
<BR>&nbsp;&nbsp;&nbsp;&nbsp;&nbsp;"Područje Ledene Jame i sva naša Pirsova područja su ista", reče Niemaja. "Svi pomičnici su u osnovi koegzistentni."
<BR>&nbsp;&nbsp;&nbsp;&nbsp;&nbsp;"Pomičnik..." poče Ti Sandra.
<BR>&nbsp;&nbsp;&nbsp;&nbsp;&nbsp;"Zovemo ga pomičnik kad pomoću njega podešavamo stvari. Pomičnik iz Ledene Jame izgleda veći nego naš, ali to ništa ne mari. Oni se međusobno dodiruju i imaju trajnost."
<BR>&nbsp;&nbsp;&nbsp;&nbsp;&nbsp;"Samo primer identiteta svih neopisanih elemenata u matrici protoka podataka", reče Niemaja.
<BR>&nbsp;&nbsp;&nbsp;&nbsp;&nbsp;"Sad mi je mnogo jasnije", reče Ti Sandra.
<BR>&nbsp;&nbsp;&nbsp;&nbsp;&nbsp;Niemaja je uporno nastavljao. "Pomičnici su neopisani, prazni. Mogu da postanu bilo šta."
<BR>&nbsp;&nbsp;&nbsp;&nbsp;&nbsp;"Zasad ćemo se držati samo važnih pitanja", reče Čarls. "Oni, izgleda, znaju koliko je značajna Ledena Jama, a čini se da znaju i šta sa njom da rade. Obratite pažnju na ove stvari..." On upre prstom na nekoliko prikupljenih kocaka koje su visile o izukrštanim kaiševima. "Mislioci visokog nivoa. Najmanje jedan od njih je KL, ali nikad nismo videli slične mislioce. Veliki, verovatno vrlo moćni."
<BR>&nbsp;&nbsp;&nbsp;&nbsp;&nbsp;"Istančaniji i složeniji od svega što mi možemo da proizvedemo", reče Niemaja.
<BR>&nbsp;&nbsp;&nbsp;&nbsp;&nbsp;"To što su došli na Mesec da upotrebe Ledenu Jamu znači da nisu bili u stanju da naprave sopstveni pomičnik", reče Leander.
<BR>&nbsp;&nbsp;&nbsp;&nbsp;&nbsp;"Možda", odvrati Čarls. "A možda su uzaptili Ledenu Jamu kako bi svakom drugom onemogućili pristup. Možemo odmah da se obavestimo o tome koliko znaju, ako nam date dozvolu."
<BR>&nbsp;&nbsp;&nbsp;&nbsp;&nbsp;Ti Sandra šapatom porazgovara s jednim od svojih čuvara, a on stade u stranu da njena naređenja prenese dalje preko svoje pločice. "Kako?" upita ona, okrenuvši se prema nama.
<BR>&nbsp;&nbsp;&nbsp;&nbsp;&nbsp;"Ako znaju da je ovo direktna veza, mogu da primaju signale od nas. Oni je, da tako kažem, upravo slušaju. To je ono što smo i mi u početku radili, da bismo razumeli prirodu pomičnika. Mogli bismo da privolimo pomičnik u Ledenoj Jami da odjekne i prenese im poruku."
<BR>&nbsp;&nbsp;&nbsp;&nbsp;&nbsp;Li uđe u prostor i stade pored Ti Sandre. Leander brzo objasni sliku i njeno značenje.
<BR>&nbsp;&nbsp;&nbsp;&nbsp;&nbsp;"Šta bismo im rekli?" upita Ti Sandra.
<BR>&nbsp;&nbsp;&nbsp;&nbsp;&nbsp;"Ako smo odustali od svake zamisli da napustimo Sunčev sistem, onda smesta treba da nastavimo pune i javne pregovore sa Zemljom", reče Čarls. "Mogli bismo ovo da iskoristimo kao brži, delotvorniji kanal. Ali... to bi ih samo prepalo."
<BR>&nbsp;&nbsp;&nbsp;&nbsp;&nbsp;Ti Sandra se namršti. "Ako porazgovaramo s njima, uverimo ih u svoje miroljubive namere", reče, "hoće li to biti dovoljno? Kako mogu da nam veruju, posle onoga što se dogodilo?"
<BR>&nbsp;&nbsp;&nbsp;&nbsp;&nbsp;"Moraju verovati", reče Čarls. "Propali smo ako ne poveruju. Neko će zadati preventivni udarac."
<BR>&nbsp;&nbsp;&nbsp;&nbsp;&nbsp;Ti Sandra frknu. "'Preventivni'. Ta reč... tako dvadesetovekovna."
<BR>&nbsp;&nbsp;&nbsp;&nbsp;&nbsp;"Takođe ih moramo naterati da poveruju da mi imamo potpunu kontrolu nad Preambulom", nastavi Leander. "Da nema otcepljenih grupa niti nesložnih, koji imaju iste sposobnosti."
<BR>&nbsp;&nbsp;&nbsp;&nbsp;&nbsp;Ti Sandra klimnu glavom prema Li. "Bojim se da Tačka Jedan nema dobre vesti za nas. Kaži nam pojedinosti, Li."
<BR>&nbsp;&nbsp;&nbsp;&nbsp;&nbsp;"Zemlja je trenutno u raspadu, politički", reče Li. "Paralisani su beskrajnim plebiscitima. Opozvani su svi članovi odbora i zastupnici četiri velike alijanse. Ambasadori su pozvani na konsultacije."
<BR>&nbsp;&nbsp;&nbsp;&nbsp;&nbsp;"Ratno stanje?" upita Čarls.
<BR>&nbsp;&nbsp;&nbsp;&nbsp;&nbsp;"Verovatno ne", odgovori Li. "Samo pometnja. Ko god da je odobrio Zamrzavanje - verovatno visoki zastupnici u VIZA-i - pokrenuo je oluju. Postaje sve gore. Primili smo na milione poruka od Zemljana koji nude pomoć. Ali smo primili još više poruka koje izražavaju čistu prestravljenost."
<BR>&nbsp;&nbsp;&nbsp;&nbsp;&nbsp;"Da li je iko u stanju da vlada?" upita Ti Sandra.
<BR>&nbsp;&nbsp;&nbsp;&nbsp;&nbsp;"U nacionalnoj politici, obamrlost je potpuna. Za alijanse ne znamo. One rade na višoj ravni - zapravo, na plebiscitu zakonodavnih tela nacionalnih vlada. Sve naše mušice su se ućutale. Ima tragača na svim mrežama, javnim i privatnim. Neko iz VIZA-e je naredio centralnoj mreži mislilaca da odbije sve zahteve za podacima od strane izvesnih modela ili subjekata. Saznaće ko su neke od naših mušica. Izuzev javne mreže, bićemo gotovo slepi."
<BR>&nbsp;&nbsp;&nbsp;&nbsp;&nbsp;"Oni krše sopstvene zakone", rekoh. "To samo po sebi mnogo kazuje."
<BR>&nbsp;&nbsp;&nbsp;&nbsp;&nbsp;"Nisu potpuno paralisani", reče Čarls. "Neko finansira naučnike. Rade bez prestanka u Ledenoj Jami."
<BR>&nbsp;&nbsp;&nbsp;&nbsp;&nbsp;"Razgovarajte s njima što pre možete, kako god možete", reče Ti Sandra. "Direktnom vezom ili redovnim kanalima."
<BR>&nbsp;&nbsp;&nbsp;&nbsp;&nbsp;"Želeo bih da razjasnim jednu stvar", reče Čarls. "Naš izbor nije ograničen. U potpunosti verujem da mi možemo da učinimo sve što smo planirali, ne ponavljajući grešku sa našeg prethodnog putovanja."
<BR>&nbsp;&nbsp;&nbsp;&nbsp;&nbsp;"Da li biste se kladili u pet miliona života na svoj uspeh, gospodine Frenkline?" smrknuto upita Ti Sandra.
<BR>&nbsp;&nbsp;&nbsp;&nbsp;&nbsp;"Ne mogu", odgovori on.
<BR>&nbsp;&nbsp;&nbsp;&nbsp;&nbsp;"Da li biste?" ponovi ona, povišenim tonom.
<BR>&nbsp;&nbsp;&nbsp;&nbsp;&nbsp;Čarls nije ustuknuo, čak ni trepnuo. "Bih", odgovori. "Ali Kaseja bi me možda isključila."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Moja bliskost sa KL-om", reče on.
<BR>&nbsp;&nbsp;&nbsp;&nbsp;&nbsp;"Mislilac - KL mislilac - bio je taj koji je napravio grešku, zar ne?" upita Ti Sandra.
<BR>&nbsp;&nbsp;&nbsp;&nbsp;&nbsp;"To nije bila greška", odgovori Čarls.
<BR>&nbsp;&nbsp;&nbsp;&nbsp;&nbsp;"Sirota Galena Kameron možda se ne bi složila", reče Ti Sandra. Pokretom je zatražila da joj prinesu stolicu, pa se lagano spustila na nju, ne skidajući pogled sa Čarlsovog lica. I ranije sam je viđala kako zauzima taj stav usredsređenosti, ali nikad tako duboko.
<BR>&nbsp;&nbsp;&nbsp;&nbsp;&nbsp;"KL je uočio priliku da dublje ispuni svoju svrhu", reče Čarls. "On nije mogao znati kakve su posledice po ljudske posmatrače. On čak ne ume ni da nas dobro modeluje."
<BR>&nbsp;&nbsp;&nbsp;&nbsp;&nbsp;"Šta će ga sprečiti da ne učini nešto još gluplje?" upita Ti Sandra. Čarls se trže, ali se ne pobuni zbog te reči.
<BR>&nbsp;&nbsp;&nbsp;&nbsp;&nbsp;"On je smesta shvatio da više nikad neće tragati za istinama, nikakvim istinama, ukoliko prestane da postoji", odgovori on.
<BR>&nbsp;&nbsp;&nbsp;&nbsp;&nbsp;"Ne znam šta to znači", reče Ti Sandra.
<BR>&nbsp;&nbsp;&nbsp;&nbsp;&nbsp;"Otkrio je strah", odgovori Čarls.
<BR>&nbsp;&nbsp;&nbsp;&nbsp;&nbsp;Ti Sandra se nasloni, još namrštena, i protrlja šake o kolena. Zatim ustade i rukom mi obgrli ramena. "Ja tako malo razumem", prošaputa. "Kralj Artur nikad nije razumeo Merlina, zar ne?"
<BR>&nbsp;&nbsp;&nbsp;&nbsp;&nbsp;"Sumnjam", rekoh.
<BR>&nbsp;&nbsp;&nbsp;&nbsp;&nbsp;"Postigli smo tako mnogo", žalostivo reče Čarls. "Svi su se satrli od rada na ovome. Mislim da bi zamisao trebalo da ostane otvorena - za slučaj da Zemlja učini nešto drastično."
<BR>&nbsp;&nbsp;&nbsp;&nbsp;&nbsp;"Sve je na svom mestu", rekoh. "Nema razloga da se ukloni. Ali to više neće imati prvorazredan značaj."
<BR>&nbsp;&nbsp;&nbsp;&nbsp;&nbsp;"Šta ćemo s areološkim izveštajima?" upita Leander. "Šta ćemo sa svim ostalim stvarima koje smo pokrenuli?"
<BR>&nbsp;&nbsp;&nbsp;&nbsp;&nbsp;"Nećemo ih ukidati. Korisni su kao opšte znanje", rekoh.
<BR>&nbsp;&nbsp;&nbsp;&nbsp;&nbsp;"A mi?" upita Čarls, rukom pokazavši na svoje saradnike.
<BR>&nbsp;&nbsp;&nbsp;&nbsp;&nbsp;"Pratite šta se zbiva u Ledenoj Jami", rekoh. "Mislim da bi Li trebalo da radi sa vama."
<BR>&nbsp;&nbsp;&nbsp;&nbsp;&nbsp;"Svedeni smo na uhode, znači", reče Čarls.
<BR>&nbsp;&nbsp;&nbsp;&nbsp;&nbsp;Posmatrali smo sliku mesta udaljenog stotinama miliona kilometara, muškarce, žene i arbajtere koji su se odlučno kretali pred sopstvenom tajnom. Na Mesecu, jedna žena u zaštitnoj odeći - crnoj, teškoj na njenom telu, nabranoj poput slonovske kože, verovatno da je zaštiti od zračenja i hladnoće - približila se našoj posmatračkoj tački. Njena slika se odjednom iskosila i zamutila - bila je preblizu za deskriptorsku 'optiku' koju su Olimpljani napravili. "Koliko toga oni razumeju?" upitah.
<BR>&nbsp;&nbsp;&nbsp;&nbsp;&nbsp;"Mnogo", odgovori Čarls. "Inače ne bi bili tamo."
<BR>&nbsp;&nbsp;&nbsp;&nbsp;&nbsp;"Šta mogu da učine ako na pravi način ovladaju Ledenom Jamom?" upitah Čarlsa.
<BR>&nbsp;&nbsp;&nbsp;&nbsp;&nbsp;"Sve što možemo i mi", odgovori on. "Ukoliko nisu saznali više od nas. U tom slučaju, mogu i učiniti više."
<BR>
<BR>&nbsp;&nbsp;&nbsp;&nbsp;&nbsp;Hodala sam sama preko ravne, peskovite, nedirnute površine na pola kilometra izvan stanice, izišavši Gore. Trebalo je da spavam, ali bilo je rano jutro, a glava mi je brujala od previše problema. Nisam htela da ponovo veštački izazivam san. U poslednje vreme, to sam radila prečesto.
<BR>&nbsp;&nbsp;&nbsp;&nbsp;&nbsp;Obukla sam stražarsko odelo pod pritiskom i iskrala se napolje kroz tek završen tunel za održavanje, koji su posećivali samo arbajteri za izgradnju. Našavši se napolju, koračala sam preko šljunkovitog čvrstog zemljišta, po jedinoj površini na kojoj nije bilo oštrih, staklastih ostataka lave, ovlaš udarajući čizmama o smeđe i narandžasto gleđosano tle. Visoki, kristalni oblaci lebdeli su na ranom jutarnjem nebu i bacali odsjaje duginih boja. Bilo je hladno - oko osamdeset ispod nule na visini Kaibaba - ali odelo je pružalo dovoljnu zaštitu, a ja zaista nisam davala ni pet para na opasnost.
<BR>&nbsp;&nbsp;&nbsp;&nbsp;&nbsp;Mi smo stvarno razmišljali o tome da premestimo čitavu planetu, da promenimo živote svih stanovnika Marsa, samo da bismo izbegli obračun sa Zemljom. To mi je sad izgledalo neverovatno kukavički. Pokušala sam da zamislim putovanje u novi sistem, duž hiljada svetlosnih godina koje, zapravo, ne postoje, a čak i sa svim sposobnostima svog pojačanja ja sam duboko u sebi znala da je to morao biti san, pri tom još i ružan san.
<BR>&nbsp;&nbsp;&nbsp;&nbsp;&nbsp;Bacila sam ovlašan pogled na zapadno obzorje. Fobos će uskoro izići, a ubrzo zatim i Deimos. Prekrštenih nogu, sela sam na hrapavo tle, spustila glavu i zagledala se u prašinu među svojim stopalima.
<BR>&nbsp;&nbsp;&nbsp;&nbsp;&nbsp;Kaseja, Kesi, žena, kćer, supruga, više nije postojala. Moje korenje prečesto je bivalo čupano. Nisam naprosto mogla zavući ruku u ovo zemljište i odgajiti sebi novu svest, neko novo središte svog bića - sam Mars nije pripadao nama, meni. Mi smo došli sa veoma udaljenih mesta. Mi smo osvajači, ukopani ispod površine kao krpelji pod kožom. Mars je pripadao mrtvorođenoj biosferi.
<BR>&nbsp;&nbsp;&nbsp;&nbsp;&nbsp;U svom središtu nisam mogla da nađem ništa - nikakvo osećanje, nikakav zanos. Ništa osim dužnosti.
<BR>&nbsp;&nbsp;&nbsp;&nbsp;&nbsp;Ruke su mi zadrhtale. Pokušala sam da ih obuzdam snagom volje, ali nisam uspela. Nije mi bilo hladno. Zatim su noge počele da mi se tresu, a prsti u čizmama su se zgrčili. Glas iz odela upita: "Da li se dobro osećate?"
<BR>&nbsp;&nbsp;&nbsp;&nbsp;&nbsp;"Ne", promrmljah.
<BR>&nbsp;&nbsp;&nbsp;&nbsp;&nbsp;"Ovo odelo ne nadgleda hitne medicinske slučajeve, ali će poslati signal za opasnost ako glasno izgovorite reč 'da' ili blago stisnete desnu ruku u pesnicu."
<BR>&nbsp;&nbsp;&nbsp;&nbsp;&nbsp;"Ne", rekoh.
<BR>&nbsp;&nbsp;&nbsp;&nbsp;&nbsp;"Ovo pitanje biće ponovljeno za dva minuta ako se vaši simptomi ne poprave."
<BR>&nbsp;&nbsp;&nbsp;&nbsp;&nbsp;"Ne", rekoh.
<BR>&nbsp;&nbsp;&nbsp;&nbsp;&nbsp;Podigla sam pogled. Na pesku i šljunku stajali su neki ljudi, bez odela pod pritiskom. Ljubopitljivo su me posmatrali.
<BR>&nbsp;&nbsp;&nbsp;&nbsp;&nbsp;Majka mi je prva prišla i klekla pored mene. Iza nje je došla Orijana sa Zemlje i moj brat Sten. Sten je nosio svog sinčića. Orijanino lice bilo je ravnodušno, ali ja sam osetila blag prekor. Da je Fobos pao na Zemlju, ona bi poginula. Naročito i neposredno priznanje veličine moje krivice.
<BR>&nbsp;&nbsp;&nbsp;&nbsp;&nbsp;Ja imam problem, pomislila sam. Doživljavam nervni slom.
<BR>&nbsp;&nbsp;&nbsp;&nbsp;&nbsp;Majka je dodirnula moju ruku, ali ja nisam ništa osetila. Sten je koraknuo napred. Njegov sinčić pao je na zemlju kad ga je Sten pustio. Dečak je gegucao s noge na nogu, učeći da hoda. Deca na Marsu ranije prohodaju.
<BR>&nbsp;&nbsp;&nbsp;&nbsp;&nbsp;Čula sam Stenov glas, ali nisam razumela ništa od onog što je govorio. Njegov glas činio mi se umirujući.
<BR>&nbsp;&nbsp;&nbsp;&nbsp;&nbsp;Pošto sam nekoliko trenutaka posmatrala priviđenja, živa i mrtva, uspravila sam se onako obamrla, otresla prašinu sa nogu i zadnjice, i polako se okrenula da osmotrim ceo Kaibab.
<BR>&nbsp;&nbsp;&nbsp;&nbsp;&nbsp;"Još nije gotovo", rekla sam. "Ne mogu sebi da dopustim ovo. Moram izdržati."
<BR>&nbsp;&nbsp;&nbsp;&nbsp;&nbsp;Sten je klimnuo glavom, a majčino lice dobilo izraz tuge pune razumevanja. Ponašali su se kao pantomimičari; pomalo prenaglašeno. "Majko, veoma mi je drago što te ponovo vidim, tako lepo izgledaš", rekla sam joj. "Volela bih da možeš da razgovaraš sa mnom."
<BR>&nbsp;&nbsp;&nbsp;&nbsp;&nbsp;Ona je slegnula ramenima i osmehnula se, i dalje bez reči. Sten je nešto promrmljao, ali meni kao da je pena ispunila uši.
<BR>&nbsp;&nbsp;&nbsp;&nbsp;&nbsp;"Kad se sve ovo završi", rekla sam, "uzeću nekoliko nedelja i posetiti mrtve. Poludeću, samo da budem sa vama. Važi?"
<BR>&nbsp;&nbsp;&nbsp;&nbsp;&nbsp;Majka je nagnula glavu u stranu i pogledala me zagonetnim pogledom.
<BR>&nbsp;&nbsp;&nbsp;&nbsp;&nbsp;"Gde je Ilaja?" upitala sam.
<BR>&nbsp;&nbsp;&nbsp;&nbsp;&nbsp;"Ovde sam", rekao je on iza mene, a ja sam se okrenula, nasmejana, radosna.
<BR>
<BR>&nbsp;&nbsp;&nbsp;&nbsp;&nbsp;Ležala sam na zemlji. Na trenutak sam pomislila da me je neko oborio, ali spustila sam se namerno i jednostavno se toga nisam sećala. Grlo me je strašno bolelo. Pitala sam se od čega li me toliko boli. Obruč šlema mi je bio vlažan oko vrata i ispod brade. Oh, pomislih. Plakanje i vrištanje.
<BR>&nbsp;&nbsp;&nbsp;&nbsp;&nbsp;Utiču na udaljavanje. Nisam mogla da priznam svoju slabost tako što bih otvoreno žalila. Nisam mogla nikome, čak ni sebi, da dozvolim da vidi dokle sam, zapravo, došla. I tako sam videla duhove i onesvestila se da bih telu dala vremena da izruči svoj jad. Um je priredio predstavu da odvuče pažnju i obavio svoje obredno kupanje u primalnoj samoći.
<BR>&nbsp;&nbsp;&nbsp;&nbsp;&nbsp;Na površini sam se zadržala dva sata. Osećala sam se drugačije - ne bolje, ali drugačije. Prešla sam duž pustare i ušla u komoru, upotrebivši svoj lični ključ, koji je otvarao sva vrata u Kaibabu. Vrata komore zatvoriše se za mnom.
<BR>&nbsp;&nbsp;&nbsp;&nbsp;&nbsp;Usisala sam prašinu, na brzinu se istuširala u svojoj sobi i obukla se za jutarnje sastanke.
<BR>&nbsp;&nbsp;&nbsp;&nbsp;&nbsp;Natrag na posao. Niko nije saznao.
<BR>&nbsp;&nbsp;&nbsp;&nbsp;&nbsp;Ali moje vreme je isticalo.
<BR>
<BR>&nbsp;&nbsp;&nbsp;&nbsp;&nbsp;Ti Sandra i njena svita, uključujući Li i četiri visoka službenika Tačke Jedan, dodeljenih Preambuli, vratili su se sutradan u Mnoga Brda. Rastali smo se uz srdačne zagrljaje u kancelariji izvan glavne laboratorije.
<BR>&nbsp;&nbsp;&nbsp;&nbsp;&nbsp;"Ne volim da nas vidim ovako izmoždene", reče ona, držeći me na rastojanju ispruženih ruku. Kao i uvek, bile smo okružene čuvarima i pomoćnicima; to je bila najveća privatnost koju smo mogle uživati, predsednica i potpredsednica zajedno. "Ti si mi kao sestra, Kesi. Obećaj mi da ćemo se izvući iz ovoga i vratiti se da upravljamo našom stanicom. Ti ćeš biti zastupnik, a ja ću voditi farmu čaja. Sve uvaženi Marsovci."
<BR>&nbsp;&nbsp;&nbsp;&nbsp;&nbsp;"Obećavam", rekoh. Ponovo smo se zagrlile, a Ti Sandra duboko udahnu.
<BR>&nbsp;&nbsp;&nbsp;&nbsp;&nbsp;"Ima jedan sastanak koji ću morati da propustim, sa Kejletetima", reče ona. "Aelita ima raspored. Moraćeš večeras da odletiš šatlom u Lal Kilu."
<BR>&nbsp;&nbsp;&nbsp;&nbsp;&nbsp;"Kraun Najdžer?" upitah, a nešto me steže u stomaku.
<BR>&nbsp;&nbsp;&nbsp;&nbsp;&nbsp;"Nešto hitno, kaže. Kejleteti, kako čujem, ne obavljaju nikakav posao. Naša kazna deluje. Ti ga bolje poznaješ."
<BR>&nbsp;&nbsp;&nbsp;&nbsp;&nbsp;"On je podmukla životinja", rekoh.
<BR>&nbsp;&nbsp;&nbsp;&nbsp;&nbsp;"Nastavi da se držiš", reče Ti Sandra. "Možeš me kasnije proklinjati, dušo."
<BR>
<BR>&nbsp;&nbsp;&nbsp;&nbsp;&nbsp;Pustila sam da Aelita i moji glavni pomoćnici rasporede manje važne stvari koje će morati da budu odložene, uključujući i izveštaj o stanju koji su spremali Vaksler i Olimpljani.
<BR>&nbsp;&nbsp;&nbsp;&nbsp;&nbsp;Uprkos tome što se vlada klonila Kejleteta i uprkos njihovoj izolaciji čak i među disidentskim PG, oni su još držali nekoliko važnih karata u budućnosti republike. Kraun Najdžer umešno se održao na položaju glavnog zastupnika, uprkos velikim greškama.
<BR>&nbsp;&nbsp;&nbsp;&nbsp;&nbsp;Oblasni guverneri zahtevali su odštetu za nedaće pretrpljene tokom Zamrzavanja - ako ne od Zemlje, onda od centralne vlade, koja nije raspolagala tako velikim sredstvima. Kejleteti su ponudili da usmeravaju sredstva iz blagonaklonih izvora na Zemlji. Dotad smo odbijali da raspravljamo o tome. Pritisak je, međutim, rastao, a Ti Sandra je već nagovestila da bismo možda ponovo morali da sklopimo dogovor sa Kraunom Najdžerom - verujući mu na mnogo kraći rok od onog na koji bismo ga tako rado odbacile.
<BR>&nbsp;&nbsp;&nbsp;&nbsp;&nbsp;Ja sam takođe imala da mu postavim nekoliko pitanja.
<BR>
<BR>&nbsp;&nbsp;&nbsp;&nbsp;&nbsp;Lal Kila - Crvena Tvrđava - nalazila se na oko tri sata leta južno niz dolinu, u nezavisnoj oblasti čiji je vlasnik bila najmanja muslimanska PG, Al Medain. To je pedeset godina ranije bilo odmaralište, ali pogubno iscrpljivanje sredstava - vode i novca - primoralo ju je da postane novoislamski manastir. Pričalo se da je izuzetno lep, sa svim zgradama smeštenim na površini, sa pročeljem od izvornog kamena, a ispod njega skrivenim slojevima polimera i štitnika od zračenja.
<BR>&nbsp;&nbsp;&nbsp;&nbsp;&nbsp;Dendi Brejker i dvoje mlađih čuvara, Kiri Majsner i Žak De Mont, pratili su mene i umanjenu kopiju Aelite.
<BR>&nbsp;&nbsp;&nbsp;&nbsp;&nbsp;Let šatlom preko doline bio je, kao i uvek, veličanstven. Oluje u dubokim provalijama Kaprija uzburkavale su reke ružičaste i narandžaste prašine, šest kilometara ispod nas; Eol Haos je plivao u oblacima od ledenih kristala koji su jezdili ispod snažnih vetrova što duvaju na jug. Ja, međutim, nisam imala vremena da se prepustim predelu; Aelita mi je davala najnovija obaveštenja o finansijskom položaju Kejleteta, stanju njihovih zajmova preko Trojnih banaka na Mesecu, čak i o Najdžerovim privatnim novčanim poslovima.
<BR>&nbsp;&nbsp;&nbsp;&nbsp;&nbsp;"Reci mi nešto više o njegovom ličnom životu", rekoh. Aelita Dva nosila je i tajna dosjea iz većine baza podataka Tačke Jedan. Njena slika naizgled je dobila punu veličinu i očvrsnula, sela na sedište kraj mene i pravila se kao da razvrstava gomile nestvarnih papira. Ona podiže komad hartije sa nagorelim krajevima i dobaci mi prepreden pogled.
<BR>&nbsp;&nbsp;&nbsp;&nbsp;&nbsp;"Toliko vruće, hmmm?" upitah.
<BR>&nbsp;&nbsp;&nbsp;&nbsp;&nbsp;"On je novoislamist, kao i njegova žena, koja je pre tri godine napustila fatimite da bi se udala za njega. Ali izgleda da je njegova pripadnost samo iz koristoljublja. Nije vernik."
<BR>&nbsp;&nbsp;&nbsp;&nbsp;&nbsp;Toliko sam već znala. "Ništa zapanjujuće", rekoh Aeliti Dva.
<BR>&nbsp;&nbsp;&nbsp;&nbsp;&nbsp;"Seksualno je nezasit. Muškarci, žene."
<BR>&nbsp;&nbsp;&nbsp;&nbsp;&nbsp;"Ovce?"
<BR>&nbsp;&nbsp;&nbsp;&nbsp;&nbsp;"Ovce ne."
<BR>&nbsp;&nbsp;&nbsp;&nbsp;&nbsp;"Leševi?"
<BR>&nbsp;&nbsp;&nbsp;&nbsp;&nbsp;"Za to nema dokaza."
<BR>&nbsp;&nbsp;&nbsp;&nbsp;&nbsp;"Mnogi političari su raskalašni. Da li dobro postupa sa svojim partnerima? Nema žalbi, tužbi, tako nečeg?"
<BR>&nbsp;&nbsp;&nbsp;&nbsp;&nbsp;"Nema tužbi. Žena mu je nesrećna, ali neće da ga napusti."
<BR>&nbsp;&nbsp;&nbsp;&nbsp;&nbsp;"Sve je to sasvim bezazleno. Čemu nagoreli papir, Aelita?" upitah.
<BR>&nbsp;&nbsp;&nbsp;&nbsp;&nbsp;"Ahmed Kraun Najdžer boravio je tri godine na Zemlji posle ustanka protiv centralista u Sinaju. Mušice za podatke su iskopale dokumente koji ukazuju na to da je čovek sa vrlo sličnim govornim obrascem mogao biti umešan u nekoliko političkih akcija u južnoj Africi, kao protivnik sveafričkog ujedinjenja."
<BR>&nbsp;&nbsp;&nbsp;&nbsp;&nbsp;"U kolikoj meri sličan?"
<BR>&nbsp;&nbsp;&nbsp;&nbsp;&nbsp;"Govorni obrasci se slažu sa devedset osam posto sigurnosti. Taj čovek se nalazi na spisku za izručenje begunaca koji su objavili VAJH i Ujedinjena Afrika. Zove se Jusuf Mamud."
<BR>&nbsp;&nbsp;&nbsp;&nbsp;&nbsp;Nisam videla nikakvu naročitu korist od te informacije, čak ni ako je bila značajna. "Aelita", rekoh, "nagoreli papir trebalo bi da nagoveštava ubistvo, pederastiju ili stavljanje preuveličanog penisa među oglase usamljenih srdaca."
<BR>&nbsp;&nbsp;&nbsp;&nbsp;&nbsp;"Molim?" upita Aelita Dva. Njen smisao za humor nije bio ništa prefinjeniji od njenog instinkta za politiku.
<BR>&nbsp;&nbsp;&nbsp;&nbsp;&nbsp;"Mi nemamo nikakvih veza niti ugovora sa Ujedinjenom Afrikom, a VAJH neće nikog izručiti u njihovo ime. To nije za nagorelu hartiju. Znamo da je on politički oportunista. Izdajnik. Jednog dana", gotovo sam se zagrcnula tim rečima, ali gnev me je naterao da ih, svejedno, izgovorim, "možda ćemo morati da ga ubijemo."
<BR>&nbsp;&nbsp;&nbsp;&nbsp;&nbsp;"Razumem."
<BR>
<BR>&nbsp;&nbsp;&nbsp;&nbsp;&nbsp;Lal Kila bila je dostojna svog imena, crvenih zidova, sa minaretima na svakom uglu, koji su okruživali desetak kamenih kupola, od kojih je najveća imala dvestotinak metara u prečniku: veoma skupo, a u marsovskoj psihologiji uobraženo nametljivo. Marsovska novoislamska zajednica oduvek je bila ponosita i rodoljubiva, nikad se nije molila prema Zemlji, već uvek na zapad, u pravcu zalazećeg sunca. Novoislamske stanice koje sam ranije posetila bile su čiste, uredne, nikad politički aktivne; muškarci u njima učtivi i lepo odeveni u dugačke nošnje indijskog kroja ili galabije, žene otmene i prisebne, sakrivene pod svojim haljinama do pola listova, sa svilenim ili pamučnim prslucima, spuštenih velova lepršavo nabranih na ramenima.
<BR>&nbsp;&nbsp;&nbsp;&nbsp;&nbsp;Govorilo se da je smerno stavljanje vela pred strancem najiskreniji oblik laskanja dostupan novoislamskoj ženi; pokrivanje velom pred čovekom koga poznaje porodica ili zajednica predstavljalo je veoma podsticajan znak udvaranja.
<BR>&nbsp;&nbsp;&nbsp;&nbsp;&nbsp;Pošto je sastanak trebalo da bude tajan, našu grupu su dočekali ljudi iz bezbednosti i gradonačelnik stanice, punačak, prijatan muškarac u kitnjastoj, srebrnosivoj nošnji. Dendi, Majsnerova i De Mont sreli su se sa čuvarima iz Kejleteta. Usaglašeni su bezbednosni uslovi, i Aelita Dva se optički povezala sa misliocem Kejleteta.
<BR>&nbsp;&nbsp;&nbsp;&nbsp;&nbsp;Gradonačelnik je mirisao na anis i ružinu vodicu. Pešice nas je odveo do široke, visoke kupole nedaleko od spoljnjeg zida stanice. Unutra su se nalazili jastuci i fini tepisi tkani na Zemlji, umivaonici za vernike isklesani u kamenu, izložene amajlije sa hadžiluka, koje su pripadale preminuloj braći.
<BR>&nbsp;&nbsp;&nbsp;&nbsp;&nbsp;Sela sam na jastuk prekrštenih nogu, a u stomaku me je peklo od napetosti.
<BR>&nbsp;&nbsp;&nbsp;&nbsp;&nbsp;Kraun Najdžer uđe, mačkastim hodom upadljivijim nego ranije. Pogledom prelete po velikoj kupoli i sede bez imalo prefinjenosti, što je samo za sebe dovoljno govorilo. Ispustio je dah, tiho zastenjavši. "Oprostite, gospođo potpredsednice", reče. "Veoma sam umoran. Siguran sam da znate i zašto. Svi naši važni dosjei su, izgleda, otvoreni za ljubopitljive oči. Šta se to dogodilo sa marsovskom čašću?"
<BR>&nbsp;&nbsp;&nbsp;&nbsp;&nbsp;Osmehnula sam se. "Šta mogu da učinim za vas, gospodine Kraune Najdžere?"
<BR>&nbsp;&nbsp;&nbsp;&nbsp;&nbsp;Nozdrve mu se raširiše. "Biću sasvim otvoren. Znam da vi ne možete biti, ali moj je položaj drugačiji. Ja sam mali šakal koji trči sa vukovima. Reći ću vam šta se dogodilo i prepustiti vam da prosudite šta to znači. Ja se plašim."
<BR>&nbsp;&nbsp;&nbsp;&nbsp;&nbsp;Nije lagao, to je bilo očigledno. Čak je i mirisao na kiselo. "Biću potpuno iskren. Vi ste već posumnjali, ali ja ću vam to sad i kazati... otvoreno. Mi smo pre Zamrzavanja podneli mnogo vlasničkih zahteva za rudnike, po naređenju našeg velikog partnera na Zemlji."
<BR>&nbsp;&nbsp;&nbsp;&nbsp;&nbsp;"VIZA", rekoh.
<BR>&nbsp;&nbsp;&nbsp;&nbsp;&nbsp;On odmahnu glavom. "Iznad VIZA-e. Alijansa svih alijansi. Jeste li čuli glasine?"
<BR>&nbsp;&nbsp;&nbsp;&nbsp;&nbsp;"Ne o tome", priznadoh.
<BR>&nbsp;&nbsp;&nbsp;&nbsp;&nbsp;"To je činjenica. Većina zahteva je odbijena, ali neke smo otvorili Zemljinim interesima, oko devedeset njih koje smo dobili ili odranije kontrolisali. Oni su posejani skakavcima, fabrikama koje će proizvoditi razorne nanomašine."
<BR>&nbsp;&nbsp;&nbsp;&nbsp;&nbsp;Mora biti da mi se lice zažarilo. Ruke su počele da mi se tresu od gneva.
<BR>&nbsp;&nbsp;&nbsp;&nbsp;&nbsp;"Mi nismo znali da će to biti učinjeno, ali... Pred vama, naše saučesništvo se ne može opravdati. To nije ono zbog čega sam vas pozvao ovamo. Kažem vam to zato što mi sad nemamo ništa bolju zaštitu od tih skakavaca nego vi." On zastade.
<BR>&nbsp;&nbsp;&nbsp;&nbsp;&nbsp;"Slušam", rekoh.
<BR>&nbsp;&nbsp;&nbsp;&nbsp;&nbsp;"Nadao sam se da ću razgovarati sa predsednicom."
<BR>&nbsp;&nbsp;&nbsp;&nbsp;&nbsp;"Ona je zauzeta", rekoh.
<BR>&nbsp;&nbsp;&nbsp;&nbsp;&nbsp;On uzdahnu. "Napravili smo neke proboje u porodici Kejletet. Ništa tako zadivljujuće kao premeštanje meseca. Komunikacije... Značajan rad, veoma unosan. Pre nedelju dana smo tu informaciju preneli našim vezama na Zemlji. Hteli smo da tražimo licencu za novu tehnologiju. Nadali smo se da ćemo poslovati čak i u ovoj kriznoj atmosferi. Odgovor je bio neočekivan. Zatražili su da raspustimo svoj istraživački tim. Zatražili su da naše naučnike pošaljemo na Zemlju."
<BR>&nbsp;&nbsp;&nbsp;&nbsp;&nbsp;Na početku razgovora imala sam osećanje nadmoći i vladanja situacijom. Sada sam osećala samo strah. "Rekli ste im?" uspela sam da kažem.
<BR>&nbsp;&nbsp;&nbsp;&nbsp;&nbsp;"Imali smo dogovor sa Alijansom svih alijansi. Nikad u životu nisam napravio tako pogrešnu procenu." Sklopio je ruke ispod brade i ljuljao se napred-nazad na jastuku. "Sad oni ne razgovaraju sa mnom. Bojim se da će preduzeti nešto užasno. Čvrsto verujem da oni stoje iza Zamrzavanja. Neophodno je da mi udružimo snage. Zajedno možemo preživeti."
<BR>&nbsp;&nbsp;&nbsp;&nbsp;&nbsp;"Šta ste to saznali o komunikacijama?" upitah, dok su moje misli hitale daleko ispred pitanja. Moraćemo uskoro da odemo, da se vratimo u Kaibab; moraću da se posavetujem sa Čarlsom i upozorim predsednicu.
<BR>&nbsp;&nbsp;&nbsp;&nbsp;&nbsp;"Možemo da komuniciramo trenutno, na velikim udaljenostima", reče Kraun Najdžer. "Sitnica u poređenju s onim što vi možete... Ali mi smatramo da je to značajno, a nemamo izveštaja o tome da ste i vi napravili ovaj prodor."
<BR>&nbsp;&nbsp;&nbsp;&nbsp;&nbsp;"Šta ste još otkrili?" upitah.
<BR>&nbsp;&nbsp;&nbsp;&nbsp;&nbsp;"Na Zemlji misle da se tu krije mnogo više... Zbog vas i vašeg prokletog egzibicionizma!" povika Kraun Najdžer. Spustio je pogled i ponovo uzdahnuo, kao od velikog nestrpljenja. "Ja sam naporno radio da stvorim utočište daleko od tog bezumlja. Bezumlja Zemlje, a sad i republike. Ja sam i život i dušu založio da ostanem po strani, pružajući svom narodu izbor nezavisnosti."
<BR>&nbsp;&nbsp;&nbsp;&nbsp;&nbsp;"Prodavali ste svoje usluge Zemlji. Ja to ne nazivam nezavisnošću."
<BR>&nbsp;&nbsp;&nbsp;&nbsp;&nbsp;Usne mu se skupiše; izgledao je kao da će pljunuti. "Ne zanima me šta vi mislite o meni. Jasno je da vi nemate časti. U vama nema ničeg istinski marsovskog. Vi biste zapretili majci sviju nas zarad političke dobiti. Upotrebiti takvo oružje... Sumanuto!"
<BR>&nbsp;&nbsp;&nbsp;&nbsp;&nbsp;"Marsovci su izginuli zbog sile Zemljana. Na Zemlji niko nije poginuo", rekoh.
<BR>&nbsp;&nbsp;&nbsp;&nbsp;&nbsp;"Tako naivno! Pokazivanje takve moći, takvih sposobnosti, samo po sebi mora dovesti do nasilja. A sada su naši nekadašnji prijatelji stavili Kejletete u isti koš s vama. Marsovci misle da razumeju politiku nacija, ali Mars je samo jedna velika selendra, prepuna glupaka."
<BR>&nbsp;&nbsp;&nbsp;&nbsp;&nbsp;"Uneli ste nov činilac u ovu jednačinu", rekoh. "Oni misle da ćete vi uskoro biti podjednako moćni i sposobni kao i mi."
<BR>&nbsp;&nbsp;&nbsp;&nbsp;&nbsp;"Hoćemo li?" upita on, prebledevši. "Jesmo li na istom tragu?"
<BR>&nbsp;&nbsp;&nbsp;&nbsp;&nbsp;Šta god Kejleteti otkrili tokom narednih nekoliko meseci ili godina bilo je u ovom času sasvim nevažno. "Oni su još pre mnogo godina hteli da vrate ovog duha u bocu."
<BR>&nbsp;&nbsp;&nbsp;&nbsp;&nbsp;"Šta moramo da učinimo?" upita on.
<BR>&nbsp;&nbsp;&nbsp;&nbsp;&nbsp;Ustala sam i rekla: "Igra je izvan naše kontrole. Naslućujete li to?"
<BR>&nbsp;&nbsp;&nbsp;&nbsp;&nbsp;On odmahnu glavom. "Da, ali..."
<BR>&nbsp;&nbsp;&nbsp;&nbsp;&nbsp;"Ova Alijansa svih alijansi sigurno poznaje vašu prošlost. Nemiri u Africi - povezivanje sa Doblovom. Oni vam nipošto ne mogu verovati. Nekada ste im bili od koristi. Ali sada..." Odmahnula sam glavom. "Moram da idem."
<BR>&nbsp;&nbsp;&nbsp;&nbsp;&nbsp;Aelita Dva raskinula je vezu sa misliocem Kejleteta. Udaljila sam se, dok me je mislilac pratio na svom nosaču. Kad sam bila na sredini kupole, Ahmed Kraun Najdžer skoči na noge, podiže uvis ruke i povika: "Šta da činimo? Kažite mi! Mora postojati nešto!"
<BR>&nbsp;&nbsp;&nbsp;&nbsp;&nbsp;Dendi, Majsnerova i De Mont mi se pridružiše u hodniku izvan kupole. Gradonačelnik Lal Kile išao je za nama, postavljajući pitanja, pokušavajući da shvati našu užurbanost. Dendi ga blago odgurnu, rukom u prsa. Gradonačelnik zinu, zapanjen tom grubošću. Njega i njegove pomoćnike ostavili smo kod ulaza u kupolu. U kupoli su prigušeno odjekivali krici i molbe Krauna Najdžera.
<BR>&nbsp;&nbsp;&nbsp;&nbsp;&nbsp;"Vraćamo se u Preambulu", rekoh Dendiju. "Moram što pre da razgovaram sa predsednicom."
<BR>&nbsp;&nbsp;&nbsp;&nbsp;&nbsp;"Šta nije u redu?" upita Dendi.
<BR>&nbsp;&nbsp;&nbsp;&nbsp;&nbsp;"Nema vremena", rekoh.
<BR>&nbsp;&nbsp;&nbsp;&nbsp;&nbsp;Ni vremena, ni rastojanja, ni prilike.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
