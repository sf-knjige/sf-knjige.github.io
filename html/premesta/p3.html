<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2171, M. G. 53.
<P>&nbsp;&nbsp;&nbsp;&nbsp;&nbsp;Jedna epoha bližila se kraju. Ja sam na časovima bezazleno proučavala znake te pojave, čak je i nekoliko pronicljivih profesora davalo zloslutne nagoveštaje, ali nikad nisam pomišljala da bi ta situacija mogla uticati neposredno na mene... Do sada.
<BR>&nbsp;&nbsp;&nbsp;&nbsp;&nbsp;Bila sam izbačena sa Marsovskog univerziteta Sinaj. Dve stotine kolega i profesora koji su doživeli istu nesrećnu sudbinu stajalo je na bleštavobelom staničnom peronu, dok im je sunce, probijajući se kroz mrežu greda i stubova što pridržavaju krov, bacalo senke preko lica. Čekali smo da stigne voz Solis Dorsa i razveze nas do naših zaravni, planuma, jama i dolina.
<BR>&nbsp;&nbsp;&nbsp;&nbsp;&nbsp;Dijana Džohara, s kojom sam delila sobu, stajala je oslonivši nogu na malu torbu, lupkajući o ručku vrhom čizme, usana napućenih kao da zviždi, ali ne dajući ni glasa od sebe. Licem je bila okrenuta ka severnom zastoru, u iščekivanju da se otuda pojavi voz. Mada smo bile dobre prijateljice, Dijana i ja nikad nismo razgovarale o politici. To je spadalo u osnove lepog ponašanja na Marsu.
<BR>&nbsp;&nbsp;&nbsp;&nbsp;&nbsp;"Atentat", reče ona.
<BR>&nbsp;&nbsp;&nbsp;&nbsp;&nbsp;"Nepraktično", šapnuh. Do pre nekoliko dana nisam ni znala koliko su snažna Dijanina ubeđenja. "Uostalom, koga bi ubila?"
<BR>&nbsp;&nbsp;&nbsp;&nbsp;&nbsp;"Guvernera. Rektorku."
<BR>&nbsp;&nbsp;&nbsp;&nbsp;&nbsp;Odmahnula sam glavom.
<BR>&nbsp;&nbsp;&nbsp;&nbsp;&nbsp;Preko osamdeset posto studenata MUS-a bilo je izbačeno, što je predstavljalo tešku povredu ugovora. To mi se učinilo đavolski nepravedno, ali moja porodica nikad nije spadala u aktiviste. Kćer PG finansijera, rođena u dugoj tradiciji opreznosti, ja sam se držala rezervisano.
<BR>&nbsp;&nbsp;&nbsp;&nbsp;&nbsp;Političko ustrojstvo, stvoreno tokom naseljavanja jedan vek ranije, još se držalo, ali su njegovi dani bili odbrojani. Prvi doseljenici, koji su stizali u grupama od po deset i više porodica, ukopavali su svoje naseobine u vodom bogato tle širom Marsa, od jednog do drugog pola, ali pretežno u ravničarskim nizijama i dubokim dolinama. Po ugledu na običaje s Meseca, prve porodice osnovale su udruženja nazvana Povezane Grupe ili PG. 'Porodica' i 'PG' gotovo da su predstavljali sinonime. Kasniji doseljenici mogli su da biraju hoće li se pridružiti postojećim PG-ima ili osnovati svoje; malo porodica ostajalo je nezavisno.
<BR>&nbsp;&nbsp;&nbsp;&nbsp;&nbsp;Mnoge PG ujedinile su se i vremenom odlučile da podele Mars u prostorne oblasti i zajednički razvijaju bogatstva. Povezane Grupe uglavnom su jedna drugu smatrale saradnicima, ne takmacima u pogledu marsovskog izobilja.
<BR>&nbsp;&nbsp;&nbsp;&nbsp;&nbsp;"Voz kasni. Pod fašistima bi vozovi trebalo da dolaze na vreme", reče Dijana, i dalje lupkajući čizmom.
<BR>&nbsp;&nbsp;&nbsp;&nbsp;&nbsp;"Na Zemlji nikad nisu", rekoh.
<BR>&nbsp;&nbsp;&nbsp;&nbsp;&nbsp;"Hoćeš da kažeš da je to izmišljotina?"
<BR>&nbsp;&nbsp;&nbsp;&nbsp;&nbsp;Ja klimnuh glavom.
<BR>&nbsp;&nbsp;&nbsp;&nbsp;&nbsp;"Znači, fašisti nisu ni za šta?" upita Dijana.
<BR>&nbsp;&nbsp;&nbsp;&nbsp;&nbsp;"Za uniforme", odgovorih.
<BR>&nbsp;&nbsp;&nbsp;&nbsp;&nbsp;"Naši nemaju čak ni pristojne uniforme."
<BR>&nbsp;&nbsp;&nbsp;&nbsp;&nbsp;Izabrani na lokalnim izborima, guverneri su bili odgovorni samo stanovnicima svoje oblasti, bez obzira na pripadnost PG-u. Guverneri su izdavali dozvole za rudnike i naseobine Povezanim Grupama i predstavljali svoje oblasti na zajedničkom Savetu Povezanih Grupa. Predstavnici koje su u okviru PG glasanjem birali viši pravozastupnici i rukovodioci, zastupali su u Savetu interese samih PG-a. Guverneri i predstavnici često su imali različita mišljenja. Sve se odvijalo vrlo zvanično i učtivo - Marsovci su skoro uvek učtivi - ali mnogi postupci nisu bivali uneti u zakon. Neki su govorili da je to telo odveć nesposobno, pa je bilo pokušaja da se Mars ujedini pod paskom centralne vlade, kao što se ranije već dogodilo na Mesecu.
<BR>&nbsp;&nbsp;&nbsp;&nbsp;&nbsp;Guverner oblasti Sirija-Sinaj, Fričajld Dobl, čvrsta upraviteljica, žena šiljate brade, nekoliko godina se iz petnih žila trudila da privoli PG da pristanu na Državni ustav i vlast centralne vlade. Tražila je od njih da se odreknu svojih predstavnika u korist zastupanja po oblastima. To je, razume se, značilo podrivanje moći PG-a.
<BR>&nbsp;&nbsp;&nbsp;&nbsp;&nbsp;Doblino ime će kasnije postati sinonim za korupciju, ali je u to vreme ona već osam marsovskih godina bila guverner najveće oblasti na Marsu i nalazila se na vrhuncu svog dugog drugovanja s vlašću. Ulagivanjem, pritiscima i pretnjama, ona je napravila - neki kažu iznudila - sporazume između najvećih PG-a. Doblova je postala središnja figura Marsovskog Jedinstva i potajno se spremala da postane predsednik planete.
<BR>&nbsp;&nbsp;&nbsp;&nbsp;&nbsp;Neki su govorili da je Doblina karijera najbolji dokaz u prilog promeni, ali se malo njih usuđivalo da joj protivureči.
<BR>&nbsp;&nbsp;&nbsp;&nbsp;&nbsp;Kroz nekoliko dana je u Savetu trebalo da bude usvojen novi marsovski ustav. Već šest meseci živeli smo pod 'probnim radom' Dobline vlade, i mnogi su glasno negodovali. S mukom postignut sporazum bio je krhak. Doblova ga je ljudima preterano nabijala na nos, uz previše zakulisnih radnji.
<BR>&nbsp;&nbsp;&nbsp;&nbsp;&nbsp;Bar pet porodica protivnih ujedinjavanju, pretežno manje PG, koje su se plašile da će biti pripojene ili uništene, spremalo se da podnese tužbu. Njih su centralisti zvali nazadnjaci i smatrali ih ozbiljnom opasnošću. Centralisti nisu pristajali da se vrate na ono što su nazivali neorganizovanom vladavinom Povezanih Grupa.
<BR>&nbsp;&nbsp;&nbsp;&nbsp;&nbsp;"Ako je atentat tako nepraktičan", reče Dijana, "mogli bismo da propustimo kroz šake nekoliko štićenika..."
<BR>&nbsp;&nbsp;&nbsp;&nbsp;&nbsp;"Psst", rekoh.
<BR>&nbsp;&nbsp;&nbsp;&nbsp;&nbsp;Ona protrese kratku, tršavu kosu i okrete se, opet onako zviždukajući bez glasa. Dijana je to radila kad bi bila suviše ljuta da govori učtivo. Crveni zečevi, koji su decenijama živeli teskobno, visoko cene učtivost, pa su je usadili i svom potomstvu.
<BR>&nbsp;&nbsp;&nbsp;&nbsp;&nbsp;Centralisti su se plašili izgreda. Za Doblovu, studentski protesti bili su neprihvatljivi. Čak i ako studenti ne predstavljaju nazadnjake, mogli bi napraviti dovoljnu buku da raskinu sporazum.
<BR>&nbsp;&nbsp;&nbsp;&nbsp;&nbsp;Stoga se Doblova obratila Kerolajn Konor, staroj prijateljici koju beše postavila za rektora najvećeg univerziteta, Marsovskog univerziteta Sinaj. Diktatorka s previše energije i premalo razuma, Konorova je uslišila molbu svoje prijateljice, zatvorivši većinu univerzitetskih zgrada i sastavivši spisak onih koji bi mogli biti naklonjeni demonstrantima.
<BR>&nbsp;&nbsp;&nbsp;&nbsp;&nbsp;Moj glavni predmet bili su vladavina i upravljanje. Iako nisam potpisala nikakvu peticiju niti učestvovala u marševima - za razliku od Dijane koja se strastveno priključila pokretu - moje ime se nekako obrelo na listi sumnjivih. Odsek vladavine i upravljanja bio je poznat po nezavisnosti; kako se moglo verovati ma kome od nas?
<BR>&nbsp;&nbsp;&nbsp;&nbsp;&nbsp;Platili smo školarinu, ali nismo mogli da pohađamo časove. Većina izbačenih profesora i studenata nije imala drugog izbora osim da ode kućama. Univerzitet nam je velikodušno dao besplatne karte za vozove iznajmljene od države. Neki, uključujući i Dijanu, odbili su karte i zarekli se da će se boriti protiv nezakonitog izbacivanja. Time je ona - a i ja, zato što sam se s njom družila i što nisam na vreme spakovala stvari - zaslužila da je obezbeđenje MUS-a sprovede iz univerzitetskih zemunica.
<BR>&nbsp;&nbsp;&nbsp;&nbsp;&nbsp;Dijana je koračala uspravno, polako, prkosno. Čuvari - većina njih skorašnji emigranti sa Zemlje, krupni i jaki - čvrsto su nas uhvatili za laktove i gurali nas kroz tunele. Grubo postupanje samo je podstaklo moju već živu sumnju; kako mogu ćutke da otrpim ovu nepravdu? Moja porodica bila je oprezna; ali nikad joj se nije mogao pripisati kukavičluk.
<BR>&nbsp;&nbsp;&nbsp;&nbsp;&nbsp;Okružene Konorkinim stražarima, stešnjene s poslednjim izbačenim studentima, sproveli su nas brzim korakom pokraj velike grupe ostalih studenata koji su besposličili u baštenskom atrijumu. Oni su nosili boje svojih porodica, dični izdanci PG-a s jakim ekonomskim vezama sa Zemljom, ljubimci onih koji su najviše podržavali Dobline planove; i još su bili u školi. Razgovarali su tiho i spokojno među sobom i okretali bezizražajna lica da vide kako odlazimo. Nisu pružali nikakvu podršku, nikakvo ohrabrenje; njihova nepomičnost stvarala je zid. Dijana me munu laktom. "Svinje", prošaputa.
<BR>&nbsp;&nbsp;&nbsp;&nbsp;&nbsp;Složila sam se. Mislila sam da su nešto još gore od izdajnika - ponašali su se kao da su cinični i stari, izneverivši najveće ideale mladosti.
<BR>&nbsp;&nbsp;&nbsp;&nbsp;&nbsp;Utovarili su nas u jedan jedini tunelski kamion i odvezli na stanicu, i dalje u pratnji univerzitetskih stražara.
<BR>
<BR>&nbsp;&nbsp;&nbsp;&nbsp;&nbsp;Stanica je brujala.
<BR>&nbsp;&nbsp;&nbsp;&nbsp;&nbsp;Nekoliko studenata odšetalo je niz sporedan hodnik, a onda su se vratili prenoseći poruku. Približavao se voz za stanicu Solis Dorsa. Dijana ovlaži usne i uznemireno se osvrte unaokolo.
<BR>&nbsp;&nbsp;&nbsp;&nbsp;&nbsp;Poslednji stražar iz pratnje, pošto se uverio da smo krenuli, pozdravi nas dodirnuvši šapku i nestade u staničnom kafeu.
<BR>&nbsp;&nbsp;&nbsp;&nbsp;&nbsp;"Ideš li s nama?" upita Dijana.
<BR>&nbsp;&nbsp;&nbsp;&nbsp;&nbsp;Nisam mogla da joj odgovorim. U glavi mi je zvonilo od protivurečnosti i gneva zbog nepravdi, suprotnih onom što je porodica očekivala. Majka i otac gnušali su se nemira koje je izazvalo ujedinjenje. Čvrsto su verovali da je najbolje ostati po strani. Rekli su mi to, ne namećući nikakve obaveze.
<BR>&nbsp;&nbsp;&nbsp;&nbsp;&nbsp;Dijana me sažaljivo pogleda. Rukova se sa mnom i reče: "Kaseja, previše razmišljaš." Zaputila se ivicom perona i zamakla za ugao. U grupama od pet ili manje ljudi, studenti su odlazili u toalet, na kafu, da provere kakvo je vreme na njihovim domaćim stanicama... Ukupno devedeset studenata polako se odvojilo od glavne grupe.
<BR>&nbsp;&nbsp;&nbsp;&nbsp;&nbsp;Oklevala sam. Oni koji su ostali trudili su se da izgledaju nezainteresovano. Glave su se hitro okretale u stranu kad bi srele kriomičan pogled.
<BR>&nbsp;&nbsp;&nbsp;&nbsp;&nbsp;Na peronu je zavladala zloslutna tišina. Ostavši poslednja, jedna studentkinja prve godine, noseći tri teške torbe, poče da igra, dok joj je smeđa kosa lepršala na vratu. Pustila je da joj jedna torba spadne s ramena. Zatim je u ritmu plesa zamahnula nogom i šutnula torbu dva metra od sebe. Spustila je preostale torbe i krenula severno niz peron, zamakavši za ugao.
<BR>&nbsp;&nbsp;&nbsp;&nbsp;&nbsp;Drhtala sam celim telom. Pogledala sam ozbiljna lica oko sebe i pitala se kako mogu da budu tako nedotupavna. Kako mogu da samo stoje tu, čekajući da voz uspori, prihvatajući Doblinu kaznu za političke stavove koje možda uopšte ne podržavaju?
<BR>&nbsp;&nbsp;&nbsp;&nbsp;&nbsp;Vazduh je snažno prostrujao preko perona dok se voz primicao kroz hermetički zatvorene prolaze i zastore. Iznad perona su zasvetleli znaci - identifikacioni broj stanice, oznaka voza, odredišta - a jedan zreo ženski glas nam saopšti, krajnje učtivo i bez traga osećajnosti: "Solis Dorsa za Bosfor, Nereidijum, Argiru, Noakis, s vezom za Meridijani i Heladu, ulazi na peron četiri."
<BR>&nbsp;&nbsp;&nbsp;&nbsp;&nbsp;Tiho promrmljah: "Sranje, sranje, sranje." Pre nego što sam postala svesna svoje odluke, pre no što sam stigla da se zaustavim naknadnim razmišljanjem, noge me same odneše iza ugla, do praznog, belog, servisnog hodnika: ćorsokak. Jedini izlaz behu niska, čelična vrata prevučena ispucalim, belim emajlom. Bila su sasvim malo odškrinuta. Sagnula sam se, širom otvorila vrata, osvrnula se za sobom i zakoračila kroz njih.
<BR>&nbsp;&nbsp;&nbsp;&nbsp;&nbsp;Trebalo mi je nekoliko minuta žustrog hoda da sustignem Dijanu. Prošla sam desetak-petnaest studenata u mračnom tunelu za servisne arbajtere i pronašla je. "Kuda idemo?" upitala sam šapatom.
<BR>&nbsp;&nbsp;&nbsp;&nbsp;&nbsp;"Jesi li s nama?"
<BR>&nbsp;&nbsp;&nbsp;&nbsp;&nbsp;"Sad jesam."
<BR>&nbsp;&nbsp;&nbsp;&nbsp;&nbsp;Ona namignu i protrese moju ruku snažno i radosno. "Neko ima ključ i zna put do zgrada prvih doseljenika."
<BR>&nbsp;&nbsp;&nbsp;&nbsp;&nbsp;Uz prigušen smeh i tapšući jedno drugo po leđima, puni oduševljenja i zadivljeni sopstvenom hrabrošću, prošli smo jedan po jedan kroz prastara čelična vrata i oprezno krenuli duž uskih, zagušljivih, starih tunela oivičenih trošnim, šupljikavim stenama. Kad je i poslednji od nas napustio zemljište MUS-a, kročivši preko slabo osvetljene granične oznake u jedan širi i još stariji tunel, stavili smo jedno drugom ruke na ramena i tom redu pošli napred, čas koračajući, čas poigravajući.
<BR>&nbsp;&nbsp;&nbsp;&nbsp;&nbsp;Neko s kraja kolone nas je šapatom oštro opomenuo da budemo tihi. Zastali smo, jedva se usuđujući da dišemo. Na časak je zavladala tišina, a onda se iza nas začuše udaljeni glasovi i mehaničko brujanje arbajtera, težak, tup metalan zvuk, i mi osetismo oštar bol u ušima. Neko je za nama hermetički zatvorio vrata tunela.
<BR>&nbsp;&nbsp;&nbsp;&nbsp;&nbsp;"Znaju li oni da smo mi unutra?" upitah Dijanu.
<BR>&nbsp;&nbsp;&nbsp;&nbsp;&nbsp;"Sumnjam", odgovori ona. "To je bila ekipa za pritisak."
<BR>&nbsp;&nbsp;&nbsp;&nbsp;&nbsp;Oni su zalupili vrata i hermetički ih zatvorili. Povratka nema.
<BR>&nbsp;&nbsp;&nbsp;&nbsp;&nbsp;Tuneli su nas vodili pet kilometara izvan univerzitetskih granica, kroz decenijama star lavirint, neupotrebljavan još od pre mog rođenja, kojim se nepogrešivo probijao onaj što je vodio grupu.
<BR>&nbsp;&nbsp;&nbsp;&nbsp;&nbsp;"Sad smo u starim vremenima", reče Dijana, osvrnuvši se prema meni. Pre četrdeset orbita - preko sedamdeset pet zemaljskih godina - ovi tuneli spajali su nekoliko malih pionirskih stanica. Prolazili smo kraj zemunica koje su nekad nastanjivale prve porodice, a koje su sad bile mračne i ledene, držane pod pritiskom samo za slučaj krajnje nužde...
<BR>&nbsp;&nbsp;&nbsp;&nbsp;&nbsp;Nekoliko naših ručnih svetiljki i tunelskih sijalica osvetljavale su ostatke starog nameštaja, delove zastarele elektronske opreme, naređane kontejnere zaliha za slučaj opasnosti i opremu za preživljavanje u vakuumu.
<BR>&nbsp;&nbsp;&nbsp;&nbsp;&nbsp;Nekoliko sati ranije, pojeli smo svoj poslednji univerzitetski obrok i istuširali se parom u spavaonicama. Sve je to bilo iza nas. Tamo napred, čekali su nas spartanski uslovi.
<BR>&nbsp;&nbsp;&nbsp;&nbsp;&nbsp;Osećala sam se divno. Radim nešto značajno, i to bez odobrenja porodice.
<BR>&nbsp;&nbsp;&nbsp;&nbsp;&nbsp;Činilo mi se da konačno počinjem da odrastam.
<BR>
<BR>&nbsp;&nbsp;&nbsp;&nbsp;&nbsp;Devedeset studenata iskupilo se u mračnom prostoru na kraju tunela, visoko zasvođenoj glavnoj zgradi prvih doseljenika. Svi zvuci - nervozan i uzbuđen smeh, glasovi koji nešto pitaju, struganje nogu po hladnom podu, tu i tamo počeci neke pesme - razbijali su se o crnu unutrašnjost prostorije od polimera. Dijana zaboravi na marsovsku uzdržanost i zagrli me. Tad se nekoliko glasova izdvoji iz opšteg žamora. Nekolicina studenata počela je da zapisuje imena i pripadnost PG-ima. Masa je počela da se oblikuje.
<BR>&nbsp;&nbsp;&nbsp;&nbsp;&nbsp;Dvoje studenata s treće godine inženjerstva - konzervativnog i čvrsto utemeljenog odseka - stalo je pred nas i predstavilo se: Šon Dikinson, Gretil Loton. Istog dana, pošto smo obrazovali grupe i imenovali starešine, potvrdili smo izbor Šona i Gretil za vođe pokreta, izrazili svoju solidarnost i odanost, te saznali da imamo nešto nalik na plan.
<BR>&nbsp;&nbsp;&nbsp;&nbsp;&nbsp;Šon Dikinson mi se učinio veoma zgodan: srednje visine, tankovijast, guste, smeđe kose nad visokim čelom, obrva tankih i živahnih. Iako manje privlačna, Gretil je bila izlivena iz istog kalupa: vitka, mlada žena krupnih, prekornih, plavih očiju i slamaste kose čvrsto stegnute u punđu.
<BR>&nbsp;&nbsp;&nbsp;&nbsp;&nbsp;Šon je stajao na nekom starom sanduku i posmatrao nas, dokazujući nam da smo pravi ljudi s pravom misijom. "Svi znamo zašto smo ovde", reče. Sa strogim izrazom lica, očiju vlažnih i blagih, on podiže ruke, pruživši dugačke i žuljevite prste prema polimerskom svodu, i reče: "Stariji su nas izneverili. Iskustvo rađa korupciju. Vreme je da Marsu vratimo moralnu ravnotežu i pokažemo im šta hoće pojedinac i šta stvarno znače naša prava. Oni su nas zaboravili, prijatelji moji. Zaboravili su svoje ugovorne obaveze. Pravi Marsovci ne zaboravljaju te stvari, kao što ne zaboravljaju da dišu ili da zapuše pukotinu. Pa šta ćemo da radimo? Šta možemo učiniti? Šta moramo učiniti?"
<BR>&nbsp;&nbsp;&nbsp;&nbsp;&nbsp;"Da ih podsetimo!" povikaše mnogi od nas. Neki rekoše, "Da ih ubijemo", a ja sam rekla, "Da im kažemo da mi...". Ali nisam uspela da dovršim, jer se moj glas izgubio u opštoj galami.
<BR>&nbsp;&nbsp;&nbsp;&nbsp;&nbsp;Šon je izneo svoj plan. Žudno smo slušali; on je podsticao naš gnev i srdžbu. Nikad nisam bila tako uzbuđena. Mi koji smo zadržali svežinu mladosti i nismo hteli da trpimo korupciju, nameravali smo da upadnemo na MUS preko površine planete i povratimo svoja ugovorna prava. Mi smo čestiti, a naša stvar je pravedna.
<BR>&nbsp;&nbsp;&nbsp;&nbsp;&nbsp;Šon je naredio da svi kožu prekrijemo impregnatorom, koji ćemo pumpati iz velikih plastičnih buradi. Igrali smo pod tuševima impregnatora nagi, smejući se, pokazujući prstom, vrišteći zbog iznenadne hladnoće, zastiđeni, ali silno se zabavljajući. Onda smo ponovo navukli odeću preko tog savitljivog nanomera koji čvrsto prijanja uz telo. Impregnator kože bio je napravljen za iznenadne probleme s pritiskom, a ne zarad udobnosti. Odlazak u toalet postao je složen obred; u impregnatoru, ženama je trebalo oko četiri minuta da bi piškile, a muškarcima dva minuta, dok je velika nužda bila naročito složena.
<BR>&nbsp;&nbsp;&nbsp;&nbsp;&nbsp;Posuli smo svoje impregnatore crvenkastom prašinom kako bi nas sakrila ako odlučimo da se danju nekud iskrademo. Svi smo izgledali kao đavoli iz stripa.
<BR>
<BR>&nbsp;&nbsp;&nbsp;&nbsp;&nbsp;Potkraj trećeg dana bili smo umorni, gladni, prljavi i nestrpljivi. Zbijali smo se u zasvođenoj prostoriji pod pritiskom, nas devedesetoro na prostoru za trideset ljudi, crvenkastu vodu točili smo iz starog bunara, jeli smo sasvim malo ili ništa, i vežbali da savladamo hladnoću.
<BR>&nbsp;&nbsp;&nbsp;&nbsp;&nbsp;Nekoliko puta sam se, idući u red za hranu ili u toalet, očešala o jednog bledog, zamišljenog momka. Vitak, orlovskog nosa i tamne kose, očiju krupnih i začuđenih, s usiljenim osmehom i pokreta neodlučnih i nervoznih, bio je, izgleda, manje ljut i manje siguran od ostalih. I sam pogled na njega me je razdraživao. Prikradala sam mu se, posmatrajući njegove usiljene pokrete, praveći sve duži spisak njegovih nedostataka. Bila sam malo nakrivo nasađena i trebalo mi je da se na nekog istresem. Preuzela sam na sebe da ga malo obrazujem.
<BR>&nbsp;&nbsp;&nbsp;&nbsp;&nbsp;Isprva, ukoliko je uopšte primetio moju pažnju, izgledalo je kao da pokušava da me izbegne, idući od jedne do druge grupice ljudi pod sumornim svodom, ćaskajući. Svi su bili mrzovoljni; njegovi pokušaji da zapodene razgovor su propali. Najzad je stao u red kraj prastarog električnog zidnog grejača, čekajući da se ogreje na mlazu toplog, suvog vazduha.
<BR>&nbsp;&nbsp;&nbsp;&nbsp;&nbsp;Stala sam iza njega. On me ovlaš pogleda, učtivo se osmehnu i spusti se na pod, leđa oslonjenih o zid. Ja sedoh kraj njega. Pokrio je kolena šakama, čvrsto stisnuo usne i izbegavao da nam se pogledi sretnu; očigledno mu je dojadilo da zapodeva razgovore i u tome ne uspeva.
<BR>&nbsp;&nbsp;&nbsp;&nbsp;&nbsp;"Predomišljaš se?" upitah posle nekog vremena.
<BR>&nbsp;&nbsp;&nbsp;&nbsp;&nbsp;"Molim?" odgovori on zbunjeno.
<BR>&nbsp;&nbsp;&nbsp;&nbsp;&nbsp;"Izgledaš zlovoljan. Jesi li svim srcem za ovo?"
<BR>&nbsp;&nbsp;&nbsp;&nbsp;&nbsp;On se opet nasmeja onim razdražujućim osmehom i demonstrativno podiže ruke. "Ovde sam", reče.
<BR>&nbsp;&nbsp;&nbsp;&nbsp;&nbsp;"Onda pokaži malo oduševljenja, do đavola."
<BR>&nbsp;&nbsp;&nbsp;&nbsp;&nbsp;Nekoliko studenata odmahnu glavom i udalji se, budući previše umorni da se mešaju u privatnu svađu. Dijana nam se pridruži na kraju reda.
<BR>&nbsp;&nbsp;&nbsp;&nbsp;&nbsp;"Ne znam kako se zoveš", reče on.
<BR>&nbsp;&nbsp;&nbsp;&nbsp;&nbsp;"Ona je Kaseja Madžumdar", odgovori Dijana.
<BR>&nbsp;&nbsp;&nbsp;&nbsp;&nbsp;"Oh", odvrati on. Bila sam ljuta što je prepoznao ime. Iznad svega, nisam htela da me znaju po mojim trenutno beskorisnim porodičnim vezama.
<BR>&nbsp;&nbsp;&nbsp;&nbsp;&nbsp;"Njen treći ujak je osnovao PG Madžumdar", nastavila je Dijana. Prostrelila sam je pogledom i ona stisnu usne, dok su joj oči svetlucale. Uživala je u kratkom predahu od ozbiljnih priprema i dosade.
<BR>&nbsp;&nbsp;&nbsp;&nbsp;&nbsp;"Moraš biti uz nas i srcem i duhom", korila sam ga.
<BR>&nbsp;&nbsp;&nbsp;&nbsp;&nbsp;"Izvini. Samo sam umoran. Zovem se Čarls Frenklin." On mi pruži ruku.
<BR>&nbsp;&nbsp;&nbsp;&nbsp;&nbsp;To mi se učinilo neverovatno bezosećajno i nezgrapno, s obzirom na okolnosti. Uspeli smo da dođemo do grejača, ali ja sam se okrenula kao da mi nije stalo i otišla do gomile maski i prečistača koje je isprobavao naš studentski vođa.
<BR>&nbsp;&nbsp;&nbsp;&nbsp;&nbsp;Ni centralist ni nazadnjak, Šon Dikinson mi se činio kao otelotvorenje onoga za šta se zalagala naša organizacija. Sin železničkog inženjera, Šon je stipendiju zaslužio samo svojom pameću. Na inženjerskom odseku MUS-a on je brzo uznapredovao, ali se upustio u pokušaje da organizuje veća udruženja PG-a. Time je na sebe navukao netrpeljivost Konorove i Doblove.
<BR>&nbsp;&nbsp;&nbsp;&nbsp;&nbsp;Šon je radio s izrazom potpune usredsređenosti, razbarušene kose, dok su njegovi duguljasti, snažni prsti rastezali masku. Usta su mu se trzala kad god bi otkrio novu pukotinu. Mene gotovo uopšte nije primećivao. Da jeste, verovatno bi me prezreo zbog mog imena. To me nije sprečilo da budem zadivljena.
<BR>&nbsp;&nbsp;&nbsp;&nbsp;&nbsp;Čarls je došao za mnom i stao kraj sve veće gomile odbačenih maski. "Molim te, nemoj pogrešno da shvatiš", reče. "Ja zaista podržavam sve ovo."
<BR>&nbsp;&nbsp;&nbsp;&nbsp;&nbsp;"Milo mi je što to čujem", odvratih. Posmatrala sam pripreme i drhtala. Niko ne voli ni da pomisli na vakuumsko crvenilo. Nijedno od nas nije prošlo obuku za pobunjenike. Suočićemo se s univerzitetskim obezbeđenjem, pojačanim guvernerkinim ličnim snagatorima i možda nekim od naših bivših kolega, a ja nisam imala pojma koliko daleko oni - ili situacija - mogu otići.
<BR>&nbsp;&nbsp;&nbsp;&nbsp;&nbsp;Napeto smo pratili video vesti na svojim ličnim pločicama. Šon je preko besplatne mreže objavio da studenti štrajkuju zato što ih je Konorova nezakonito izbacila. Ali, iz očitih razloga, nije izvestio o našim dramatičnim planovima. Stanovnici Trojne federacije - povezanih ekonomija Zemlje, Marsa i Meseca - nisu se okrenuli ka nama. Čak su i Litvidi na Marsu izgledali nezainteresovani.
<BR>&nbsp;&nbsp;&nbsp;&nbsp;&nbsp;"Mislio sam da mogu da pomognem", reče Čarls, pokazujući na maske i boce. "To sam već radio..."
<BR>&nbsp;&nbsp;&nbsp;&nbsp;&nbsp;"Išao Gore?" upitah.
<BR>&nbsp;&nbsp;&nbsp;&nbsp;&nbsp;"Moj hobi je sakupljanje fosila. Tražio sam da me uključe u tim za opremu, ali su mi rekli da nisam potreban."
<BR>&nbsp;&nbsp;&nbsp;&nbsp;&nbsp;"Hobi?" upitah.
<BR>&nbsp;&nbsp;&nbsp;&nbsp;&nbsp;"Fosili. Napolju. Tokom leta, razume se."
<BR>&nbsp;&nbsp;&nbsp;&nbsp;&nbsp;Dobila sam priliku da budem od koristi Šonu i da se možda iskupim kod Čarlsa za pokazanu nervozu. Čučnula sam kraj gomile i rekla: "Šone, Čarls, evo, kaže da je već radio napolju."
<BR>&nbsp;&nbsp;&nbsp;&nbsp;&nbsp;"Dobro", odvrati Šon. On hitnu pocepanu masku prema Gretil. Pitala sam se nedužno da li su ona i Šon ljubavnici. Gretil mrko pogleda masku - zastareli višak iz sigurnosne kutije - i ispusti je na gomilu za bacanje, koja je pretila da nam se raspe oko nogu.
<BR>&nbsp;&nbsp;&nbsp;&nbsp;&nbsp;"Mogu da ih popravim", reče Čarls. "U sigurnosnim kutijama stoje tube tečnog polimera. To vrši posao."
<BR>&nbsp;&nbsp;&nbsp;&nbsp;&nbsp;"Nikog ja neću poslati napolje s pocepanom maskom", odseče Šon. "Oprostićete mi, ali ja moram da se usredsredim na ovo."
<BR>&nbsp;&nbsp;&nbsp;&nbsp;&nbsp;"Izvini", reče Čarls. Pogledao me je i slegnuo ramenima.
<BR>&nbsp;&nbsp;&nbsp;&nbsp;&nbsp;"Možda nećemo imati dovoljno maski", rekoh, posmatrajući kako brzo nestaju zalihe dobre opreme.
<BR>&nbsp;&nbsp;&nbsp;&nbsp;&nbsp;Šon baci pogled preko ramena, užurban i vrlo nesrećan. "Tvoj savet nije neophodan", obrecnu se Gretil na mene.
<BR>&nbsp;&nbsp;&nbsp;&nbsp;&nbsp;"Nije to ništa", reče Čarls, povukavši me za ruku. "Pusti ih da rade."
<BR>&nbsp;&nbsp;&nbsp;&nbsp;&nbsp;Stresla sam njegovu šaku sa sebe i ustuknula, crveneći od zbunjenosti. Čarls se sa mnom vratio do grejača, ali tu smo već odavno izgubili mesto.
<BR>&nbsp;&nbsp;&nbsp;&nbsp;&nbsp;Svetla su bila napola prigušena. Vazduh je svakim danom postajao sve gušći i hladniji. Mislila sam na svoje podzemne sobe kod kuće, hiljadu kilometara daleko, i o tome koliko se moji roditelji brinu, i kako bi podneli kad bih umrla napolju u retkom vazduhu ili kad bi me neki centralistički snagator probo gvozdenom strelom... Bože, kakav bi to skandal bio! Gotovo da je vredelo truda.
<BR>&nbsp;&nbsp;&nbsp;&nbsp;&nbsp;Maštala sam o tome kako Doblova i Konorova bivaju uhapšene i odvedene, silna i veličanstvena sramota, možda vredna da za nju poginem... ali ipak ne.
<BR>&nbsp;&nbsp;&nbsp;&nbsp;&nbsp;"Ja sam na fizici", reče Čarls, pridruživši mi se na kraju reda.
<BR>&nbsp;&nbsp;&nbsp;&nbsp;&nbsp;"Dobro po tebe", uzvratih.
<BR>&nbsp;&nbsp;&nbsp;&nbsp;&nbsp;"Ti si na vladi i upravljanju?"
<BR>&nbsp;&nbsp;&nbsp;&nbsp;&nbsp;"Zato sam ovde."
<BR>&nbsp;&nbsp;&nbsp;&nbsp;&nbsp;"Ja sam ovde zato što su moji roditelji glasali protiv centralista. To je sve što mogu da pretpostavim. Bili su u PG Klajn. Klajnovi se drže do poslednjeg, da znaš."
<BR>&nbsp;&nbsp;&nbsp;&nbsp;&nbsp;Klimnula sam glavom, ne dižući pogled, priželjkujući da on ode.
<BR>&nbsp;&nbsp;&nbsp;&nbsp;&nbsp;"Centralisti su samoubilački nastrojeni", blago reče Čarls. "Sami će sebe srušiti... čak i ako mi ne ubrzamo taj proces."
<BR>&nbsp;&nbsp;&nbsp;&nbsp;&nbsp;"Ne možemo dozvoliti sebi da čekamo", rekoh. Impregnator kože neće još dugo izdržati. Golotinja i zbunjenost su nas zbližili. Poznavali smo jedni druge, mislili da nemamo tajni. Ali sve nas je svrbelo, zaudarali smo, i naše ogorčenje uskoro se moglo pretvoriti u sveopštu mrzovolju. Bila sam sigurna da su Šon i ostale vođe toga svesne.
<BR>&nbsp;&nbsp;&nbsp;&nbsp;&nbsp;"Ja sam pokušavao da dobijem stipendiju za studije na Zemlji i odobrenje za teorijski rad", reče on. "Sad sam skinut s liste, zaostao sam u istraživanjima..." On zastade, spuštenog pogleda, kao da je posramljen što toliko priča. "Znaš", reče, "moramo nešto učiniti u sledeća dvadeset četiri sata. Impregnator kože će istruliti."
<BR>&nbsp;&nbsp;&nbsp;&nbsp;&nbsp;"Tačno." Pažljivije sam ga pogledala. Nije bio običan. Glas mu je bio mek i prijatan, a ono za šta sam isprva pomislila da je nedostatak oduševljenja, sad mi je više ličilo na mirnoću, kojom se ja sigurno nisam odlikovala.
<BR>&nbsp;&nbsp;&nbsp;&nbsp;&nbsp;Šon je završio s odvajanjem neupotrebljivih šlemova. Ustao je, a Gretil reskim glasom zatraži našu pažnju. "Slušajte", reče Šon, protresajući ukočene ruke i ramena. "Stigao je odgovor iz Konorkine kancelarije. Odbijaju da se s nama sastanu i zahtevaju da im kažemo gde se nalazimo. Mislim da će se za nekoliko dana čak i Konorova dosetiti gde smo. Dakle, sad ili nikad. Imamo dvadeset šest dobrih uniformi i osam do deset sumnjivih. Od njih ja mogu da popravim dve. Ostalo je otpad."
<BR>&nbsp;&nbsp;&nbsp;&nbsp;&nbsp;"Ja bih mogao da sredim neke od njih kad bi mi on dozvolio", tiho reče Čarls.
<BR>&nbsp;&nbsp;&nbsp;&nbsp;&nbsp;"Gretil i ja ćemo obući ove sumnjive", reče Šon. Srce mi je brže zakucalo zbog njegove nesebične hrabrosti. "Ali to znači da će većina morati da ostane ovde. Izvlačićemo štapić da vidimo ko će preći ravnicu."
<BR>&nbsp;&nbsp;&nbsp;&nbsp;&nbsp;"Šta ako su oni naoružani?" upita jedna uznemirena mlada žena.
<BR>&nbsp;&nbsp;&nbsp;&nbsp;&nbsp;Šon se osmehnu. "Kad mali zečići padaju, stvar se diže uvis kao raketa", reče. To je bilo dovoljno jasno. Marsovci pucaju na Marsovce i, slava im, centralisti će pasti. On je bio u pravu, naravno. Vest bi do kraja dana obišla Trojnu federaciju, verovatno dospela i do zajednica na planetoidima.
<BR>&nbsp;&nbsp;&nbsp;&nbsp;&nbsp;Šon je govorio kao da misli da mučeništvo može biti od koristi. Pogledala sam mlada lica oko sebe, od osam, devet ili deset godina - toliko sam i ja imala - skoro devetnaest zemaljskih - a onda i Šonovo lice, naizgled staračko i iskusno u dvanaestoj. Tiho, u grupi, podigli smo ruke raširenih prstiju - stari Mesečev znak nezavisnosti za slobodno izražavanje ljudskih sposobnosti i ideja, toleranciju nasuprot teroru, rukovanje umesto pesnice.
<BR>&nbsp;&nbsp;&nbsp;&nbsp;&nbsp;Ali kako je Šon spuštao ruku, ona se zamišljeno stegla u pesnicu. Tad sam shvatila koliko je ozbiljan, i koliko je sve ovo ozbiljno, i šta, zapravo, rizikujem.
<BR>
<BR>&nbsp;&nbsp;&nbsp;&nbsp;&nbsp;Jedan sat posle prebrojavanja maski, izvukli smo vlakna iz komada starog optičkog kabla. Bilo je dvadeset šest dugačkih. Ja sam izvukla dugačko, kao i Čarls. Dijana je bila razočarana kad je izvukla kratko vlakno. Dobili smo maske i podesili lične pločice tako da učitavaju signale vezane za Šonov i Gretilin numerički kod.
<BR>&nbsp;&nbsp;&nbsp;&nbsp;&nbsp;Već smo nekoliko puta preispitali plan. Dvadesetoro nas će ići površinom neposredno iznad tunela koji vode do MUS-a. Ja sam bila u toj grupi.
<BR>&nbsp;&nbsp;&nbsp;&nbsp;&nbsp;Na površini su se nalazila neka univerzitetska postrojenja, oko pet kilometara udaljena od našeg rovovskog skloništa. Preostali studenti - dve grupe od po četvoro, među njima i Čarls, a pod Šonovom komandom - rasporediće se po ključnim tačkama i čekati na signal od Gretil, vođe našeg dvadesetočlanog tima, da smo se probili do prostorija uprave.
<BR>&nbsp;&nbsp;&nbsp;&nbsp;&nbsp;Ukoliko bismo naišli na otpor i bili sprečeni da zahteve predamo lično Konorovoj, onda će Šonove ekipe učiniti svoje. Najpre će odaslati ilegalni pokrivajući signal do komsata na Marsinču, ubacujući na sve frekvencije vest da su izbačeni studenti MUS-a preduzeli akciju za ispunjenje ugovora. Ispunjenje ugovora je značilo mnogo čak i u ovom centralističkom eksperimentu; to je bio temelj življenja svake porodice, nešto sveto. Šon nije hteo da kaže gde je stekao znanje i nabavio opremu da pošalje pokrivajući signal; ova tajanstvenost činila mi se još privlačnija.
<BR>&nbsp;&nbsp;&nbsp;&nbsp;&nbsp;Šon će lično odvesti jednu četvoročlanu grupu do železničkih linija na stanici MUS-a. Oni će dići u vazduh nekoliko zakrivljenih magnetnih šina; vozovi neće moći da ulaze na terminal MUS-a dok vozilo za popravke ne napravi nove šine, što će potrajati više sati. MUS će biti odsečen.
<BR>&nbsp;&nbsp;&nbsp;&nbsp;&nbsp;Istovremeno, drugi četvoročlani tim - u kome je bio Čarls - razbiće pečate i pustiti vreli oksidant - korozivni pesak čest u ovoj oblasti - u univerzitetsku optičku mrežu i postrojenja za vezu sa komsatom. To će onemogućiti svaku širu komunikaciju MUS-a s ostatkom Marsa. Privatne poruke će prolaziti, ali sve širokopojasne istraživačke i informativne veze i bibliotečke pozajmice biće potpuno zaustavljene...
<BR>&nbsp;&nbsp;&nbsp;&nbsp;&nbsp;MUS bi mogao izgubiti tri ili četiri miliona trojnih dolara pre no što veze budu popravljene.
<BR>&nbsp;&nbsp;&nbsp;&nbsp;&nbsp;To će ih, razume se, naljutiti.
<BR>
<BR>&nbsp;&nbsp;&nbsp;&nbsp;&nbsp;Čekali smo raspoređeni u dva hodnika koji su se spiralno račvali od glavne zgrade. Na kraju spiralnih hodnika, Šon i Gretil stajali su ćutke, stegnutih zuba. Neki studenti trljali su crveno impregnirane ruke, pripremajući se za hladnoću. Impregnator kože nije bio smišljen da u njemu bude udobno. Samo je štitio od hipotermije i promrzlina.
<BR>&nbsp;&nbsp;&nbsp;&nbsp;&nbsp;Moj impregnator se već malo razlabavio oko zglobova i znoj mi se skupljao u naborima pre no što je nano uspevao da ga preradi. Išlo mi se u klozet, više iz nervoze negoli zbog potrebe; stopala i noge bili su mi natečeni, ali sasvim malo; nisam bila nesrećna, ali su te sitne neugodnosti razbijale usredsređenost koja mi je bila neophodna kako me ne bi obuzela nekontrolisana drhtavica.
<BR>&nbsp;&nbsp;&nbsp;&nbsp;&nbsp;"Slušajte", glasno reče Šon, stojeći na sanduku da bi video iznad naših glava. "Niko od nas nije znao u šta se upuštamo kad smo započeli sve ovo. Ne znamo šta će se dogoditi u sledećih nekoliko sati. Ali imamo isti zajednički cilj - slobodu da nastavimo školovanje bez političkog uplitanja - slobodu od grehova naših roditelja i predaka. To je suština Marsa - nešto novo, veličanstveni eksperiment. Sad ćemo i mi biti deo tog eksperimenta, Boga mi, makar nas taj pokušaj stajao života."
<BR>&nbsp;&nbsp;&nbsp;&nbsp;&nbsp;Progutala sam knedlu i pogledom potražila Čarlsa, ali on je bio predaleko. Pitala sam se da li se još onako spokojno osmehuje.
<BR>&nbsp;&nbsp;&nbsp;&nbsp;&nbsp;"Daće Bog da do toga ipak ne dođe", reče Gretil.
<BR>&nbsp;&nbsp;&nbsp;&nbsp;&nbsp;"Amin", reče neko iza mene.
<BR>&nbsp;&nbsp;&nbsp;&nbsp;&nbsp;Šon je bio pod punom opremom, a mišići lica oštro su mu se ocrtavali u malom ovalu neimpregnirane kože, oko očiju, nosa i usta. "Idemo", reče.
<BR>&nbsp;&nbsp;&nbsp;&nbsp;&nbsp;U grupama od po petoro svukli smo odeću, neki je uredno složivši, drugi naprosto bacivši. Prva ekipa ušla je u vazdušnu komoru, završila dekompresiju i popela se uz lestve. Kad je došao red na mene, zbila sam se s četvoro ostalih u komori, zadržala dah dok je trajao crveni kovitlac prašine i navukla masku i prečistač. Stara maska imala je pseći zadah. Njeni krajevi prijanjali su za impregnator, proizvodeći zvuk nalik sočnom poljupcu. Čula sam zavijanje pumpi koje izvlače vazduh. Impregnator kože se napeo kad se pritisak izjednačio. Kretanje je postalo otežano.
<BR>&nbsp;&nbsp;&nbsp;&nbsp;&nbsp;Moje društvo iz komore počelo je da se penje. Došao je red na mene, i ja se dohvatih prečki na lestvama, prolazeći kroz otvor, iznad crvenookerastog nereda i viskozne prašine. Jednim trzajem savladala sam ivicu i ispentrala se na stenovitu površinu ravnice, zastavši pod jutarnjim nebom. Sunce se dizalo iznad vrhova brda na istoku, okruženo zagasitoružičastim odsjajem. Treptala sam od siline bleska.
<BR>&nbsp;&nbsp;&nbsp;&nbsp;&nbsp;Moraćemo da pešačimo preko tih brda kako bismo dospeli do MUS-a. Trebalo nam je pola sata samo da se popnemo na površinu.
<BR>&nbsp;&nbsp;&nbsp;&nbsp;&nbsp;Stajali smo nekoliko metara istočno od glavne zgrade, čekajući da nam se Gretil pridruži. Za nekoliko minuta, viskozna prašina prilepila nam se za tela; moraćemo pola sata da se čistimo kad sve ovo bude gotovo.
<BR>&nbsp;&nbsp;&nbsp;&nbsp;&nbsp;Gretil iziđe iz otvora. Njen glas se dekodirao u mom desnom uhu, malo prigušen. "Hajde da se sakupimo iza Šonove grupe", rekla je.
<BR>&nbsp;&nbsp;&nbsp;&nbsp;&nbsp;Mogli smo da dišemo, mogli da razgovaramo jedni s drugima. Dosad je sve dobro išlo.
<BR>&nbsp;&nbsp;&nbsp;&nbsp;&nbsp;"Krenuli smo", reče Šon, i njegova grupa stade da se udaljava od tranšeja. Neki su mahali. Na trenutak, s leđa ugledah Čarlsa dok se njegova grupa u rasutoj formaciji kretala prema brdima, nešto južnije od puta kojim ćemo mi ići. Pitala sam se zašto uopšte obraćam pažnju na njega. Impregnator kože nije mnogo skrivao. On je imao lepo dupence. I sasvim malo salca na njemu.
<BR>&nbsp;&nbsp;&nbsp;&nbsp;&nbsp;Ugrizoh se za usnu da saberem misli. Ja sam crveni zečić, rekoh sebi. Evo me Gore prvi put za dve godine, ali sad nema nadzornika i vodiča da komanduju, da provere svu opremu i postaraju se da budemo vraćeni našim mamicama. A sad se priberi, do đavola!
<BR>&nbsp;&nbsp;&nbsp;&nbsp;&nbsp;"Idemo", reče Gretil, i mi pođosmo.
<BR>&nbsp;&nbsp;&nbsp;&nbsp;&nbsp;Bilo je to tipično marsovsko jutro, prolećno blago na minus dvadeset Celzijusa. Vetar je gotovo sasvim prestao. Vazduh je bio čist na dvesta kilometara unaokolo. Na hiljade zvezda treperilo je u zenitu poput majuših brilijanata. Horizont se presijavao metalnoružičastom bojom.
<BR>&nbsp;&nbsp;&nbsp;&nbsp;&nbsp;Pribrala sam misli. Bilo je nečeg čudesnog u tom trenutku. Činilo mi se da sam potpuno, realistično svesna situacije u kojoj smo se našli... kao i naših mogućnosti da preživimo.
<BR>&nbsp;&nbsp;&nbsp;&nbsp;&nbsp;Površina Marsa po pravilu je užasno hladna. Ovako blizu polutara, međutim, temperature su bile srazmerno blage - retko ispod minus šezdeset. Uobičajene oluje mogu podići vetrove brzine i do četiri stotine kifa, koji vitlaju oblake fine, viskozne prašine i peska toliko visoko i široko da se mogu videti sa Zemlje. Vrlo retko, iznenadni udar pojačane mlazne aktivnosti izbacio bi kovitlac visokog pritiska duž nekoliko hiljada kilometara, što se sa orbite moglo videti kao tamna zmijolika linija koja stvara oblake što brzo prekrivaju veći deo Marsa. Ali vazduh na visokoj Sinajskoj zaravni bio je, na pet milibara, previše redak da bi se o njemu brinulo. Uobičajeni vetrovi bili su nalik na dašak koji se jedva i oseća.
<BR>&nbsp;&nbsp;&nbsp;&nbsp;&nbsp;Čizme su mi propadale kroz stvrdnut pesak i kamenčiće. Marsovsko tle dobija tanku pokoricu ako nekoliko meseci ostane nedirnuto; zrnca se spajaju u nekakvu mehaničku masu, veoma nalik na inje. Do mene je dopiralo prigušeno škripanje nogu, a kako je zvuk putovao kroz zanemarljivu atmosferu, činilo se da su nekoliko desetina metara daleko.
<BR>&nbsp;&nbsp;&nbsp;&nbsp;&nbsp;"Nemojte da se raštrkamo", reče Gretil.
<BR>&nbsp;&nbsp;&nbsp;&nbsp;&nbsp;Prošla sam kraj jedne stene okovane glečerima, koja je bila veća od glavne zgrade u tranšejama. Pradavni nanosi leda oblikovali su kristalni bazalt u zaobljenu figuru gnoma, čije su ruke bile savijene na tlu, a pljosnata glava počivala na rukama kao da spava... ili se pretvara da spava.
<BR>&nbsp;&nbsp;&nbsp;&nbsp;&nbsp;Crveni zečevi odnekud nisu bili sujeverni kad je Gore u pitanju. Bilo je odveć narandžasto, crveno i smeđe, previše očigledno mrtvo da bi prijalo našim nezdravim nagonima.
<BR>&nbsp;&nbsp;&nbsp;&nbsp;&nbsp;"Ako su pametni i očekuju nas, može biti da čak i ovde ima izvidnika koji nadgledaju periferiju univerziteta", reče Šon preko radio-prijemnika.
<BR>&nbsp;&nbsp;&nbsp;&nbsp;&nbsp;"Ili ako se neko izlanuo", dodade Gretil. Gretil je počinjala da mi se dopada. Iako je imala neprijatan glas i neizmenjeno lice oštrokonđe, izgledala je uravnotežena. Pitala sam se zašto je zadržala to lice. Možda je ono bilo porodično, nešto čime se trebalo ponositi u njenom kraju, kao nepromenljive crte engleskih kraljeva, zakonom propisane. Dugačak nos engleskog kralja Henrija.
<BR>&nbsp;&nbsp;&nbsp;&nbsp;&nbsp;Do đavola.
<BR>&nbsp;&nbsp;&nbsp;&nbsp;&nbsp;Ode usredsređenost.
<BR>&nbsp;&nbsp;&nbsp;&nbsp;&nbsp;Zaključih da to nije važno. Možda ne valja kad se čovek usredsredi na to da održi usredsređenost.
<BR>&nbsp;&nbsp;&nbsp;&nbsp;&nbsp;Sunce je sad visilo iznad grebena, belo poput ručne svetiljke, s jedva vidljivim ružičastim prelivom. Oko njega je lebdela tanana opalna izmaglica, dok su silikatni i ledeni čipkasti oblaci lebdeli visoko u narandžastoj svetlosti dana. Senke stenja postajale su gušće, olakšavajući korak. Ponegde su se iza ogromnih stena skrivala udubljenja od vetra, vrebajući nesmotrenu nogu.
<BR>&nbsp;&nbsp;&nbsp;&nbsp;&nbsp;Gretilina grupa razvila se u strelce. Ja sam koračala blizu čela, nekoliko koraka desno od nje.
<BR>&nbsp;&nbsp;&nbsp;&nbsp;&nbsp;"Izvidnik", reče Garlin Smit s moje desne strane, podigavši ruku. On je bio moj kolega u grupi za psihologiju mase, mučaljiv i visok, baš onakav kakvim su Marsovce zamišljali priglupi Zemljani.
<BR>&nbsp;&nbsp;&nbsp;&nbsp;&nbsp;Svi pogledasmo ka istoku, u pravcu koji je pokazivao Garlinov pruženi prst, i ugledasmo usamljenu priliku koja je stajala na uzvisini udaljenoj oko dvesta metara. Nosila je pušku.
<BR>&nbsp;&nbsp;&nbsp;&nbsp;&nbsp;"Naoružan", tiho reče Gretil. "Ne mogu da verujem."
<BR>&nbsp;&nbsp;&nbsp;&nbsp;&nbsp;Prilika je nosila puno odelo pod pritiskom - profesionalno, onakvo kakvo nose arheolozi, nadzornici farmi, centralistička policija. Podigao je ruku i lupnuo se po šlemu. Očigledno nas još nije video, ali je sigurno mogao uhvatiti nerazgovetno brujanje naših kodiranih signala.
<BR>&nbsp;&nbsp;&nbsp;&nbsp;&nbsp;"Produžite", reče Gretil. "Nismo dovde došli da bi nas uplašio jedan jedini izvidnik."
<BR>&nbsp;&nbsp;&nbsp;&nbsp;&nbsp;"Ako to jeste izvidnik", oglasi se Šon, koji je slušao naš razgovor. "Nemojte ništa da pretpostavljate."
<BR>&nbsp;&nbsp;&nbsp;&nbsp;&nbsp;"Mora biti izvidnik", reče Gretil.
<BR>&nbsp;&nbsp;&nbsp;&nbsp;&nbsp;"U redu", odgovori Šon uzdržano.
<BR>&nbsp;&nbsp;&nbsp;&nbsp;&nbsp;Prilika nas je spazila oko četiri minuta pošto smo mi ugledali nju. Delilo nas je stotinak metara. S te udaljenosti ličila je na prosečno razvijenog muškarca.
<BR>&nbsp;&nbsp;&nbsp;&nbsp;&nbsp;Disala sam ubrzano. Pokušah da usporim dah.
<BR>&nbsp;&nbsp;&nbsp;&nbsp;&nbsp;"Izveštaj", naredi Šon.
<BR>&nbsp;&nbsp;&nbsp;&nbsp;&nbsp;"Naoružan muškarac u punom odelu pod pritiskom. Video nas je. Još ne reaguje", reče Gretil.
<BR>&nbsp;&nbsp;&nbsp;&nbsp;&nbsp;Nismo odstupali od svog pravca. Proći ćemo na pedesetak metara od izvidnika.
<BR>&nbsp;&nbsp;&nbsp;&nbsp;&nbsp;Glava pod šlemom se okrete, posmatrajući nas. Podigao je ruku. "Hej, šta je to?" upita muški glas. "Šta, kog đavola, radite ovde gore? Je l' imate vi ljudi lične karte?"
<BR>&nbsp;&nbsp;&nbsp;&nbsp;&nbsp;"Mi smo sa MUS-a", reče Gretil. Nismo usporavali korak.
<BR>&nbsp;&nbsp;&nbsp;&nbsp;&nbsp;"Šta radite ovde?" ponovi izvidnik.
<BR>&nbsp;&nbsp;&nbsp;&nbsp;&nbsp;"Istražujemo, šta bismo inače radili?" odgovori Gretil. Nismo nosili nikakve instrumente. "Šta vi radite ovde?"
<BR>&nbsp;&nbsp;&nbsp;&nbsp;&nbsp;"Ne zavitlavajte se sa mnom", reče on. "Znate da je bilo nemira. Samo mi recite s kojih ste odseka i... jeste li koristili kod?"
<BR>&nbsp;&nbsp;&nbsp;&nbsp;&nbsp;"Ne", odgovori Gretil.
<BR>&nbsp;&nbsp;&nbsp;&nbsp;&nbsp;Približili smo se još dvadesetak metara. On pođe nizbrdo da nas proveri.
<BR>&nbsp;&nbsp;&nbsp;&nbsp;&nbsp;"Šta to, do đavola, imate na sebi?"
<BR>&nbsp;&nbsp;&nbsp;&nbsp;&nbsp;"Crvena odela", odgovori Gretil.
<BR>&nbsp;&nbsp;&nbsp;&nbsp;&nbsp;"Sranje, pa to je impregnator kože. Protivzakonito je nositi tu stvar osim u slučaju opasnosti. Koliko vas je?"
<BR>&nbsp;&nbsp;&nbsp;&nbsp;&nbsp;"Četrdeset pet", slaga Gretil.
<BR>&nbsp;&nbsp;&nbsp;&nbsp;&nbsp;"Naređeno mi je da uljeze ne puštam u krug univerziteta", reče on. "Moraću da vidim vaša dokumenta. Trebalo bi da imate MUS-ove propusnice da biste uopšte bili ovde."
<BR>&nbsp;&nbsp;&nbsp;&nbsp;&nbsp;"Je l' to puška?" upita Gretil, glumeći iznenađenje.
<BR>&nbsp;&nbsp;&nbsp;&nbsp;&nbsp;"Hej, dolazite ovamo, svi."
<BR>&nbsp;&nbsp;&nbsp;&nbsp;&nbsp;"Šta će vam puška?"
<BR>&nbsp;&nbsp;&nbsp;&nbsp;&nbsp;"Zbog neovlašćenih uljeza. Stanite."
<BR>&nbsp;&nbsp;&nbsp;&nbsp;&nbsp;"Mi smo sa odseka arheologije, a ovde imamo samo nekoliko sati... Zar niste dobili nalog od profesora Sandera?"
<BR>&nbsp;&nbsp;&nbsp;&nbsp;&nbsp;"Ne, do đavola, smesta stanite."
<BR>&nbsp;&nbsp;&nbsp;&nbsp;&nbsp;"Slušaj, prijatelju, ko je tvoj pretpostavljeni?"
<BR>&nbsp;&nbsp;&nbsp;&nbsp;&nbsp;"MUS je sigurnosna zona. Bolje da mi date brojeve svojih studentskih dokumenata."
<BR>&nbsp;&nbsp;&nbsp;&nbsp;&nbsp;"Olabavi", reče Gretil.
<BR>&nbsp;&nbsp;&nbsp;&nbsp;&nbsp;Izvidnik podiže pušku, vitak samostrel dugačke cevi. Nisam mogla da razlučim svoj strah od gneva. Doblova i Konorova mora da su poludele. Policija nikad nije pucala ni na jednog marsovskog studenta, za pedeset tri godine od naseljavanja. Zar nikad nisu čuli za Tjenanmen ili Kent Stejt?
<BR>&nbsp;&nbsp;&nbsp;&nbsp;&nbsp;"Upotrebi je", reče Gretil. "Pročućeš se po celoj Trojnoj federaciji što si upucao studente arheologije na terenu. Sjajno za karijeru. A i naše porodice će te silno zavoleti. Kakav posao tražiš, zeče?"
<BR>&nbsp;&nbsp;&nbsp;&nbsp;&nbsp;U našim prijemnicima začu se brujanje izvidnikove kodirane poruke. Onda isto brujanje iz suprotnog smera.
<BR>&nbsp;&nbsp;&nbsp;&nbsp;&nbsp;Čovek spusti pušku i pođe za nama. "Jeste li naoružani?" upita.
<BR>&nbsp;&nbsp;&nbsp;&nbsp;&nbsp;"Odakle studentima puške?" upita Gretil. "Ko vam, do sto đavola, daje naređenje da nas prepadate?"
<BR>&nbsp;&nbsp;&nbsp;&nbsp;&nbsp;"Slušajte, ovo je ozbiljno. Moram da vidim vaše lične karte."
<BR>&nbsp;&nbsp;&nbsp;&nbsp;&nbsp;"Uhvatili smo njegov kod", reče Šon. "Naređeno mu je da vas zaustavi kako god zna."
<BR>&nbsp;&nbsp;&nbsp;&nbsp;&nbsp;"Sjajno", reče Gretil.
<BR>&nbsp;&nbsp;&nbsp;&nbsp;&nbsp;"S kim to razgovaraš? Prestani da koristiš kod", naredi izvidnik.
<BR>&nbsp;&nbsp;&nbsp;&nbsp;&nbsp;"Možda te nisu obavestili, zečiću", podsmehnu se Gretil.
<BR>&nbsp;&nbsp;&nbsp;&nbsp;&nbsp;Bila sam zadivljena Gretilinim izazivanjem i njenim darom da odlaže i zbunjuje. Možda su se ona, Šon i nekolicina ostalih ipak obučavali za ovo. Poželela sam da znam više o revoluciji.
<BR>&nbsp;&nbsp;&nbsp;&nbsp;&nbsp;Ta reč mi je došla kao lak udarac u leđa. Ovo je bila neka vrsta revolucije. "Isuse", uzdahnula sam, isključivši predajnik.
<BR>&nbsp;&nbsp;&nbsp;&nbsp;&nbsp;"Šta radi?" upita Šon.
<BR>&nbsp;&nbsp;&nbsp;&nbsp;&nbsp;"Prati nas", odgovori Gretil. "Izgleda da mu se baš ne puca."
<BR>&nbsp;&nbsp;&nbsp;&nbsp;&nbsp;"Sigurno mu se ne puca strelicama", reče Šon. "Kakav bi to naslov bio!" Ja ga nevoljno dopunih pojedinostima: STUDENTI ISKASAPLJENI PROBOJNIM STRELAMA.
<BR>&nbsp;&nbsp;&nbsp;&nbsp;&nbsp;U našim ušima, poput ljutitih insekata zazujaše nove kodirane poruke.
<BR>&nbsp;&nbsp;&nbsp;&nbsp;&nbsp;Prešli smo još jednu uzvisinu, dok nam je stražar bio za petama, i ugledali niske površinske zgrade MUS-a. MUS-ove podzemne prostorije protezale su se oko jedan kilometar u pravcu severoistoka, pola nivoa iznad, a deset u dubinu. Prostorije uprave bile su najbliže površinskom ulazu i obližnjoj stanici voza. Sprovodnici vozova lebdeli su na duguljastim nosačima, u blagom luku prelazeći preko uzvisine da bi se spojili sa stanicom.
<BR>&nbsp;&nbsp;&nbsp;&nbsp;&nbsp;Šonove ekipe su verovatno već tamo.
<BR>&nbsp;&nbsp;&nbsp;&nbsp;&nbsp;Iz zgrada MUS-a izronilo je još stražara, naoružanih i u odelima pod pritiskom.
<BR>&nbsp;&nbsp;&nbsp;&nbsp;&nbsp;"U redu", začu se nabusit ženski glas. "Recite zašto ste došli. A onda se gubite ili ćete biti uhapšeni."
<BR>&nbsp;&nbsp;&nbsp;&nbsp;&nbsp;Gretil stupi napred, oštrokonđasti, mali, crveni đavo s crnom maskom na glavi. "Hoćemo da nas primi rektorka Konor. Mi smo studenti koji su nezakonito izbačeni i čiji su ugovori teško prekršeni. Zahtevamo..."
<BR>&nbsp;&nbsp;&nbsp;&nbsp;&nbsp;"Šta, do đavola, mislite ko ste vi? Gomila bednih glodara?" Uplašila sam se od ženinog glasa. Govorila je razgnevljeno, na ivici nečeg još goreg. Nisam mogla da odredim da li je to jedna od prilika u odelima, ni da li je uopšte napolju. "Prekoračili ste granicu oblasnog vlasništva. Prokleti nazadnjaci treba da znaju šta to znači."
<BR>&nbsp;&nbsp;&nbsp;&nbsp;&nbsp;"Neću da raspravljam", reče Gretil. "Zahtevamo da razgovaramo sa..."
<BR>&nbsp;&nbsp;&nbsp;&nbsp;&nbsp;"Pa razgovaraš s njom, glupačo usrana! Ovde sam." Prilika koja je stajala sasvim napred podiže ruku i zapreti pesnicom u rukavici. "I nisam raspoložena da pregovaram s uljezima i nazadnjacima."
<BR>&nbsp;&nbsp;&nbsp;&nbsp;&nbsp;"Došli smo da predamo zahtev." Gretil izvadi metalni cilindar iz opasača i pruži ga. Jedan od stražara pođe napred, ali ga Konorova oštro cimnu za lakat. On se povuče i skrsti ruke.
<BR>&nbsp;&nbsp;&nbsp;&nbsp;&nbsp;"Politika suprotstavljanja", reče Konorova, a glas joj je bio grublji od isluženog žileta. "Agitprop i građanska neposlušnost. Vi, izgleda, mislite da ste na Zemlji. Politika ovde ne funkcioniše tako. Moja je dužnost da zaštitim ovaj univerzitet i održim red."
<BR>&nbsp;&nbsp;&nbsp;&nbsp;&nbsp;"Odbijate da se s nama sastanete i razmotrite naše zahteve?"
<BR>&nbsp;&nbsp;&nbsp;&nbsp;&nbsp;"Sad se s vama sastajem. Niko ništa ne može tražiti od zakonskih organa mimo legalnog postupka. Ko vam čuva leđa?"
<BR>&nbsp;&nbsp;&nbsp;&nbsp;&nbsp;Pogledala sam preko ramena, pogrešno je shvativši.
<BR>&nbsp;&nbsp;&nbsp;&nbsp;&nbsp;"Nema nikakve zavere", reče Gretil.
<BR>&nbsp;&nbsp;&nbsp;&nbsp;&nbsp;"Laž, draga moja. Presna laž."
<BR>&nbsp;&nbsp;&nbsp;&nbsp;&nbsp;"Po marsovskom ugovornom zakonu, mi imamo pravo da se sastanemo s vama i raspravimo zašto smo izbačeni, a naši ugovori prekršeni."
<BR>&nbsp;&nbsp;&nbsp;&nbsp;&nbsp;"Državnim zakonom je prošlog meseca stavljen van snage zakon PG-a."
<BR>&nbsp;&nbsp;&nbsp;&nbsp;&nbsp;"Zapravo nije. Ako hoćete da proverite kod svojih advokata..." poče Gretil. Zgrčila sam se. Mi se ovde svađamo, a vreme ističe.
<BR>&nbsp;&nbsp;&nbsp;&nbsp;&nbsp;"Imate jedan minut da se vratite odakle ste došli, ili ćemo vas uhapsiti", reče Konorova. "Prepustite pravnicima da to reše. Znaju li vaše porodice gde ste? A vaši pravozastupnici? Da li oni to znaju i odobravaju?"
<BR>&nbsp;&nbsp;&nbsp;&nbsp;&nbsp;Gretil progovori oštrim tonom: "Ne mogu da verujem da ste toliko tvrdoglavi. Poslednji put zahtevam..."
<BR>&nbsp;&nbsp;&nbsp;&nbsp;&nbsp;"Dobro. Uhapsite ih, na moju odgovornost, uredba dva-pet-jedan, oblasni zakonik Sirije-Sinaja."
<BR>&nbsp;&nbsp;&nbsp;&nbsp;&nbsp;Neki studenti počeše da razgovaraju, zabrinuto postavljajući pitanja. "Tišina!" povika Gretil. Okrenula se Konorovoj. "Je li to vaša poslednja reč?"
<BR>&nbsp;&nbsp;&nbsp;&nbsp;&nbsp;"Jadni glupavi glodari", reče Konorova. Ona se okrete da uđe kroz otvorena vrata komore. Konorova se ophodila još grublje no što su nam je predstavljali na informativnim sastancima, krajnje samouverena, neuhvatljiva i spremna da izazove izgred. Stražari krenuše napred. Okrenula sam se i ugledala kako se približavaju i tri stražara iza nas. Morali smo da se predamo.
<BR>&nbsp;&nbsp;&nbsp;&nbsp;&nbsp;Gretil se izmače od prvog stražara. Drugi joj priđe s desnog boka, isprečivši se između nas, i ona se povuče unazad. Nas je bilo dvadeset šestoro, a stražara deset.
<BR>&nbsp;&nbsp;&nbsp;&nbsp;&nbsp;"Pustite da vas uhvate", reče Gretil. "Pustite da vas uhapse." Zašto se onda ona opirala?
<BR>&nbsp;&nbsp;&nbsp;&nbsp;&nbsp;Stražar me uhvati za ruku i lepljivim konopcem mi veza zglobove pokrivene impregnatorom. "Imate sreće što vas hapsimo", reče iscerivši se. "Ne biste ovde izdržali ni sat duže."
<BR>&nbsp;&nbsp;&nbsp;&nbsp;&nbsp;Dva stražara su se posvetila isključivo Gretil. Približavali su joj se ispruženih ruku, držeći lepljivi konopac. Ona se izmakla, zamahala podignutim rukama i dodirnula masku.
<BR>&nbsp;&nbsp;&nbsp;&nbsp;&nbsp;Vreme je stalo.
<BR>&nbsp;&nbsp;&nbsp;&nbsp;&nbsp;Gretil se okrenula da nas pogleda. U očima joj se čitao strah. Srce mi se sledilo. Ne čini to samo da bi zadivila Šona, htela sam da joj doviknem.
<BR>&nbsp;&nbsp;&nbsp;&nbsp;&nbsp;"Kažite im šta ste ovde videli", reče Gretil. "Sloboda pobeđuje!" Njeni prsti cimnuše šav maske i nestadoše u toj poderotini. Stražar je zgrabi za ruku, ali nije bio dovoljno brz.
<BR>&nbsp;&nbsp;&nbsp;&nbsp;&nbsp;Gretil strže masku i odskoči u stranu, bacivši je daleko od sebe. Njeno lice duguljastog nosa ocrtavalo se bledo i usko naspram ružičastog neba. Čvrsto je zatvorila oči i refleksno stisnula usne. Ispružila je ruke, raširenih prstiju, kao da je akrobata na žici koji može izgubiti ravnotežu.
<BR>&nbsp;&nbsp;&nbsp;&nbsp;&nbsp;Istovremeno sam začula nekoliko tupih udaraca i osetila kako tle podrhtava.
<BR>&nbsp;&nbsp;&nbsp;&nbsp;&nbsp;Konorova nije dospela da uđe u vazdušnu komoru. "Uvedite je unutra! Uvedite je unutra!" vrištala je, probijajući se između svojih pratilaca.
<BR>&nbsp;&nbsp;&nbsp;&nbsp;&nbsp;Stražari su nepomično stajali, činilo mi se čitavih nekoliko minuta, a onda dograbiše Gretil i odvukoše je do vazdušne komore što su brže mogli. Ona im se otimala iz ruku. Videla sam kako joj lice postaje ružičasto od pucanja površinskih krvnih sudova u kojima ključa plazma. Vakuumsko crvenilo.
<BR>&nbsp;&nbsp;&nbsp;&nbsp;&nbsp;Gretil otvori oči i jednom rukom posegnu za sopstvenom bradom. Sama je sebi otvorila usta. Vazduh jurnu napolje iz njenih pluća, a vlaga se skupi u oblačić u nepomičnom vazduhu.
<BR>&nbsp;&nbsp;&nbsp;&nbsp;&nbsp;"Razneli su šine", povika neko.
<BR>&nbsp;&nbsp;&nbsp;&nbsp;&nbsp;"Vodite je unutra!"
<BR>&nbsp;&nbsp;&nbsp;&nbsp;&nbsp;Gretil zamagljenim očima pogleda prema nebu.
<BR>&nbsp;&nbsp;&nbsp;&nbsp;&nbsp;Stražar ispred mene cimnu konopac i ja padoh u prašinu. Za trenutak je izgledalo kao da će me šutnuti. Podigla sam pogled i videla sitne mrgodne oči iza vizira šlema, otvorena usta, mlohavo lice. Zastao je i trepnuo, čekajući naređenje.
<BR>&nbsp;&nbsp;&nbsp;&nbsp;&nbsp;Okrenula sam glavu da vidim kako se postupa s mojim kolegama. Nekoliko njih ležalo je na zemlji. Stražari su nas redom obarali i čizmama nam pritiskali leđa. Kad je svih devetnaestoro leglo potrbuške, stražari se odmakoše. Vrata komore se ponovo otvoriše i neko iziđe, ali to nije bila Konorova.
<BR>&nbsp;&nbsp;&nbsp;&nbsp;&nbsp;"Uhapšeni su", reče muški glas preko prijemnika. "Vodite ih unutra. Skinite to čudo s njih i smestite ih u spavaonicu. Očistite ih od vašiju."
<BR>&nbsp;&nbsp;&nbsp;&nbsp;&nbsp;Na Marsu nikad nije bilo vašaka.
<BR>
<BR>&nbsp;&nbsp;&nbsp;&nbsp;&nbsp;Brzo su nas razdvojili. Tri stražara odvukla su petoro nas iz komore i sprovela nas kroz prohladne tunele do starih spavaonica koje se sad retko koriste. Nove spavaonice bile su savremenije opremljene, ali stare su održavane za slučaj opasnosti ili većeg priliva studenata.
<BR>&nbsp;&nbsp;&nbsp;&nbsp;&nbsp;"Možete li sami to da skinete?" upita najviša od njih troje, pokazavši na impregnator kože. Skinula je šlem pod prigušenim svetlom sale, s gadljivom grimasom na usnama i utučenog pogleda.
<BR>&nbsp;&nbsp;&nbsp;&nbsp;&nbsp;"Šta li mu je značilo ono - očistite ih od vašiju?" upita drugi stražar, mlad, mišićav muškarac, s crtama i naglaskom stanovnika Jamajke.
<BR>&nbsp;&nbsp;&nbsp;&nbsp;&nbsp;Svi stražari bili su novajlije na Marsu. To je sasvim razumljivo. Nova Ujedinjena Marsovska Država biće njihov pokrovitelj, njihova PG i porodica.
<BR>&nbsp;&nbsp;&nbsp;&nbsp;&nbsp;"Ne možete tek tako da nas držite ovde", rekoh. "Šta se dogodilo sa Gretil?" Mojih četvoro kolega okrete se prema stražarima, upirući prst u njih i vičući. Svi smo tražili svoja prava - komunikaciju, slobodu, pravozastupnike.
<BR>&nbsp;&nbsp;&nbsp;&nbsp;&nbsp;To se pretvorilo u otvorenu pobunu, sve dok treći stražar nije izvukao strelicu iz ranca. On je bio najniži, vižljast muškarac, ravne, kratko podšišane, smeđe kose i savršenih, svetačkih crta lica. Njegove hladne oči se suziše. Pomislila sam, To je pravi pristalica centralista. Ovi drugi su samo najamnici.
<BR>&nbsp;&nbsp;&nbsp;&nbsp;&nbsp;"Smesta da ste se smirili", naredi on.
<BR>&nbsp;&nbsp;&nbsp;&nbsp;&nbsp;"Povredili ste Gretil!" viknuh. "Moramo znati šta je s njom!"
<BR>&nbsp;&nbsp;&nbsp;&nbsp;&nbsp;"Sabotaža je izdaja. Mogli bismo da vas ubijemo u samoodbrani."
<BR>&nbsp;&nbsp;&nbsp;&nbsp;&nbsp;On podiže pištolj. Svi uzmakosmo, uključujući i drugo dvoje stražara.
<BR>&nbsp;&nbsp;&nbsp;&nbsp;&nbsp;"To ne bi bilo mudro", rekoh.
<BR>&nbsp;&nbsp;&nbsp;&nbsp;&nbsp;"Za vas ne bi." Vižljasti nam uputi zloban, hladan osmeh i gurnu nas niz hodnik.
<BR>&nbsp;&nbsp;&nbsp;&nbsp;&nbsp;Ušli smo u polupraznu sobu i smesta se prućili po golim krevetima i stolicama, još jedan mali pokušaj beskorisnog opiranja.
<BR>&nbsp;&nbsp;&nbsp;&nbsp;&nbsp;"Boravićete ovde neko vreme, zato se raskomotite."
<BR>&nbsp;&nbsp;&nbsp;&nbsp;&nbsp;Nije mi se dopalo što je izvukao pištolj i nisam htela da ga dalje izazivam. Zgulili smo impregnator kože - u stvari, bilo je pravo olakšanje konačno ga se osloboditi. Jamajčanin je bacio ostatke u vreće za đubre. Po sobi je lebdelo toliko prašine da smo kijali.
<BR>&nbsp;&nbsp;&nbsp;&nbsp;&nbsp;Kao da se prvi put srećemo, nas petoro je klimalo glavama i predstavljalo se kad je trebalo. Površno smo se poznavali; jedna od njih bila je moja koleginica, Felisija Overgard, godinu dana mlađa i dva stepena iza mene. Nisam dobro poznavala Olivera Peskina, studenta agronomije, na stepenu višem od mog, a Toma Kolina i Čao Ming Junga upoznala sam tek u tranšejama prvih doseljenika.
<BR>&nbsp;&nbsp;&nbsp;&nbsp;&nbsp;Vižljasti okrete pogled u stranu. Čudno, preti nam pištoljem, a stidi se pred našom golotinjom. On pokaza pištoljem u pravcu parnih vreća u kupatilu. "Ne znam da l' imate vaške, ali odvratno zaudarate."
<BR>&nbsp;&nbsp;&nbsp;&nbsp;&nbsp;Parne vreće odavno nisu bile punjene niti prečišćavane, tako da posle tuširanja nismo mirisali ništa bolje. Voda nije bila dovoljna da speremo viskoznu prašinu, pa smo svi po telu imali crvene i narandžaste mrlje koje su svrbele. Do ujutru ćemo svi biti u modricama.
<BR>&nbsp;&nbsp;&nbsp;&nbsp;&nbsp;Prošla su tri sata, a da ništa nismo saznali. Stražari su ostali u odelima da se zaštite od prašine. Skinuli su sve oznake i nisu hteli da nam kažu svoja imena. Pristalica je postajao sve mrgodniji kako je vreme prolazilo, a najzad ga obuze tolika nervoza da je počeo da se igra pištoljem. Zviždukao je i gestikulirao, rastavljajući ga i sastavljajući. Konačno, njegova pločica je zazvonila i on se javi.
<BR>&nbsp;&nbsp;&nbsp;&nbsp;&nbsp;Posle nekoliko kratkih potvrdnih odgovora, on posla ženu-stražara napolje iz sobe. Pitala sam se šta li će sad uraditi, zašto im je smetalo ženino prisustvo.
<BR>&nbsp;&nbsp;&nbsp;&nbsp;&nbsp;Sigurno nisu toliko glupi.
<BR>&nbsp;&nbsp;&nbsp;&nbsp;&nbsp;Razgovor s kolegama je polako utihnuo. Strah je nestao - više nismo mislili da će nas ubiti - ali otupljujući osećaj izdvojenosti koji je došao umesto njega nije bio ništa bolji. Drhtali smo i ćutali.
<BR>&nbsp;&nbsp;&nbsp;&nbsp;&nbsp;Grejanje u sobama bilo je na minimumu, a mi još nismo imali odeću. Trojica muškaraca podnosila su to teže nego Felisija i ja.
<BR>&nbsp;&nbsp;&nbsp;&nbsp;&nbsp;"Ovde je hladno", rekoh pristalici. On potvrdi, ali ne učini ništa.
<BR>&nbsp;&nbsp;&nbsp;&nbsp;&nbsp;"Toliko je hladno da ćemo se razboleti", reče Oliver.
<BR>&nbsp;&nbsp;&nbsp;&nbsp;&nbsp;"Dobro, de", odvrati pristalica.
<BR>&nbsp;&nbsp;&nbsp;&nbsp;&nbsp;"Trebalo bi da im nađemo nekakvu odeću", reče Jamajčanin.
<BR>&nbsp;&nbsp;&nbsp;&nbsp;&nbsp;"Ne", odgovori pristalica.
<BR>&nbsp;&nbsp;&nbsp;&nbsp;&nbsp;"Zašto ne?" upita Čao. Felisija je odustala od toga da se pokriva rukama.
<BR>&nbsp;&nbsp;&nbsp;&nbsp;&nbsp;"Izazvali ste đavolski mnogo nevolja. Zašto bismo vam onda olakšavali?"
<BR>&nbsp;&nbsp;&nbsp;&nbsp;&nbsp;"Pa, ljudi su, čoveče", reče Jamajčanin. On nije bio mnogo star, dvanaest ili trinaest godina, i morao je biti skorašnji emigrant. Još je imao jak jamajčanski naglasak.
<BR>&nbsp;&nbsp;&nbsp;&nbsp;&nbsp;Pristalica ga popreko pogleda i sumnjičavo odmahnu glavom.
<BR>&nbsp;&nbsp;&nbsp;&nbsp;&nbsp;Pobedili smo, pomislih. S ovakvim budalama, centralisti nemaju izgleda. Nije mi, međutim, uspelo da sebe u to sasvim ubedim.
<BR>&nbsp;&nbsp;&nbsp;&nbsp;&nbsp;U spavaonici smo proveli deset sati, promrzli i nagi, a koža nas je strašno svrbela.
<BR>
<BR>&nbsp;&nbsp;&nbsp;&nbsp;&nbsp;Zaspala sam i sanjala drveće previsoko i za najvišu podzemnu prostoriju, koje slobodno pušta korenje u crveno zemljište Marsa: crvene šume na crvenom pesku što se uzdižu stotinu metara u visinu, a neguju ih naga deca. Taj san sam i ranije sanjala, a sad mi je na trenutak pružio snažno osećanje prijatnosti. A onda se setih da sam zatvorenik.
<BR>&nbsp;&nbsp;&nbsp;&nbsp;&nbsp;Jamajčanin me prodrma za rame. Skotrljala sam se na tanko zastrt pod. On okrete pogled od mog nagog tela i stisnu usne. "Hoću da znaš da ja nisam za ovo", reče. "Mislim, srcem. Ja sam pravi Marsovac, a ovo je moj prvi posao ovde, je l' znaš?"
<BR>&nbsp;&nbsp;&nbsp;&nbsp;&nbsp;Pogledala sam unaokolo. Pristalica nije bio u sobi. "Donesi nam nešto odeće", rekoh.
<BR>&nbsp;&nbsp;&nbsp;&nbsp;&nbsp;"Digli ste šine u vazduh, i ovi ljudi su, znaš, vrlo ljuti. Samo ti kažem, nemojte kriviti mene kad počne sranje. Ljudi jurcaju po hodnicima - tunelima. Video sam, napolju se svašta dešava. Mislim da se oni plaše."
<BR>&nbsp;&nbsp;&nbsp;&nbsp;&nbsp;Čega su imali da se plaše? Da se nisu Litvidi dočepali priče o Gretilinoj povredi ili smrti, i pustili našu stvar u etar?
<BR>&nbsp;&nbsp;&nbsp;&nbsp;&nbsp;"Možeš li da pošalješ poruku mojim roditeljima?"
<BR>&nbsp;&nbsp;&nbsp;&nbsp;&nbsp;"Onaj Rik je otišao", reče Jamajčanin, odmahnuvši glavom. "Sastaje se s ostalima, a mene ostavlja ovde."
<BR>&nbsp;&nbsp;&nbsp;&nbsp;&nbsp;"Šta se dogodilo sa Gretil?"
<BR>&nbsp;&nbsp;&nbsp;&nbsp;&nbsp;On opet odmahnu glavom. "O njoj nisam ništa čuo. Smučilo mi se od onog što sam video. Svi su načisto poludeli. Zašto je to uradila?"
<BR>&nbsp;&nbsp;&nbsp;&nbsp;&nbsp;"Da bi dokazala nešto", odgovorih.
<BR>&nbsp;&nbsp;&nbsp;&nbsp;&nbsp;"Zbog toga ne vredi izgubiti život", reče Jamajčanin, namrštivši se. "Kratka je ovo istorija, sitni ljudi. Na Zemlji..."
<BR>&nbsp;&nbsp;&nbsp;&nbsp;&nbsp;Razbesnela sam se. "Slušaj, mi smo ovde tek sto zemaljskih godina, a naša istorija možda i jeste sitna boranija po zemaljskim merilima, ali ti si sad Marsovac, jesi li zapamtio? Ovo je korupcija i prljava politika - i ako mene pitaš, direktno je povezana sa Zemljom, i do đavola sa svima vama!"
<BR>&nbsp;&nbsp;&nbsp;&nbsp;&nbsp;Stvarno zvučiš predano, pomislila sam. Grubost čini čuda.
<BR>&nbsp;&nbsp;&nbsp;&nbsp;&nbsp;Probudila sam ostale svojim ispadom. Felisija se uspravi na krevetu. "Nije naoružan", primeti ona. Oliver i Čao su ratoborno stajali, otresajući prašinu s leđa, mišića napetih kao da se spremaju da zaskoče čoveka.
<BR>&nbsp;&nbsp;&nbsp;&nbsp;&nbsp;Jamajčanin je sad izgledao još kukavnije, ukoliko je to uopšte bilo moguće. "Nemojte nešto da pokušavate", reče, ispruživši ruke i ne odstupajući, odmahujući glavom.
<BR>&nbsp;&nbsp;&nbsp;&nbsp;&nbsp;Vrata se otvoriše i pristalica ponovo uđe. On i Jamajčanin se letimično pogledaše, a ovaj drugi stade da trese i odmahuje glavom, govoreći, "O, čoveče." Iza pristalice je stupao neki muškarac kratke, crne kose. Na sebi je imao pripijeno, skupoceno i moderno zeleno odelo.
<BR>&nbsp;&nbsp;&nbsp;&nbsp;&nbsp;"Drže nas ovde protiv naše volje", požali se smesta Oliver.
<BR>&nbsp;&nbsp;&nbsp;&nbsp;&nbsp;"Uhapšene", srdačno odvrati čovek u modernom zelenom odelu.
<BR>&nbsp;&nbsp;&nbsp;&nbsp;&nbsp;"Već duže od jednog dana, i mi zahtevamo da budemo pušteni", završi Oliver, skrstivši ruke. Čovek u odelu nasmeja se ovoj doslovno goloj drskosti.
<BR>&nbsp;&nbsp;&nbsp;&nbsp;&nbsp;"Ja sam Ahmed Kraun Najdžer", reče. Govorio je visokim marsovskim jezikom, imitacijom uobičajenog zemaljskog engleskog, naglaskom koji se retko čuo u oblasnim PG-ima. Pretpostavila sam da bi mogao biti iz Lal Kile ili neke druge nezavisne stanice, možda musliman. "Ja zastupam državne interese na univerzitetu. Idem od sobe do sobe i prikupljam imena. Reći ćete mi svoja prezimena, pripadnost PG-ima, i imena ljudi s kojima biste želeli da razgovarate u toku narednog sata."
<BR>&nbsp;&nbsp;&nbsp;&nbsp;&nbsp;"Šta se dogodilo sa Gretil?" upitah.
<BR>&nbsp;&nbsp;&nbsp;&nbsp;&nbsp;Ahmed Kraun Najdžer uzvi obrvama. "Živa je. Ima akutno crvenilo lica i moraće na operaciju dogradnje očiju i pluća. Ali mi treba da razgovaramo o drugim stvarima. Po oblasnom zakoniku, vi ste svi optuženi za nezakonit upad na tuđi posed i za sabotažu..."
<BR>&nbsp;&nbsp;&nbsp;&nbsp;&nbsp;"Šta je bilo s ostalima?" nastavih ja.
<BR>&nbsp;&nbsp;&nbsp;&nbsp;&nbsp;On nije obraćao pažnju na mene. "To su ozbiljne stvari. Trebaće vam branioci." Okrenuo se pristalici i dreknuo: "Do đavola, dajte ovim ljudima nešto da obuku." Onda ponovo pogleda nas, s istim onim prijaznim osmehom. "Nije lako govoriti o zakonu pred nagim ljudima."
<BR>
<BR>&nbsp;&nbsp;&nbsp;&nbsp;&nbsp;Trideset naoružanih muškaraca i žena, i isto toliko Litvidovih reportera, rektorka Konor i guvernerka Dobl lično, stajali su u trpezariji, Konorova i Doblova sa svojim pratiocima podalje od studenata-prekršilaca. Mi smo bili zbijeni kraj vrata za posluživanje, u frotirskim ogrtačima, nas dvadeset osmoro koji smo pošli za Šonom i Gretil, prestupnici uhvaćeni u sabotaži. Oni koje smo za sobom ostavili u staroj naseobini takođe su bili pokupljeni. Doblova i Konorova spremale su se da proslave svoju pobedu na ekranima Litvida širom Trojne federacije.
<BR>&nbsp;&nbsp;&nbsp;&nbsp;&nbsp;Medijaši i štampisti, kako ih je moj otac nazivao: horde Litvidovih reportera koji kao da su iz zemlje nicali i na najmanji nagoveštaj kakve gadosti. Na Marsu, reporteri su bili srčana sorta; brzo su učili kako da razvežu ćutljive jezike PG-a. Desetoro najbržih i najodvažnijih - od kojih sam nekolicinu poznavala - stajali su sa osobljem nedaleko od glavne grupe centralista, malim ušnim kamerama beležeći sve što vide i još vruće slike slali predajnicima na komsatima.
<BR>&nbsp;&nbsp;&nbsp;&nbsp;&nbsp;Dijana je stajala u grupi na suprotnom kraju sale. Krišom mi je mahnula. Nisam nigde videla Šona. Čarls je bio na pet-šest metara od mene u istoj gomili i činilo se da nije povređen. Ugledao me je i klimnuo glavom. Nekolicina iz njegove grupe zaradila je modrice, čak i poneku slomljenu kost. Plave navlake krasile su njih troje.
<BR>&nbsp;&nbsp;&nbsp;&nbsp;&nbsp;Nismo govorili ništa, stajali smo pokorno i skrušeno. Bio je trenutak da budemo žrtve diktatorskog režima.
<BR>&nbsp;&nbsp;&nbsp;&nbsp;&nbsp;Doblova istupi napred praćena dvojicom savetnika. Glasnogovornik joj se uvijao na ramenu poput tanušne zmije. "Narode, ovo je otišlo predaleko. Rektorka Konor bila je tako ljubazna da porodice ovih studenata..."
<BR>&nbsp;&nbsp;&nbsp;&nbsp;&nbsp;"Prognanih studenata!" dreknu Oliver Peskin kraj mene. Ostali prihvatiše povik, a zatim se u horu začulo: "Ugovorna prava! Obaveze!"
<BR>&nbsp;&nbsp;&nbsp;&nbsp;&nbsp;Doblova je slušala, s izrazom blagog neodobravanja na licu. Povici se utišaše.
<BR>&nbsp;&nbsp;&nbsp;&nbsp;&nbsp;"Da sve njihove porodice obavesti gde se oni nalaze i kakav je njihov položaj kao uhapšenih sabotera", završi ona.
<BR>&nbsp;&nbsp;&nbsp;&nbsp;&nbsp;"Gde je Gretil?" viknula sam, gotovo nesvesna da sam uopšte otvorila usta.
<BR>&nbsp;&nbsp;&nbsp;&nbsp;&nbsp;"Gde je Šon?" povika neko drugi. "Gde je Gretil?"
<BR>&nbsp;&nbsp;&nbsp;&nbsp;&nbsp;"Porodični advokati upravo stižu. Železnički saobraćaj je prekinut, zahvaljujući ovim studentima, a teško su oštećene i širokopojasne mreže za komunikaciju s gornjim sistemima. Ova dela sabotaže..."
<BR>&nbsp;&nbsp;&nbsp;&nbsp;&nbsp;"Nezakonito izbacivanje!" povika jedan student.
<BR>&nbsp;&nbsp;&nbsp;&nbsp;&nbsp;"Predstavljaju teška krivična dela po oblasnom zakonu i zakoniku Ujedinjenog Marsa..."
<BR>&nbsp;&nbsp;&nbsp;&nbsp;&nbsp;"Gde je Šon? Gde je Gretil?" povika Oliver, razbarušene kose, trgnuvši uvis ruku i raširivši prste.
<BR>&nbsp;&nbsp;&nbsp;&nbsp;&nbsp;Stražari mu se približiše, razmičući nas nimalo nežno, i zgrabiše ga. Konorova iskorači napred i podiže ruku. Ahmed Kraun Najdžer naredi stražarima da ga puste. Oliver se otrese njihovih ruku i pobednički nam se nasmeši.
<BR>&nbsp;&nbsp;&nbsp;&nbsp;&nbsp;Doblova kao da nije ni primetila tu pometnju. "Ova dela biće krivično gonjena."
<BR>&nbsp;&nbsp;&nbsp;&nbsp;&nbsp;"Gde je Šon? Gde je Gretil?" ponovo doviknu nekoliko studenata.
<BR>&nbsp;&nbsp;&nbsp;&nbsp;&nbsp;"Šon je mrtav! Gretil je mrtva!" začu se piskav, prodoran glas. To je naelektrisalo prisutne.
<BR>&nbsp;&nbsp;&nbsp;&nbsp;&nbsp;"Ko kaže? Ko to zna?" oglasiše se drugi. Studenti su vikali i bezglavo se muvali unaokolo.
<BR>&nbsp;&nbsp;&nbsp;&nbsp;&nbsp;"Niko nije ubijen", reče Doblova, ali je njena prisebnost sad bila narušena.
<BR>&nbsp;&nbsp;&nbsp;&nbsp;&nbsp;"Dovedite Šona!"
<BR>&nbsp;&nbsp;&nbsp;&nbsp;&nbsp;Doblova je porazgovarala sa svojim savetnicima, a onda se opet okrenula prema nama.
<BR>&nbsp;&nbsp;&nbsp;&nbsp;&nbsp;"Šon Dikinson je u univerzitetskoj bolnici, zbog posledica samoranjavanja. Činimo sve što je u našoj moći da mu pomognemo. Gretil Loton je takođe u bolnici, zbog samoizlaganja vakuumu."
<BR>&nbsp;&nbsp;&nbsp;&nbsp;&nbsp;Ovo reporteri još ne behu čuli; njihovo interesovanje se smesta probudilo i usredsredilo na Doblovu.
<BR>&nbsp;&nbsp;&nbsp;&nbsp;&nbsp;"Kako su studenti povređeni?" upita jedna reporterka, uperivši kameru ka Doblovoj.
<BR>&nbsp;&nbsp;&nbsp;&nbsp;&nbsp;"Bilo je nekoliko lakših povreda..."
<BR>&nbsp;&nbsp;&nbsp;&nbsp;&nbsp;"Koje su naneli stražari?"
<BR>&nbsp;&nbsp;&nbsp;&nbsp;&nbsp;"Ne", odgovori Konorova.
<BR>&nbsp;&nbsp;&nbsp;&nbsp;&nbsp;"Je li istina da su stražari sve vreme bili naoružani? Još pre sabotaže?" upita drugi reporter.
<BR>&nbsp;&nbsp;&nbsp;&nbsp;&nbsp;"Od početka smo predvideli da će biti nereda", odgovori Doblova. "A ovi studenti su dokazali da smo bili u pravu."
<BR>&nbsp;&nbsp;&nbsp;&nbsp;&nbsp;"Ali stražari nisu ovlašćena policija niti redovni - kako objašnjavate to u odnosu na oblasnu povelju?"
<BR>&nbsp;&nbsp;&nbsp;&nbsp;&nbsp;"Objasni sve!" povika Dijana.
<BR>&nbsp;&nbsp;&nbsp;&nbsp;&nbsp;"Ne shvatam vaš odnos", obrati nam se Doblova posle nekoliko trenutaka premišljanja pod vrelim okom Litvida. "Sabotirate opremu za održavanje života..."
<BR>&nbsp;&nbsp;&nbsp;&nbsp;&nbsp;"To je laž!" viknu jedan student.
<BR>&nbsp;&nbsp;&nbsp;&nbsp;&nbsp;"Narušavate zakoniti poredak ovog univerziteta, a sad ste posegli i za smišljenim samoubistvom. Kakvi ste vi to Marsovci? Odobravaju li vaši roditelji to izdajstvo?"
<BR>&nbsp;&nbsp;&nbsp;&nbsp;&nbsp;Lice Doblove imalo je izraz roditeljskog očajanja pomešanog s dubokom zabrinutošću. "Šta je to, do đavola, s vama? Ko je odgajio vas - nasilnike?"
<BR>&nbsp;&nbsp;&nbsp;&nbsp;&nbsp;Sastanak je iznenada bio završen. Doblova i njeni pratioci otidoše, praćeni izveštačima. Kad je nekoliko reportera pokušalo da razgovara s nama, bili su grubo izbačeni iz trpezarije.
<BR>&nbsp;&nbsp;&nbsp;&nbsp;&nbsp;To je veoma, veoma glupo, pomislih.
<BR>
<BR>&nbsp;&nbsp;&nbsp;&nbsp;&nbsp;Hvatala me je laka nesvestica od gladi; već dvadeset sati nismo ništa jeli. Nekoliko članova univerzitetskog osoblja, kojima je očito bilo neprijatno, poslužiše nas činijama žive kaše. Hranljivi nano bio je bezukusan, ali kao da ga je samo nebo poslalo. Dali su nam prostirke za spavanje i ćebad i rekli da je napolju vetrovito, da su oblaci prašine veliki i da šatlovi ne lete. Dosad nijedan advokat niti roditelj nije došao da nas vidi.
<BR>&nbsp;&nbsp;&nbsp;&nbsp;&nbsp;Dok smo jeli, podelili su nas u grupe od šestoro i za svaku odredili po dva stražara. Stražari su sprečavali razgovor između grupa, polako nas sve više razdvajajući, dok se nismo rasporedili po celoj trpezariji. Oliver, koga su proglasili za lajavog aktivistu, izdvojen je u posebnu grupu ostalih lajavaca, u kojoj je bila i Dijana. Čarls je sedeo sa još petoro studenata na drugom kraju trpezarije, dvadesetak metara daleko od mene.
<BR>&nbsp;&nbsp;&nbsp;&nbsp;&nbsp;Kad smo ipak pokušali da razgovaramo, iz razglasa u trpezariji zakreštala je stara pionirska muzika, staromodno, sentimentalno đubre u kome sam kao dete uživala, ali koje mi se sad činilo strašno neprikladno.
<BR>&nbsp;&nbsp;&nbsp;&nbsp;&nbsp;Kad bih mogla da razgovaram s medijašima i štampistima, mislila sam, kakvu bih samo priču ispričala... U poslednjih nekoliko dana videla sam i učinila mnoge stvari za koje me život nije pripremio, i upoznavala sam dosad nepoznata osećanja: pravedan gnev, političku pripadnost i solidarnost, veliki strah.
<BR>&nbsp;&nbsp;&nbsp;&nbsp;&nbsp;Bila sam zabrinuta za Šona. Sva obaveštenja dobijali smo od Ahmeda Krauna Najdžera, koji nas je svakih nekoliko sati obilazio i zasipao delićima obično beskorisnih vesti. Počeo je da mi biva odvratan: profesionalan, sabran, on je celim bićem bio vladin čovek. Neko vreme sam posmatrala njegovo bledo lice pravilnih crta, okrivljujući ga za sve naše nevolje. Mora biti da je on savetovao rektorku, guvernerku... Mora biti da je on oblikovao njihovu strategiju, možda čak isplanirao proterivanje i izbacivanje studenata...
<BR>&nbsp;&nbsp;&nbsp;&nbsp;&nbsp;Sanjivo sam razmišljala o tome kako bi bilo živeti sa Šonom, ako on uopšte obrati pažnju na mene pošto se oporavi.
<BR>&nbsp;&nbsp;&nbsp;&nbsp;&nbsp;Nije imalo šta da se radi. Ni o čemu da se razmišlja. Svetla u trpezariji su se pogasila. Muzika je prestala.
<BR>&nbsp;&nbsp;&nbsp;&nbsp;&nbsp;Spavala sam na podu, skupivši se poput šteneta uz Felisijina leđa.
<BR>
<BR>&nbsp;&nbsp;&nbsp;&nbsp;&nbsp;Neko me dodirnu po ramenu. Trgla sam se iz dremeža i otvorila oči. Čarls je stajao nada mnom, lica ispijenog i postarelog, ali mu je osmeh ostao isti: nekako previše spokojan, kao u mladog Bude. Obrazi su mu bili rumeni, kao da je loše našminkan: lak oblik vakuumskog crvenila. Većina studenata oko nas je spavala.
<BR>&nbsp;&nbsp;&nbsp;&nbsp;&nbsp;"Jesi li dobro?" upita.
<BR>&nbsp;&nbsp;&nbsp;&nbsp;&nbsp;Uspravila sam se i pogledala unaokolo. Svetlo je i dalje bilo prigušeno, ali su stražari očigledno otišli.
<BR>&nbsp;&nbsp;&nbsp;&nbsp;&nbsp;"Umorno", rekoh. Teško sam gutala. Grlo mi je bilo suvo i osećala sam kako me đavolski svrbe opekotine od oksidanta. "Gde su nam hrana i voda?"
<BR>&nbsp;&nbsp;&nbsp;&nbsp;&nbsp;"Mislim da ih nećemo dobiti ako sami ne odemo po njih."
<BR>&nbsp;&nbsp;&nbsp;&nbsp;&nbsp;Ustala sam i protegla ruke. "Jesi li dobro?" upitala sam, pogledavši ga, i pošla rukom ka njegovim obrazima.
<BR>&nbsp;&nbsp;&nbsp;&nbsp;&nbsp;"Maska je popustila. Dobro sam. S očima mi je sve u redu. Izgledaš snažna", reče Čarls.
<BR>&nbsp;&nbsp;&nbsp;&nbsp;&nbsp;"Osećam se usrano", odgovorih. "Gde su stražari?"
<BR>&nbsp;&nbsp;&nbsp;&nbsp;&nbsp;"Verovatno pokušavaju da pobegnu odavde kako znaju i umeju."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;On podiže ruke. "Ne znam. Povukli su se pre otprilike jedan sat."
<BR>&nbsp;&nbsp;&nbsp;&nbsp;&nbsp;Oliver Peskin i Dijana su nam prišli, pa smo zajedno čučnuli na pod, šapatom nastavivši razgovor. Felisija se promeškolji i bocnu Čaoa u rebra.
<BR>&nbsp;&nbsp;&nbsp;&nbsp;&nbsp;"Šta se dogodilo sa Šonom?" upita Dijana Čarlsa.
<BR>&nbsp;&nbsp;&nbsp;&nbsp;&nbsp;"Eksploziv mu se aktivirao dok ga je postavljao", odgovori Čarls. "Oni tvrde da ga je namerno aktivirao."
<BR>&nbsp;&nbsp;&nbsp;&nbsp;&nbsp;"Ne bi on to učinio", reče Felisija, s prezrivim izrazom na licu.
<BR>&nbsp;&nbsp;&nbsp;&nbsp;&nbsp;"Gretil je strgnula masku", rekoh.
<BR>&nbsp;&nbsp;&nbsp;&nbsp;&nbsp;"Ludost", reče Čarls.
<BR>&nbsp;&nbsp;&nbsp;&nbsp;&nbsp;"Imala je razloga za to", dodade Čao.
<BR>&nbsp;&nbsp;&nbsp;&nbsp;&nbsp;"U svakom slučaju", nastavi Dijana, "trebaju nam vođe."
<BR>&nbsp;&nbsp;&nbsp;&nbsp;&nbsp;"Nećemo još dugo biti ovde", reče Oliver.
<BR>&nbsp;&nbsp;&nbsp;&nbsp;&nbsp;"Oliver je u pravu. Nismo pod stražom. Nešto se promenilo", reče Čarls.
<BR>&nbsp;&nbsp;&nbsp;&nbsp;&nbsp;"Moramo se držati zajedno", navaljivala je Dijana.
<BR>&nbsp;&nbsp;&nbsp;&nbsp;&nbsp;"Ako se nešto promenilo, mora biti da se promenilo u našu korist", reče Oliver. "Ne može biti gore nego što jeste."
<BR>&nbsp;&nbsp;&nbsp;&nbsp;&nbsp;"Svejedno nam trebaju vođe", rekoh. "Treba da probudimo ljude i vidimo šta grupa misli."
<BR>&nbsp;&nbsp;&nbsp;&nbsp;&nbsp;"Šta ako smo pobedili?" upita Felisija. "Šta ćemo onda?"
<BR>&nbsp;&nbsp;&nbsp;&nbsp;&nbsp;"Da ustanovimo koliko smo pobedili i zašto", odgovori Čarls.
<BR>
<BR>&nbsp;&nbsp;&nbsp;&nbsp;&nbsp;Istraživali smo tunele oko trpezarije, odvaživši se čak i da odemo do starih spavaonica koje su sad bile prazne. Sreli smo nekoliko arbajtera na poslovima održavanja, ali nijedno ljudsko biće. Posle jednog sata smo se zabrinuli - sve je bilo tako sablasno.
<BR>&nbsp;&nbsp;&nbsp;&nbsp;&nbsp;Podelili smo se i počeli podrobno da istražujemo gornje nivoe univerziteta, obaveštavajući jedno drugo preko lokalnih veza. Čarls je pošao sa mnom. Krenuli smo duž severnih tunela, koji su bili najbliži spoljnjim oknima za slučaj opasnosti i ponajviše udaljeni od prostorija uprave. U tunelima je bilo mračno, ali toplo; vazduh je bio ustajao, ali se moglo disati. Škripa naših koraka prazno je odzvanjala u napuštenim salama. Kao da je došlo do iznenadnog energetskog kolapsa na univerzitetu.
<BR>&nbsp;&nbsp;&nbsp;&nbsp;&nbsp;Čarls je išao na korak ispred mene. Pomno sam ga posmatrala, pitajući se zašto nastoji da se ponaša tako prijateljski, kad ga ja tako malo ohrabrujem u tome.
<BR>&nbsp;&nbsp;&nbsp;&nbsp;&nbsp;Nismo mnogo govorili, samo smo konstatovali očigledne stvari, zviždukom dajući znak jedno drugom kad bismo se razdvojili da ispitamo različite tunele, srdačno klimajući glavama kad bismo se ponovo sastali i krenuli dalje. Postepeno smo opet okrenuli ka jugu, očekujući da se sretnemo sa ostalim studentima.
<BR>&nbsp;&nbsp;&nbsp;&nbsp;&nbsp;Istraživali smo mračan hodnik koji stare spavaonice povezuje s novijim MUS-ovim tunelima. Ispred nas blesnu jako svetlo. Ukopasmo se u mestu. Jedna žena, u prevelikom odelu pod pritiskom, uperi nam mlaz svetla pravo u lice.
<BR>&nbsp;&nbsp;&nbsp;&nbsp;&nbsp;"Univerzitetsko osoblje?" upita ona.
<BR>&nbsp;&nbsp;&nbsp;&nbsp;&nbsp;"Do đavola, ne. Ko ste vi?" upita Čarls.
<BR>&nbsp;&nbsp;&nbsp;&nbsp;&nbsp;"Ja sam advokat", reče žena. "Izvinite za ukradeno odelo. Doletela sam po oluji pre nekih pola sata. Spustila sam se kad se prašina malo slegla i našla nekoliko ovih odela bačenih pored komora. Rekli su nam da ovde nema vazduha."
<BR>&nbsp;&nbsp;&nbsp;&nbsp;&nbsp;"Ko vam je to rekao?"
<BR>&nbsp;&nbsp;&nbsp;&nbsp;&nbsp;"Onaj što je poslednji izlazio, i to u velikoj žurbi. Jeste li vi dobro?"
<BR>&nbsp;&nbsp;&nbsp;&nbsp;&nbsp;"Ja jesam", odgovorih. "Gde su ljudi?"
<BR>&nbsp;&nbsp;&nbsp;&nbsp;&nbsp;Advokatica podiže vizir i glasno šmrknu. "Izvinite. Moj nos ne podnosi pesak. Univerzitet je evakuisan pre sedam sati. Bombaška pretnja. Rekli su da je grupa nazadnjaka ispumpala vazduh i postavila eksploziv u prostorijama uprave. Svi su otišli u suvozemnim vozilima. Traktorom su ih odvukli preko površine do neoštećene trase voza."
<BR>&nbsp;&nbsp;&nbsp;&nbsp;&nbsp;"Hrabri ste kad ste dovde došli", reče Čarls. "Vi mislite da tamo nema nikakve bombe, zar ne?"
<BR>&nbsp;&nbsp;&nbsp;&nbsp;&nbsp;Žena skide šlem i glasno se nasmeja. "Verovatno nema. Nisu nam rekli da ovde ima nekog. Mora biti da vas ne vole. Koliko vas ima ovde?"
<BR>&nbsp;&nbsp;&nbsp;&nbsp;&nbsp;"Devedesetoro."
<BR>&nbsp;&nbsp;&nbsp;&nbsp;&nbsp;"Izbacili su reportere pre evakuacije. Videla sam vas na Litvidu. Konferencija za štampu nije prošla slavno. Pa, gde su vam ostali?"
<BR>&nbsp;&nbsp;&nbsp;&nbsp;&nbsp;Odveli smo je do trpezarije. Svi udaljeni izvidnici pozvani su da se vrate.
<BR>&nbsp;&nbsp;&nbsp;&nbsp;&nbsp;Advokatica je stajala u sredini skupa, postavljajući pitanja i odgovarajući. "Pretpostavljam da sam ja prvi advokat koji je ovamo stigao. Pre svega, zovem se Marija Sančez Očoa. Ja sam slobodnjak, a unajmila me je PG Griđo iz Tarze."
<BR>&nbsp;&nbsp;&nbsp;&nbsp;&nbsp;Felisija koraknu napred. "To je moja porodica", reče. Istupiše još dvoje ljudi.
<BR>&nbsp;&nbsp;&nbsp;&nbsp;&nbsp;"Milo mi je što vas vidim", reče Marija Sančez Očoa. "Porodica je zabrinuta. Htela bih da zabeležim vaša imena i javim da ste dobro."
<BR>&nbsp;&nbsp;&nbsp;&nbsp;&nbsp;"Šta se dogodilo?" upita Dijana. "Ja sam vrlo zbunjena." Pridružiše se i ostali.
<BR>&nbsp;&nbsp;&nbsp;&nbsp;&nbsp;"Šta je bilo sa Šonom i Gretil?" upitah, prekidajući čavrljanje.
<BR>&nbsp;&nbsp;&nbsp;&nbsp;&nbsp;"Univerzitetsko obezbeđenje ih je juče ujutru predalo sinajskoj oblasnoj policiji. Oboje su povređeni, ali ne znam koliko teško. Sa univerziteta tvrde da su sami sebi naneli povrede."
<BR>&nbsp;&nbsp;&nbsp;&nbsp;&nbsp;"Živi su?" nastavih.
<BR>&nbsp;&nbsp;&nbsp;&nbsp;&nbsp;"Pretpostavljam. Nalaze se u bolnici Kanjona Reke Vremena." Ona poče da beleži imena, podižući pločicu i puštajući svakog da govori kako bi bio prepoznat.
<BR>&nbsp;&nbsp;&nbsp;&nbsp;&nbsp;Pogledala sam nadesno i videla da Čarls stoji kraj mene. Osmehnuo se, a ja uzvratih osmeh i spustih mu ruku na rame.
<BR>&nbsp;&nbsp;&nbsp;&nbsp;&nbsp;"Hoće li neko da ode napolje i pošalje ovo do komsata? Zahvaljujući vama, ne radi nijedan kabl ni repetitor." Očoa dade pločicu jednom studentu, koji se iz trpezarije zaputi ka staklenom krovu gornjih nivoa uprave.
<BR>&nbsp;&nbsp;&nbsp;&nbsp;&nbsp;"A sad, da vas malo uputim u stvar, jer sumnjam da ste skoro čuli neke novosti."
<BR>&nbsp;&nbsp;&nbsp;&nbsp;&nbsp;"Ništa korisno", reče Oliver.
<BR>&nbsp;&nbsp;&nbsp;&nbsp;&nbsp;"Dobro. Žao mi je što moram da vam kažem, ali vi ništa niste učinili za svoju stvar, ponašajući se kao buljuk pariskih komunara. Centralistička vlada je pre nekoliko meseci sama sebi postavila bombe, političke i pravne, daleko od MUS-a, a one su eksplodirale pre dva dana. Narode, situacija je gadna, a to objašnjava zašto smo sa zakašnjenjem stigli do vas. Ustavni dogovor je opozvan. Centralisti su podneli ostavke, i ponovo je sazvana sednica stare vlade PG povelje."
<BR>&nbsp;&nbsp;&nbsp;&nbsp;&nbsp;Bitka je završena. A mi smo bili sitna riba.
<BR>&nbsp;&nbsp;&nbsp;&nbsp;&nbsp;Očoa završi, rekavši: "Vi ljudi ste uništili univerzitetsku imovinu, prekršili sve moguće marsovske zakone i izložili se velikoj opasnosti. Šta ste time postigli?
<BR>&nbsp;&nbsp;&nbsp;&nbsp;&nbsp;Srećom, zbog toga verovatno nećete dospeti u zatvor. Čula sam da bivši centralistički političari u buljucima beže odavde - a među njima su verovatno Konorova i Doblova. Niko normalan vas neće optužiti po centralističkom zakonu."
<BR>&nbsp;&nbsp;&nbsp;&nbsp;&nbsp;"Šta su uradili?" upita Čarls.
<BR>&nbsp;&nbsp;&nbsp;&nbsp;&nbsp;"Niko nije siguran šta su sve uradili, ali izgleda da je vlada tražila prisustvo Zemlje u marsovskoj politici, pokušala da podmiti PG Belter da im daju rudnike u Heladi..."
<BR>&nbsp;&nbsp;&nbsp;&nbsp;&nbsp;Svi prisutni s negodovanjem uzdahnuše. A verovali smo da smo mi radikalni.
<BR>&nbsp;&nbsp;&nbsp;&nbsp;&nbsp;"I planirala da do kraja godine nacionalizuje svu imovinu PG-a."
<BR>&nbsp;&nbsp;&nbsp;&nbsp;&nbsp;Posle tog saopštenja svi zaprepašćeno ućutasmo.
<BR>
<BR>&nbsp;&nbsp;&nbsp;&nbsp;&nbsp;Ostali smo u starim spavaonicama dok su ekipe obezbeđenja iz PG Gori-Mars proveravale univerzitetske prostorije. Napravljene su nove šine, pa je većina studenata otišla kućama. Ja sam ostala, zajedno s Oliverom, Felisijom i Čarlsom. Činilo mi se da Čarls želi da bude kraj mene.
<BR>&nbsp;&nbsp;&nbsp;&nbsp;&nbsp;Dva dana pošto smo pušteni na slobodu, dočekala sam na stanici svoju porodicu, oca, majku i starijeg brata, Stena. Roditelji su bili bledi, potreseni od straha i ljutnje. Otac mi je otvoreno rekao da sam, pristupivši radikalima, prekršila njegova najsvetija načela. Pokušala sam da mu objasnim svoje razloge, ali nisam uspela da ga ubedim, što nije bilo neobično: ti razlozi ni meni samoj nisu bili sasvim jasni.
<BR>&nbsp;&nbsp;&nbsp;&nbsp;&nbsp;Sten, koga su vazda zabavljali stavovi i postupci njegove mlađe sestre, samo je stajao po strani i mirno se smeškao. Taj osmeh me je podsetio na Čarlsa.
<BR>
<BR>&nbsp;&nbsp;&nbsp;&nbsp;&nbsp;Čarls, Oliver, Felisija i ja kupili smo karte u automatu i pošli duž perona stanice MUS. Svi smo se osećali kao otpadnici od zakona, u najmanju ruku kao parije.
<BR>&nbsp;&nbsp;&nbsp;&nbsp;&nbsp;Jutro već beše poodmaklo, a nekoliko desetina privremenih službenika univerzitetske uprave stiglo je istim vozom koji je nas trebalo da odveze odatle. Odeveni u sivo-smeđe uniforme, oni su stajali pod staklenim prozorima staničnog svoda, stružući nogama, stežući svoje torbice i čekajući da se pojavi njihova stražarska pratnja, povremeno bacajući na nas sumnjičave poglede.
<BR>&nbsp;&nbsp;&nbsp;&nbsp;&nbsp;Železničko osoblje nije znalo da mi spadamo u grupu koja je uništila MUS-ovu liniju, ali su ipak sumnjali u nas. Svaka čast železnici što je poštovala povelju i nije odbila da nas usluži.
<BR>&nbsp;&nbsp;&nbsp;&nbsp;&nbsp;Nas četvoro seli smo u poslednji vagon, vezujući pojaseve na tesnim sedištima. Ostatak voza bio je prazan.
<BR>&nbsp;&nbsp;&nbsp;&nbsp;&nbsp;Godine 2171, Mars je presecalo pet stotina hiljada kilometara magnetne pruge, a svake godine arbajteri bi izgradili još po nekoliko hiljada. Vozovi su bili najbolje prevozno sredstvo: čovek udobno sedi u tišini dok srebrne stonoge lete na nekoliko centimetara iznad masivnih crnih šina, ritmično ubrzavajući na svakih tri stotine-četiri stotine metara i dostižući brzine od nekoliko stotina kinsa. Volela sam da posmatram kako kraj mene promiču nizije prošarane velikim stenama, da gledam oblake prašine na čijim se vrhovima skupljaju uzvitlani pramičci dok statički mlaznici na nosu voza raščišćavaju šine pred sobom.
<BR>&nbsp;&nbsp;&nbsp;&nbsp;&nbsp;Međutim, nisam mnogo uživala u putovanju do bolnice Kanjona Reke Vremena.
<BR>&nbsp;&nbsp;&nbsp;&nbsp;&nbsp;Nije imalo mnogo šta da se kaže. Raštrkani ostaci protestne grupe izabrali su nas da posetimo Šona i Gretil.
<BR>&nbsp;&nbsp;&nbsp;&nbsp;&nbsp;Nešto pre podneva krenuli smo iz stanice MUS, pribijeni za svoja sedišta, prepuštajući se umirujućoj tutnjavi vagona. Za nekoliko minuta dostigli smo trista kinsa, a velika ravnica ispod nas pretvorila se u okerastu izmaglicu. Sedeći do prozora, zurila sam u zemlju i pitala se gde sam, zapravo, i ko sam ja uopšte.
<BR>&nbsp;&nbsp;&nbsp;&nbsp;&nbsp;Čarls je sedeo do mene, ali, hvala Bogu, nije bio govorljiv. Otkako mi je otac očitao bukvicu, osećala sam se prazno, ili još gore. Potpuno su me iscrpli dani tokom kojih nisam radila ništa osim što sam potpisivala saopštenja i razgovarala s privremenim obezbeđenjem.
<BR>&nbsp;&nbsp;&nbsp;&nbsp;&nbsp;Oliver pokuša da razbije sumorno ćutanje, predloživši da odigramo igru reči. Felisija odmahnu glavom. Čarls uputi pogled meni, shvati da nisam zainteresovana i reče: "Možda kasnije." Oliver sleže ramenima i podiže svoju pločicu da vidi šta ima novo na Litvidu.
<BR>&nbsp;&nbsp;&nbsp;&nbsp;&nbsp;Dremala sam nekoliko minuta. Čarls me nežno uhvati za rame. Usporavali smo. "Stalno me budiš", rekoh.
<BR>&nbsp;&nbsp;&nbsp;&nbsp;&nbsp;"Kad uvek zadremaš na dosadnom delu puta", odgovori on. "Izvini." Lice mu se sneveseli.
<BR>&nbsp;&nbsp;&nbsp;&nbsp;&nbsp;"A zašto ti..." htela sam da kažem mene pratiš, ali tu optužbu teško da sam mogla potkrepiti dokazima. Voz je usporio i upravo smo ulazili u stanicu Reka Vremena. Napolju je nebo bilo tamnosmeđe, u zenitu crno. Mlečni Put visio je između visokih stena kanjona, kao da hoće da ispuni prastari kanal koji je izdubila poplava.
<BR>&nbsp;&nbsp;&nbsp;&nbsp;&nbsp;"Mislim da si zanimljiva", reče Čarls, odvezujući pojas i zastavši u prolazu između sedišta.
<BR>&nbsp;&nbsp;&nbsp;&nbsp;&nbsp;Odmahnula sam glavom i pošla ka prednjim vratima. "Sad smo pod stresom", promrmljah.
<BR>&nbsp;&nbsp;&nbsp;&nbsp;&nbsp;"Nema veze", reče Čarls.
<BR>&nbsp;&nbsp;&nbsp;&nbsp;&nbsp;Felisija nas pogleda, pospano se osmehnuvši.
<BR>
<BR>&nbsp;&nbsp;&nbsp;&nbsp;&nbsp;U bolničkoj čekaonici, jedan ozbiljan, mlad javni pravobranilac zasu nas gomilom saopštenja. "Kojoj vladi to šaljete?" upita Oliver. Na čovekovoj uniformi videli su se sumnjivi tragovi konca tamo gde su oznake bile skinute.
<BR>&nbsp;&nbsp;&nbsp;&nbsp;&nbsp;"Kojoj bilo", odgovori on. "Vi ste sa MUS-a, zar ne? Prijatelji i saradnici pacijenata?"
<BR>&nbsp;&nbsp;&nbsp;&nbsp;&nbsp;"Kolege-studenti", odgovori Felisija.
<BR>&nbsp;&nbsp;&nbsp;&nbsp;&nbsp;"Dobro. Slušajte sad. Moram ovo da vam kažem, za slučaj da neko od vas dospe na Litvid. 'Oblast Reke Vremena niti odobrava niti osuđuje postupke ovih pacijenata. Mi se držimo istorijske marsovske povelje i lečimo sve pacijente, bez obzira na njihov pravni položaj ili političko uverenje. Izjave koje oni budu davali ne predstavljaju..."
<BR>&nbsp;&nbsp;&nbsp;&nbsp;&nbsp;"Isuse", uzdahnu Felisija.
<BR>&nbsp;&nbsp;&nbsp;&nbsp;&nbsp;"...politiku ni stavove ove bolnice, niti politiku oblasti Reke Vremena.' Kraj propovedi." Pravobranilac ustuknu i mahnu nam da prođemo.
<BR>
<BR>&nbsp;&nbsp;&nbsp;&nbsp;&nbsp;Zaprepastilo me je ono što smo ugledali, ušavši u Šonovu sobu. On je ležao u jednom uglu, nagnut pod uglom od četrdeset pet stepeni, umotan u beli hirurški nano i privezan za čeličnu medicinsku ploču. Monitori su upravljali njegovim oporavkom kroz tečna i optička vlakna. Tek sad smo shvatili koliko je teško povređen.
<BR>&nbsp;&nbsp;&nbsp;&nbsp;&nbsp;Kad smo ušli u sobu, on je okrenuo glavu i hladno nas posmatrao zamišljenim, sivozelenim očima. Nespretno smo se pozdravili, a on jednostavno odgovori: "Kako je spoljnji svet?"
<BR>&nbsp;&nbsp;&nbsp;&nbsp;&nbsp;"U previranju", reče Oliver. Šon baci pogled na mene kao da sam tek delimično tu, kao da nisam potpuno razvijeno ljudsko biće, već nezanimljiv duh. Prisetila sam se trenutaka njegovog strastvenog govora koji je prikivao pažnju studenata i, uporedivši ga s ovom praznom ljušturom, osetila neizmernu tugu.
<BR>&nbsp;&nbsp;&nbsp;&nbsp;&nbsp;"Dobro je", reče Šon, odmerivši ćutke reč pre no što će je glasno izgovoriti. Gledao je u projekciju negdašnjeg Marsa na suprotnom zidu: izvijeni mostovi akvadukta, dugačke, blistave cevi oslonjene na drvolike nosače i načičkane zelenim loptama, od po trideset ili četrdeset metara u prečniku... Upečatljiv mural našeg sveta pre nego što je planeta usisala svu vodu, izgubila atmosferu i usahnula.
<BR>&nbsp;&nbsp;&nbsp;&nbsp;&nbsp;"Savet je ponovo preuzeo vlast", rekoh. "Predstavnici svih PG-a sastaju se da poprave što se popraviti može."
<BR>&nbsp;&nbsp;&nbsp;&nbsp;&nbsp;Šon ne odgovori.
<BR>&nbsp;&nbsp;&nbsp;&nbsp;&nbsp;"Niko nam nije rekao kako ste povređeni", reče Felisija. Pogledali smo je, začuđeni tom neistinom. Očoa je pregledala sve izveštaje obezbeđenja, uključujući i one koje su podneli univerzitetski stražari, i upotpunila priču o tom događaju.
<BR>&nbsp;&nbsp;&nbsp;&nbsp;&nbsp;"Eksploziv", bez oklevanja reče Šon, a ja pomislih: Šta god Felisija imala na umu, on će reći istinu... i zašto bismo očekivali da je ne kaže?
<BR>&nbsp;&nbsp;&nbsp;&nbsp;&nbsp;"Eksploziv se prerano aktivirao, pre nego što sam uspeo da se sklonim. Sam sam postavio eksploziv. Razume se."
<BR>&nbsp;&nbsp;&nbsp;&nbsp;&nbsp;"Razume se", reče Oliver.
<BR>&nbsp;&nbsp;&nbsp;&nbsp;&nbsp;Čarls je stajao pozadi, prekrstivši ruke pred sobom kao dečačić na sahrani.
<BR>&nbsp;&nbsp;&nbsp;&nbsp;&nbsp;"Detonacija mi je oduvala impregnator. Začudo, šlem mi je ostao na glavi. Stomak je bio izložen. Sve je ključalo. Čudno, mnogo toga mi je ostalo u sećanju. Gledao sam kako mi krv ključa. Neko je bio dovoljno priseban da baci zavoj preko mene. To me je obmotalo i usporilo, pa su me sat kasnije odvukli u ambulantu. Ne sećam se dobro šta je posle bilo."
<BR>&nbsp;&nbsp;&nbsp;&nbsp;&nbsp;"Isuse", uzdahnu Felisija, istim tonom kojim je uzdahnula pred pravobraniocem u čekaonici.
<BR>&nbsp;&nbsp;&nbsp;&nbsp;&nbsp;"Sredili smo ih, je l' da? Zakotrljali smo kuglu", reče Šon.
<BR>&nbsp;&nbsp;&nbsp;&nbsp;&nbsp;"U stvari..." poče Oliver, ali mu Felisija, s blagim izrazom lica, upade u reč.
<BR>&nbsp;&nbsp;&nbsp;&nbsp;&nbsp;"Sredili smo ih", reče ona. Oliver uzvi obrvama.
<BR>&nbsp;&nbsp;&nbsp;&nbsp;&nbsp;"Sa mnom će biti sve u redu. Pola mog tela moraće da bude zamenjeno. Ne znam ko to plaća. Moja porodica, pretpostavljam. Razmišljao sam."
<BR>&nbsp;&nbsp;&nbsp;&nbsp;&nbsp;"Je l'?" upita Felisija.
<BR>&nbsp;&nbsp;&nbsp;&nbsp;&nbsp;"Znam zašto se eksploziv aktivirao", reče Šon. "Neko je pokvario tajmer pre nego što sam ga postavio. Hteo bih da svi ili neko od vas sazna ko je to učinio."
<BR>&nbsp;&nbsp;&nbsp;&nbsp;&nbsp;Svi smo na trenutak ćutali. "Misliš da je neko to namerno učinio?" upitah.
<BR>&nbsp;&nbsp;&nbsp;&nbsp;&nbsp;Šon klimnu glavom. "Sto puta smo proverili opremu i sve je bilo ispravno."
<BR>&nbsp;&nbsp;&nbsp;&nbsp;&nbsp;"Ko bi učinio tako nešto?" upita Oliver, zgrožen.
<BR>&nbsp;&nbsp;&nbsp;&nbsp;&nbsp;"Neko", odgovori Šon. "Držite studente na okupu. Ovo još nije završeno." Okrenuo se i pogledao pravo u mene. "Prenesi Gretil poruku. Reci joj da je prokleta budala i da je ludo volim." Te reči, prokleta budala, zadržao je u ustima poput slatkog kolača u kome uživa. Nikad nisam videla takav spoj bola i žestokog ponosa.
<BR>&nbsp;&nbsp;&nbsp;&nbsp;&nbsp;Klimnula sam glavom.
<BR>&nbsp;&nbsp;&nbsp;&nbsp;&nbsp;"Reci joj da ćemo ona i ja opet uzeti dizgine i privesti ovaj metež kraju kako treba. Baš tako joj reci."
<BR>&nbsp;&nbsp;&nbsp;&nbsp;&nbsp;"Privesti metež kraju kako treba", ponovih ja, još omađijana njime.
<BR>&nbsp;&nbsp;&nbsp;&nbsp;&nbsp;"Mi imamo viši cilj", reče Šon. "Moramo da otrgnemo planetu iz ovog korumpiranog stanja duha u kome se svi prave da je sve normalno, klanjaju se Trojnoj federaciji i preživljavaju. Mi to možemo. Možemo osnovati sopstvenu partiju. Ovo je početak." Njegov pogled se zaustavljao na svakom od nas pojedinačno, kao da nas žigoše. Felisija pruži šaku raširenih prstiju, a Šon podiže slobodnu ruku i nespretno prisloni svoju šaku uz njenu. Oliver učini isto. Čarls je stajao pozadi; to je za njega bilo previše. Ja sam se spremala da podignem ruku i dodirnem Šonovu. Ali Šon primeti da oklevam, da mi se izraz lica promenio kad se Čarls povukao unazad, pa je spustio ruku pre no što sam mogla da odlučim.
<BR>&nbsp;&nbsp;&nbsp;&nbsp;&nbsp;"Srcem i duhom, srcem i duhom", tiho reče Šon. "Ti si... Kaseja, zar ne? Kaseja Madžumdar?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Kako je prošla tvoja porodica?"
<BR>&nbsp;&nbsp;&nbsp;&nbsp;&nbsp;"Ne znam", rekoh.
<BR>&nbsp;&nbsp;&nbsp;&nbsp;&nbsp;"Sigurno će uznapredovati. Nazadnjaci će dobro proći u sledećoj vladi. Smešno, Konorova je mislila da smo nazadnjaci. Jesi li ti nazadnjak, Kaseja?"
<BR>&nbsp;&nbsp;&nbsp;&nbsp;&nbsp;Odmahnula sam glavom, stegnuta grla. Glas mu je bio tako suv i hladan, tako prekoran.
<BR>&nbsp;&nbsp;&nbsp;&nbsp;&nbsp;"Pokaži mi, Kaseja. Srcem i duhom."
<BR>&nbsp;&nbsp;&nbsp;&nbsp;&nbsp;"Mislim da nemaš nikakvog prava da dovodiš u pitanje moju odanost samo zbog moje porodice", rekoh.
<BR>&nbsp;&nbsp;&nbsp;&nbsp;&nbsp;Šonov pogled postade hladan. "Ako nisi posvećena, možeš se okrenuti protiv nas... kao i onaj što je pokvario tajmer."
<BR>&nbsp;&nbsp;&nbsp;&nbsp;&nbsp;"Gretil je pripremala eksploziv", reče Čarls. "Niko ga drugi nije ni pipnuo. Sigurno ne Kaseja."
<BR>&nbsp;&nbsp;&nbsp;&nbsp;&nbsp;"Svi smo spavali, zar ne?" odgovori Šon. "Ali to sad nije važno. Ta epizoda je završena."
<BR>&nbsp;&nbsp;&nbsp;&nbsp;&nbsp;Zatvorio je oči i obliznuo usne. Iz arbajtera na zidu pojavi se čaša i mlaz tečnosti poče da mu se sliva u usta. Pio je s veštinom stečenom višednevnim boravkom u bolnici.
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?" oprezno upita Felisija.
<BR>&nbsp;&nbsp;&nbsp;&nbsp;&nbsp;"Moraću ponovo da okupljam ljude. Većina vas je otišla kućama, zar ne?"
<BR>&nbsp;&nbsp;&nbsp;&nbsp;&nbsp;"Neki jesu", reče Felisija. "Mi smo ostali."
<BR>&nbsp;&nbsp;&nbsp;&nbsp;&nbsp;"Trebalo je da studenti zauzmu i zadrže, da osvoje prostorije uprave i diktiraju uslove. Mogli smo univerzitet da pretvorimo u bazu, da ga uzmemo kao nadoknadu za nezakonito izbacivanje, kao odštetu... Da sam ja bio tamo, tako bismo postupili."
<BR>&nbsp;&nbsp;&nbsp;&nbsp;&nbsp;Došlo mi je da plačem. Stomak mi se okrenuo od Šonovih nepravednih, prikrivenih optužbi, pomešanih s mojom zaljubljenošću i osećanjem krivice što se nisam bolje pokazala u našoj stvari.
<BR>&nbsp;&nbsp;&nbsp;&nbsp;&nbsp;"Idite, razgovarajte sa Gretil. A vas dvoje..." On pokaza na Čarlsa i mene. "Razmislite. Ko ste vi? Gde biste hteli da budete kroz deset godina?"
<BR>
<BR>&nbsp;&nbsp;&nbsp;&nbsp;&nbsp;Gretil je bila lakše povređena, ali je izgledala gore. Glava joj beše umotana u glomaznu disalicu, koja je ostavljala samo proreze za oči. I ona je ležala na medicinskoj ploči pod uglom od četrdeset pet stepeni, a cevčice su štrčale iz lavirinta nanoa rasutih po njenim grudima i vratu. Arbajter joj je prilikom naše posete ostatak tela obzirno pokrio belim čaršavom. Gledala nas je dok smo ulazili, pa upita onim svilenkastim, izveštačenim glasom: "Kako je Šon? Jeste li ga posetili?"
<BR>&nbsp;&nbsp;&nbsp;&nbsp;&nbsp;"Dobro je", reče Oliver. Ja sam bila suviše nesrećna da bih govorila.
<BR>&nbsp;&nbsp;&nbsp;&nbsp;&nbsp;"Nama nisu dozvolili da se posećujemo. Ova bolnica vrvi od usranog protokola. Šta se priča napolju? Jesmo li izazvali interesovanje?"
<BR>&nbsp;&nbsp;&nbsp;&nbsp;&nbsp;Felisija objasni, što je blaže mogla, da, zapravo, nismo mnogo postigli. Bila je spremna da sa Gretil govori malo oštrije nego sa Šonom; možda je i ona bila pomalo zaljubljena u njega. Odjednom sam bila u stanju da iznutra sagledam ljude i revolucije, i nije mi se dopadalo ono što vidim.
<BR>&nbsp;&nbsp;&nbsp;&nbsp;&nbsp;"Šon ima plan da to preokrene", reče Gretil.
<BR>&nbsp;&nbsp;&nbsp;&nbsp;&nbsp;"Siguran sam da ima", odvrati Oliver.
<BR>&nbsp;&nbsp;&nbsp;&nbsp;&nbsp;"Šta se događa na MUS-u?"
<BR>&nbsp;&nbsp;&nbsp;&nbsp;&nbsp;"Dovode novu upravu. Svi centralisti su ili dali ostavke ili su poslati na odsustvo."
<BR>&nbsp;&nbsp;&nbsp;&nbsp;&nbsp;"Izgleda da ih kažnjavaju."
<BR>&nbsp;&nbsp;&nbsp;&nbsp;&nbsp;"To je uobičajeno. Sva postavljenja se ponovo razmatraju", reče Oliver.
<BR>&nbsp;&nbsp;&nbsp;&nbsp;&nbsp;Gretil uzdahnu - veoma lepim, izveštačenim tonom - i pruži ruku. Felisija je prihvati i steže. Čarls i ja smo ostali po strani. "On misli da je neko petljao oko eksploziva koji se prevremeno aktivirao", reče Oliver.
<BR>&nbsp;&nbsp;&nbsp;&nbsp;&nbsp;"Možda i jeste", odgovori Gretil. "Mora biti da jeste."
<BR>&nbsp;&nbsp;&nbsp;&nbsp;&nbsp;"Ali samo ste ti i on rukovali eksplozivom", reče Čarls.
<BR>&nbsp;&nbsp;&nbsp;&nbsp;&nbsp;Gretil ponovo uzdahnu. "To je bilo standardno pakovanje od dva kilograma ekskaveksa. Nismo ga skupo platili. Možda su ljudi koji su ga za nas ukrali petljali oko njega. Možda su uradili nešto da ga prevremeno aktiviraju. To je moguće."
<BR>&nbsp;&nbsp;&nbsp;&nbsp;&nbsp;"Mi to ne znamo", reče Oliver.
<BR>&nbsp;&nbsp;&nbsp;&nbsp;&nbsp;"Slušajte, prijatelji, ako dosad nismo privukli pažnju, to je zato što..." Ona zastade i pogledom brzo pređe tamo-amo po sobi, pa žmirnu.
<BR>&nbsp;&nbsp;&nbsp;&nbsp;&nbsp;"Imam nove oči", reče. "Sviđa li vam se boja? Sad je bolje da odete. Razgovaraćemo kasnije, kad me budu otpustili."
<BR>
<BR>&nbsp;&nbsp;&nbsp;&nbsp;&nbsp;Na izlasku iz bolnice, u tunelu koji vodi do glavne linije stanice Reke Vremena, jedan izgladneo, odrpan i vrlo mlad reporter Litvida pokuša da nas intervjuiše. Pratio nas je tridesetak metara, povremeno gledajući na svoju pločicu između provokativnih pitanja. Mi smo bili isuviše zlovoljni i odveć pametni da bismo ma šta odgovorili, ali uprkos ćutljivosti, pojavili smo se deset sekundi na lokalnom potkanalu za Mars Tarzu.
<BR>&nbsp;&nbsp;&nbsp;&nbsp;&nbsp;Šona je, s druge strane, sutradan čitav sat intervjuisao predstavnik Odbora novog Marsa, a to je Solarna mreža preuzela i emitovala širom Trojne federacije. On je svim planetama ispričao o nama, a ono što je govorio uglavnom nije bilo ono čega sam se ja sećala.
<BR>&nbsp;&nbsp;&nbsp;&nbsp;&nbsp;Niko više nije bio intervjuisan.
<BR>&nbsp;&nbsp;&nbsp;&nbsp;&nbsp;Moja tuga je rasla; tek iznikli idealizam brzo je venuo, a nije ga zamenila nikakva osobita mudrost, nikakvo čvrsto osećanje.
<BR>&nbsp;&nbsp;&nbsp;&nbsp;&nbsp;Razmišljala sam o rečima koje nam je Šon uputio, o njegovim optužbama, otvorenoj sumnji prema meni, o njegovom intervjuu koji je stvorio izvitoperenu sliku širom Trojne federacije. Sad bih mogla da kažem da je lagao, ali Šon Dikinson je bio odveć dobar manipulator da bi gajio poštovanje prema istini. A Gretil se, mislim, spremala da udeli neki dobar savet o tome kako mi vidimo - i koristimo - istoriju.
<BR>&nbsp;&nbsp;&nbsp;&nbsp;&nbsp;Kad smo se vratili u svoje spavaonice na MUS-u, zatekli smo istaknuta obaveštenja i zaključana vrata. Dijana me je dočekala i objasnila da je MUS zatvoren do daljnjeg zbog 'preispitivanja nastavnog programa'. Svetleći natpis ispod identifikacionih tablica poručivao je da u sobe možemo ući samo jednom kako bismo izneli stvari. Vozne karte do kuće ili drugog odredišta neće biti obezbeđene. Preko svojih pločica primali smo obaveštenja o tome kada će se i gde održati javne rasprave o budućem radu univerziteta.
<BR>&nbsp;&nbsp;&nbsp;&nbsp;&nbsp;Bili smo u nesumnjivo gorem položaju nego za vreme Doblove i Konorove.
<BR>&nbsp;&nbsp;&nbsp;&nbsp;&nbsp;Čarls je pomogao Dijani i meni da iznesemo stvari iz sobe i složimo ih u tunelu. Nije ih bilo mnogo - ja sam većinu poslala kući još onda kad smo izbačeni. Pomogla sam Čarlsu da skloni svoje stvari, desetak kilograma opreme i istraživačkog materijala.
<BR>&nbsp;&nbsp;&nbsp;&nbsp;&nbsp;Na brzinu smo ručali u staničnom restoranu. Nismo imali bogzna šta da kažemo jedno drugom. Dijana, Oliver i Felisija otišli su severnim vozom, a Čarls je mene otpratio na istočni.
<BR>&nbsp;&nbsp;&nbsp;&nbsp;&nbsp;Kad sam strpala torbu u vazdušnu komoru, on mi je pružio ruku i mi se rukovasmo čvrstim stiskom. "Da li ću te ponovo videti?" upita.
<BR>&nbsp;&nbsp;&nbsp;&nbsp;&nbsp;"Zašto da ne?" odgovorih. "Kad nam životi budu sređeni."
<BR>&nbsp;&nbsp;&nbsp;&nbsp;&nbsp;On je malo poduže držao moju ruku, i ja je nežno izvukoh. "Voleo bih da te vidim pre toga", reče. "Za mene, bar, to bi moglo da bude predugo."
<BR>&nbsp;&nbsp;&nbsp;&nbsp;&nbsp;"Dobro", rekoh, provlačeći se kroz vrata. Nisam obećala kad. Nisam bila raspoložena da se upuštam u vezu.
<BR>&nbsp;&nbsp;&nbsp;&nbsp;&nbsp;Otac mi je oprostio. Majka se, mislim, potajno divila svemu što sam učinila - a lično su platili skupe samostalne časove kako bih redovno pratila program studija. Mogli su to da stave na trošak obrazovnog fonda PG-a, zahvaljujući sveopštem povratku nazadnjaka. Otac je čvrsto verovao u vladavinu PG-a, ali je bio odveć častan da bi muzao vladine fondove koje su zaplenile PG-e, ili zloupotrebio svoju pobedničku prednost.
<BR>&nbsp;&nbsp;&nbsp;&nbsp;&nbsp;Konorovu sam ponovo videla tek na Litvidu Solarne mreže. Bila je na dugom putovanju ka Zemlji i izdavala je saopštenja sa MBTSZH-a (Međuplanetnog broda Transportnog saveza Zapadne hemisfere) Koralni greben, upinjući se da Marsovcima objasni da je tamo čeka svečana dobrodošlica. Doblova je bila s njom, ali ništa nije govorila, jer se svakim danom otkrivala istina o njenoj neuspešnoj centralističkoj vladi.
<BR>&nbsp;&nbsp;&nbsp;&nbsp;&nbsp;Slučaj je hteo da na istom brodu bude i jedan advokat iz PG Madžumdar, i on je na sebe preuzeo da zastupa sve interese PG-a i ostalih koji su se nadali poravnanju s Konorovom i Doblovom. On im je tokom celog puta, svakog bogovetnog dana, podnosio svakojake papire...
<BR>&nbsp;&nbsp;&nbsp;&nbsp;&nbsp;Dok njih dve stignu na Zemlju, kroz deset meseci, biće siromašne kao crkveni miševi, rođene na Marsu, prognane na Zemlju, osuđene da ostatak života provedu izbegavajući tužbe Trojne federacije.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
