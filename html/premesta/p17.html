<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>POGOVOR
<BR>@03 = Dr Dejn Johansen
<P>&nbsp;&nbsp;&nbsp;&nbsp;&nbsp;Meni je pripala čast da uredim novo tekstualno izdanje memoara Kaseje Madžumdar. Čak i danas, život i dela Madužmdarove izazivaju protivurečnosti - o čemu svedoče i nedavni pokušaji advokata Starog sistema da nametnu vlastite beleške i komentare u svim verzijama Premeštanja Marsa. Taj pokušaj je suzbijen - ali ukazuje na uzavreli gnev koji još obuzima mnoge Marsovce.
<BR>&nbsp;&nbsp;&nbsp;&nbsp;&nbsp;Sa Kasejom Madžumdar sam se srela jedanput, u njenoj bašti, pre dvadeset godina - kad je njoj bilo pedeset godina po starom računanju marsovskih godina, a meni dvanaest po novom. Moja majka tek što je bila postala predsednica Marsa, pod Ustavom Nove Republike, pa smo ona, moj otac i ja otišli u hodočašće preko Kijaninih Brazda do Kasejinog doma, po običaju ustanovljenom tokom prethodnih nekoliko administracija.
<BR>&nbsp;&nbsp;&nbsp;&nbsp;&nbsp;Kaseja Madžumdar bila je uspravna, krupna žena bujne, prosede kose i duboko izborane smeđe kože. U odelu pod pritiskom, ruke su joj izgledale mršave, ali snažne, a kretala se hitro i s mladalačkim samopouzdanjem. Dočekala nas je u traktoru koji je nekada pripadao njenom mužu. Nasmešila se, rukovala se sa nama i pozvala nas u kuću, podignutu na ivici Zaštićenog područja Kijaninih Brazda, gde smo skinuli odela, istuširali se i raskomotili.
<BR>&nbsp;&nbsp;&nbsp;&nbsp;&nbsp;Predstavila nas je svom dugogodišnjem sustanaru, Čarlsu Frenklinu. Frenklin nas je pozdravio prijaznim, ali odsutnim izrazom. Visok, veoma mršav, sede kose koja je gusto rasla povrh lica izbrazdanog neobičnim borama, ni veseo ni tužan, Frenklin je malo govorio, hodajući po kući i obavljajući razne sitne poslove koji naizgled nisu imali nikakvu stvarnu svrhu, ali su ga zabavljali. Osmehivao se za sebe, ponekad smejao, a to mi je smetalo. Nisam povezala tu čudnovatu ličnost, nalik na ljušturu, sa Čarlsom Frenklinom koji je tako često pominjan na mojim časovima istorije. Upitala sam majku: "Je li njemu dobro?" Otac me je munuo u rebra, sagnuo se i rekao: "To je on. Sad budi pristojna!"
<BR>&nbsp;&nbsp;&nbsp;&nbsp;&nbsp;Posmatrala sam tog čoveka sa još većom nelagodnošću. On me je pogledao, klimnuo glavom kao da smo u nekoj dubokoj saglasnosti, i seo pored Kaseje Madžumdar.
<BR>&nbsp;&nbsp;&nbsp;&nbsp;&nbsp;Majka, uvek neposredna, upitala je Madžumdarovu kako se Frenklin oseća u poslednje vreme.
<BR>&nbsp;&nbsp;&nbsp;&nbsp;&nbsp;"Dobro, kao i uvek", odgovorila je ona. "Ne obraćaj pažnju na njega", rekla mi je. "On se zabavlja na svoj način, a ponekad je veoma živahan. Ali on ne razmišlja na isti način kao ti i ja."
<BR>&nbsp;&nbsp;&nbsp;&nbsp;&nbsp;Uz Frenklinovu pomoć, ona nam je spremila večeru. Sećam se da mi je rekla: "Marsovsko povrće je ukusnije kad ga spremi ljudska ruka, mislim da ćeš se složiti s tim."
<BR>&nbsp;&nbsp;&nbsp;&nbsp;&nbsp;Sedeli smo za njenim stolom, napravljenim od jednog jedinog osušenog lista sa mosta, pored prozora koji je gledao na prostranu, žućkastomrku dolinu. Jeli smo plodove mostova, i tada sam prvi put okusila takvu poslasticu, veoma skupu na otvorenom tržištu. Madžumdarova nam je s oduševljenjem govorila o materinskim cistama i o tome kako su nam, u poslednjih dvadeset godina, konačno pokazale više svog raznolikog potomstva. Neka od njih su bujala i rasla u baštama napolju: ovce-točkare, cevasti crvi, prahopsi.
<BR>&nbsp;&nbsp;&nbsp;&nbsp;&nbsp;Frenklin je sa zadovoljnim izrazom lica slušao ovaj razgovor, zatim dao i svoj doprinos. Iz džepa na košulji, prepunog papirića i pisaljki, izvukao je crtaći štapić i njime stao da crta u vazduhu, narandžastim linijama, jedan broj organizama materinskog ekosa, poznatih samo po fosilima: klizibube, peščane puhove, lebdeće alge. Zatim je, sa istim oduševljenjem, nacrtao niz vijugavih linija koje nisu imale nikakav oblik.
<BR>&nbsp;&nbsp;&nbsp;&nbsp;&nbsp;"Ponekad shvatam kuda Čarls smera", rekla je Madžumdarova, prstom prateći vijugave linije u vazduhu. "Ovo su pravci genetske raznovrsnosti, mislim. Materinske ciste trenutno proizvode samo najmanje zahtevna stvorenja. Čini se da najbolje potomstvo drže u rezervi - za slučaj da Mars odluči da se vrati na svoje stare hladne dane. Vrlo zanimljivo, Čarlse."
<BR>&nbsp;&nbsp;&nbsp;&nbsp;&nbsp;Frenklin se nasmešio i vratio štapić u džep.
<BR>&nbsp;&nbsp;&nbsp;&nbsp;&nbsp;Dok smo jeli, majka je rekla Madžumdarovoj da je Savet guvernera odobrio podizanje spomenika njoj, prvoj predsednici Ti Sandri Erzul, i Olimpljanima. Njega će činiti grupa izlivena u bronzi i čeliku, sa natpisom na ploči.
<BR>&nbsp;&nbsp;&nbsp;&nbsp;&nbsp;Kaseja je izgledala tužna, zatim ozlojeđena. "Meni ne treba priznanje", rekla je. "Dali su mi bašte. Bašte su dovoljne. Više nikog ne krivim."
<BR>&nbsp;&nbsp;&nbsp;&nbsp;&nbsp;"Oduzeli su vam slobodu na deset godina", rekla je majka. "Dugujemo vam i mnogo više."
<BR>&nbsp;&nbsp;&nbsp;&nbsp;&nbsp;"Mi smo njih odvojili od svega što su poznavali, a nismo mogli da tražimo čak ni dopuštenje. Ja sam odbila da se o tome glasa."
<BR>&nbsp;&nbsp;&nbsp;&nbsp;&nbsp;"Mi sada drugačije gledamo na to", rekao je otac.
<BR>&nbsp;&nbsp;&nbsp;&nbsp;&nbsp;"Ne treba meni kip", navaljivala je Madžumdarova. "Stvarno bih volela da vi predsednici prestanete da dolazite ovamo da se izvinjavate. Znate li šta bi mi zaista bilo drago? Uživala bih u tome da vašu kćerku povedem u obilazak bašte."
<BR>&nbsp;&nbsp;&nbsp;&nbsp;&nbsp;"Cele bašte?" upitao je otac. Zaštićeno područje prostiralo se duž miliona hektara Brazda, teren nepristupačan za traktore.
<BR>&nbsp;&nbsp;&nbsp;&nbsp;&nbsp;"Samo onog dela o kome se ja brinem", objasnila je Kaseja uz smeh.
<BR>&nbsp;&nbsp;&nbsp;&nbsp;&nbsp;A onda me je povela u svoj naročiti obilazak, ophodeći se prema meni kao prema unuci. Oči su joj tako blistale kad je zaustavila traktor pod mostom akvadukta. Zatvorile smo šlemove i izišle, pogledavši naviše prema ogromnim zagasitocrvenim laticama cvetova, širokih onoliko koliko sam ja bila visoka, gusto izraslih duž celog stabla koje se uzdizalo trideset metara uvis prema plavocrnom nebu. Veliki staklasti grozdovi, puni tečnosti, protezali su se, poput kablova na mostu, preko grebena, brežuljaka i dubokih dolina. Odrastao čovek bi mogao proći kroz svako puce na tim grozdovima, kad bi se iz njega iscedio blag, slatkast sok.
<BR>&nbsp;&nbsp;&nbsp;&nbsp;&nbsp;"Moj muž i ja smo videli prve znake povratka drevnog marsovskog života", rekla je Madžudarova.
<BR>&nbsp;&nbsp;&nbsp;&nbsp;&nbsp;"Znam", odgovorila sam, previše pametna. "O tome su nam govorili u školi."
<BR>&nbsp;&nbsp;&nbsp;&nbsp;&nbsp;"Kakvo zadovoljstvo. Jesi li pročitala moju knjigu?"
<BR>&nbsp;&nbsp;&nbsp;&nbsp;&nbsp;"Naravno!"
<BR>&nbsp;&nbsp;&nbsp;&nbsp;&nbsp;Pogledala je u stranu, lagano odmahujući glavom. "Divni cvetovi, ali mahom jalovi. Nedostaje im rad klizibuba... ali stvarno su divni, zar ne?"
<BR>&nbsp;&nbsp;&nbsp;&nbsp;&nbsp;Rekla sam da mislim da su divni.
<BR>&nbsp;&nbsp;&nbsp;&nbsp;&nbsp;"Pa, arbajteri oprašuju po nekoliko njih svake godine, a meni je dopušteno da ubiram plodove, i da ih prodajem, i da pojedem koliko hoću. Jedan mi je dovoljan za godinu dana."
<BR>&nbsp;&nbsp;&nbsp;&nbsp;&nbsp;Odvela me je do širokog stabla i položila mi ruku na čvrstu, tamnozelenu koru. "Evo nečeg večitog", rekla je. "Imaju pola milijarde godina, znaš, a jedva da su malo stariji nego bebe."
<BR>
<BR>&nbsp;&nbsp;&nbsp;&nbsp;&nbsp;Mnogo godina posle smrti Kaseje Madžumdar, obišla sam spomenik i ploču, postavljene na kamenitoj zaravni, pod vedrim nebom, nedaleko od Marsovskog univerziteta Sinaj.
<BR>&nbsp;&nbsp;&nbsp;&nbsp;&nbsp;Ploča stoji u podnožju kipova Ti Sandre Erzul, Kaseje Madžumdar (koja je predstavljena kako iskoračuje, snažnog izraza lica, kao da je uzbuđena ili začuđena, s rukom napred), Čarlsa Frenklina i ostalih Olimpljana.
<BR>&nbsp;&nbsp;&nbsp;&nbsp;&nbsp;Na ploči su navedena njihova imena, uz natpis:
<BR>&nbsp;&nbsp;&nbsp;&nbsp;&nbsp;Svima onima koji su pomogli da dođemo ovamo, kako bismo rasli poput cvetova na nebu, u slobodi, pod Novim suncem.
<BR>&nbsp;&nbsp;&nbsp;&nbsp;&nbsp;Dok sam čitala natpis na ploči, tle je zadrhtalo od malog marsotresa. Kipovi se nisu zaneli, mada ja jesam.
<BR>&nbsp;&nbsp;&nbsp;&nbsp;&nbsp;A nebo je bilo još više plavo.
</P></TD></TR></TABLE>
</CENTER>
</BODY>
</HTML>
