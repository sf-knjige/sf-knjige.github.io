<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Veličajnost je prolazno iskustvo. Nikada nije konzistentna. Delimično zavisi od mitotvoračke uobrazilje čovečanstva. Osoba koja iskusi veličajnost mora da ima osećanje za mit u kome se nalazi. Mora da odražava ono što je projektovano u nju. Takođe mora da raspolaže sjajnim osećajem za podrugljivost. Upravo mu ovo omogućuje da se otrgne verovanju u vlastitu izuzetnost. Ironičnost mu jedina dopušta da se kreće u samom sebi. Bez toga svojstva, čak će i kratkotrajna i slučajna veličajnost uništiti čoveka.
<BR>
<BR>&nbsp;&nbsp;&nbsp;&nbsp;&nbsp;Iz 'Sabranih izreka Muad'Diba' princeze Irulan
<BR>
<BR>&nbsp;&nbsp;&nbsp;&nbsp;&nbsp;U trpezariji arakenske velike kuće suspenzorske svetiljke upaljene su u rani sumrak. Njihov žućkasti sjaj obasjavao je visoko postavljenu, crnu bikovu glavu sa okrvavljenim rogovima, kao i tamnoblistav, uljani portret Starog Vojvode.
<BR>&nbsp;&nbsp;&nbsp;&nbsp;&nbsp;Ispod ovih talismana, belo laneno platno kao da se kupalo u plamenim odsjajima atreidskog srebra, koje je bilo na sasvim poseban način raspoređeno duž velikog stola - mali arhipelazi skupocenog pribora za jelo koji su stajali pokraj kristalnih čaša, a ispred teških, drvenih stolica. Klasični središnji luster ostao je neosvetljen, dok mu se lanac zavojito gubio u senkama, gde je bio skriven mehanizam otkrivača otrova.
<BR>&nbsp;&nbsp;&nbsp;&nbsp;&nbsp;Zastavši na vratima da bi osmotrio kako je sve uređeno, Vojvoda pomisli na otkrivača otrova i značaj ove naprave u njegovom društvu.
<BR>&nbsp;&nbsp;&nbsp;&nbsp;&nbsp;Sve je to deo jednog ustrojstva sveta, pomisli on. Možemo biti precizno definisani već preko jezika kojim govorimo: raspolažemo sa bezbroj sasvim određenih i tananih pojmova za definisanje nasilnih smrti. Da li će neko pribeći čaumurkiju noćas: otrovu koji se stavlja u piće? Ili će se, možda, opredeliti za čaumas: otrov koji se stavlja u hranu?
<BR>&nbsp;&nbsp;&nbsp;&nbsp;&nbsp;On odmahnu glavom.
<BR>&nbsp;&nbsp;&nbsp;&nbsp;&nbsp;Pored svakog tanjira na dugačkom stolu stajao je vrč vode. Za trpezom se nalazila dovoljna količina vode, proceni Vojvoda, da neka siromašna arakenska porodica proživi celu godinu dana.
<BR>&nbsp;&nbsp;&nbsp;&nbsp;&nbsp;Pokraj vrata, gde je on stajao, nalazili su se omanji umivaonici od pozlaćenih žutih i zelenih emajliranih pločica. Pored svakog se nalazio odeljak sa peškirima. Bio je običaj, objasnio je kućni nadzornik, da gosti prilikom ulaska zamoče ceremonijalno ruke u umivaonik, izliju nešto vode na pod, obrišu ruke o peškir i bace ga u sve veću lokvu kod vrata. Posle večere napolju bi se okupili prosjaci da dobiju vodu isceđenu iz peškira.
<BR>&nbsp;&nbsp;&nbsp;&nbsp;&nbsp;Baš tipično za harkonenski posed, pomisli Vojvoda. Svaka zamisliva degradacija duha. On duboko uzdahnu, osećajući kako ga bes steže u utrobi.
<BR>&nbsp;&nbsp;&nbsp;&nbsp;&nbsp;"Gotovo je sa tim običajem!" promrmlja on.
<BR>&nbsp;&nbsp;&nbsp;&nbsp;&nbsp;Ugledao je jednu poslužiteljku - staru i čvornovatu ženu koju je kućni nadzornik preporučio - kako se pojavljuje na vratima kuhinje preko puta njega. Vojvoda joj dade znak podignutom rukom. Ona iziđe iz senke i pohita pored stola prema njemu; Leto opazi gotovo štavljeno lice i potpuno plave oči.
<BR>&nbsp;&nbsp;&nbsp;&nbsp;&nbsp;"Gospodar želi?" Držala je glavu povijenu, a oči poluzatvorene.
<BR>&nbsp;&nbsp;&nbsp;&nbsp;&nbsp;On pokaza rukom. "Ukloni ove umivaonike i peškire."
<BR>&nbsp;&nbsp;&nbsp;&nbsp;&nbsp;"Ali... blagorodni..." Ona podiže pogled, ne mogavši da dođe do reči od čuda.
<BR>&nbsp;&nbsp;&nbsp;&nbsp;&nbsp;"Poznat mi je običaj!" uzvrati on odsečno. "Odnesi ove umivaonike do izlaznih vrata. Dok budemo obedovali i pošto završimo, svaki prosjak koji se pojavi moći će da dobije punu čašu vode. Je li ti jasno?"
<BR>&nbsp;&nbsp;&nbsp;&nbsp;&nbsp;Na njenom štavljenom licu zatitra čitava skala osećanja: užasnutost, ljutnja...
<BR>&nbsp;&nbsp;&nbsp;&nbsp;&nbsp;Letou najednom sinu u svesti da je ona sigurno bila naumila da prodaje vodu isceđenu iz nakvašenih i izgaženih peškira i da na taj način izvuče neku crkavicu od jadnika koji su došli na vrata. Možda je i to bio deo običaja.
<BR>&nbsp;&nbsp;&nbsp;&nbsp;&nbsp;Lice mu se smrknu i on reče srditim glasom: "Postaviću stražara da nadgleda strogo izvršenje mojih naredbi."
<BR>&nbsp;&nbsp;&nbsp;&nbsp;&nbsp;On se okrenu i krupnim koracima krenu prema hodniku koji je vodio do Velike Dvorane. Sećanja mu prošaptaše u umu, slično bezubom mrmljanju starice. Spomenuo se otvorene vode i talasa - dana ispunjenih morem trave, a ne peska - zasenjujućih leta koja su prohujala mimo njega poput listova nošenih olujnim vetrovima.
<BR>&nbsp;&nbsp;&nbsp;&nbsp;&nbsp;Sve je prohujalo.
<BR>&nbsp;&nbsp;&nbsp;&nbsp;&nbsp;Starim, pomisli on. Osetio sam hladnu ruku sopstvene smrtnosti. I to gde? U cerenju starice.
<BR>&nbsp;&nbsp;&nbsp;&nbsp;&nbsp;U Velikoj Dvorani gospa Džesika se nalazila u središtu jedne mešovite skupine koja je stajala pred kaminom. U njemu je pucketala otvorena vatra, bacajući narandžaste odseve na dragulje, čipku i skupocena tkanja. U grupi je prepoznao jednog proizvođača pustinjskih odela dole iz Kartage, jednog uvoznika elektronske opreme, prevoznika vode, čija je letnja rezidencija bila blizu njegove polarne fabrike, predstavnika Esnafske banke (suvonjav i rasejan tip, kao i cela njegova sorta), trgovca u servisu rezervnih delova opreme za vađenje začina i jednu mršavu ženu, grubog lica, čija je firma za vodiče posetiocima iz svemira predstavljala samo paravan za razne krijumčarske, špijunske i ucenjivačke rabote.
<BR>&nbsp;&nbsp;&nbsp;&nbsp;&nbsp;Većina žena u dvorani pripadala je jednom osobenom tipu: udešene, besprekorno odevene - neobična mešavina nedodirljive senzualnosti.
<BR>&nbsp;&nbsp;&nbsp;&nbsp;&nbsp;Čak i da nema ulogu domaćice, pomisli Vojvoda, Džesika bi dominirala grupom. Na sebi nije imala nakita i opredelila se za tople boje - dugačka haljina, koja je bila gotovo odsev otvorene vatre, i traka zemljano-smeđe boje oko bronzane kose.
<BR>&nbsp;&nbsp;&nbsp;&nbsp;&nbsp;Shvatio je da je učinila to da bi mu na suptilan način vratila za nedavnu hladnoću koju je ispoljio prema njoj. Odlično je znala da mu se najviše dopada u ovim tonovima - da je tada vidi kao saglasje toplih boja.
<BR>&nbsp;&nbsp;&nbsp;&nbsp;&nbsp;Malo po strani, pre zasebno nego u sklopu grupe, stajao je Dankan Ajdaho u blistavoj uniformi, sa uredno začešljanom kovrdžavom kosom i kamenim licem, iza kojeg se ništa nije moglo nazreti. Bio je povučen od Slobodnjaka i dobio je nova naređenja od Havata: Pod izgovorom da je štitiš, moći ćeš gospu Džesiku stalno da držiš na oku.
<BR>&nbsp;&nbsp;&nbsp;&nbsp;&nbsp;Vojvoda se osvrnu po prostoriji.
<BR>&nbsp;&nbsp;&nbsp;&nbsp;&nbsp;U uglu, okružen mladim laskavcima iz bogatih arakenskih porodica, stajao je Pol, dok su se malo podalje od njih nalazila tri oficira iz kućne garde. Vojvoda je posebnu pažnju obratio na devojke. Kakav je samo mamac bio Vojvodin naslednik! Ali, Pol se prema svima ophodio podjednako, opredelivši se za stav uzdržane otmenosti.
<BR>&nbsp;&nbsp;&nbsp;&nbsp;&nbsp;Dobro će mu pristajati titula, pomisli Vojvoda, shvativši istog trenutka da je i u tome sadržana ideja o smrti, od čega ga je podišla jeza.
<BR>&nbsp;&nbsp;&nbsp;&nbsp;&nbsp;Pol ugleda oca kod vrata i izbeže njegov pogled. Stao je da klizi očima po grupicama gostiju, po iskićenim prstima koji su držali čaše sa pićem, po neupadljivim i sićušnim otkrivačima otrova, kojih je bilo svuda unaokolo. Najednom ga obuze gađenje prema svim tim neumornim ustima. Bile su to samo jevtine maske koje su prikrivale podmukle misli - torokavi glasovi koji su prikrivali gromku tišinu u svim srcima.
<BR>&nbsp;&nbsp;&nbsp;&nbsp;&nbsp;Mrzovoljan sam, pomisli on i upita se šta bi Gurni kazao za to.
<BR>&nbsp;&nbsp;&nbsp;&nbsp;&nbsp;Znao je za izvor tog raspoloženja. Nije hteo da uzme udela na ovom formalnom skupu, ali mu je otac bio neumoljiv. "Moraš da zauzmeš određeno mesto - određen položaj. Već si dovoljno odrastao za to. Gotovo si pravi muškarac."
<BR>&nbsp;&nbsp;&nbsp;&nbsp;&nbsp;Pol vide oca kako prolazi kroz vrata, osmatra pogledom prostoriju, a zatim prilazi skupini okupljenoj oko gospe Džesike.
<BR>&nbsp;&nbsp;&nbsp;&nbsp;&nbsp;Kada se Leto približio Džesikinoj grupi, prevoznik vode upravo je postavio pitanje: "Da li je tačno da će Vojvoda uvesti kontrolu meteoroloških uslova?"
<BR>&nbsp;&nbsp;&nbsp;&nbsp;&nbsp;Zaustavivši se iza čoveka Vojvoda odgovori: "Planovi nam ne sežu još toliko daleko, ser."
<BR>&nbsp;&nbsp;&nbsp;&nbsp;&nbsp;Čovek se okrenu, pokazavši oblo i glatko lice preplanulog tena. "Ah-h, Vojvoda", prozbori on. "Nedostajali ste nam."
<BR>&nbsp;&nbsp;&nbsp;&nbsp;&nbsp;Leto pogleda Džesiku. "Morao sam nešto da obavim." Zatim vrati pažnju na prevoznika vode i saopšti mu naređenje o uklanjanju umivaonika, dodavši na kraju: "Što se mene tiče, stari običaj prestaje od sada da važi."
<BR>&nbsp;&nbsp;&nbsp;&nbsp;&nbsp;"Je li to zvanična naredba, gospodaru?" upita čovek.
<BR>&nbsp;&nbsp;&nbsp;&nbsp;&nbsp;"Prepustiću stvar vašoj... ovaj... savesti", uzvrati Vojvoda, a zatim se okrenu i primeti Kinesa kako se približava grupi.
<BR>&nbsp;&nbsp;&nbsp;&nbsp;&nbsp;Jedna od žena reče: "Smatram da je to veoma plemenit gest... dati vodu...", ali neko je ućutka.
<BR>&nbsp;&nbsp;&nbsp;&nbsp;&nbsp;Vojvoda pogleda Kinesa, opazivši da planetolog nosi staromodnu, tamnosmeđu uniformu sa epoletama carske civilne službe, kao i sićušnu zlatnu kap na okovratniku, koja je predstavljala znamenje čina.
<BR>&nbsp;&nbsp;&nbsp;&nbsp;&nbsp;Prevoznik vode upita ljutitim glasom: "Izlaže li to Vojvoda kritici naš običaj?"
<BR>&nbsp;&nbsp;&nbsp;&nbsp;&nbsp;"Običaj je promenjen", uzvrati Leto. On klimnu glavom Kinesu, a zatim opazi kako se Džesikino lice na čas natmurilo i pomisli: Ovako otvoreno ispoljavanje osećanja nije joj baš svojstveno, ali će zato podstaći glasine o trvenju među nama.
<BR>&nbsp;&nbsp;&nbsp;&nbsp;&nbsp;"Uz Vojvodino dopuštenje", reče prevoznik vode, "voleo bih još nešto da pitam u vezi sa ovdašnjim običajima."
<BR>&nbsp;&nbsp;&nbsp;&nbsp;&nbsp;Leto uoči iznenadan slatkorečiv ton u čovekovom glasu i primeti kako je grupa najednom utonula u tišinu i kako se unaokolo glave počinju da okreću prema njima.
<BR>&nbsp;&nbsp;&nbsp;&nbsp;&nbsp;"Nije li već vreme za večeru?" upita Džesika.
<BR>&nbsp;&nbsp;&nbsp;&nbsp;&nbsp;"Ali naš gost hteo je nešto da pita", reče Leto. On pogleda prevoznika vode: čoveka oblog lica, krupnih očiju i debelih usana - setivši se Havatovog izveštaja: ...treba biti na oprezu sa tim prevoznikom vode; zove se Lingar Bevt. Harkoneni su ga koristili, ali nikada potpuno kontrolisali.
<BR>&nbsp;&nbsp;&nbsp;&nbsp;&nbsp;"Običaji vezani za vodu veoma su zanimljivi", reče Bevt s osmehom na licu. "Radoznao sam šta nameravate da uradite sa staklenom baštom, koja je dograđena uz ovu kuću. Mislite li i dalje da se razmećete njome pred licem celog sveta... gospodaru?"
<BR>&nbsp;&nbsp;&nbsp;&nbsp;&nbsp;Leto obuzda plimu srdžbe u grudima i netremice se zagleda u čoveka. Misli su mu hrlile kroz um. Valjalo je biti hrabar da bi ga neko izazvao u njegovom dvorcu, naročito sada kada su imali Bevtov potpis na ugovoru o vernosti. Ovaj čin je takođe otkrio da čovek raspolaže određenom ličnom moći. Voda je ovde odista predstavljala moć. Ukoliko su vodna postrojenja bila minirana, na primer, tako da se mogu dići u vazduh na dati signal... Čovek je izgledao sposoban da preduzme takav korak. Uništenje vodnih postrojenja lako bi moglo da predstavlja i uništenje celog Arakisa. Verovatno je Bevt na tu kartu uspeo da drži na odstojanju i Harkonene.
<BR>&nbsp;&nbsp;&nbsp;&nbsp;&nbsp;"Moj gospodaru, Vojvoda i ja imamo druge planove sa našom staklenom baštom", reče Džesika, osmehnuvši se Letou. "Razume se, nameravamo da je zadržimo, ali samo kao nešto što nam je na poverenje dao narod Arakisa. Naš je san da će se jednoga dana klima na Arakisu promeniti u dovoljnoj meri i da će posvuda na otvorenom moći da rastu takve biljke."
<BR>&nbsp;&nbsp;&nbsp;&nbsp;&nbsp;Balgoslovena da je! pomisli Leto. Da vidimo kako će naš prevoznik vode reagovati na ovo.
<BR>&nbsp;&nbsp;&nbsp;&nbsp;&nbsp;"Vaše zanimanje za vodu i kontrolu meteoroloških uslova sasvim je očigledno", reče Vojvoda. "No, savetujem vam da promenite fah. Jednoga dana, voda više neće biti skupocena roba na Arakisu."
<BR>&nbsp;&nbsp;&nbsp;&nbsp;&nbsp;On pomisli pri tom: Havat mora udvostručiti napore da se uvuče u Bevtovu organizaciju. Osim toga, potrebno je da odmah preduzme neprekidno nadziranje vodnih postrojenja. Neće on i protiv mene igrati na tu kartu!
<BR>&nbsp;&nbsp;&nbsp;&nbsp;&nbsp;Bevt klimnu glavom, ne skidajući osmeh s lica. "Vrlo privlačan san, gospodaru." On se povuče korak.
<BR>&nbsp;&nbsp;&nbsp;&nbsp;&nbsp;Letovu pažnju iznenada privuče izraz na Kinesovom licu. Čovek je posmatrao Džesiku. Izgledao je kao u zanosu - poput nekoga ko je zaljubljen... ili u religijskom transu.
<BR>&nbsp;&nbsp;&nbsp;&nbsp;&nbsp;I odista, Kinesove misli preplavile su reči proročanstva: I oni će deliti vaš najdragoceniji san. On se neposredno obrati Džesiki: "Znate li možda najkraći put do te zamisli?"
<BR>&nbsp;&nbsp;&nbsp;&nbsp;&nbsp;"Ah, doktor Kines", reče trgovac vodom. "Prekinuli ste začas lutanja sa vašim hordama Slobodnjaka da biste nas udostojili posete. Veoma uviđavno sa vaše strane."
<BR>&nbsp;&nbsp;&nbsp;&nbsp;&nbsp;Kines uputi Bevtu neodgonetljiv pogled i reče: "U pustinji se kaže da posedovanje velikih količina vode može čoveka da navede na kobnu neopreznost."
<BR>&nbsp;&nbsp;&nbsp;&nbsp;&nbsp;"U pustinji imaju mnogo neobičnih izreka", uzvrati Bevt glasom koji je odavao nelagodnost.
<BR>&nbsp;&nbsp;&nbsp;&nbsp;&nbsp;Džesika priđe Letou i uhvati ga ispod ruke, pokušavši na taj način da se primiri. Kines je kazao: "...najkraći put." Prevedeno na stari jezik, to je značilo "Kvizac Haderah." Izgleda da ostali nisu uočili neobična planetologova pitanja; Kines je sada bio nagnut prema jednoj ženi iz grupe i slušao njeno prigušeno i koketno čavrljanje.
<BR>&nbsp;&nbsp;&nbsp;&nbsp;&nbsp;Kvizac Haderah, pomisli Džesika. Da li je naša Misionaria Protektiva i ovde posejala tu legendu? Ta pomisao ponovo ožive njena potajna nadanja u Pola. On bi mogao da bude Kvizac Haderah. Mogao bi.
<BR>&nbsp;&nbsp;&nbsp;&nbsp;&nbsp;Predstavnik Esnafske banke zapodenuo je razgovor sa prevoznikom vode i jednog trenutka Bevtov glas nadjača ponovno oživljeno mrmljanje grupne konverzacije: "Mnogi su pokušali da promene Arakis."
<BR>&nbsp;&nbsp;&nbsp;&nbsp;&nbsp;Vojvoda primeti kako su te reči silovito delovale na Kinesa, odmah ga nagnavši da se odvoji od dame raspoložene za flertovanje.
<BR>&nbsp;&nbsp;&nbsp;&nbsp;&nbsp;U iznenada nastaloj tišini, jedan član kućne garde u pešadijskoj uniformi pročisti grlo iza Letoa i reče: "Večera je poslužena, gospodaru."
<BR>&nbsp;&nbsp;&nbsp;&nbsp;&nbsp;Vojvoda uputi upitni pogled Džesiki.
<BR>&nbsp;&nbsp;&nbsp;&nbsp;&nbsp;"Ovdašnji običaj nalaže da domaćin i domaćica krenu za svojim gostima do trpeze", reče ona, osmehnuvši se. "Kako bi bilo da i to promenimo, gospodaru?"
<BR>&nbsp;&nbsp;&nbsp;&nbsp;&nbsp;On uzvrati hladnim glasom "Taj mi se čini dobar. Ostavićemo ga za sada."
<BR>&nbsp;&nbsp;&nbsp;&nbsp;&nbsp;I dalje moram podgrevati privid da je sumnjičim za izdajstvo, pomisli on, a zatim se osvrnu na goste koji su defilovali pokraj njega. Ko među vama veruje u tu laž?
<BR>&nbsp;&nbsp;&nbsp;&nbsp;&nbsp;Osetivši njegovu uzdržanost prema njoj, ona se po ko zna koji put tokom nedelje zapita o razlozima ovakvog držanja. Ponaša se kao čovek koji je u borbi sa samim sobom, pomisli ona. Je li to zbog toga što sam tako brzo priredila ovaj prijem? Ali on dobro zna koliko je važno da počnemo da mešamo naše ljudstvo i oficire sa lokalnim žiteljima na društvenom planu. Za sve njih mi igramo ulogu oca i majke. Ništa to ne potvrđuje tako valjano kao ova društvena okupljanja.
<BR>&nbsp;&nbsp;&nbsp;&nbsp;&nbsp;Posmatrajući kako gosti promiču, Leto se priseti šta je Tufir Havat kazao kada je bio obavešten o ovoj stvari: Ser, zabranjujem to!
<BR>&nbsp;&nbsp;&nbsp;&nbsp;&nbsp;Na Vojvodinom licu pojavi se osmeh. Kakav je to prizor bio! A kada je Vojvoda ostao neumoljiv u vezi sa prisustvovanjem večeri, Havat je samo odmahnuo glavom. "Imam zloslutno predosećanje u vezi sa svim tim, gospodaru", kazao je on. "Sve se odvija odveć brzo na Arakisu. To ne liči na Harkonene. Uopšte ne liči na njih."
<BR>&nbsp;&nbsp;&nbsp;&nbsp;&nbsp;Pol prođe pokraj oca, prateći jednu mladu ženu, za pola glave višu od njega. On uputi ocu kiseo osmeh, a zatim klimnu glavom u znak odgovora na nešto što je mlada žena kazala.
<BR>&nbsp;&nbsp;&nbsp;&nbsp;&nbsp;"Njen otac proizvodi pustinjska odela", reče Džesika. "Ali kažu da bi samo budala dopustila sebi da se nađe u dubokoj pustinji u jednoj od njegovih rukotvorina."
<BR>&nbsp;&nbsp;&nbsp;&nbsp;&nbsp;"Ko je onaj čovek sa licem punim ožiljaka ispred Pola?" upita Vojvoda. "Ne poznajem ga."
<BR>&nbsp;&nbsp;&nbsp;&nbsp;&nbsp;"Jedna od poslednjih zvanica", prošaputa ona. "Gurni je sigurno uspeo da ga dovede. Krijumčar."
<BR>&nbsp;&nbsp;&nbsp;&nbsp;&nbsp;"Gurni ga je doveo?"
<BR>&nbsp;&nbsp;&nbsp;&nbsp;&nbsp;"Na moj zahtev. Havat je odobrio celu stvar, premda nije izgledao osobito oduševljen. Krijumčar se zove Tuek, Esmar Tuek. Prilično je moćan među svojom sortom. Ovde ga svi poznaju. Bio je gost u mnogim kućama."
<BR>&nbsp;&nbsp;&nbsp;&nbsp;&nbsp;"Zbog čega je ovde?"
<BR>&nbsp;&nbsp;&nbsp;&nbsp;&nbsp;"Sve ostale zvanice pitaće se isto", reče ona. "Tuek će već svojim prisustvom posejati sumnju i podozrenje. Takođe treba ostalima da stavi do znanja da si ti spreman da suzbiješ korupciju - čak i uz pomoć krijumčara. Ovo poslednje se naročito dopalo Havatu."
<BR>&nbsp;&nbsp;&nbsp;&nbsp;&nbsp;"Ali nisam siguran da se dopada meni." On klimnu glavom jednom paru koji je prošao pored njih i opazi da je u dvorani ostalo svega još nekoliko gostiju koje je valjalo propustiti. "Zašto nisi pozvala nekog Slobodnjaka?"
<BR>&nbsp;&nbsp;&nbsp;&nbsp;&nbsp;"Tu je Kines", uzvrati ona.
<BR>&nbsp;&nbsp;&nbsp;&nbsp;&nbsp;"Da, tu je Kines", reče on. "Jesi li priredila još kakvo malo iznenađenje?" On je povede na kraju povorke koja je išla u trpezariju.
<BR>&nbsp;&nbsp;&nbsp;&nbsp;&nbsp;"Sve ostalo je konvencionalno", reče ona.
<BR>&nbsp;&nbsp;&nbsp;&nbsp;&nbsp;Kroz misli joj prođe: Dragi moj, zar ne shvataš da ovaj krijumčar kontroliše brze brodove i da se može podmititi? Moramo da imamo neku odstupnicu, neki način da umaknemo sa Arakisa ako sve pođe naopako.
<BR>&nbsp;&nbsp;&nbsp;&nbsp;&nbsp;Kada su ušli u trpezariju, ona ga pusti ispod ruke i dopusti mu da joj pomogne da sedne. Leto zatim ode krupnim koracima do suprotnog čela stola. Jedan stražar mu pridrža stolicu. Ostali posedaše uz šuštanje tkanina i škripu stolica, ali Vojvoda ostade da stoji. On dade znak rukom i pripadnici kućne garde u pešadijskim uniformama oko stola povukoše se u pozadinu, i dalje budno motreći.
<BR>&nbsp;&nbsp;&nbsp;&nbsp;&nbsp;Prostorijom zavlada neugodna tišina.
<BR>&nbsp;&nbsp;&nbsp;&nbsp;&nbsp;Bacivši pogled duž stola, Džesika opazi slabašan drhtaj u uglovima Letoovih usana i primeti tamno rumenilo ljutnje na njegovim obrazima. Šta ga je naljutilo? upita se ona. To sigurno nije bilo pozivanje krijumčara.
<BR>&nbsp;&nbsp;&nbsp;&nbsp;&nbsp;"Neki su u nedoumici oko toga što sam naložio ukidanje običaja sa umivaonicima i peškirima", reče Leto. "To je moj način da vam stavim do znanja da će se stvari promeniti."
<BR>&nbsp;&nbsp;&nbsp;&nbsp;&nbsp;Sve utonu u neprijatni muk.
<BR>&nbsp;&nbsp;&nbsp;&nbsp;&nbsp;Misle da je pijan, pomisli Džesika.
<BR>&nbsp;&nbsp;&nbsp;&nbsp;&nbsp;Leto podiže svoj vrč sa vodom tako da su suspenzorske svetiljke mogle dobro da ga obasjaju sa svih strana. "Kao Vitez carstva", reče on, "ispijam u vaše zdravlje."
<BR>&nbsp;&nbsp;&nbsp;&nbsp;&nbsp;Ostali takođe podigoše svoje vrčeve, držeći poglede uprte u Vojvodu. U iznenadnoj tišini, blaga struja promaje iz ulaza u kuhinju malo zanjiha jednu suspenzorsku svetiljku, od čega senke zaigraše na Vojvodinom sokolovom licu.
<BR>&nbsp;&nbsp;&nbsp;&nbsp;&nbsp;"Tu sam i tu ću ostati!" reče on odlučnim glasom.
<BR>&nbsp;&nbsp;&nbsp;&nbsp;&nbsp;Usledilo je nedovršeno podizanje vrčeva prema ustima - koje se zaustavilo u pola kretnje zato što je Vojvodina ruka ostala nepomična u vazduhu. "Moja zdravica je jedna od onih maksima koje su tako drage našim srcima: 'Posao je taj koji obezbeđuje napredak. Sreća je svuda prolazna!'"
<BR>&nbsp;&nbsp;&nbsp;&nbsp;&nbsp;On otpi iz vrča.
<BR>&nbsp;&nbsp;&nbsp;&nbsp;&nbsp;Ostali učiniše isto, a zatim razmenjaše upitne poglede.
<BR>&nbsp;&nbsp;&nbsp;&nbsp;&nbsp;"Gurni!" pozva Vojvoda.
<BR>&nbsp;&nbsp;&nbsp;&nbsp;&nbsp;Iz jedne niše na Letoovom kraju prostorije začu se Halekov glas. "Tu sam, gospodaru."
<BR>&nbsp;&nbsp;&nbsp;&nbsp;&nbsp;"Odsviraj nam nešto, Gurni."
<BR>&nbsp;&nbsp;&nbsp;&nbsp;&nbsp;Iz niše se razleže umilna svirka baliseta. Posluga poče da donosi poslužavnike sa hranom na sto kada im je Vojvoda dao rukom znak - pečeni desertni zec u cepeda umaku, sirijski aplomaž, čuka pod staklom, kafa sa melanžom (snažan miris cimeta iz začina raširio se po celom stolu), prava pot-a-oie, servirana sa iskričavim kaladanskim vinom.
<BR>&nbsp;&nbsp;&nbsp;&nbsp;&nbsp;Vojvoda je i dalje stajao.
<BR>&nbsp;&nbsp;&nbsp;&nbsp;&nbsp;Dok su gosti čekali, pažnja im je bila u raskolu između posluženih jela i Vojvode koji nije menjao položaj; konačno, Leto reče: "U drevna vremena, dužnost domaćina bila je da zabavlja goste onim za šta je nadaren." Od silnog stezanja vrča sa vodom, zglobovi na prstima sasvim su mu pobeleli. "Ja ne umem da pevam, ali zato ću vam kazati reči Gurnijeve pesme. Shvatite ih kao još jednu zdravicu - zdravicu svima onima koji su umrli da bismo mi došli ovde."
<BR>&nbsp;&nbsp;&nbsp;&nbsp;&nbsp;Nelagodno komešanje zavlada oko stola.
<BR>&nbsp;&nbsp;&nbsp;&nbsp;&nbsp;Džesika obori pogled i osvrnu se na ljude koji su sedeli pokraj nje; bili su to prevoznik vode, obloga lica, i njegova žena, bledi i strogi predstavnik Esnafske banke (ličio je na kakvo strašilo dok je netremice buljio u Letoa), smežuran i pun ožiljaka Tuek, čije su potpuno plave oči bludele negde dole.
<BR>&nbsp;&nbsp;&nbsp;&nbsp;&nbsp;"Izvršite smotru, prijatelji - smotru trupa koje odavno više za to nisu", poče da recituje Vojvoda. "Gomile bola i dolara, sve to sada pripada sudbini. Izvršite smotru, prijatelji - smotru trupa koje odavno više za to nisu: svaka tačka vremena bez varke ili lukavstva. Sa njima prolazi i mamac sreće. Izvršite smotru, prijatelji - smotru trupa koje odavno više za to nisu. Kada se naše vreme okonča svojim razjapljenim osmehom, zaboravićemo na mamac sreće."
<BR>&nbsp;&nbsp;&nbsp;&nbsp;&nbsp;Vojvoda tako podesi visinu glasa da se savim prigušio sa poslednjim stihom, a zatim otpi dobar gutljaj iz vrča sa vodom i uz tresak ga spusti natrag na sto. Voda se izli preko ivica suda i rasu po lanenom platnu stolnjaka.
<BR>&nbsp;&nbsp;&nbsp;&nbsp;&nbsp;Ostali takođe otpiše u nelagodnoj tišini.
<BR>&nbsp;&nbsp;&nbsp;&nbsp;&nbsp;Vojvoda ponovo podiže vrč sa vodom i ovoga puta prosu preostali deo sadržine na pod, znajući da će i drugi za stolom morati da učine isto.
<BR>&nbsp;&nbsp;&nbsp;&nbsp;&nbsp;Džesika je prva sledila njegov primer.
<BR>&nbsp;&nbsp;&nbsp;&nbsp;&nbsp;Usledio je trenutak okamenjenosti pre no što su i ostali počeli da prazne svoje vrčeve. Džesika primeti kako Pol, sedeći blizu oca, promatra reakcije oko sebe. I nju je opčinilo ono što se moglo zaključiti na osnovu ponašanja gostiju - naročito ženskog dela. Bila je to čista, pitka voda, a ne nešto što je već odbačeno u vlažnom peškiru. Nevoljnost da se ona tako uludo raspe ispoljavala se u drhtanju ruku, zadocnelim reakcijama, nervoznom smehu... i u nasilničkoj poslušnosti višoj nužnosti. Jedna od žena je ispustila vrč, a zatim okrenula glavu na drugu stranu kada se njen pratilac sagao da ga podigne.
<BR>&nbsp;&nbsp;&nbsp;&nbsp;&nbsp;No, njenu pažnju najviše je privukao Kines. Planetolog je oklevao, a zatim ispraznio vrč u jedan kontejner koji je imao ispod sakoa. Osmehnuo se Džesiki kada je opazio da ga posmatra, da bi potom podigao u njenom pravcu prazni vrč u bešumnoj zdravici. Izgledalo je da se ne oseća nimalo neprijatno zbog onoga što je učinio.
<BR>&nbsp;&nbsp;&nbsp;&nbsp;&nbsp;Halekova svirka još se razlegala prostorijom, ali je sada dopirala sa nižih lestvica, postavši blaga i umilna, kao da je on pokušavao da podigne raspoloženje.
<BR>&nbsp;&nbsp;&nbsp;&nbsp;&nbsp;"Neka večera počne", reče Vojvoda i spusti se u svoju stolicu.
<BR>&nbsp;&nbsp;&nbsp;&nbsp;&nbsp;Ljut je i nesiguran, pomisli Džesika. Gubitak one fabrike-guseničara pogodio ga je u većoj meri nego što je trebalo. Mora da postoji još nešto pored tog gubitka. Ponaša se kao čovek obuzet očajanjem. Ona podiže viljušku, nadajući se da će tom kretnjom prikriti izuzetnu gorčinu koja ju je obuzela. A što da ne? On i jeste očajan.
<BR>&nbsp;&nbsp;&nbsp;&nbsp;&nbsp;Najpre lagano, a potom sve življe, večera je pošla svojim normalnim tokom. Proizvođač pustinjskih odela uputio je Džesiki komplimente na račun glavnog kuvara i vina.
<BR>&nbsp;&nbsp;&nbsp;&nbsp;&nbsp;"I kuvar i vino su sa Kaladana", uzvrati ona.
<BR>&nbsp;&nbsp;&nbsp;&nbsp;&nbsp;"Izvrsno", reč on, probavši čuku. "Zbilja izvrsno! I to bez trunke melanža. Čovek se na kraju zasiti začina koji je doslovce u svemu."
<BR>&nbsp;&nbsp;&nbsp;&nbsp;&nbsp;Predstavnik Esnafske banke podiže pogled prema Kinesu. "Kako sam čuo, doktore Kines, još jednu fabriku-guseničara proždrao je crv."
<BR>&nbsp;&nbsp;&nbsp;&nbsp;&nbsp;"Novosti se brzo šire", primeti Vojvoda.
<BR>&nbsp;&nbsp;&nbsp;&nbsp;&nbsp;"Dakle, istina je?" upita bankar, usredsredivši pažnju na Letoa.
<BR>&nbsp;&nbsp;&nbsp;&nbsp;&nbsp;"Razume se da je istina!" uzvrati oštro Vojvoda. "Vražji letački transporter je negde nestao. Ali nemoguće je da nešto tako veliko nestane!"
<BR>&nbsp;&nbsp;&nbsp;&nbsp;&nbsp;"Kada se crv pojavi, guseničar se više ne može spasti", reče Kines.
<BR>&nbsp;&nbsp;&nbsp;&nbsp;&nbsp;"Nije moguće!" uzvrati Vojvoda.
<BR>&nbsp;&nbsp;&nbsp;&nbsp;&nbsp;"Niko nije video kako letač nestaje?" upita bankar.
<BR>&nbsp;&nbsp;&nbsp;&nbsp;&nbsp;"Spoteri su obično usredsređeni na pesak", reče Kines. "Njih prvenstveno zanimaju znaci crva. Posada letačkog transportera normalno se satoji od četiri čoveka - dva pilota i dva tehničara-pomagača. Ako su jednog... ili čak dvojicu... od njih potplatili Vojvodini neprijatelji..."
<BR>&nbsp;&nbsp;&nbsp;&nbsp;&nbsp;"Ah-h-h, shvatam", reče bankar. "A vi, kao Arbitar Promene, nameravate li da preduzmete nešto s tim u vezi?"
<BR>&nbsp;&nbsp;&nbsp;&nbsp;&nbsp;"Moraću pažljivo da razmotrim moj položaj", uzvrati Kines, "a to svakako neću učiniti za trpezom." Kroz glavu mu prođe: Bleda kosturčina od čoveka! Vrlo dobro zna da mi je naloženo da prelazim preko takvih prekršaja.
<BR>&nbsp;&nbsp;&nbsp;&nbsp;&nbsp;Bankar se osmehnu, a zatim ponovo usredsredi na hranu.
<BR>&nbsp;&nbsp;&nbsp;&nbsp;&nbsp;Džesika se najednom seti jednog predavanja iz škole Bene Geserita. Predmet je bio špijunaža i kontrašpijunaža. Predavala je jedna debeljuškasta Časna Majka, sa srećnim izrazom lica, čiji je vedar glas stajao u oprečnosti s nimalo vedrom temom o kojoj je bila reč.
<BR>&nbsp;&nbsp;&nbsp;&nbsp;&nbsp;"Ono što treba uočiti u vezi sa svim školama špijunaže i protivšpijunaže jeste slični model osnovnih reakcija svakog njihovog diplomca. Svaka zatvorena disciplina ostavlja svoj žig na svojim studentima. Taj opšti obrazac može se podvrći analizi i predviđati.
<BR>&nbsp;&nbsp;&nbsp;&nbsp;&nbsp;Dakle, motivacione sheme su slične kod svih špijuna i agenata. Drugim rečima, postoje određeni tipovi motivacija koji su slični uprkos različitim školama ili suprotnim ciljevima. Najpre ćete naučiti kako da raščlanite te elemente za analizu - u početku pomoću upitnih obrazaca koji otkrivaju unutrašnju orijentaciju ispitanika; a kasnije, pomnim osmatranjem jezičko-misaone orijentacije subjekata podvrgnutih analizi. Ustanovićete da je prilično lako odrediti koren jezika vaših subjekata, kako kroz glasovne promene, tako i kroz način govora."
<BR>&nbsp;&nbsp;&nbsp;&nbsp;&nbsp;Sedeći sada za stolom sa svojim sinom i Vojvodom i njihovim gostima i slušajući predstavnika Esnafske banke, Džesiku najednom prože jeza naglog uviđanja istine: čovek je bio Harkonenov agent. Njegov način govora poticao je sa Giedi Jedan - tanano prikriven, ali i lako dokučiv za njenu uvežbanu svest, kao da se čovek lepo predstavio.
<BR>&nbsp;&nbsp;&nbsp;&nbsp;&nbsp;Znači li to da je i sam Esnaf prešao na stranu protivnika Kuće Atreida? - upita se ona. Ta pomisao je uznemiri, ali ona prikri osećanja tako što je zatražila novu porciju, sve vreme pomno slušajući čoveka i pokušavajući da dokuči njegove naume. Sada će skrenuti razgovor na nešto na izgled bezazleno, ali sa zloslutnim naglaskom, pomisli ona. To je provereni model.
<BR>&nbsp;&nbsp;&nbsp;&nbsp;&nbsp;Bankar proguta nekoliko zalogaja, otpi dobar gutljaj vina i osmehnu se na nešto što mu je kazala žena koja je sedela s njegove desne strane. Zatim je za trenutak izgledalo da sluša nekog čoveka na suprotnom kraju stola koji je Vojvodi objašnjavao kako arakenske biljke nemaju bodlji.
<BR>&nbsp;&nbsp;&nbsp;&nbsp;&nbsp;"Uživam u posmatranju leta arakenskih ptica", reče bankar, obrativši se Džesiki. "Sve naše ptice su, razume se, strvoderi, a mnoge nemaju uopšte potrebu za vodom, pošto su postale krvopije."
<BR>&nbsp;&nbsp;&nbsp;&nbsp;&nbsp;Kćer izrađivača pustinjskih odela, koja je sedela između Pola i Vojvode na drugom kraju stola, namrgodi svoje lepuškasto lice i reče: "Oh, Suu-Suu, pa to je vrlo neukusno."
<BR>&nbsp;&nbsp;&nbsp;&nbsp;&nbsp;Bankar se osmehnu. "Zovu me Suu-Suu zato što sam finansijski savetnik Sindikata prodavaca vode." Pošto je Džesika nastavila da ga posmatra bez komentara, on dodade: "Znate... prodavci vode uzvikuju 'Suu-Suu-Suk!'" Njegovo oponašanje bilo je tako verno da su se mnogi za stolom nasmejali.
<BR>&nbsp;&nbsp;&nbsp;&nbsp;&nbsp;Džesika začu hvalisavi ton glasa, ali i uoči da je mlada žena bila ta koja je bankaru dala šlagvort - što je jedino moglo da znači da je sve unapred bilo pripremljeno. Ona mu je pružila pokriće da kaže ono što je rekao. Džesika pogleda Lingara Bevta. Vodni magnat bio je namrgođen i usredsređen na svoju večeru. Savršeno je dobro shvatila da je bankar, zapravo, rekao: "I ja kontrolišem taj vrhunski izvor moći na Arakisu - vodu."
<BR>&nbsp;&nbsp;&nbsp;&nbsp;&nbsp;Pol je takođe uočio prevrtljivost u glasu predstavnika Esnafske banke i primetio da mu majka prati razgovor punom usredsređenošću Bene Geserita. Ponesen iznenadnim impulsom, odluči da pređe u protivnapad i da navede protivnika da se izjasni. On se obrati bankaru:
<BR>&nbsp;&nbsp;&nbsp;&nbsp;&nbsp;"Hoćete da kažete, ser, da su te ptice kanibali?"
<BR>&nbsp;&nbsp;&nbsp;&nbsp;&nbsp;"Pitanje vam je neobično, mladi gospodaru", uzvrati bankar. "Ja sam samo kazao da su ptice krvopije. Nije obavezno da to bude krv pripadnika njihove vrste, zar ne?"
<BR>&nbsp;&nbsp;&nbsp;&nbsp;&nbsp;"Pitanje nije neobično", reče Pol, a Džesika razabra u sinovljevom glasu osobeno svojstvo oštrog protivudarca, čemu ga je ona naučila. "Većina obrazovanih ljudi zna da najopasnije moguće ugrožavanje svakog mladog organizma potiče od njegovih najbližih srodnika." On hotimice nabode na viljušku komad hrane iz tanjira svog sabesednika i stavi ga u usta. "Oni jedu iz iste zdele. Imaju potpuno istovetne elementarne potrebe."
<BR>&nbsp;&nbsp;&nbsp;&nbsp;&nbsp;Bankar se ukruti i mrgodno pogleda Vojvodu.
<BR>&nbsp;&nbsp;&nbsp;&nbsp;&nbsp;"Pazite da ne pogrešite i smatrate mog sina za dete", reče Vojvoda, osmehnuvši se.
<BR>&nbsp;&nbsp;&nbsp;&nbsp;&nbsp;Džesika baci pogled oko stola i primeti da se Bevtovo lice razvedrilo, kao i da se Kines i krijumčar Tuek smeškaju.
<BR>&nbsp;&nbsp;&nbsp;&nbsp;&nbsp;"To što je mladi gospodar izvrsno uočio", reče Kines, "predstavlja jedno ekološko pravilo. Borba između elemenata života jeste borba za slobodnu energiju sistema. Krv je delatan izvor energije."
<BR>&nbsp;&nbsp;&nbsp;&nbsp;&nbsp;Bankar odloži viljušku i reče ljutitim glasom: "Kažu da slobodnjački ološ pije krv svojih mrtvaca."
<BR>&nbsp;&nbsp;&nbsp;&nbsp;&nbsp;Kines odmahnu glavom i uzvrati glasom kao da sa katedre drži predavanje: "Ne krv, ser. Ali sva čovekova voda pripada na kraju njegovim sunarodnicima - njegovom plemenu. To je neophodno kada živite blizu Velike Ravnice. Svaka kap vode dragocena je tamo, a ljudsko telo sastoji se od oko sedamdeset procenata vode. Jednom mrtvacu, jamačno, ta voda više nije potrebna."
<BR>&nbsp;&nbsp;&nbsp;&nbsp;&nbsp;Bankar položi obe ruke na sto pokraj tanjira i Džesika pomisli da će se odgurnuti i ljutito udaljiti.
<BR>&nbsp;&nbsp;&nbsp;&nbsp;&nbsp;Kines pogleda Džesiku. "Oprostite mi, gospo, što sam pomenuo tako neprikladan predmet za stolom, ali bili ste pogrešno obavešteni, tako da sam morao da razjasnim stvar."
<BR>&nbsp;&nbsp;&nbsp;&nbsp;&nbsp;"Toliko ste već zajedno sa Slobodnjacima, da ste sasvim izgubili sve obzire i uviđavnost", uzvrati bankar.
<BR>&nbsp;&nbsp;&nbsp;&nbsp;&nbsp;Kines ga mirno pogleda, zagledavši se začas u njegovo bledo, drhtavo lice. "Da li vi to mene izazivate, ser?"
<BR>&nbsp;&nbsp;&nbsp;&nbsp;&nbsp;Bankar se ukoči, proguta pljuvačku u suvom grlu i uzvrati: "Razume se da ne. Time bih uvredio našeg domaćina i domaćicu."
<BR>&nbsp;&nbsp;&nbsp;&nbsp;&nbsp;Džesika razabra prizvuk straha u čovekovom glasu, na njegovom licu, u disanju, u pulsiranju vene na slepoočnici. Kines ga je na smrt preplašio!
<BR>&nbsp;&nbsp;&nbsp;&nbsp;&nbsp;"Naš domaćin i domaćica sasvim su u stanju da sami zaključe kada su uvređeni", reče Kines. "Oni su čestit svet koji ima razumevanja za odbranu časti. Svi možemo da se osvedočimo u njihovu hrabrost već po samoj činjenici što su ovde... sada... na Arakisu."
<BR>&nbsp;&nbsp;&nbsp;&nbsp;&nbsp;Džesika primeti da Leto uživa u razvoju događaja. Ali to nije važilo i za većinu zvanica. Ljudi za stolom izgledali su kao da svakog časa žele da odu odavde, držeći ruke pod stolom. Dva lako uočljiva izuzetka bili su Bevt, koji se neprikriveno smeškao na bankarevu nelagodnost, i krijumčar Tuek, koji je netremice posmatrao Kinesa, kao da je od njega očekivao neki znak. Džesika takođe opazi da Pol gleda Kinesa sa divljenjem.
<BR>&nbsp;&nbsp;&nbsp;&nbsp;&nbsp;"Dakle?" reče Kines.
<BR>&nbsp;&nbsp;&nbsp;&nbsp;&nbsp;"Nisam imao nameru da vas uvredim", promrmlja bankar. "Ukoliko ste se ipak osetili uvređenim, molim vas da prihvatite moje izvinjenje."
<BR>&nbsp;&nbsp;&nbsp;&nbsp;&nbsp;"Slobodno dato, slobodno primljeno", reče Kines. On se osmehnu Džesiki i nastavi da večera, kao da se ništa nije dogodilo.
<BR>&nbsp;&nbsp;&nbsp;&nbsp;&nbsp;Džesika primeti da je i krijumčaru laknulo. Ona uoči sledeće: čovek je ispoljio sve znake pomoćnika spremnog da se stavi na Kinesovu stranu. Između Kinesa i Tueka, dakle, postojala je nekakva veza.
<BR>&nbsp;&nbsp;&nbsp;&nbsp;&nbsp;Leto poče da se igra viljuškom i podozrivo osmotri Kinesa. Ekologov malopređašnji istup označio je promenu stava prema Kući Atreida. Izgledao je znatno hladniji prilikom leta iznad pustinje.
<BR>&nbsp;&nbsp;&nbsp;&nbsp;&nbsp;Džesika dade znak za novo posluženje hrane i pića. Poslužitelji se pojaviše sa langues de lapins de garenne - uz šta je bilo izneseno crveno vino i sos od kvasca od gljiva.
<BR>&nbsp;&nbsp;&nbsp;&nbsp;&nbsp;Razgovor za večerom lagano je oživeo, ali Džesika je osetila izvesnu napetost u njemu, svojevrsnu nelagodnost, primetivši takođe da bankar obeduje u mukloj tišini. Kines bi ga ubio bez oklevanja, pomisli ona. U Kinesovom ponašanju mogla se razabrati sklonost ka lakom posezanju za tuđim životima. Bio je hladnokrvni ubica, što je, kako je ona pretpostavljala, predstavljalo osobenost svih Slobodnjaka.
<BR>&nbsp;&nbsp;&nbsp;&nbsp;&nbsp;Džesika se okrenu prema izrađivaču pustinjskih odela, koji je sedeo levo od nje, i reče: "Značaj vode na Arakisu ne prestaje da me zadivljuje."
<BR>&nbsp;&nbsp;&nbsp;&nbsp;&nbsp;"Veoma je veliki", složi se on. "Kakvo je ovo jelo? Ukus mu je osobit."
<BR>&nbsp;&nbsp;&nbsp;&nbsp;&nbsp;"Jezici divljih zečeva u naročitom umaku", uzvrati ona. "Veoma stari recept."
<BR>&nbsp;&nbsp;&nbsp;&nbsp;&nbsp;"Morate mi ga dati", reče čovek.
<BR>&nbsp;&nbsp;&nbsp;&nbsp;&nbsp;Ona klimnu glavom. "Postaraću se da ga dobijete."
<BR>&nbsp;&nbsp;&nbsp;&nbsp;&nbsp;Kines pogleda Džesiku i reče: "Novajlija na Arakisu često potcenjuje značaj vode ovde. Kod nas ste suočeni sa takozvanim zakonom minimuma."
<BR>&nbsp;&nbsp;&nbsp;&nbsp;&nbsp;Po boji njegovog glasa ona oseti da je stavlja na probu i reče: "Rast je ograničen onom nužnošću koja je prisutna u najmanjim količinama. I, naravno, taj najnepogodniji uslov reguliše stopu rasta."
<BR>&nbsp;&nbsp;&nbsp;&nbsp;&nbsp;"Retko se događa da je neki član Velikih Kuća upućen u planetološke probleme", uzvrati Kines. "Voda je najnepogodniji životni uslov na Arakisu. Pored toga, nemojte izgubiti iz vida da i sam rast stvara nepogodne uslove ako se njegovo sprovođenje u delo krajnje pomno ne nadzire."
<BR>&nbsp;&nbsp;&nbsp;&nbsp;&nbsp;Džesika oseti skrivenu poruku u Kinesovim rečima, ali nije uspela da je razabere. "Rast", reče ona. "Hoćete da kažete da bi Arakis mogao da ima znatno bolji vodni ciklus, koji bi ljudima pružio bolje uslove za život?"
<BR>&nbsp;&nbsp;&nbsp;&nbsp;&nbsp;"Nemoguće!" uzviknu vodni magnat.
<BR>&nbsp;&nbsp;&nbsp;&nbsp;&nbsp;Džesika usredsredi pažnju na Bevta. "Nemoguće?"
<BR>&nbsp;&nbsp;&nbsp;&nbsp;&nbsp;"Nemoguće na Arakisu", reče on. "Ne slušajte tu sanjalicu. Svi laboratorijski nalazi su protiv toga."
<BR>&nbsp;&nbsp;&nbsp;&nbsp;&nbsp;Kines pogleda Bevta, a Džesika opazi da je svaki drugi razgovor zamro za stolom, pošto su se svi usredsredili na ovaj novi verbalni duel.
<BR>&nbsp;&nbsp;&nbsp;&nbsp;&nbsp;"Laboratorijski nalazi ispoljavaju težnju da nas učine slepim za jednu krajnje jednostavnu činjenicu", reče Kines. "A evo te činjenice: mi ovde operišemo stvarima koje vode poreklo i postoje napolju, gde biljke i životinje žive normalnim životima."
<BR>&nbsp;&nbsp;&nbsp;&nbsp;&nbsp;"Normalnim!" uzviknu Bevt. "Ništa na Arakisu nije normalno!"
<BR>&nbsp;&nbsp;&nbsp;&nbsp;&nbsp;"Baš naprotiv", reče Kines. "Izvesni životni skladovi mogli bi da budu uspostavljeni duž samodovoljnih razvojnih linija. Naprosto se samo moraju uvideti ograničenja planete i pritisci na nju."
<BR>&nbsp;&nbsp;&nbsp;&nbsp;&nbsp;"To će zauvek biti nemoguće", reče Bevt.
<BR>&nbsp;&nbsp;&nbsp;&nbsp;&nbsp;Vojvodi najednom sinu kada je Kines promenio svoj stav prema njima: bilo je to onda kada je Džesika kazala da će zadržati rastinje u staklenoj bašti kao nešto što su joj žitelji Arakisa ostavili na čuvanje.
<BR>&nbsp;&nbsp;&nbsp;&nbsp;&nbsp;"Šta je potrebno da bi se uspostavio samodovoljan sistem, doktore Kines?" upita Leto.
<BR>&nbsp;&nbsp;&nbsp;&nbsp;&nbsp;"Ako bismo mogli da dobijemo tri procenta zelenih biljaka na Arakisu, koje učestvuju u stvaranju ugljenikovih jedinjenja kao materijala za hranu, započeli bismo ciklični sistem", reče Kines.
<BR>&nbsp;&nbsp;&nbsp;&nbsp;&nbsp;"Voda je jedini problem?" upita Vojvoda. Osetio je Kinesovo uzbuđenje, koje je počelo da prelazi i na njega.
<BR>&nbsp;&nbsp;&nbsp;&nbsp;&nbsp;"Voda baca u zasenak sve ostale probleme", reče Kines. "Ova planeta raspolaže obiljem kiseonika bez njegovih uobičajenih pratećih pojava - široko rasprostranjenog biljnog života i velikih izvora slobodnog ugljen-dioksida iz takvih formacija kao što su vulkani. Postoje neobična hemijska međudejstva na ovdašnjim prostranim površinskim područjima."
<BR>&nbsp;&nbsp;&nbsp;&nbsp;&nbsp;"Imate li radne projekte?" upita Vojvoda.
<BR>&nbsp;&nbsp;&nbsp;&nbsp;&nbsp;"Na raspolaganju nam je stajalo dovoljno vremena da isprobamo Tanslijev efekat - mali eksperiment na amaterskoj osnovi, na osnovu koga moja nauka može sada da razabere operativne činjenice", reče Kines.
<BR>&nbsp;&nbsp;&nbsp;&nbsp;&nbsp;"Nema dovoljno vode", reče Bevt. "Naprosto je nema dovoljno."
<BR>&nbsp;&nbsp;&nbsp;&nbsp;&nbsp;"Gospodar Bevt je stručnjak za vodu", uzvrati Kines, a zatim se osmehnu i ponovo prionu na večeru.
<BR>&nbsp;&nbsp;&nbsp;&nbsp;&nbsp;Vojvoda uputi odsečan znak desnom rukom i uzviknu: "Ne! Hoću odgovor! Ima li dovoljno vode, doktore Kines?"
<BR>&nbsp;&nbsp;&nbsp;&nbsp;&nbsp;Kines zadrža pogled prikovan za tanjir.
<BR>&nbsp;&nbsp;&nbsp;&nbsp;&nbsp;Džesika je netremnice posmatrala igru osećanja na njegovom licu. Vešto se prikriva, pomisli ona. Ali već ga je dobro pročitala i znala je da se kaje zbog onoga što je kazao.
<BR>&nbsp;&nbsp;&nbsp;&nbsp;&nbsp;"Ima li dovoljno vode?" upita Vojvoda.
<BR>&nbsp;&nbsp;&nbsp;&nbsp;&nbsp;"Moglo... bi da bude", uzvrati Kines.
<BR>&nbsp;&nbsp;&nbsp;&nbsp;&nbsp;Glumi nesigurnost!, pomisli Džesika.
<BR>&nbsp;&nbsp;&nbsp;&nbsp;&nbsp;Izoštreno čulo istine saopšti Polu skrivene Kinesove pobude; kada ih je otkrio, morao je da primeni sve veštine kojima su ga naučili da bi prikrio uzbuđenje. Ima dovoljno vode! Ali Kines ne želi da se to sazna.
<BR>&nbsp;&nbsp;&nbsp;&nbsp;&nbsp;"Naš planetolog ima mnoge zanimljive sanjarije", reče Bevt. "On mašta sa Slobodnjacima - o proročanstvima i mesijama."
<BR>&nbsp;&nbsp;&nbsp;&nbsp;&nbsp;Kikot se začu sa raznih strana stola. Džesika uoči ta mesta - krijumčar, kćer proizvođača pustinjskih odela, Dankan Ajdaho, žena sa tajanstvenom pratećom službom.
<BR>&nbsp;&nbsp;&nbsp;&nbsp;&nbsp;Napetost je neobično razmeštena večeras, pomisli Džesika. Odvija se previše zbivanja kojih nisam svesna. Moraću da obezbedim nove izvore informacija.
<BR>&nbsp;&nbsp;&nbsp;&nbsp;&nbsp;Vojvoda skliznu pogledom od Kinesa, preko Bevta, do Džesike. Osećao se neobično prazan, kao da mu je promaklo nešto izuzetno značajno. "Možda", promrmlja on.
<BR>&nbsp;&nbsp;&nbsp;&nbsp;&nbsp;Kines progovori brzo: "Bolje da o tome porazgovaramo nekom drugom prilikom, gospodaru. Postoji premnogo..."
<BR>&nbsp;&nbsp;&nbsp;&nbsp;&nbsp;Planetolog naglo zaćuta, pošto se jedan uniformisani atreidski gardista pojavio na vratima za poslugu, gde ga je straža propustila, da bi on potom hitrim korakom krenuo prema Vojvodi. Poklonio se, a zatim nešto došapnuo Letou na uho.
<BR>&nbsp;&nbsp;&nbsp;&nbsp;&nbsp;Džesika je prepoznala znak Havatovog korpusa na gardistinoj kapi i s naporom obuzdala iznenadno osećanje nelagodnosti. Zatim se okrenula prema ženskom pratiocu proizvođača pustinjskih odela - sitnoj, tamnokosoj ženi, bebastog lica i malo iskošenih očiju.
<BR>&nbsp;&nbsp;&nbsp;&nbsp;&nbsp;"Gotovo da ništa niste okusili, draga", reče Džesika. "Želite li da vam naručim nešto posebno?"
<BR>&nbsp;&nbsp;&nbsp;&nbsp;&nbsp;Žena najpre pogleda proizvođača pustinjskih odela, a onda odgovori: "Nisam gladna."
<BR>&nbsp;&nbsp;&nbsp;&nbsp;&nbsp;Najednom Vojvoda ustade pored svog vojnika i progovori zapovedničkim glasom: "Neka svi ostanu da sede. Vi ćete mi oprostiti, ali iznenadne okolnosti nalažu mi da se povučem." On se udalji korak od stola. "Pole, molim te, preuzmi ulogu domaćina umesto mene."
<BR>&nbsp;&nbsp;&nbsp;&nbsp;&nbsp;Pol ustade. Hteo je da upita oca zbog čega mora da ide, ali je znao da novu ulogu mora što bolje da odigra. Prišao je očevoj stolici i seo na nju.
<BR>&nbsp;&nbsp;&nbsp;&nbsp;&nbsp;Vojvoda se okrenu prema niši gde je Halek sedeo i reče: "Gurni, molim te, zauzmi Polovo mesto za stolom, inače ćemo imati neparan broj popunjenih stolica. Kada se večera završi, voleo bih da dovedeš Pola do kosmodroma. Čekaj na moj poziv."
<BR>&nbsp;&nbsp;&nbsp;&nbsp;&nbsp;Odeven u uniformu, Halek iziđe iz niše; njegova nabijenost i ružnoća neobično su odudarale od blistave okoline. Odložio je baliset uza zid, prišao stolici na kojoj je Pol do malopre sedeo i spustio se u nju.
<BR>&nbsp;&nbsp;&nbsp;&nbsp;&nbsp;"Nema razloga za uzbunu", reče Vojvoda, "ali ipak moram da vas zamolim da niko ne ode dok kućna garda ne objavi da je sve bezbedno. Ništa vam se ne može dogoditi dok budete ovde, a mi ćemo se brzo postarati oko ove male nevolje."
<BR>&nbsp;&nbsp;&nbsp;&nbsp;&nbsp;Pol razabra šifrovanu poruku u očevim rečima: garda-bezbedno-ništa dogoditi-brzo. Problem se, dakle, odnosio na bezbednost, a ne na nasilje. Primetio je da mu je i majka dokučila poruku. Oboje odahnuše.
<BR>&nbsp;&nbsp;&nbsp;&nbsp;&nbsp;Vojvoda kratko klimnu glavom, okrenu se i krupnim koracima krenu prema vratima za poslugu; za njim iziđe gardista.
<BR>&nbsp;&nbsp;&nbsp;&nbsp;&nbsp;Pol reče: "Molim vas, nastavite obed. Ako se ne varam, doktor Kines je govorio o vodi."
<BR>&nbsp;&nbsp;&nbsp;&nbsp;&nbsp;"Kako bi bilo da taj razgovor odložimo za neki drugi put?" upita Kines.
<BR>&nbsp;&nbsp;&nbsp;&nbsp;&nbsp;"Svakako", uzvrati Pol.
<BR>&nbsp;&nbsp;&nbsp;&nbsp;&nbsp;Džesika primeti, sa ponosom, sinovljevu dostojanstvenost, zrelo osećanje samopouzdanja.
<BR>&nbsp;&nbsp;&nbsp;&nbsp;&nbsp;Bankar uze svoj vrč sa vodom i podiže ga u pravcu Bevta. "Niko među nama ovde ne može da nadmaši gospodara Lingara Bevta u kitnjastom govoru. Moglo bi se čak pomisliti da on teži za statusom Velikih Kuća. Hajde, gospodaru Bevte, održite nam zdravicu. Možda ćete imati neko zrnce mudrosti za ovog dečaka prema kome moramo da se ophodimo kao prema čoveku."
<BR>&nbsp;&nbsp;&nbsp;&nbsp;&nbsp;Džesika stisnu desnu šaku u pesnicu pod stolom. Primetila je kako su Halek i Ajdaho izmenjali tajni signal, kao i da su članovi kućne garde duž zidova stali u pripravan položaj.
<BR>&nbsp;&nbsp;&nbsp;&nbsp;&nbsp;Bevt uputi mrgodan pogled bankaru.
<BR>&nbsp;&nbsp;&nbsp;&nbsp;&nbsp;Pol osmotri Haleka, opazi pripravan položaj stražara, zatim se zagleda u bankara, sve dok ovaj nije spustio vrč, a onda reče: "Jednom, na Kaladanu, video sam telo nekog ribara koji se utopio i koga su upravo izvukli na suvo. On..."
<BR>&nbsp;&nbsp;&nbsp;&nbsp;&nbsp;"Utopio?" Bila je to kćer proizvođača pustinjskih odela.
<BR>&nbsp;&nbsp;&nbsp;&nbsp;&nbsp;Pol je za trenutak oklevao, a onda uzvrati: "Da. Nestao ispod površine vode sve dok nije umro. Utopio."
<BR>&nbsp;&nbsp;&nbsp;&nbsp;&nbsp;"Vrlo zanimljiv način umiranja", promrmlja ona.
<BR>&nbsp;&nbsp;&nbsp;&nbsp;&nbsp;Polov osmeh postade opor. On ponovo usredsredi pažnju na bankara. "Zanimljivost vezana za tog čoveka odnosila se na rane na njegovim ramenima - nanesene kukama na čizmama jednog drugog ribara. Bilo ih je nekoliko u čamcu... vozilu za putovanje po vodi... koji je potonuo... nestao ispod površine. Jedan od ribara koji su učestvovali u vađenju tela utopljenika kazao mi je da je takve rane video već više puta. One su nastale tako što je jedan od nesrećnika pokušao da se popne na ramena svog sudruga i da se odatle otisne prema površini... prema vazduhu."
<BR>&nbsp;&nbsp;&nbsp;&nbsp;&nbsp;"Zašto je to zanimljivo?" upita bankar.
<BR>&nbsp;&nbsp;&nbsp;&nbsp;&nbsp;"Zbog opaske koju je moj otac tada rekao. Kazao je da se može razumeti davljenik koji ti se penje na ramena da bi se spasao - izuzev kada se to događa u sobi za prijem." Pol zastade taman toliko da dopusti bankaru da shvati kako poenta upravo sledi, a onda reče: "Ja bih dodao sledeće - izuzev kada se to dogodi u trpezariji za večerom."
<BR>&nbsp;&nbsp;&nbsp;&nbsp;&nbsp;U prostoriji najednom zavlada muk.
<BR>&nbsp;&nbsp;&nbsp;&nbsp;&nbsp;Bilo je to brzopleto, pomisli Džesika. Bankar je možda dovoljno visokog statusa da mi izazove sina. Primetila je da je Ajdaho sedeo kao napeta puška. Pripadnici kućne garde takođe su bili pripravni. Gurni Halek nije skidao pogled sa čoveka koji je sedeo naspram njega.
<BR>&nbsp;&nbsp;&nbsp;&nbsp;&nbsp;"Ho-ho-ho-oo!" Bio je to krijumčar Tuek, glave zabačene unazad; smejao se punim srcem.
<BR>&nbsp;&nbsp;&nbsp;&nbsp;&nbsp;Nervozni osmesi pojaviše se za stolom. Bevt se cerio.
<BR>&nbsp;&nbsp;&nbsp;&nbsp;&nbsp;Bankar je odmakao od stola svoju stolicu i upiljio se u Pola.
<BR>&nbsp;&nbsp;&nbsp;&nbsp;&nbsp;Kines reče: "Ko pecne Atreide, čini to na svoj rizik."
<BR>&nbsp;&nbsp;&nbsp;&nbsp;&nbsp;"Je li to običaj kod Atreida da vređaju svoje goste?" upita bankar.
<BR>&nbsp;&nbsp;&nbsp;&nbsp;&nbsp;Pre no što je Pol stigao da odgovori, Džesika se naže napred i reče: "Ser!" Istog trenutka, kroz glavu joj prođe: Moramo da saznamo kakvu igru igra ova harkonenska protuva. Da li je ovde da bi isprovocirao Pola? Ima li možda nekog pomoćnika?
<BR>&nbsp;&nbsp;&nbsp;&nbsp;&nbsp;"Moj sin je govorio uopšteno, a vi reagujete kao da se odnosi na vas", reče Džesika. "Baš ste se lepo odali." Ona spusti ruku niz nogu do kris-noža koji je držala u koricama pričvršćenim za list.
<BR>&nbsp;&nbsp;&nbsp;&nbsp;&nbsp;Bankar skrenu pogled na Džesiku. Oči se odvojiše od Pola i ona opazi kako joj se sin odmakao od stola, pripremivši se za akciju. Lozinka za to bila je reč: uopšteno. Pripravi se za nasilje.
<BR>&nbsp;&nbsp;&nbsp;&nbsp;&nbsp;Kines uputi zamišljen pogled Džesiki i dade tajni znak rukom Tueku.
<BR>&nbsp;&nbsp;&nbsp;&nbsp;&nbsp;Krijumčar skoči na noge i podiže vrč. "Nazdraviću vam", reče on. "Mladom Polu Atreidu, još dečaku po izgledu, ali čoveku po postupcima."
<BR>&nbsp;&nbsp;&nbsp;&nbsp;&nbsp;Šta se oni mešaju? - upita se Džesika.
<BR>&nbsp;&nbsp;&nbsp;&nbsp;&nbsp;Bankar se sada upilji u Kinesa, a Džesika opazi kako se na agentovom licu pojavljuje užas.
<BR>&nbsp;&nbsp;&nbsp;&nbsp;&nbsp;Ljudi počeše da uzvraćaju na zdravicu svuda oko stola.
<BR>&nbsp;&nbsp;&nbsp;&nbsp;&nbsp;Kada Kines vodi, svi idu, pomisli Džesika. Upravo nam je stavio do znanja da je na Polovoj strani. U čemu se sastoji tajna te moći? Sigurno ne u tome što je on Arbitar Promene. To je samo privremeno zvanje. A jamačno ne zato što je u carskoj službi.
<BR>&nbsp;&nbsp;&nbsp;&nbsp;&nbsp;Ona ukloni ruku sa drške kris-noža i podiže svoj vrč prema Kinesu, koji joj otpozdravi na isti način.
<BR>&nbsp;&nbsp;&nbsp;&nbsp;&nbsp;Samo se Pol i bankar - (Suu-Suu! Kakav idiotski nadimak, pomisli Džesika) - nisu latili vrčeva. Bankar je i dalje netremice motrio Kinesa, dok je Pol gledao u svoj tanjir.
<BR>&nbsp;&nbsp;&nbsp;&nbsp;&nbsp;Imao sam situaciju u svojim rukama, pomisli Pol. Zašto su se umešali? On kradomice pređe pogledom po glavama gostiju naspram sebe. Pripravi se za nasilje? Od koga? Sigurno ne bankara.
<BR>&nbsp;&nbsp;&nbsp;&nbsp;&nbsp;Halek se nakašlja i progovori ne obraćajući se nikome posebno i zureći u jednu tačku iznad glava gostiju. "U našem društvu ljudi ne bi trebalo brzo da se vređaju. To je često ravno samoubistvu." On spusti pogled na kćer izrađivača pustinjskih odela, koja je sedela pokraj njega. "Zar ne mislite tako, gospođice?"
<BR>&nbsp;&nbsp;&nbsp;&nbsp;&nbsp;"Oh, da. Da. Svakako", reče ona. "Ima premnogo nasilja. Muka mi je od toga. Mnogo puta uvreda nije namerno nanesena, ali ljudi svejedno umiru. Sve je to besmisleno."
<BR>&nbsp;&nbsp;&nbsp;&nbsp;&nbsp;"Stvarno je besmisleno", reče Halek.
<BR>&nbsp;&nbsp;&nbsp;&nbsp;&nbsp;Džesika uoči da se devojčina gluma nalazi gotovo na granici savršenstva i pomisli: Ta praznoglava guska uopšte nije praznoglava guska. Tek tada je shvatila odakle dolazi pretnja i videla da je to i Haleku postalo jasno. Plan je bio da se Pol uhvati na mamac seksa. Džesika odahnu. Sin joj je verovatno prvi prozreo celu stvar - njegova uvežbanost nije propustila da otkrije očiglednu stupicu.
<BR>&nbsp;&nbsp;&nbsp;&nbsp;&nbsp;Kines reče bankaru: "Kako bi bilo da od vas ponovo čujemo izvinjenje?"
<BR>&nbsp;&nbsp;&nbsp;&nbsp;&nbsp;Bankar uputi kiseo smešak Džesiki i reče: "Moja gospo, bojim se da sam previše popio vašeg vina. Izneli ste na trpezu prejaka pića, a ja nisam na njih navikao."
<BR>&nbsp;&nbsp;&nbsp;&nbsp;&nbsp;Džesika razabra zloban prizvuk u njegovom glasu i uzvrati ljupkim tonom: "Kada se stranci sretnu, moraju da budu veoma uviđavni prema međusobnim razlikama u običajima i ponašanju."
<BR>&nbsp;&nbsp;&nbsp;&nbsp;&nbsp;"Hvala vam, gospo", reče on.
<BR>&nbsp;&nbsp;&nbsp;&nbsp;&nbsp;Tamnokosa žena koja je bila u društvu proizvođača pustinjskih odela naže se prema Džesiki i reče: "Vojvoda je kazao da smo ovde bezbedni. Nadam se da njegovo odsustvovanje ne znači nove borbe."
<BR>&nbsp;&nbsp;&nbsp;&nbsp;&nbsp;Naloženo joj je da razgovor skrene u ovom pravcu, pomisli Džesika.
<BR>&nbsp;&nbsp;&nbsp;&nbsp;&nbsp;"Vrlo je verovatno da će se ceo incident pokazati nevažnim", uzvrati Džesika. "Ali vremena su takva da mnoge situacije zahtevaju lično Vojvodino prisustvo. Sve dok bude trajalo neprijateljstvo između Atreida i Harkonena, opreznost nikada nije na odmet. Vojvoda se zakleo na kanli. To znači da na Arakisu neće ostaviti živog nijednog agenta Harkonena." Ona pogleda agenta Esnafske banke. "U tome, naravno, ima potporu Velikog Dogovora." Ona skrenu pažnju na Kinesa. "Nije li tako, doktore Kines?"
<BR>&nbsp;&nbsp;&nbsp;&nbsp;&nbsp;"Sasvim tako", uzvrati Kines.
<BR>&nbsp;&nbsp;&nbsp;&nbsp;&nbsp;Proizvođač pustinjskih odela povuče blago svoju pratilju. Ona ga pogleda, a onda reče: "Mislim da ću sada pojesti nešto. Volela bih malo od one ptice koju ste prethodno poslužili."
<BR>&nbsp;&nbsp;&nbsp;&nbsp;&nbsp;Džesika dade znak jednoj sluškinji, a onda se okrenu prema bankaru. "I vi ste pominjali ptice, ser, i njihove navike. Nalazim da je Arakis prepun neobičnih zanimljivosti. Kažite mi, gde se nalazi začin? Da li lovci na njega moraju duboko da zalaze u pustinju?"
<BR>&nbsp;&nbsp;&nbsp;&nbsp;&nbsp;"Oh, ne, moja gospo", uzvrati on. "Duboka pustinja veoma je malo poznata, a južna područja gotovo uopšte ne."
<BR>&nbsp;&nbsp;&nbsp;&nbsp;&nbsp;"Postoji predanje da se u južnim krajevima može naći velika Majka Žila začina", reče Kines, "ali ja mislim da je to samo plod mašte, izmišljen isključivo za potrebe pesme. Neki odvažni lovci na začine povremeno su prodirali do ivice središnjeg pojasa, ali takvi poduhvati izuzetno su opasni - navigacija je nepouzdana, a oluje su česte. Postotak nesrećnih slučajeva dramatično raste sa povećanjem udaljenosti na kojoj radite od Zaštitnog Zida. Pokazalo se da nije unosno udaljavati se odveć na jug. Možda, kada bismo imali meteorološki satelit..."
<BR>&nbsp;&nbsp;&nbsp;&nbsp;&nbsp;Bevt podiže pogled i progovori sa punim ustima hrane: "Priča se da Slobodnjaci odlaze i tamo, da stižu svuda, kao i da su naišli na izvorišta i srkališta čak i u južnim područjima."
<BR>&nbsp;&nbsp;&nbsp;&nbsp;&nbsp;"Izvorišta i srkališta?" upita Džesika.
<BR>&nbsp;&nbsp;&nbsp;&nbsp;&nbsp;Kines brzo uzvrati: "Samo glasine, moja gospo. O tome se priča na drugim planetama, a ne na Arakisu. Izvorište je mesto gde voda izbija na površinu ili dovoljno blizu površine da se može doseći kopanjem prema izvesnim znacima. Srkalište je poseban vid izvorišta gde se voda može srkati kroz slamku... tako bar kažu."
<BR>&nbsp;&nbsp;&nbsp;&nbsp;&nbsp;U glasu mu se oseća obmana, pomisli Džesika.
<BR>&nbsp;&nbsp;&nbsp;&nbsp;&nbsp;Zašto laže? - upita se Pol.
<BR>&nbsp;&nbsp;&nbsp;&nbsp;&nbsp;"Veoma zanimljivo", reče Džesika, pomislivši pri tom: 'Tako bar kažu...' Kako neobičan način govora imaju ovde. Kada bi samo znali u kojoj meri to otkriva njihovu zavisnost od sujeverja.
<BR>&nbsp;&nbsp;&nbsp;&nbsp;&nbsp;"Čuo sam da imate izreku", reče Pol, "koja kaže da uglađenost dolazi iz gradova, a mudrost iz pustinje."
<BR>&nbsp;&nbsp;&nbsp;&nbsp;&nbsp;"Na Arakisu ima mnogo izreka", uzvrati Kines.
<BR>&nbsp;&nbsp;&nbsp;&nbsp;&nbsp;Pre no što je Džesika stigla da postavi novo pitanje, pred njom se pojavi sluga sa porukom. Ona je otvori, ugleda Vojvodin rukopis i tajnu šifru i prelete je pogledom.
<BR>&nbsp;&nbsp;&nbsp;&nbsp;&nbsp;"Svima će biti milo da čuju", reče ona, "da vaš Vojvoda šalje ospokojavajuće vesti. Stvar koja je zahtevala da se udalji sa večere sada je sređena. Pronađen je nestali letački transporter. Jedan Harkonenov agent među posadom uspostavio je kontrolu nad ostalima i odvezao mašinu do baze krijumčara, nadajući se da će je tamo prodati. No, i čovek i letelica vraćeni su našim snagama." Ona klimnu glavom Tueku.
<BR>&nbsp;&nbsp;&nbsp;&nbsp;&nbsp;Krijumčar joj uzvrati na isti način.
<BR>&nbsp;&nbsp;&nbsp;&nbsp;&nbsp;Džesika ponovo presavi poruku i zavuče je u rukav.
<BR>&nbsp;&nbsp;&nbsp;&nbsp;&nbsp;"Drago mi je što nije došlo do otvorenog sukoba", reče bankar. "Među ljudima se raširila nada da će Atreidi doneti mir i blagostanje."
<BR>&nbsp;&nbsp;&nbsp;&nbsp;&nbsp;"Naročito blagostanje", reče Bevt.
<BR>&nbsp;&nbsp;&nbsp;&nbsp;&nbsp;"Kako bi bilo da pređemo na desert?" predloži Džesika. "Naložila sam glavnom kuvaru da pripremi kaladanski kolač: pongi pirinač i dolsa umak."
<BR>&nbsp;&nbsp;&nbsp;&nbsp;&nbsp;"Zvuči osobito", reče izrađivač pustinjskih odela. "Da li je moguće i za to dobiti recept?"
<BR>&nbsp;&nbsp;&nbsp;&nbsp;&nbsp;"Svakako", uzvrati Džesika, registrujući čoveka da bi kasnije skrenula Haleku pažnju na njega. Proizvođač pustinjskih odela bio je zastrašeni, mali penjač na lestvicama društvene hijerarhije, što je značilo da je lako mogao da se kupi.
<BR>&nbsp;&nbsp;&nbsp;&nbsp;&nbsp;Oko nje se povede laki razgovor: "Kako lepa tkanina..." "Odelo mu je sasvim u skladu sa draguljima..." "Mogli bismo da pokušamo da povećamo proizvodnju u narednom kvartalu..."
<BR>&nbsp;&nbsp;&nbsp;&nbsp;&nbsp;Džesika obori pogled na tanjir, razmišljajući o šifrovanom delu Letoove poruke: Harkoneni su pokušali da se domognu jedne pošiljke laserskih pištolja. Pohvatali smo ih. Ovo može da znači da su bili uspešniji na drugim pošiljkama. U svakom slučaju, sada znamo da ih štitnici mnogo ne zabrinjavaju. Preduzmi odgovarajuće mere predostrožnosti.
<BR>&nbsp;&nbsp;&nbsp;&nbsp;&nbsp;Džesika usredsredi punu pažnju na laserske pištolje. Belo usijani snop razorne svetlosti mogao je da probije bilo koju supstancu, pod uslovom da nije pod štitnikom. Činjenica da bi odbijanje od štitnika dovelo do eksplozije, kako laserskog revolvera, tako i samog štitnika, očigledno nije zadavala mnogo glavobolje Harkonenima. Zašto? Eksplozija laserskog pištolja i štitnika predstavljala je opasnu varijablu, pošto je mogla ili da uništi samo onoga ko je pucao i onoga ko je bio pokriven štitnikom, ili da se pokaže daleko razornijom od atomskog oružja.
<BR>&nbsp;&nbsp;&nbsp;&nbsp;&nbsp;Nove nepoznate ispuniše je osećanjem nelagodnosti.
<BR>&nbsp;&nbsp;&nbsp;&nbsp;&nbsp;Pol reče: "Uopšte nisam sumnjao da ćemo pronaći letački transporter. Kada moj otac jednom prione na neki problem, on ga onda obavezno i reši. To je činjenica koju Harkoneni već počinju da uviđaju."
<BR>&nbsp;&nbsp;&nbsp;&nbsp;&nbsp;Razmeće se, pomisli Džesika. Ne bi trebalo da to čini. Niko ko je ove noći prinuđen da spava duboko ispod površine tla u znak predostrožnosti od laserskih revolvera nema prava da se razmeće.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
