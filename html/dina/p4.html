<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Već ste pročitali da Muad'Dib nije imao vršnjake sa kojima bi se igrao na Kaladunu. Opasnost je bila odveć velika. Ali zato je Muad'Dib imao divne drugove-učitelje: Gurni Haleka, trubadura-ratnika, čije ćete pesme imati prilike da čitate u ovoj knjizi, Tufira Havata, starog mentatskog Starešine Ubica, koji je ispunjavao zebnjom srce čak i cara Padišaha, Dankana Ajdahoa, učitelja mačevanja iz Kuće Ginaz, doktora Velingtona Jueha, čije je ime ukaljano zbog izdaje, premda je ostalo svetlo zbog znanja, gospu Džesiku, koja je uputila sina u tajne reda Bene Geserit i - naravno - Vojvodu Letoa, čije su vrline kao oca dugo ostale nezapažene.
<BR>
<BR>&nbsp;&nbsp;&nbsp;&nbsp;&nbsp;Iz 'Istorije Muad'Diba za decu' princeze Irulan
<BR>
<BR>&nbsp;&nbsp;&nbsp;&nbsp;&nbsp;Tafir Havat uđe u vežbaonicu dvorca Kaladan i lagano zatvori vrata za sobom. Zastao je tu za trenutak, osetivši se starim, umornim i nesrećnim. Leva noga ga je bolela na mestu gde je stekao ranu obavljajući službu kod Starog Vojvode.
<BR>&nbsp;&nbsp;&nbsp;&nbsp;&nbsp;Ima ih već tri pokolenja, pomisli on.
<BR>&nbsp;&nbsp;&nbsp;&nbsp;&nbsp;Bacio je pogled preko velike prostorije obasjane svetlošću podneva koja je dopirala kroz svetlarnike i spazio dečaka kako sedi leđima okrenut vratima i zadubljen u hartije i karte rasprostrte po stolu oblika slova "L."
<BR>&nbsp;&nbsp;&nbsp;&nbsp;&nbsp;Koliko puta moram da ponovim ovom momku da nikada ne sedne leđima okrenut vratima? Havat pročisti grlo.
<BR>&nbsp;&nbsp;&nbsp;&nbsp;&nbsp;Pol ostade zadubljen u ono što je proučavao.
<BR>&nbsp;&nbsp;&nbsp;&nbsp;&nbsp;Senka oblaka prođe preko svetlarnika. Havat se ponovo nakašlja.
<BR>&nbsp;&nbsp;&nbsp;&nbsp;&nbsp;Pol se uspravi i reče, ne okrećući se: "Sedim leđima okrenut vratima."
<BR>&nbsp;&nbsp;&nbsp;&nbsp;&nbsp;Havat obuzda smešak i krenu preko prostorije.
<BR>&nbsp;&nbsp;&nbsp;&nbsp;&nbsp;Pol podiže pogled prema sedokosom starcu koji je stao kod ugla stola. Havatove oči predstavljale su dva jezerca opreza na tamnom i izboranom licu.
<BR>&nbsp;&nbsp;&nbsp;&nbsp;&nbsp;"Čuo sam te kako dolaziš predvorjem", reče Pol. "A zatim i kako otvaraš vrata."
<BR>&nbsp;&nbsp;&nbsp;&nbsp;&nbsp;"Zvuci koje ja pravim mogu se oponašati."
<BR>&nbsp;&nbsp;&nbsp;&nbsp;&nbsp;"Osetio bih razliku."
<BR>&nbsp;&nbsp;&nbsp;&nbsp;&nbsp;Stvarno bi to mogao, pomisli Havat. Imao je šta da nauči od svoje majke-čarobnice. Pitam se šta njena cenjena škola misli o ovom odavanju tajni. Možda su baš zbog toga poslali ovamo staru Proktorku - da dovede u red dragu gospu Džesiku.
<BR>&nbsp;&nbsp;&nbsp;&nbsp;&nbsp;Havat izvuče jednu stolicu naspram Pola i sede licem okrenut prema vratima. Učinio je to otresito, zavalio se i pomno osmotrio vežbaonicu. Prostorija mu se najednom učinila neobična i strana, budući da je najveći deo sprava i nameštaja već bio prebačen na Arakis. Preostao je još sto za vežbanje i mačevalačko ogledalo sa kristalnim prizmama; tapecirana i iskrpljena lutka-protivnik pokraj njega izgledala je kao starovremeni pešadinac, ofucan i olinjao u mnogim bitkama.
<BR>&nbsp;&nbsp;&nbsp;&nbsp;&nbsp;To sam ja, pomisli Havat.
<BR>&nbsp;&nbsp;&nbsp;&nbsp;&nbsp;"Tufire, o čemu misliš?" upita Pol.
<BR>&nbsp;&nbsp;&nbsp;&nbsp;&nbsp;Havat pogleda dečaka. "Razmišljao sam o tome kako ćemo uskoro svi otići odavde i verovatno više nikada nećemo videti ovo mesto."
<BR>&nbsp;&nbsp;&nbsp;&nbsp;&nbsp;"Jesi li tužan zbog toga?"
<BR>&nbsp;&nbsp;&nbsp;&nbsp;&nbsp;"Tužan? Nipošto! Tužno je kada se rastaješ s prijateljima, a mesto je samo mesto." On baci pogled na karte raširene na stolu. "I Arakis je samo mesto kao i svako drugo."
<BR>&nbsp;&nbsp;&nbsp;&nbsp;&nbsp;"Da li te je moj otac poslao da vidiš kako sam?"
<BR>&nbsp;&nbsp;&nbsp;&nbsp;&nbsp;Havat se namrgodi: dečak je baš umeo da pronikne u njega. Kratko je klimnuo glavom. "Sigurno misliš da bi bilo lepše da je on lično došao ovamo, ali znaš i sam koliko je zauzet. Navratiće kasnije."
<BR>&nbsp;&nbsp;&nbsp;&nbsp;&nbsp;"Proučavao sam oluje na Arakisu."
<BR>&nbsp;&nbsp;&nbsp;&nbsp;&nbsp;"Oluje, je li?"
<BR>&nbsp;&nbsp;&nbsp;&nbsp;&nbsp;"Izgledaju mi prilično opake."
<BR>&nbsp;&nbsp;&nbsp;&nbsp;&nbsp;"Preblago je reći za njih da su opake. Te oluje besne duž šest ili sedam hiljada kilometara ravničarskog terena, upijajući u sebe sve ono što im može dati dodatni zamah: snagu koriolisa, druge oluje, bilo šta što sadrži u sebi makar i trunku energije. Brzina im dostiže čitavih sedam stotina kilometara na čas, a nose sve što im se nađe na putu i što nije veoma snažno pričvršćeno: pesak, prašinu, sve. U stanju su da zderu meso s kostiju, a zatim da kosti pretvore u iverje."
<BR>&nbsp;&nbsp;&nbsp;&nbsp;&nbsp;"Zbog čega ne uvedu kontrolu vremena?"
<BR>&nbsp;&nbsp;&nbsp;&nbsp;&nbsp;"Arakis je suočen sa posebnim problemima, tako da su cene znatno više, a tu je još i problem održavanja. Esnaf je zatražio papreno visoku cenu za satelitsku kontrolu, a Kuća tvog oca ne spada među najbogatije, momče. I sam to dobro znaš."
<BR>&nbsp;&nbsp;&nbsp;&nbsp;&nbsp;"Jesi li ikada video Slobodnjake?"
<BR>&nbsp;&nbsp;&nbsp;&nbsp;&nbsp;Dečak je danas baš nemirnog duha, pomisli Havat.
<BR>&nbsp;&nbsp;&nbsp;&nbsp;&nbsp;"Gotovo bi se moglo reći da ih nisam video", odgovori on. "Malo se po čemu razlikuju od žitelja grabena i sinka. Svi nose dugačku, valovitu odoru. A zaudaraju do neba kada se nađu u zatvorenom prostoru. To je zbog naročitih odela koja imaju - zovu ih 'pustinjska odela'; - njihova glavna funkcija je da prikupljaju vodu koju telo luči."
<BR>&nbsp;&nbsp;&nbsp;&nbsp;&nbsp;Pol proguta pljuvačku, postavši najednom svestan vlažnosti sopstvenih usta i setivši se jednog sna o žeđi. Činjenica da su Slobodnjaci u toj meri oskudevali u vodi da su morali da recikliraju telesnu vlagu ispunila ga je osećanjem potištenosti. "Voda je stvarno dragocena tamo", reče on.
<BR>&nbsp;&nbsp;&nbsp;&nbsp;&nbsp;Havat klimnu glavom, pomislivši: Možda sam uspeo da ga uverim koliko je neprijateljska ta vražja planeta. Bezumno je otići na nju, a nemati to na umu.
<BR>&nbsp;&nbsp;&nbsp;&nbsp;&nbsp;Pol podiže pogled prema svetlarniku i primeti da je počela da pada kiša. Netremice je posmatrao kako metastaklo postaje sve mokrije. "Voda", reče najzad.
<BR>&nbsp;&nbsp;&nbsp;&nbsp;&nbsp;"Naučićeš da pomno vodiš računa o svakoj kapi", reče Havat. "Kao Vojvodinom sinu ona ti nikada neće nedostajati, ali ćeš svuda oko sebe biti suočen sa morom žeđi."
<BR>&nbsp;&nbsp;&nbsp;&nbsp;&nbsp;Pol ovlaži jezikom usne, vrativši se istovremeno u mislima nedelju dana u prošlost, kada ga je Časna Majka podvrgla ogledu. Ona je takođe nešto kazala o oskudici vode.
<BR>&nbsp;&nbsp;&nbsp;&nbsp;&nbsp;"Upoznaćeš se sa samrtnim ravnicama", kazala je starica, "sa divljinom koja je sasvim pusta, sa goleti gde ništa ne živi osim začina i peščanih crva. Zatamnićeš očne kapke kako bi ublažio nesnosni sjaj sunca. Zaklon će ti predstavljati kakva zavetrina skrovita od pogleda. Jurićeš na sopstvenim nogama, bez pomoći toptera, površinskog vozila ili osedlane marve."
<BR>&nbsp;&nbsp;&nbsp;&nbsp;&nbsp;Na Pola je više delovala boja njenog glasa - melodična i puna preliva - nego same reči.
<BR>&nbsp;&nbsp;&nbsp;&nbsp;&nbsp;"Kada živiš na Arakisu", kazala je ona, "kala, onda moraš računati na pustoš. Meseci će ti biti prijatelji, a sunce neprijatelj."
<BR>&nbsp;&nbsp;&nbsp;&nbsp;&nbsp;Pol je osetio kako mu se majka primakla sa mesta odakle je čuvala vrata. Pogledala je Časnu Majku i upitala: "Ne vidite nikakvu nadu, Vaša visosti?"
<BR>&nbsp;&nbsp;&nbsp;&nbsp;&nbsp;"Nema je za oca." Starica uputi Džesiki znak rukom da ćuti, okrenuvši se ponovo prema Polu. "Dobro upamti ovo, momče: svet počiva na četiri oslonca..." Ona podiže četiri čvornovata prsta. "...Na učenju mudrog, na pravičnosti velikog, na molitvama neporočnoga i na vrlini hrabroga. Ali sve to ne vredi ništa..." Ona stisnu prste u pesnicu. "...bez vladaoca koji poznaje veštinu vladanja. Neka ti ovo bude glavni nauk!"
<BR>&nbsp;&nbsp;&nbsp;&nbsp;&nbsp;Prošla je sedmica od tog dana sa Časnom Majkom, a njene reči su tek sada počele da stiču svoje puno značenje. Sedeći u vežbaonici sa Tufir Havatom, Pola je najednom počeo da obuzima neobuzdan strah. On podiže pogled preko stola, u pravcu Mentatovog izboranog lica.
<BR>&nbsp;&nbsp;&nbsp;&nbsp;&nbsp;"Kuda su ti odlutale misli ovoga puta?" upita Havat.
<BR>&nbsp;&nbsp;&nbsp;&nbsp;&nbsp;"Jesi li se video sa Časnom Majkom?"
<BR>&nbsp;&nbsp;&nbsp;&nbsp;&nbsp;"Misliš na onu veštičju Istinozborku iz carstva?" U Havatovim očima odjednom buknu interesovanje. "Da, video sam je."
<BR>&nbsp;&nbsp;&nbsp;&nbsp;&nbsp;"Ona...", zausti Pol, ali zastade, shvativši da ne može ništa da kaže Havatu o ogledu. Sputavanja su bila odveć duboka.
<BR>&nbsp;&nbsp;&nbsp;&nbsp;&nbsp;"Da? Šta je bilo s njom?"
<BR>&nbsp;&nbsp;&nbsp;&nbsp;&nbsp;Pol dva puta duboko udahnu. "Kazala je nešto." On zaklopi oči, prisećajući se reči; kada je počeo da ih izgovara, glas mu je nesvesno stekao boju staričinog tona. "Ti, Pole Atreide, potomče kraljeva, sine jednog Vojvode, moraš da naučiš da vladaš. To nije naučio niko od tvojih predaka." Pol otvori oči i reče: "Ovo me je razljutilo i ja sam joj kazao da mi otac vlada celom planetom, na šta je ona odgovorila: 'On je gubi!' Ja onda primetih da zauzvrat dobija bogatiju planetu, a ona uzvrati: 'I nju će izgubiti.' Hteo sam tog časa da pojurim i obavestim oca, ali ona mi reče da je on već upozoren - da ste to učinili ti, Majka, mnogi ljudi."
<BR>&nbsp;&nbsp;&nbsp;&nbsp;&nbsp;"Tako je", promrmlja Havat.
<BR>&nbsp;&nbsp;&nbsp;&nbsp;&nbsp;"Zbog čega onda idemo?" upita Pol.
<BR>&nbsp;&nbsp;&nbsp;&nbsp;&nbsp;"Zato što je to car naredio. I zato što još nije izgubljena sva nada, uprkos onome što je kazala ta vražja špijunka. Šta je još navrlo iz tog starog vrela mudrosti?"
<BR>&nbsp;&nbsp;&nbsp;&nbsp;&nbsp;Pol obori pogled na desnu šaku stisnutu u pesnicu pod stolom. Lagano, nagnao je zgrčene mišiće da se opuste. Uspelo joj je da uspostavi neku moć nada mnom, pomisli on. Kako?
<BR>&nbsp;&nbsp;&nbsp;&nbsp;&nbsp;"Upitala me je šta znači vladati", reče Pol. "Odgovorio sam joj da je to izdavati naređenja, na što je ona kazala da postoje predubeđenja i predrasude koje moram zaboraviti."
<BR>&nbsp;&nbsp;&nbsp;&nbsp;&nbsp;Tu je bila u pravu, pomisli Havat. Klimnuo je glavom Polu da nastavi.
<BR>&nbsp;&nbsp;&nbsp;&nbsp;&nbsp;"Kazala je da vladalac mora da bude vičan uveravanju, a ne prisiljavanju. Mora da iznese najlepše posluženje kako bi privukao najbolje ljude."
<BR>&nbsp;&nbsp;&nbsp;&nbsp;&nbsp;"Kako li ona zamišlja da je tvoj otac privukao ljude kao što su Dankan ili Gurni?" upita Havat.
<BR>&nbsp;&nbsp;&nbsp;&nbsp;&nbsp;Pol slegnu ramenima. "Zatim je dodala da dobar vladalac mora da nauči jezik svog sveta, koji nigde nije jednak. Pomislio sam u prvi mah da hoće da kaže kako se na Arakisu ne govori galaški, ali ona reče da uopšte nije imala to na umu. Kazala je da je mislila na jezik stenja i rastinja, jezik koji se ne čuje samo ušima. Uzvratio sam da je to ono što doktor Jueh naziva Tajnom Života."
<BR>&nbsp;&nbsp;&nbsp;&nbsp;&nbsp;Havat se zakikota. "Kako joj se to dopalo?"
<BR>&nbsp;&nbsp;&nbsp;&nbsp;&nbsp;"Mislim da se razbesnela. Kazala je da tajna života nije problem koji treba rešiti, već stvarnost koju valja iskusiti. Tada sam joj naveo Prvi zakon Mentata: 'Proces se ne može shvatiti tako što će se zaustaviti. Razumevanje mora ići uporedo sa razvojem procesa, mora mu se pripojiti i teći s njim.' To kao da ju je zadovoljilo."
<BR>&nbsp;&nbsp;&nbsp;&nbsp;&nbsp;Izgleda da se oporavio od šoka, pomisli Havat, ali zašto li ga je samo ta stara veštica toliko uplašila?
<BR>&nbsp;&nbsp;&nbsp;&nbsp;&nbsp;"Tufire", reče Pol, "da li će nam na Arakisu odista biti tako loše kao što je ona kazala?"
<BR>&nbsp;&nbsp;&nbsp;&nbsp;&nbsp;"Ništa ne može biti toliko rđavo", reče Havat, usiljeno se osmehnuvši. "Uzmi, na primer, one Slobodnjake, otpadnički narod pustinje. Samo na osnovu prve procene, mogu ti reći da ih ima znatno više nego što se to u carstvu misli. Ljudi žive tamo, momče, i to mnogo ljudi, koji...", Havat položi žilav prst pokraj oka, "mrze Harkonene iz dna duše. Ali o ovome nigde ne smeš da zucneš, dečko moj. Kazao sam ti to samo zato što sam glavni pomagač tvog oca."
<BR>&nbsp;&nbsp;&nbsp;&nbsp;&nbsp;"Otac mi je ispričao o Salusu Sekundusu", reče Pol. "Znaš, Tufire, veoma mi je ličilo na Arakis... možda ne toliko rđavo, ali prilično slično."
<BR>&nbsp;&nbsp;&nbsp;&nbsp;&nbsp;"Danas malo znamo o prilikama na Salusu Sekundusu", reče Havat. "Uglavnom nam je poznato kako je tamo davno bilo. U tom pogledu, tvoje je poređenje sasvim na mestu."
<BR>&nbsp;&nbsp;&nbsp;&nbsp;&nbsp;"Da li će nam Slobodnjaci pomoći?"
<BR>&nbsp;&nbsp;&nbsp;&nbsp;&nbsp;"Nije isključeno." Havat ustade. "Ja danas krećem za Arakis. U međuvremenu, vodi računa o sebi za ljubav jednog starca koji te voli. A sada, budi dobar momak i pređi sa druge strane kako bi sedeo licem prema vratima. Nije da me plaši neka opasnost ovde u zamku, nego naprosto hoću da stekneš tu korisnu naviku."
<BR>&nbsp;&nbsp;&nbsp;&nbsp;&nbsp;Pol ustade i pređe s druge strane stola. "Odlaziš danas?"
<BR>&nbsp;&nbsp;&nbsp;&nbsp;&nbsp;"Da, danas; već sutra krećeš i ti. Kada se naredni put budemo sreli, biće to na tlu tvog novog sveta." Uhvatio je Pola za mišicu desne ruke. "Neka ti nož uvek bude nadohvat ruke, a zaštitno polje pod punim naponom." Havat pusti Polovu ruku, potapša ga po ramenu, okrenu se i odlučnim korakom krenu prema vratima.
<BR>&nbsp;&nbsp;&nbsp;&nbsp;&nbsp;"Tufire!" pozva ga Pol.
<BR>&nbsp;&nbsp;&nbsp;&nbsp;&nbsp;Havat se okrenu, zastavši u otvorenim vratima.
<BR>&nbsp;&nbsp;&nbsp;&nbsp;&nbsp;"Nikada ne okreći leđa vratima", reče Pol.
<BR>&nbsp;&nbsp;&nbsp;&nbsp;&nbsp;Na izboranom, starom licu zaigra smešak. "Ne boj se, momče, neću", uzvrati kratko i brzo iziđe, lagano zatvorivši vrata za sobom.
<BR>&nbsp;&nbsp;&nbsp;&nbsp;&nbsp;Pol sede na stolicu sa koje je ustao Havat i poče da dovodi u red papire. Još samo jedan dan ovde, pomisli on, osvrnuvši se po prostoriji. Odlazimo. Pomisao o odlasku najednom mu se učinila stvarnijom nego ikada ranije. Na um mu pade ono što je starica kazala o svetu koji predstavlja zbir mnogih stvari - ljudi, prljavštine, rastinja, meseca, plima i oseka, sunaca - neznani zbir nazvan priroda, neodređeno stecište lišeno bilo kakvog osećaja za sada. Šta je to sada? - upita se on.
<BR>&nbsp;&nbsp;&nbsp;&nbsp;&nbsp;Vrata naspram Pola sa treskom se otvoriše i kroz njih banu jedna ružna ljudeskara, noseći pred sobom čitav arsenal oružja.
<BR>&nbsp;&nbsp;&nbsp;&nbsp;&nbsp;"Pa, Gurni Haleče", upita Pol, "jesi li mi ti novi učitelj u baratanju oružjem?"
<BR>&nbsp;&nbsp;&nbsp;&nbsp;&nbsp;Halek petom zatvori vrata za sobom. "Više bi ti se dopalo da sam došao da se igramo, znam", reče on. Osvrnuo se po prostoriji, odmah primetivši da su Havatovi ljudi već pronjuškali po njoj, temeljno je pregledavši kako bi bila bezbedna za Vojvodinog naslednika. Tanani, kodirani znaci mogli su se uočiti svuda unaokolo.
<BR>&nbsp;&nbsp;&nbsp;&nbsp;&nbsp;Pol je posmatrao nezgrapnog, ružnog čoveka kako krupnim koracima ide prema stolu za vežbanje, noseći tovar oružja; tek tada je među ovim arsenalom spazio devetostruni baliset, okačen preko Gurnijevog ramena, sa višestrukom trzalicom upletenom među žice pri vrhu vrata instrumenta.
<BR>&nbsp;&nbsp;&nbsp;&nbsp;&nbsp;Halek spusti oružje na sto za vežbanje i razvrsta ga: rapire, bodeže, kindžale, ošamućivače sa sporim dejstvom, zaštitne pojaseve. Modra brazgotina duž njegove čeljusti povila se u smešak kada se okrenuo.
<BR>&nbsp;&nbsp;&nbsp;&nbsp;&nbsp;"Zar ni dobro jutro da mi kažeš, ti mali nevaljalko", reče Halek. "Čime li si to samo uvredio starog Havata? Prošao je pokraj mene u predvorju poput čoveka koji hita na pogreb svom smrtnom neprijatelju."
<BR>&nbsp;&nbsp;&nbsp;&nbsp;&nbsp;Pol se osmehnu. Od svih očevih ljudi, najviše je voleo Gurni Haleka; dobro je poznavao njegov karakter i vragolije, kao i njegovu sklonost ka humoru, tako da se odnosio prema njemu pre kao prijatelju nego kao prema iznajmljenom maču.
<BR>&nbsp;&nbsp;&nbsp;&nbsp;&nbsp;Halek skinu baliset sa ramena i poče da ga štimuje. "Ako nećeš da pričaš, nećeš", reče.
<BR>&nbsp;&nbsp;&nbsp;&nbsp;&nbsp;Pol ustade i krenu preko prostorije govoreći: "Dobro, Gurni, zar se dolazi opremljen za muziciranje kada je vreme za borbu?"
<BR>&nbsp;&nbsp;&nbsp;&nbsp;&nbsp;"Kanda danas nemaš poštovanja za starije", reče Halek. Isprobao je zategnutost jedne strune na instrumentu i zadovoljno klimnuo glavom.
<BR>&nbsp;&nbsp;&nbsp;&nbsp;&nbsp;"Gde je Dankan Ajdaho?" upita Pol. "Zar ne treba on da me podučava borilačkim veštinama?"
<BR>&nbsp;&nbsp;&nbsp;&nbsp;&nbsp;"Dankan predvodi drugi talas na Arakis", reče Halek. "Sve što ti je preostalo to je siroti Gurni, koji je upravo završio jednu borbu i sada vapije za malo muzike." Zategao je novu žicu, pažljivo oslušnuo zvuk koji je proizvela i osmehnuo se. "Osim toga, održali smo savetovanje: budući da si veoma slab borac, odlučili smo da te temeljito obučimo u muzici, kako ti život ne bi protekao uzalud."
<BR>&nbsp;&nbsp;&nbsp;&nbsp;&nbsp;"Onda će najbolje biti da mi otpevaš neku pesmu", reče Pol. "Treba da naučim kako se to ne radi."
<BR>&nbsp;&nbsp;&nbsp;&nbsp;&nbsp;"Ha-ha-ha!" nasmeja se Gurni. Smeh mu se pretočio u početne taktove pesme 'Galačke devojke', dok je višestruka trzalica brzo preletala po strunama:
<BR>
<BR>&nbsp;&nbsp;&nbsp;&nbsp;&nbsp;Sve galačke bludne cure
<BR>&nbsp;&nbsp;&nbsp;&nbsp;&nbsp;samo te za nakit jure
<BR>&nbsp;&nbsp;&nbsp;&nbsp;&nbsp;dok aračke vodu hoće.
<BR>&nbsp;&nbsp;&nbsp;&nbsp;&nbsp;Ali ako želiš damu
<BR>&nbsp;&nbsp;&nbsp;&nbsp;&nbsp;da te smaže k'o salamu
<BR>&nbsp;&nbsp;&nbsp;&nbsp;&nbsp;kaladansko probaj voće!
<BR>
<BR>&nbsp;&nbsp;&nbsp;&nbsp;&nbsp;"Nije rđavo za ruku tako nevičnu trzalici", reče Pol, "ali ako te majka čuje da u zamku pevaš takve nepristojnosti, okačiće ti uši na zid kao ukras."
<BR>&nbsp;&nbsp;&nbsp;&nbsp;&nbsp;Gurni se povuče za levo uho. "Bio bi to jadan ukras, ako se ima u vidu koliko je oštećen dok sam kroz ključaonicu slušao jednog dobro mi znanog momka kako muči i ugnjetava svoj siroti baliset."
<BR>&nbsp;&nbsp;&nbsp;&nbsp;&nbsp;"Izgleda mi da si zaboravio kako je to kad nađeš pesak u postelji", reče Pol. Izvukao je iz stola jedan pojasni štit i brzo ga zakopčao oko pasa. "Ne oklevajmo više! U borbu!"
<BR>&nbsp;&nbsp;&nbsp;&nbsp;&nbsp;Halekove oči se razrogačiše u podrugljivom iznenađenju. "Tako, dakle! Tvoja je grešna ruka počinila to nedelo! Čuvaj se danas, mladi gospodaru - čuvaj se!" On zgrabi jedan rapir i zapara vazduh njime. "Ja sam sam đavo željan osvete!"
<BR>&nbsp;&nbsp;&nbsp;&nbsp;&nbsp;Pol podiže svoj rapir, savi ga u rukama i zauze početni položaj sa jednom nogom isturenom napred. Učinio je to krajnje teatralno, komično podražavajući doktora Jueha.
<BR>&nbsp;&nbsp;&nbsp;&nbsp;&nbsp;"Kakvog mi je tikvana otac poslao da me obučava u borilačkim veštinama", podrugnu se Pol. "Naš tupavi Gurni Halek izgleda da je zaboravio prvu lekciju za naoružanog i zaštićenog borca." Pol pritisnu dugme za aktiviranje polja sile na pojasu i oseti kako mu se ono peckavo i pucketavo širi spreda i pozadi; istog časa spoljni zvuci na karakterističan način promenili su boju, pošto su prolazili kroz zaštitne filtre. "Kod borbe u zaštitnim poljima čovek se kreće brzo u odbrani, a sporo u napadu", reče Pol. "Jedina svrha napada jeste da navede protivnika na pogrešan korak, tako da mu se može zadati odlučujući udarac. Zaštitno polje odvraća brze udarce, ali propušta spori kindžal!" Pol suknu rapir, na izgled munjevito, a onda ga naglo uspori i lagano prođe kroz automatsku odbrambenu masku.
<BR>&nbsp;&nbsp;&nbsp;&nbsp;&nbsp;Halek, koji je nepomično posmatrao ovu akciju, izmakao se u poslednji tren, tako da mu je tupa oštrica prošla tik pokraj prsa. "Brzina, izvrsno", reče on. "Ali, ostao si potpuno otkriven za nizak udarac bodežom."
<BR>&nbsp;&nbsp;&nbsp;&nbsp;&nbsp;Pol se povuče jedan korak, razljućen.
<BR>&nbsp;&nbsp;&nbsp;&nbsp;&nbsp;"Morao bih pošteno da te isprašim po turu za ovaj nehat", reče Halek. On uze sa stola jedan kindžal isukan iz korica i podiže ga. "Ovo oružje u ruci neprijatelja moglo bi da te liši života! Dobar si učenik, čak izvrstan, ali već sam te upozorio da čak ni u igri ne dopustiš nikome da ti uđe u gard sa smrću u rukama."
<BR>&nbsp;&nbsp;&nbsp;&nbsp;&nbsp;"Čini mi se da danas nisam baš najraspoloženiji", reče Pol.
<BR>&nbsp;&nbsp;&nbsp;&nbsp;&nbsp;"Raspoloženje?" Halekov glas zazvučao je ljutito čak i kroz filtre zaštitnog polja. "Kakve veze raspoloženje ima sa ovim? Boriš se kad to nalažu okolnosti - bez obzira na to da li si raspoložen za okršaj! Raspoloženje je za marvu, za vođenje ljubavi ili za sviranje na balisetu. Ono nema ničeg zajedničkog sa borbom."
<BR>&nbsp;&nbsp;&nbsp;&nbsp;&nbsp;"Žao mi je, Gurni."
<BR>&nbsp;&nbsp;&nbsp;&nbsp;&nbsp;"Nije ti dovoljno žao!"
<BR>&nbsp;&nbsp;&nbsp;&nbsp;&nbsp;Halek uključi svoje polje i zauze napadački stav, sa kindžalom ispruženim u levoj ruci i rapirom u desnoj. "A sad se istinski čuvaj!" On se naglo izvi u stranu, a zatim baci napred u žestok napad.
<BR>&nbsp;&nbsp;&nbsp;&nbsp;&nbsp;Pol uzmače parirajući. Osetio je kako polje pucketa kada su se rubovi štitnika dodirnuli i međusobno odbili, a zatim ga prože električno peckanje i žmarci mu prostrujaše celom površinom kože. Šta je spopalo Gurnija? - upita se on. Više ne simulira borbu! Pol pokrenu levu ruku i spusti bodež u dlan iz korica na podlaktici.
<BR>&nbsp;&nbsp;&nbsp;&nbsp;&nbsp;"Šta je, potreban ti je još jedan nož, a?" zabrunda Halek.
<BR>&nbsp;&nbsp;&nbsp;&nbsp;&nbsp;Je li ovo izdaja, upita se Pol. Ne, to ne može biti Gurni!
<BR>&nbsp;&nbsp;&nbsp;&nbsp;&nbsp;Razmahali su se po celoj vežbaonici - napadajući i parirajući, fintirajući i kontrafintirajući. Vazduh u zaštitnim mehurovima ubrzo je postao ustajao zato što se stalno trošio, a spora razmena duž ivica štitnika nije bila dovoljna da ga osveži. Sa svakim novim dodirom polja, miris ozona postajao je sve izrazitiji.
<BR>&nbsp;&nbsp;&nbsp;&nbsp;&nbsp;Pol je nastavljao da uzmiče, ali je sada svoje povlačenje usmerio ka stolu za vežbanje. Ako budem uspeo da ga domamim do stola, pokazaću mu jedan trik, pomisli Pol. Još samo korak, Gurni.
<BR>&nbsp;&nbsp;&nbsp;&nbsp;&nbsp;Halek koraknu napred.
<BR>&nbsp;&nbsp;&nbsp;&nbsp;&nbsp;Pol je parirao napad tako što je savio nadole protivnikov mač; želeći da ga vrati uvis, Halek zape rapirom o rub stola. Pol se izvuče u stranu, visoko podiže rapir i munjevito sjuri bodež prema Halekovom vratu. Zaustavio je oštricu na samo centimetar od vratne arterije.
<BR>&nbsp;&nbsp;&nbsp;&nbsp;&nbsp;"Jesi li to tražio?" prošaputa Pol.
<BR>&nbsp;&nbsp;&nbsp;&nbsp;&nbsp;"Pogledaj dole, momče", prodahta Gurni.
<BR>&nbsp;&nbsp;&nbsp;&nbsp;&nbsp;Pol posluša i ugleda Kalekov kindžal kako viri ispod ruba stola, sa vrhom koji mu gotovo dodiruje slabine.
<BR>&nbsp;&nbsp;&nbsp;&nbsp;&nbsp;"Obojica bismo bili gotovi", reče Halek. "Ali moram priznati da se boriš nešto bolje kada te nužda na to nagoni. Kao da si povratio raspoloženje." Kurjački se iscerio, od čega mu se modra brazgotina iskrivila duž čeljusti.
<BR>&nbsp;&nbsp;&nbsp;&nbsp;&nbsp;"To je zbog načina na koji si nasrnuo na mene", reče Pol. "Da li bi mi odista pustio krv?"
<BR>&nbsp;&nbsp;&nbsp;&nbsp;&nbsp;Halek povuče kindžal i uspravi se. "Da si se borio makar i za dlaku ispod svojih mogućnosti, urezao bih ti ožiljak koji bi pamtio do kraja života. Nipošto ne želim da moj omiljeni učenik postane žrtva prve zamke Harkonena na koju nabasa."
<BR>&nbsp;&nbsp;&nbsp;&nbsp;&nbsp;Pol isključi zaštitno polje i naže se nad sto da malo povrati dah. "Zaslužio sam to, Gurni. Ali otac bi se veoma naljutio da si me ranio. Ne želim da budeš kažnjen zbog moje greške."
<BR>&nbsp;&nbsp;&nbsp;&nbsp;&nbsp;"Kad smo već kod toga", reče Halek, "greška je takođe bila moja. Isto tako ne treba mnogo da te brine ako na vežbanjima zaradiš jednu-dve brazgotine. Što se tvog oca tiče - Vojvoda bi me kaznio jedino ako ne uspem da napravim od tebe prvorazrednog borca. A ja sigurno ne bih uspeo da ti nisam ukazao na varljivost ove predrasude o raspoloženju koja se iznenada pojavila u tebi."
<BR>&nbsp;&nbsp;&nbsp;&nbsp;&nbsp;Pol se uspravi, vrati bodež u korice za pojasom i uzdahnu.
<BR>&nbsp;&nbsp;&nbsp;&nbsp;&nbsp;"Ovo što radimo ovde nije baš igra", reče Halek.
<BR>&nbsp;&nbsp;&nbsp;&nbsp;&nbsp;Pol klimnu glavom. Pomalo ga je začudila neuobičajena ozbiljnost Halekovog ophođenja i njegova hladna odlučnost. Pogled mu se zaustavio na modrom ožiljku i on se setio priče o tome kako je ovu brazgotinu načinio Bist Raban u jednom harkonenskom logoru robova na Giediu Jedan. Pri pomisli na to, Pola iznenada obuze stid što je i na časak posumnjao u Haleka. Na um mu takođe pade da je Halek, u trenutku kada mu je nanesen ožiljak, jamačno iskusio strašan bol - bol koji se, možda, po jačini mogao uporediti sa onim što ga je izazvala Časna Majka. Ali odagna od sebe tu pomisao - pošto mu je najednom ispunila svest užasnom zebnjom.
<BR>&nbsp;&nbsp;&nbsp;&nbsp;&nbsp;"Priželjkivao sam malo igre danas", reče Pol. "Ovde je sve postalo nekako preozbiljno."
<BR>&nbsp;&nbsp;&nbsp;&nbsp;&nbsp;Halek se okrenu u stranu da bi prikrio osećanja. Nešto mu je buknulo u očima. Javio mu se bol - sličan nekom pliku ili živoj rani, jednom ostatku iz minulih dana od kojih ga je Vreme inače sasvim rastavilo.
<BR>&nbsp;&nbsp;&nbsp;&nbsp;&nbsp;Koliko brzo ovo dete mora da odraste, pomisli Halek. Koliko brzo mora da se saživi sa grubom nužnošću neprekidnog opreza, da shvati da na njemu leži usud predaka?
<BR>&nbsp;&nbsp;&nbsp;&nbsp;&nbsp;Halek progovori ne okrećući se: "Osetio sam igru u tebi, momče, i sve bih dao da sam mogao da ti iziđem u susret. Ali, sa igrama je gotovo. Sutra idemo na Arakis. Arakis je stvarnost. Harkoneni su stvarnost."
<BR>&nbsp;&nbsp;&nbsp;&nbsp;&nbsp;Pol dodirnu čelo oštricom rapira koji je uspravno podigao.
<BR>&nbsp;&nbsp;&nbsp;&nbsp;&nbsp;Halek se okrenu, primeti pozdrav i otpozdravi kratkim klimanjem, a zatim pokaza rukom prema lutki za vežbanje. "A sada, da vidimo kakvi su ti refleksi. Napadaćeš lutku sleva, a ja ću da te kontrolišem odavde, gde imam najbolji pregled. Upozoravam te da ću danas isprobavati nove vrste protivnapada. Pravi neprijatelj nikad ti ne bi skrenuo pažnju na to."
<BR>&nbsp;&nbsp;&nbsp;&nbsp;&nbsp;Pol napravi pregib i dodirnu vrhove nožnih prstiju kako bi malo razmrdao mišiće. Osetio se svečano zbog iznenadnog saznanja da mu je život najednom postao ispunjen brzim promenama. Prišao je lutki, vrhom rapira okrenuo prekidač na njenim grudima i osetio kako mu odbrambeno polje potiskuje oštricu.
<BR>&nbsp;&nbsp;&nbsp;&nbsp;&nbsp;"En garde!" uzviknu Halek i lutka krenu u napad.
<BR>&nbsp;&nbsp;&nbsp;&nbsp;&nbsp;Pol munjevito uključi polje, parira udarac i pređe u protivnapad. Um kao da mu je bio raspolućen: jedan deo bio je svestan neophodnosti ove trening-borbe, dok je drugi netragom odlutao.
<BR>&nbsp;&nbsp;&nbsp;&nbsp;&nbsp;Ja sam dobro odnegovano plodonosno stablo. Puno dobro odnegovanih osećanja i osobina - koje su sve nakalemljene na mene i uzgajene da bi ih neko drugi pobrao.
<BR>&nbsp;&nbsp;&nbsp;&nbsp;&nbsp;Na um mu iznenada pade mlađa sestra, sa svojim patuljastim licem, koje je najednom mogao da vidi sasvim jasno u svesti. Ali, ona je sada bila mrtva - u nekoj kući zadovoljstva Harkonenovih trupa. Volela je ljubičice... ili su to možda bili krasuljci? Nije mogao da se seti. Ražalostilo ga je to što nije mogao da se seti.
<BR>&nbsp;&nbsp;&nbsp;&nbsp;&nbsp;Pol blokira jedan nizak udarac lutke i levom rukom izvede jedan entretisser.
<BR>&nbsp;&nbsp;&nbsp;&nbsp;&nbsp;Taj lukavi mali đavo, pomisli Halek, pomno usredsređen na složene kretnje Polovih ruku. Biće da je vežbao i učio na svoju ruku. Ovo nije Dankanov stil, a ni nešto čemu sam ga ja naučio.
<BR>&nbsp;&nbsp;&nbsp;&nbsp;&nbsp;Ova pomisao samo je povećala Halekovu tugu. I na mene deluje raspoloženje, pomisli on, zapitavši se istovremeno da li je dečak ikada osluškivao, preplašeno i sa glavom zagnjurenom u jastuk, otkucavanja i dobovanja u noći.
<BR>&nbsp;&nbsp;&nbsp;&nbsp;&nbsp;"Kada bi želje bile ribe, svi bismo mi bacali mreže", promrmlja on.
<BR>&nbsp;&nbsp;&nbsp;&nbsp;&nbsp;Bio je to izraz njegove majke i on ga je uvek koristio kada bi ga pritiskala mora narednog dana. A onda mu pade na pamet da je krajnje neprikladan u slučaju planete koja ne samo što nije imala ribe, nego ni mora.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
