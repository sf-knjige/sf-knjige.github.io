<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Na koji je način gospa Džesika uspevala da prebrodi teške trenutke? Pažljivo razmotrite ovu poslovicu Bene Geserita i možda ćete doći do odgovora: 'Svaki put kojim se ide do samog kraja ne vodi uopšte nigde. Uspni se sasvim malo uz planinu da bi je takvom iskusio. Sa njenog vrha ona se ne vidi.'
<BR>
<BR>&nbsp;&nbsp;&nbsp;&nbsp;&nbsp;Iz 'Porodičnih letopisa Muad'Diba' princeze Irulan
<BR>
<BR>&nbsp;&nbsp;&nbsp;&nbsp;&nbsp;Na kraju južnog krila Džesika je naišla na jedne metalne stepenice koje su zavojito vodile do ovalnih vrata. Ona se osvrnu i baci pogled niz hol, a zatim ponovo prema vratima.
<BR>&nbsp;&nbsp;&nbsp;&nbsp;&nbsp;Ovalna? - upita se ona. Nije li to krajnje čudan oblik za vrata u kući?
<BR>&nbsp;&nbsp;&nbsp;&nbsp;&nbsp;Kroz prozore ispod zavojitih stepenica mogla je da vidi kako se veliko, belo sunce Arakisa lagano kreće prema zatonu. Velike senke izduživale su se dvoranom. Ona ponovo upravi pažnju na stepenice. Oštro bočno osvetljenje isticalo je komadiće sasušene zemlje na metalnom nogostupu stubišta.
<BR>&nbsp;&nbsp;&nbsp;&nbsp;&nbsp;Džesika uhvati gelender i poče da se penje. Osetila je hladnoću rukohvata pod kliskim dlanom. Zaustavila se pred vratima, primetila da nemaju kvaku, ali i uočila blago ugnuće na njihovoj površini tamo gde je trebalo da se nalazi brava.
<BR>&nbsp;&nbsp;&nbsp;&nbsp;&nbsp;Ovo sigurno nije brava za dlan, reče ona u sebi. Brava za dlan mora da bude podešena za nečiji poseban oblik šake i linije dlana. Ali izgledala je kao brava za dlan. A postojali su načini da se otvori bilo kakva brava tog tipa - kako je naučila u školi.
<BR>&nbsp;&nbsp;&nbsp;&nbsp;&nbsp;Džesika se još jednom osvrnu kako bi se uverila da je niko ne posmatra, a zatim postavi dlan u ugnuće u vratima; istog trenutka se okrenu i ugleda Mejps kako se približava podnožju stepeništa.
<BR>&nbsp;&nbsp;&nbsp;&nbsp;&nbsp;"U velikoj dvorani su neki ljudi koji kažu da ih je poslao Vojvoda po mladog gospodara Pola", reče Mejps. "Imaju Vojvodin pečat i straža ih je identifikovala." Ona skrenu pogled prema vratima, a zatim ga ponovo upravi na Džesiku.
<BR>&nbsp;&nbsp;&nbsp;&nbsp;&nbsp;Oprezna je ova Mejps, pomisli Džesika. To je dobar znak.
<BR>&nbsp;&nbsp;&nbsp;&nbsp;&nbsp;"Nalazi se u petoj prostoriji od ovog kraja dvorane; to je mala spavaća soba", reče Džesika. "Ako ne budeš mogla sama da ga probudiš, pozovi doktora Jueha, koji je u susednoj sobi. Možda će mu biti potrebna injekcija za buđenje."
<BR>&nbsp;&nbsp;&nbsp;&nbsp;&nbsp;Mejps ponovo podozrivo osmotri ovalna vrata i Džesiki se učini da joj se u izrazu lica pojavio tračak mržnje. Ali pre no što je stigla da je upita za vrata, kao i o tome šta se iza njih krije, Mejps se okrenula i pohitala niz dvoranu.
<BR>&nbsp;&nbsp;&nbsp;&nbsp;&nbsp;Havat je ispitao ovo mesto, pomisli Džesika. Ovde ne može biti ničeg opasnog.
<BR>&nbsp;&nbsp;&nbsp;&nbsp;&nbsp;Ona gurnu vrata koja se otvoriše prema maloj prostoriji, sa čije su se naspramne strane nalazila još jedna ovalna vrata. Ova su imala točkastu bravu.
<BR>&nbsp;&nbsp;&nbsp;&nbsp;&nbsp;Vazdušna komora, pomisli Džesika. Ona spusti pogled i primeti jedan metalni podupirač sa Havatovim ličnim znakom na podu male prostorije. Podupirač je služio da drži vrata otvorena, pomisli ona. Neko ga je verovatno slučajno oborio, ne shvatajući da se spoljna vrata zatvaraju bravom za dlan.
<BR>&nbsp;&nbsp;&nbsp;&nbsp;&nbsp;Ona zakorači preko praga u prostoriju.
<BR>&nbsp;&nbsp;&nbsp;&nbsp;&nbsp;Šta će u kući vazdušna komora? upita se ona. Iznenada joj na um padoše egzotična stvorenja zatvorena u naročitim klimatskim uslovima.
<BR>&nbsp;&nbsp;&nbsp;&nbsp;&nbsp;Naročiti klimatski uslovi!
<BR>&nbsp;&nbsp;&nbsp;&nbsp;&nbsp;To bi bilo sasvim primereno Arakisu, gde čak i najsušnije strano rastinje mora da bude navodnjavano.
<BR>&nbsp;&nbsp;&nbsp;&nbsp;&nbsp;Vrata iza nje počeše polako da se zatvaraju. Ona ih zaustavi i podmetnu podupirač koji je Havat ostavio, a zatim se ponovo okrenu prema unutrašnjim vratima sa točkastom bravom, opazivši tanušan natpis u metalu povrh kvake. Tekst je bio ispisan na galaškom jeziku:
<BR>&nbsp;&nbsp;&nbsp;&nbsp;&nbsp;"O, Čoveče! Ovde je jedan divan deo Božje Tvorevine; stani pred njega i nauči da voliš savršenstvo Tvog Vrhunskog Prijatelja."
<BR>&nbsp;&nbsp;&nbsp;&nbsp;&nbsp;Džesika se svom težinom osloni na točak. On popusti na levu stranu i unutrašnja vrata se otvoriše. Blago vazdušno strujanje pogladi je po obrazima i zanjiha joj rubove kose. Osetila je promenu u vazduhu koji je najednom postao nekako bogatiji. Ona širom otvori vrata i pred očima joj se ukaza prizor raskošnog zelenila obasjanog žutom sunčevom svetlošću.
<BR>&nbsp;&nbsp;&nbsp;&nbsp;&nbsp;Žuto sunce? - upita se ona u prvi mah. A onda joj sinu: Filtersko staklo!
<BR>&nbsp;&nbsp;&nbsp;&nbsp;&nbsp;Ona zakorači preko praga i vrata se zatvoriše iza nje.
<BR>&nbsp;&nbsp;&nbsp;&nbsp;&nbsp;"Staklena bašta puna biljnih uzoraka sa svetova koji ne oskudevaju u vodi", promrmlja ona.
<BR>&nbsp;&nbsp;&nbsp;&nbsp;&nbsp;Sadnice u saksijama i obrezano drveće stajali su svuda unaokolo. Uočila je mimoze, rascvetale dunje, sondagi, još neolistalu pleniscentu, akarso sa zelenim i belim stabljikama... ruže...
<BR>&nbsp;&nbsp;&nbsp;&nbsp;&nbsp;Čak i ruže!
<BR>&nbsp;&nbsp;&nbsp;&nbsp;&nbsp;Ona se sagnu i omirisa jedan džinovski ružičasti cvet, a zatim se ponovo uspravi i stade da razgleda sobu.
<BR>&nbsp;&nbsp;&nbsp;&nbsp;&nbsp;Istog trena postala je svesna ritmičkog zvuka.
<BR>&nbsp;&nbsp;&nbsp;&nbsp;&nbsp;Ona razgrnu rukama šumu prepletenog lišća i kroz taj otvor baci pogled prema sredini prostorije. Ugledala je tamo malu fontanu sa izolučenim rubovima. Ritmički šum stvarao je razgranat, izvrnut mlaz vode, koji je bučno padao na dno metalne zdele.
<BR>&nbsp;&nbsp;&nbsp;&nbsp;&nbsp;Džesika obavi brzu vežbu za pročišćavanje čula, a zatim poče da metodično ispituje prostoriju. Izgledalo je da je kvadratnog oblika, sa osnovom dužine deset metara. Na osnovu činjenice da je bila smeštena povrh kraja dvorane i da je sadržala neke tanane konstrukcione razlike, došla je do zaključka da je bila dograđena na krov ovog krila davno pošto je celo zdanje bilo podignuto.
<BR>&nbsp;&nbsp;&nbsp;&nbsp;&nbsp;Zastala je kod južnog kraja prostorije, ispred prostranog filterskog stakla, osvrnuvši se oko sebe; sav raspoloživ prostor u sali bio je zapretan egzotičnim biljkama sa planeta koje nisu oskudevale u vlazi. Nešto zašušta u zelenilu. Ona se nape, a zatim opazi jednostavnu servok napravu, koja je imala osnovnu cev i mnoštvo bočnih rukavaca. Jedan rukavac se podiže, rasprši finu maglu kapljica i okvasi je po obrazima. Kada je crevo ponovo napravilo istu kretnju, ona ugleda šta je navodnjavalo: bokor paprati.
<BR>&nbsp;&nbsp;&nbsp;&nbsp;&nbsp;Voda se nalazila posvuda u prostoriji - na planeti gde je ova tečnost predstavljala najdragoceniji životni sok. Voda je ovde bila tako neštedimice rasipana da je to sasvim poremetilo njenu unutrašnju ravnotežu.
<BR>&nbsp;&nbsp;&nbsp;&nbsp;&nbsp;Ona baci pogled prema suncu, koje je zbog filtera steklo žutu boju. Stajalo je nisko na zupčastom obzorju, povrh grebena koji su obrazovali deo ogromnog kamenog uzdignuća poznatog pod nazivom Zaštitni Zid.
<BR>&nbsp;&nbsp;&nbsp;&nbsp;&nbsp;Filtersko staklo, pomisli ona. Da bi se belo sunce pretvorilo u nešto znatno blaže i prisnije. Ko li je samo napravio ovo mesto? Leto? Ličilo bi na njega da me iznenadi ovakvim darom, ali za to nije bilo vremena. Osim toga, bio je zaokupljen ozbiljnijim problemima.
<BR>&nbsp;&nbsp;&nbsp;&nbsp;&nbsp;Setila se izveštaja o tome kako je većina arakenskih kuća bila opskrbljena vazdušnim komorama na vratima i prozorima da bi se sačuvala i zadržala unutrašnja vlažnost. Leto je kazao da je prenebregavanje ove mere predostrožnosti, odnosno činjenica da su vrata i prozori posedovali štitnike jedino protiv sveprisutne prašine, predstavljalo hotimičan izraz moći i blagostanja ovog doma.
<BR>&nbsp;&nbsp;&nbsp;&nbsp;&nbsp;Ali prostorija u kojoj se trenutno nalazila predstavljala je znatno važniji izraz u tom smislu nego odsustvo zadrživača vlage na spoljnim vratima. Procenila je da ova prostorija, stvorena samo radi uživanja, koristi količinu vode dovoljnu za održavanje hiljadu duša na Arakisu... ako ne i više.
<BR>&nbsp;&nbsp;&nbsp;&nbsp;&nbsp;Džesika krenu duž prozora, i dalje odmeravajući pogledom salu. Posle nekoliko koraka u vidno polje joj je ušla metalna površina, postavljena na visini običnog stola, pokraj fontane i ona primeti na njoj jednu beležnicu i pisaljku, delimično skrivenu nadnesenim lepezastim listom. Ona priđe plohi, primeti na njoj znake da ju je Havat pregledao, a zatim pročita poruku napisanu na beležnici:
<BR>
<BR>&nbsp;&nbsp;&nbsp;&nbsp;&nbsp;GOSPI DŽESIKI
<BR>&nbsp;&nbsp;&nbsp;&nbsp;&nbsp;Neka bi ti ova prostorija pružila podjednako zadovoljstvo koliko i meni. Molim te dopusti da ti ona prenese nauk koji smo obe stekle od istih učitelja: blizina neke željene stvari dovodi čoveka u iskušenje prevelike popustljivosti. U tom smeru krije se opasnost.
<BR>
<BR>&nbsp;&nbsp;&nbsp;&nbsp;&nbsp;Moje najsrdačnije želje
<BR>&nbsp;&nbsp;&nbsp;&nbsp;&nbsp;MARGOT GOSPA FENRING
<BR>
<BR>&nbsp;&nbsp;&nbsp;&nbsp;&nbsp;Džesika klimnu glavom, prisetivši se da joj je Leto pomenuo da je Carev pređašnji izaslanik na ovom mestu bio grof Fenring. Ali skrivena poruka u pribelešci nalagala je neposrednu pozornost, pošto je na uvijen način otkrivala da je njen pisac bila članica reda Bene Geserit. Jedna gorka pomisao prostruja u trenutku Džesiki kroz svest: Grof se oženio svojom gospom.
<BR>&nbsp;&nbsp;&nbsp;&nbsp;&nbsp;Još dok joj je ta pomisao treperila na rubovima uma, ona se dade u traganje za skrivenom porukom. Morala je tu da bude zapretana. Otvorena poruka sadržala je jednu šifrovanu rečenicu koju je svaka Bene Geserit, pod uslovom da je u tome nije sprečavala neka Zapovest Škole, bila obavezna da saopšti drugoj Bene Geserit kada su uslovi to nalagali: "U tom smeru krije se opasnost."
<BR>&nbsp;&nbsp;&nbsp;&nbsp;&nbsp;Džesika opipa poleđinu lista, tragajući za skrivenim tačkama. Ništa. Zatim stade da prevlači osetljivim prstima po rubovima notesa. Ništa. Vratila je beležnicu na mesto gde ju je našla, osećajući kako je obuzima hitnja.
<BR>&nbsp;&nbsp;&nbsp;&nbsp;&nbsp;Da nije nešto vezano za položaj beležnice? - upita se ona.
<BR>&nbsp;&nbsp;&nbsp;&nbsp;&nbsp;Ali Havat je već bio u ovoj prostoriji i nesumnjivo već pomerio notes. Ona baci pogled na list iznad beležnice. List! Džesika prevuče prstom duž njegove donje površine, pa duž ivica i konačno duž stabljike. Bila je tu! Prsti joj napipaše tanušne kodne tačke i stadoše da idu po njima, čitajući:
<BR>&nbsp;&nbsp;&nbsp;&nbsp;&nbsp;"Tvoj sin i Vojvoda nalaze se u neposrednoj opasnosti. Napravljena je jedna spavaća soba koja treba da ti privuče sina. H ju je opremio pogubnim zamkama, od kojih ćete sve otkriti, izuzev možda jedne." Džesika s naporom obuzda nagon da pojuri kod Pola; morala je najpre da pročita celu poruku. Prsti nastaviše da joj klize preko tačkica: "Ne znam tačnu prirodu pretnje, ali ona je povezana sa krevetom. Opasnost po Vojvodu krije se u izdajstvu nekog poverljivog druga ili oficira. H planira da te da na poklon jednom svom miljeniku. Koliko ja znam, ova staklena bašta je bezbedna. Oposti što ne mogu više da ti kažem. Izvori su mi oskudni, pošto moj Grof nije plaćenik H. U žurbi, MF."
<BR>&nbsp;&nbsp;&nbsp;&nbsp;&nbsp;Džesika pusti list i okrenu se da požuri kod Pola. U tom trenutku, vrata vazdušne komore se uz tresak otvoriše. Kroz njih banu Pol, držeći nešto u desnoj šaci, a zatim ih ponovo sa treskom zatvori za sobom. Ugledavši majku, stao je da se probija kroz zelenilo prema njoj; kad je stigao do fontane, isturio je šaku u kojoj je držao predmet i stavio je pod mlaz vode.
<BR>&nbsp;&nbsp;&nbsp;&nbsp;&nbsp;"Pole!" Ona ga zgrabi za ramena, zagledavši mu se u šaku. "Šta je to?"
<BR>&nbsp;&nbsp;&nbsp;&nbsp;&nbsp;Uzvratio joj je gotovo nehajnim glasom, ali ona je dokučila napor koji se krio iza reči: "Lovac-tragač. Uhvatio sam ga u mojoj sobi i smrskao mu prednji deo, ali hoću da budem sasvim siguran. Voda bi trebalo da ga dokrajči."
<BR>&nbsp;&nbsp;&nbsp;&nbsp;&nbsp;"Zaroni ga!" naredi mu ona.
<BR>&nbsp;&nbsp;&nbsp;&nbsp;&nbsp;"Skloni ruku", reče mu ona posle nekoliko trenutaka. "Ostavi ga u vodi."
<BR>&nbsp;&nbsp;&nbsp;&nbsp;&nbsp;On izvuče ruku, otrese vodu sa nje i zagleda se u nepomični metal u fontani. Džesika otkinu jednu stabljiku i podbode pogubnu napravu.
<BR>&nbsp;&nbsp;&nbsp;&nbsp;&nbsp;Bila je mrtva.
<BR>&nbsp;&nbsp;&nbsp;&nbsp;&nbsp;Ona odbaci grančicu u vodu i pogleda Pola. Njegove oči ispitivale su prostoriju pomnom pronicljivošću u kojoj je ona odmah prepoznala metod Bene Geserit.
<BR>&nbsp;&nbsp;&nbsp;&nbsp;&nbsp;"Ovde bi svašta moglo da bude skriveno", reče on.
<BR>&nbsp;&nbsp;&nbsp;&nbsp;&nbsp;"Imam razloga da verujem da je mesto bezbedno", uzvrati ona.
<BR>&nbsp;&nbsp;&nbsp;&nbsp;&nbsp;"I moja soba smatrana je za bezbednu. Havat je kazao..."
<BR>&nbsp;&nbsp;&nbsp;&nbsp;&nbsp;"Bio je to lovac-tragač", podseti ga ona. "To znači da je neko u kući upravljao njime. Kontrolni snopovi tragača imaju ograničen domet. Stvarčica je mogla da bude ubačena posle Havatovog pregleda."
<BR>&nbsp;&nbsp;&nbsp;&nbsp;&nbsp;Ali na um joj pade poruka na listu: ...izdajstvo nekog poverljivog druga ili oficira. To sigurno nije Havat. Oh, jamačno nije Havat.
<BR>&nbsp;&nbsp;&nbsp;&nbsp;&nbsp;"Havatovi ljudi upravo pretražuju kuću", reče on. "Tragač umalo nije pogodio staricu koja je došla da me probudi."
<BR>&nbsp;&nbsp;&nbsp;&nbsp;&nbsp;"Šedut Mejps", reče Džesika, prisetivši se susreta kod stepenica. "Otac te pozvao da..."
<BR>&nbsp;&nbsp;&nbsp;&nbsp;&nbsp;"To može da sačeka", uzvrati Pol. "Zašto smatraš da je ova prostorija bezbedna?"
<BR>&nbsp;&nbsp;&nbsp;&nbsp;&nbsp;Ona pokaza na beležnicu i objasni mu.
<BR>&nbsp;&nbsp;&nbsp;&nbsp;&nbsp;On se blago opusti.
<BR>&nbsp;&nbsp;&nbsp;&nbsp;&nbsp;Ali Džesika je i dalje ostala napeta, pomislivši: Lovac-tragač! Milostiva Majko! Bilo joj je potrebno sve umeće stečeno tokom dugotrajne obuke da obuzda napad histeričnog drhtanja.
<BR>&nbsp;&nbsp;&nbsp;&nbsp;&nbsp;Pol progovori činjeničkim glasom: "To su Harkoneni, razume se. Moraćemo da ih uništimo."
<BR>&nbsp;&nbsp;&nbsp;&nbsp;&nbsp;Na vratima vazdušne komore začu se kucanje - šifrovani zvuk pripadnika Havatovih jedinica.
<BR>&nbsp;&nbsp;&nbsp;&nbsp;&nbsp;"Napred", reče Pol.
<BR>&nbsp;&nbsp;&nbsp;&nbsp;&nbsp;Vrata se otvoriše i u prostoriju uđe jedan visok čovek u atreidskoj uniformi i sa Havatom oznakom na kapi. "Tu ste, ser", reče on. "Domarka mi je kazala da vas ovde potražim." On se osvrnu po sali. "Pronašli smo kamenu humku u podrumu i uhvatili jednog čoveka u njoj. Imao je konzolu za daljinsko upravljanje tragačem."
<BR>&nbsp;&nbsp;&nbsp;&nbsp;&nbsp;"I ja ću uzeti udela u ispitivanju", reče Džesika.
<BR>&nbsp;&nbsp;&nbsp;&nbsp;&nbsp;"Žao mi je, moja gospo. Došlo je do gužve dok smo ga hvatali. Čovek je mrtav."
<BR>&nbsp;&nbsp;&nbsp;&nbsp;&nbsp;"Nema ničega po čemu bismo mogli da ga identifikujemo?" upita ona.
<BR>&nbsp;&nbsp;&nbsp;&nbsp;&nbsp;"Još ništa nismo pronašli, moja gospo."
<BR>&nbsp;&nbsp;&nbsp;&nbsp;&nbsp;"Da li je u pitanju domorodac sa Arakena?" upita Pol.
<BR>&nbsp;&nbsp;&nbsp;&nbsp;&nbsp;Džesika klimnu glavom, zadovoljna pronicljivošću Polovog pitanja.
<BR>&nbsp;&nbsp;&nbsp;&nbsp;&nbsp;"Izgleda kao domorodac", reče čovek. "Stavljen je u kamenu humku pre više od mesec dana, sudeći po svemu, i tu je sačekao naš dolazak. Kamen i malter na mestu gde je ušao u podrum bili su nedirnuti kada smo juče vršili inspekciju. Jemčim to svojim ugledom."
<BR>&nbsp;&nbsp;&nbsp;&nbsp;&nbsp;"Niko ne sumnja u vašu temeljnost", reče Džesika.
<BR>&nbsp;&nbsp;&nbsp;&nbsp;&nbsp;"Ja sumnjam, moja gospo. Trebalo je da dole upotrebimo sonične sonde."
<BR>&nbsp;&nbsp;&nbsp;&nbsp;&nbsp;"Pretpostavljam da to sada radite", reče Pol.
<BR>&nbsp;&nbsp;&nbsp;&nbsp;&nbsp;"Da, ser."
<BR>&nbsp;&nbsp;&nbsp;&nbsp;&nbsp;"Izvestite moga oca da ćemo malo zakasniti."
<BR>&nbsp;&nbsp;&nbsp;&nbsp;&nbsp;"Smesta, ser." On baci pogled prema Džesiki. "Havat je izdao naređenje da se pod ovakvim okolnostima mladi gospodar skloni na sigurno mesto." Oči mu ponovo prošaraše prostorijom. "Šta je sa ovom salom?"
<BR>&nbsp;&nbsp;&nbsp;&nbsp;&nbsp;"Imam razloga da verujem da je bezbedna", reče ona. "Pretražili smo je i Havat i ja."
<BR>&nbsp;&nbsp;&nbsp;&nbsp;&nbsp;"Onda ću postaviti stražu pred vratima, moja gospo, sve dok ponovo ne budemo pretražili kuću." On se pokloni Džesiki, uputi pozdrav Polu dodirnuvši kapu, iziđe napolje i zatvori vrata za sobom.
<BR>&nbsp;&nbsp;&nbsp;&nbsp;&nbsp;Pol prvi prekinu tišinu, rekavši: "Kako bi bilo da kasnije i sami ispitamo kuću? Tvoje oči mogle bi da primete stvari koje bi za druge ostale neopažene."
<BR>&nbsp;&nbsp;&nbsp;&nbsp;&nbsp;"Ovo krilo predstavljalo je jedini deo koji nisam istražila", reče ona. "Ostavila sam ga za kraj zato..."
<BR>&nbsp;&nbsp;&nbsp;&nbsp;&nbsp;"Zato što se Havat lično postarao za njega", reče on.
<BR>&nbsp;&nbsp;&nbsp;&nbsp;&nbsp;Ona uputi hitar i sumnjičav pogled prema sinu.
<BR>&nbsp;&nbsp;&nbsp;&nbsp;&nbsp;"Ne veruješ Havatu?" upita ga.
<BR>&nbsp;&nbsp;&nbsp;&nbsp;&nbsp;"Verujem, ali on već stari... premnogo radi. Mogli bismo malo da mu olakšamo posao."
<BR>&nbsp;&nbsp;&nbsp;&nbsp;&nbsp;"To bi ga samo postidelo i ugrozilo mu efikasnost", reče ona. "Dugujemo mu puno poštovanje i poverenje... i on to stvarno zaslužuje."
<BR>&nbsp;&nbsp;&nbsp;&nbsp;&nbsp;Pol reče: "Kada se mom ocu ne dopadne nešto kod tebe, on samo kaže Bene Geserit! na način kao da izgovara neku kletvu."
<BR>&nbsp;&nbsp;&nbsp;&nbsp;&nbsp;"A šta je to što se tvom ocu ponekad ne dopadne kod mene?"
<BR>&nbsp;&nbsp;&nbsp;&nbsp;&nbsp;"Kada se raspravljaš s njim."
<BR>&nbsp;&nbsp;&nbsp;&nbsp;&nbsp;"Ti nisi tvoj otac, Pole."
<BR>&nbsp;&nbsp;&nbsp;&nbsp;&nbsp;Pol pomisli: To će je zabrinuti, ali moram joj reći šta mi je ona Mejps kazala o izdajniku među nama.
<BR>&nbsp;&nbsp;&nbsp;&nbsp;&nbsp;"Šta to zadržavaš u sebi?" upita ga Džesika. "To ne liči na tebe, Pole."
<BR>&nbsp;&nbsp;&nbsp;&nbsp;&nbsp;On slegnu ramenima i ispriča joj o razgovoru sa Mejps.
<BR>&nbsp;&nbsp;&nbsp;&nbsp;&nbsp;Kada je sin završio, Džesika najpre pomisli na poruku sa poleđine lista, a onda brzo donese odluku; pokazala je Polu list i kazala mu za poruku.
<BR>&nbsp;&nbsp;&nbsp;&nbsp;&nbsp;"Moramo oca odmah obavestiti o ovome", reče on. "Kodiraću mu radiograf i poslaću mu ga."
<BR>&nbsp;&nbsp;&nbsp;&nbsp;&nbsp;"Ne", reče ona. "Sačekaćeš dok ne budete nasamo. U ovo treba da bude upućeno što manje ljudi."
<BR>&nbsp;&nbsp;&nbsp;&nbsp;&nbsp;"Misliš li da ni u koga ne možemo imati poverenje?"
<BR>&nbsp;&nbsp;&nbsp;&nbsp;&nbsp;"Postoji još jedna mogućnost", reče ona. "Možda je to bio deo plana da dobijemo ovu poruku. Ljudi koji su nam je dostavili mogli su da veruju da je ona tačna, ali nije isključeno da je njena svrha bila da dospe do nas."
<BR>&nbsp;&nbsp;&nbsp;&nbsp;&nbsp;Polovo lice najednom se smrači. "Da poseju nepoverenje i podozrenje među nas i da nas na taj način oslabe", reče on.
<BR>&nbsp;&nbsp;&nbsp;&nbsp;&nbsp;"Moraš diskretno da obavestiš oca i da mu skreneš pažnju na ovu mogućnost", reče ona.
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;Ona se okrenu prema visokom filterskom staklu i baci pogled prema jugoistoku gde je zalazilo sunce Arakisa - žuta lopta nisko iznad grebena.
<BR>&nbsp;&nbsp;&nbsp;&nbsp;&nbsp;Pol se okrenu u istom pravcu gde i Džesika i reče: "Ne mislim da je u pitanju Havat. Da li je moguće da je posredi Jueh?"
<BR>&nbsp;&nbsp;&nbsp;&nbsp;&nbsp;"On nije ni oficir, niti poverljivi drug", reče ona. "Osim toga, uveravam te da Jueh ništa manje od nas ne mrzi Harkonene."
<BR>&nbsp;&nbsp;&nbsp;&nbsp;&nbsp;Netremice posmatrajući grebene, Pol pomisli: To sigurno nisu Gurni... ili Dankan. Da nije možda neko od nižih oficira? Ne, nemoguće. Svi oni potiču iz porodica koje su nam pokolenjima bile lojalne... i to sa jakim razlogom.
<BR>&nbsp;&nbsp;&nbsp;&nbsp;&nbsp;Džesika pređe rukom preko čela, osećajući kako je sustiže umor. Tako je opasno ovde! Bacila je pogled prema predelu, požutelom kroz filtre, proučavajući ga. Iza Vojvodinih poseda pružao se dobro zaštićen skladišni teren - nizovi začinskih silosa sa visokim stražarskim kulama, koje su stajale unaokolo poput mnoštva preplašenih paukova. Mogla je da razabere dvadesetak ovakvih skladišnih terena sa silosima do dalekih grebena Zaštitnog Zida - dugački nizovi koji su se sabirali u žižu u daljini.
<BR>&nbsp;&nbsp;&nbsp;&nbsp;&nbsp;Lagano, profiltrirano sunce zašlo je za obzorje. Na njegovo mesto stale su da se pomaljaju zvezde. Ugledala je jednu veoma sjajnu sasvim nisko na horizontu, koja je treperila jasnim i odmerenim ritmom; bilo je to neobično podrhtavanje svetlosti: blink-blink-blink-blink-blink...
<BR>&nbsp;&nbsp;&nbsp;&nbsp;&nbsp;Pol se pokrenu pokraj nje u zamračenoj prostoriji.
<BR>&nbsp;&nbsp;&nbsp;&nbsp;&nbsp;Džesika najednom posveti svu pažnju blistavoj zvezdi, shvativši da ona stoji odveć nisko, odnosno da mora da se nalazi negde na grebenima Zaštitnog zida.
<BR>&nbsp;&nbsp;&nbsp;&nbsp;&nbsp;Neko signalizira!
<BR>&nbsp;&nbsp;&nbsp;&nbsp;&nbsp;Pokušala je da razabere poruku, ali bila je to šifra sa kojom se nikada ranije nije srela.
<BR>&nbsp;&nbsp;&nbsp;&nbsp;&nbsp;Druga svetla počeše da se pale u ravnici ispod grebena: male žute mrlje raštrkane spram plavetne tame. A onda jedna svetlost sa njihove leve strane poče dase pojačava i da treperi u pravcu grebena - veoma brzo: treptaj, bljesak, treptaj!
<BR>&nbsp;&nbsp;&nbsp;&nbsp;&nbsp;Trenutak potom, već je nestala.
<BR>&nbsp;&nbsp;&nbsp;&nbsp;&nbsp;Istog časa zgasnula je i lažna zvezda na jednom od grebena.
<BR>&nbsp;&nbsp;&nbsp;&nbsp;&nbsp;Signali... bila je to više nego ubedljiva opomena.
<BR>&nbsp;&nbsp;&nbsp;&nbsp;&nbsp;Zašto se svetiljke koriste za signaliziranje preko bazena? upita se ona. Zašto nisu mogli da koriste komunikacionu mrežu?
<BR>&nbsp;&nbsp;&nbsp;&nbsp;&nbsp;Odgovor je bio očigledan: sve veze sada su se nalazile pod kontrolom Vojvode Letoa. Svetlosni signali jedino su mogli da znače razmenu poruka između neprijatelja - između Harkonenovih ljudi.
<BR>&nbsp;&nbsp;&nbsp;&nbsp;&nbsp;Na vratima iza njih začulo se kucanje, a zatim i glas Havatovog čoveka: "Sve je u redu, ser... moja gospo. Vreme je da mladog gospodara odvedemo njegovom ocu."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
