<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Arakis uči logiku noža - odseći ono što je nepotpuno i reći: 'Sada je potpuno, zato što se svršava ovde.'
<BR>
<BR>&nbsp;&nbsp;&nbsp;&nbsp;&nbsp;Iz 'Sabranih izreka Muad'Diba' princeze Irulan
<BR>
<BR>&nbsp;&nbsp;&nbsp;&nbsp;&nbsp;Čovek u uniformi Harkonena zaustavi se na kraju hodnika i jednim pogledom obuhvati Mejpsino telo, opruženo obličje Vojvode i Jueha, koji je stajao nad njima. U čovekovoj desnoj ruci nalazio se laserski revolver. U izrazu njegovog lica lako se mogla razabrati crta okrutnosti, bezmilosti, od čega Jueha podiđoše žmarci.
<BR>&nbsp;&nbsp;&nbsp;&nbsp;&nbsp;Sardaukar, pomisli Jueh. Po izgledu bi se reklo da je Bašar. Verovatno je iz carevih legija - poslat ovde da nadzire kako se odvijaju stvari. Ma koju uniformu da nose, ne mogu se prerušiti.
<BR>&nbsp;&nbsp;&nbsp;&nbsp;&nbsp;"Ti si Jueh", reče čovek, podozrivo pogledavši prsten Su Škole oko doktorove kose; zatim osmotri dijamantski tetovirani znak na Juehovom čelu i konačno ga prodorno pogleda u oči.
<BR>&nbsp;&nbsp;&nbsp;&nbsp;&nbsp;"Jeste, ja sam Jueh", uzvrati Doktor.
<BR>&nbsp;&nbsp;&nbsp;&nbsp;&nbsp;"Možeš da odahneš, Juehu", reče čovek. "Kada si isključio kućne štitnike, lako smo ušli. Sve držimo pod kontrolom. Je li ovo Vojvoda?"
<BR>&nbsp;&nbsp;&nbsp;&nbsp;&nbsp;"To je Vojvoda."
<BR>&nbsp;&nbsp;&nbsp;&nbsp;&nbsp;"Mrtav?"
<BR>&nbsp;&nbsp;&nbsp;&nbsp;&nbsp;"Samo u nesvesti. Preporučujem ti da ga vežeš."
<BR>&nbsp;&nbsp;&nbsp;&nbsp;&nbsp;"Šta si uradio sa ovim drugima?" On baci pogled prema mestu gde je Mejps ležala.
<BR>&nbsp;&nbsp;&nbsp;&nbsp;&nbsp;"Žao mi je zbog njih", promrmlja Jueh.
<BR>&nbsp;&nbsp;&nbsp;&nbsp;&nbsp;"Žao ti je!" obrecnu se Sardaukar. On se približi i pogleda Letoa. "To je, dakle, veliki Crveni Vojvoda."
<BR>&nbsp;&nbsp;&nbsp;&nbsp;&nbsp;Ako sam i sumnjao u identitet ovog čoveka, posle ovoga sam sasvim siguran, pomisli Jueh. Samo Car zove Atreide Crvenim Vojvodama.
<BR>&nbsp;&nbsp;&nbsp;&nbsp;&nbsp;Sardaukar se saže i odseče amblem crvenog sokola sa Letove uniforme. "Mali suvenir", reče on. "Gde mu je prsten sa pečatom?"
<BR>&nbsp;&nbsp;&nbsp;&nbsp;&nbsp;"Nema ga pri sebi", reče Jueh.
<BR>&nbsp;&nbsp;&nbsp;&nbsp;&nbsp;"To i sam vidim!" odbrusi Sardaukar.
<BR>&nbsp;&nbsp;&nbsp;&nbsp;&nbsp;Jueh se ukruti i proguta pljuvačku. Ako me pritisnu, odvedu kod Istinozborca, saznaće za prsten, kao i za topter koji sam pripremio - sve će propasti.
<BR>&nbsp;&nbsp;&nbsp;&nbsp;&nbsp;"Vojvoda je ponekad slao prsten po glasniku kao jemstvo da je poruka odista od njega", reče Jueh.
<BR>&nbsp;&nbsp;&nbsp;&nbsp;&nbsp;"To mora da je vraški poverljiv glasnik", promrmlja Sardaukar.
<BR>&nbsp;&nbsp;&nbsp;&nbsp;&nbsp;"Zar ga nećeš vezati?" ponovi predlog Jueh.
<BR>&nbsp;&nbsp;&nbsp;&nbsp;&nbsp;"Koliko će biti u nesvestici?"
<BR>&nbsp;&nbsp;&nbsp;&nbsp;&nbsp;"Oko dva sata. Nisam precizno odredio dozu kao kod žene i dečaka."
<BR>&nbsp;&nbsp;&nbsp;&nbsp;&nbsp;Sardaukar bocnu Vojvodu vrhom stopala. "Ne moramo se bojati ovoga ni kad se probudi. Kada će se žena i dečak probuditi?"
<BR>&nbsp;&nbsp;&nbsp;&nbsp;&nbsp;"Kroz desetak minuta."
<BR>&nbsp;&nbsp;&nbsp;&nbsp;&nbsp;"Tako brzo?"
<BR>&nbsp;&nbsp;&nbsp;&nbsp;&nbsp;"Rečeno mi je da će Baron stići odmah iza svojih ljudi."
<BR>&nbsp;&nbsp;&nbsp;&nbsp;&nbsp;"I hoće. Sačekaćeš napolju, Juehu." On mu uputi oštar pogled. "Hajde, polazi!"
<BR>&nbsp;&nbsp;&nbsp;&nbsp;&nbsp;Jueh pogleda Letoa. "Šta će da bude..."
<BR>&nbsp;&nbsp;&nbsp;&nbsp;&nbsp;"Biće izručen Baronu - prikladno pripremljen kao pečenje za rernu." Sardaukar ponovo baci pogled na tetoviran dijamantski znak na Juehovom čelu. "Poznat si po tome; bićeš bezbedan u hodnicima. A sada, više nemamo vremena za naklapanje, izdajniče. Čujem ostale da dolaze."
<BR>&nbsp;&nbsp;&nbsp;&nbsp;&nbsp;Izdajnik, pomisli Jueh. On spusti pogled i prođe pokraj Sardaukara, postavši najednom svestan da je upravo dobio naziv po kome će ga istorija upamtiti: Jueh izdajnik.
<BR>&nbsp;&nbsp;&nbsp;&nbsp;&nbsp;Prošao je pored više leševa dok je išao prema glavnom ulazu; pomno ih je zagledao, bojeći se da bi među njima mogao da ugleda Pola i Džesiku. No, svi su bili ili pripadnici kućne garde ili ljudi u uniformi Harkonena.
<BR>&nbsp;&nbsp;&nbsp;&nbsp;&nbsp;Harkonenovi stražari zauzeše pripravan položaj i zabuljiše se u njega kada je kroz glavni ulaz izišao u noć obasjanu svetlošću plamenova. Palme duž puta bile su zapaljene da bi se osvetlila kuća. Crni dim zapaljivih materija, upotrebljenih da bi se potpalila stabla, kuljao je pravo uvis kroz narandžasti oganj.
<BR>&nbsp;&nbsp;&nbsp;&nbsp;&nbsp;"To je izdajnik", neko reče.
<BR>&nbsp;&nbsp;&nbsp;&nbsp;&nbsp;"Baron će uskoro hteti da te vidi", progovori drugi glas.
<BR>&nbsp;&nbsp;&nbsp;&nbsp;&nbsp;Moram da se domognem toptera, pomisli Jueh. Moram da stavim unutra Vojvodin prsten sa pečatom, tako da ga Pol može pronaći. A onda ga obuze plima straha. Ako Ajdaho posumnja u mene ili postane nestrpljiv - ako ne bude sačekao i ne pođe tačno tamo gde sam mu kazao - Džesika i Pol neće biti spaseni pokolja. Neće mi biti priznata ni najmanja olakšavajuća okolnost u onome što sam počinio.
<BR>&nbsp;&nbsp;&nbsp;&nbsp;&nbsp;Harkonenov stražar pusti mu ruku i reče: "Sačekaj tamo pokraj puta."
<BR>&nbsp;&nbsp;&nbsp;&nbsp;&nbsp;Najednom, Jueh se oseti izgubljenim na ovom mestu razaranja; nije bio pošteđen ničega, niti je iko prema njemu pokazao ma i najmanji znak milosrđa. Ajdaho mora uspeti!
<BR>&nbsp;&nbsp;&nbsp;&nbsp;&nbsp;Jedan drugi stražar unese mu se u lice i razdra se: "Miči se u stranu, kad ti se kaže!"
<BR>&nbsp;&nbsp;&nbsp;&nbsp;&nbsp;Čak i kada imaju koristi od mene, oni me preziru, pomisli Jueh. On se uspravi, pošto se zateturao kad su ga odgurnuli, i to mu pomože da malo povrati dostojanstvo.
<BR>&nbsp;&nbsp;&nbsp;&nbsp;&nbsp;"Čekaj Barona!" odbrusi mu jedan oficir straže.
<BR>&nbsp;&nbsp;&nbsp;&nbsp;&nbsp;Jueh klimnu glavom i tobože nehajno krenu duž pročelja kuće, a onda skrenu za ugao u senku, izvan domašaja svetlosti koju su stvarale zapaljene palme. Hitro, tako da mu je svaki korak odavao žurbu, Jueh pođe u stražnje dvorište ispod staklene bašte, gde je čekao topter - letelica koja je ostavljena tamo da bi odvezla Pola i njegovu majku.
<BR>&nbsp;&nbsp;&nbsp;&nbsp;&nbsp;Kod otvorenih stražnjih vrata kuće stajao je jedan stražar; pažnja mu je bila upravljena na osvetljeni hol i ljude koji su se tamo vrzmali, pretražujući svaku prostoriju.
<BR>&nbsp;&nbsp;&nbsp;&nbsp;&nbsp;Kako su samo sigurni u sebe!
<BR>&nbsp;&nbsp;&nbsp;&nbsp;&nbsp;Jueh ostade u senci i produži put do toptera, otvorivši vrata sa suprotne strane od stražara. Zavukao je ruku ispod prednjih sedišta, potraživši slobodnjačku balu za opremu koju je tamo sakrio; podigao je zastirak i zavukao unutra ruku sa Vojvodinim pečatom. Osetio je pod prstima šuškanje začinskog papira, na kome je napisao poruku, i u njega ubacio prsten. Zatim je izvukao ruku i ponovo zatvorio balu.
<BR>&nbsp;&nbsp;&nbsp;&nbsp;&nbsp;Lagano, Jueh zatvori i vrata toptera, vrati se do ugla kuće i opet se obre na svetlosti plamtećih stabala.
<BR>&nbsp;&nbsp;&nbsp;&nbsp;&nbsp;Dobro, to je obavljeno, pomisli on.
<BR>&nbsp;&nbsp;&nbsp;&nbsp;&nbsp;Obasjan sjajem zapaljenih palmi, on obavi ogrtač oko sebe i upilji se u ognjene jezičke. Uskoro ću saznati. Uskoro ću videti Barona i saznaću. A Baron - njega čeka jedan zubić.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
