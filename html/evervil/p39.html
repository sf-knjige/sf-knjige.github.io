<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>I
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Ovo nije bilo prvi put u mračnim godinama posle Petlje da je Tesla sanjala buve. Pravi pravcati cunami sazdan od buva, koji se uzdizao iznad Harmonovih Visova, sa ostacima Amerike na uskomešanom prevoju, i tamo podrhtavao, spreman da se obruši svakog trena. U njegovoj pretećoj senci, Evervil je postao grad-laguna. Glavna ulica predstavljala je postojanu reku buva, po kojoj su voženi improvizovani splavovi od kuće do kuće, spasavajući ljude od udarnog talasa.
<BR>&nbsp;&nbsp;&nbsp;&nbsp;&nbsp;Nekolicina ju je, izgleda, poznavala, mada ona nije prepoznala nikoga od njih.
<BR>&nbsp;&nbsp;&nbsp;&nbsp;&nbsp;"Ti! Ti!" govorili su, pokazujući prstima u njenom pravcu dok je vukla svoj škripavi, mali čamac niz ulicu: "Ti si ovo učinila! Ti sa majmunom!" (Na ramenu joj je čučao majmun u džemperu i sa crvenim filcanim šeširom.) "Priznaj! Ti si ovo učinila!"
<BR>&nbsp;&nbsp;&nbsp;&nbsp;&nbsp;Govorila je da je nevina. Da, znala je da talas dolazi. I, da, možda je gubila vreme na lutanja kada je trebalo da upozori svet. Ali nije ona za to kriva. Ona je žrtva okolnosti, kao i svi ostali. To nije...
<BR>&nbsp;&nbsp;&nbsp;&nbsp;&nbsp;"Tesla? Probudi se! Tesla? Poslušaj me. Probudi se, molim te!"
<BR>&nbsp;&nbsp;&nbsp;&nbsp;&nbsp;Jedva otvorivši slepljene oči, ugledala je Fib koja je zurila odozgo u nju, razvukavši usta od uha do uha.
<BR>&nbsp;&nbsp;&nbsp;&nbsp;&nbsp;"Znam gde je. I znam kako je tamo dospeo." Tesla sede u krevetu, otresajući poslednje buve iz glave.
<BR>&nbsp;&nbsp;&nbsp;&nbsp;&nbsp;"Džo?"
<BR>&nbsp;&nbsp;&nbsp;&nbsp;&nbsp;"Razume se, Džo." Fib sede na ivicu sofe. Drhtala je. "Bila sam s njim noćas, Tesla."
<BR>&nbsp;&nbsp;&nbsp;&nbsp;&nbsp;"O čemu to govoriš?"
<BR>&nbsp;&nbsp;&nbsp;&nbsp;&nbsp;"U početku sam mislila da je san, ali nije bio. Znam da nije. I sada je jasan u mojoj glavi kao i onda kada sam bila tamo."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Sa Džoom."
<BR>&nbsp;&nbsp;&nbsp;&nbsp;&nbsp;"Da, ali gde, Fib?"
<BR>&nbsp;&nbsp;&nbsp;&nbsp;&nbsp;"Oh. U Suštini."
<BR>
<BR>&nbsp;&nbsp;&nbsp;&nbsp;&nbsp;Tesla je u početku bila spremna da odbaci celu stvar kao pustu čežnju, ali što joj je Fib više pričala, postajala je sve uverenija da u tome ima istine.
<BR>&nbsp;&nbsp;&nbsp;&nbsp;&nbsp;Raul se slagao. Zar ti nisam rekao? - promrmlja on Tesli na uho kada je Fib stigla do dela o vratima na Harmonovim visovima. Nisam li ti rekao da ima nečeg u pogledu te planine?
<BR>&nbsp;&nbsp;&nbsp;&nbsp;&nbsp;Ako tamo gore postoje vrata... pomisli ona.
<BR>&nbsp;&nbsp;&nbsp;&nbsp;&nbsp;To objašnjava zašto je ovaj prokleti grad pošandrcao.
<BR>&nbsp;&nbsp;&nbsp;&nbsp;&nbsp;"Moram da odem tamo gore", govorila je Fib. "Da prođem kroz ta vrata, kako bih mogla da potražim Džoa." Zgrabila je Tesline šake. "Pomoći ćeš mi, zar ne? Kaži da hoćeš."
<BR>&nbsp;&nbsp;&nbsp;&nbsp;&nbsp;"Da, ali..."
<BR>&nbsp;&nbsp;&nbsp;&nbsp;&nbsp;"Znala sam. Onog trenutka kada sam se probudila rekla sam sebi - zbog ovoga je Tesla ušla u moj život, da mi pomogne da pronađem Džoa."
<BR>&nbsp;&nbsp;&nbsp;&nbsp;&nbsp;"Gde se nalazio kada si ga ostavila?"
<BR>&nbsp;&nbsp;&nbsp;&nbsp;&nbsp;Fib se snuždila. "Bio je u moru."
<BR>&nbsp;&nbsp;&nbsp;&nbsp;&nbsp;"Šta je bilo s njegovim brodom?"
<BR>&nbsp;&nbsp;&nbsp;&nbsp;&nbsp;"Nastavio je dalje bez njega. Čini mi se... čini mi se da su pomislili da je mrtav. Ali on nije mrtav. Znam da nije. Da je mrtav, ne bih osećala ono što sada osećam. Srce bi mi bilo prazno, znaš?"
<BR>&nbsp;&nbsp;&nbsp;&nbsp;&nbsp;Tesla je posmatrala ženino oduševljenje, slušala o njenoj veri i osetila zavist što nju nikada u životu nije obuzela takva ljubav. Možda je to bila uzaludna stvar, poći u potragu za čovekom koji se izgubio, jer je bio bačen sa broda u more-san kada se činilo da se bliži smak sveta, ali ona je oduvek volela uzaludne stvari. A ako provede poslednjih nekoliko sati života pokušavajući da ponovo sjedini ove ljubavnike, zar je to bila bezvredna ambicija?
<BR>&nbsp;&nbsp;&nbsp;&nbsp;&nbsp;"Da li ti je Džo kazao gde se na planini nalaze ta vrata?"
<BR>&nbsp;&nbsp;&nbsp;&nbsp;&nbsp;"Samo da su negde blizu vrha. Ali naći ćemo ih već. Znam da ćemo ih naći."
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Manje od pola sata kasnije Tesla i Fib iziđoše na sunce. Evervil se već bio zahuktao. Glavna ulica bila je prepuna ljudi: onih koji su sklapali otkrivene tribine, onih koji su kačili zastave, onih koji su naduvavali balone, onih koji su podizali barikade. A tamo gde se nešto radilo bilo je, razume se, i ljudi koji su gledali i pravili primedbe: onih koji su pili kafu i jeli krofne, onih koji su davali savete i onih koji su pravili nevolje.
<BR>&nbsp;&nbsp;&nbsp;&nbsp;&nbsp;"Nije trebalo da pođemo ovim putem", primeti Fib dok su čekali u koloni od dvanaestak vozila da iz nekog kamiona istovare stolice.
<BR>&nbsp;&nbsp;&nbsp;&nbsp;&nbsp;"Smiri se", reče Tesla. "Pred nama je dugi dan. Suočavajmo se sa stvarima onako kako nailaze."
<BR>&nbsp;&nbsp;&nbsp;&nbsp;&nbsp;"Kada bi oni samo znali ono što mi znamo", reče Fib, posmatrajući ljude na pločniku.
<BR>&nbsp;&nbsp;&nbsp;&nbsp;&nbsp;"Oh, znaju oni", reče Tesla.
<BR>&nbsp;&nbsp;&nbsp;&nbsp;&nbsp;"O Suštini?" s nevericom zapita Fib. "Mislim da nemaju pojma."
<BR>&nbsp;&nbsp;&nbsp;&nbsp;&nbsp;"Možda je duboko zapretano", reče Tesla, proučavajući radosna lica u prolazu. "Ali svako dospe u Suštinu tri puta, sećaš se."
<BR>&nbsp;&nbsp;&nbsp;&nbsp;&nbsp;"Moraću jednom da se prošvercujem", ponosno reče Fib.
<BR>&nbsp;&nbsp;&nbsp;&nbsp;&nbsp;"Ti si imala i pomoć. Svi ostali vide na trenutak koliko im je dato, a onda zaboravljaju. Nastavljaju sa svojim životima, mislići da su oni stvarni."
<BR>&nbsp;&nbsp;&nbsp;&nbsp;&nbsp;"Da li si se mnogo drogirala?" upita Fib.
<BR>&nbsp;&nbsp;&nbsp;&nbsp;&nbsp;"Imala sam svoje trenutke", odvrati Tesla. "Zašto?"
<BR>&nbsp;&nbsp;&nbsp;&nbsp;&nbsp;"Neke od stvari koje si mi ispričala - meni to nema nikakvog smisla." Pogledala je iskosa Teslu. "Kao, na primer, ovo što si upravo kazala, kako ljudi misle da su stvarni. Oni to jesu. Ja sam stvarna. Ti si stvarna. Džo je stvaran."
<BR>&nbsp;&nbsp;&nbsp;&nbsp;&nbsp;"Otkud znaš?"
<BR>&nbsp;&nbsp;&nbsp;&nbsp;&nbsp;"To je glupo pitanje", reče Fib.
<BR>&nbsp;&nbsp;&nbsp;&nbsp;&nbsp;"Onda mi glupo i odgovori."
<BR>&nbsp;&nbsp;&nbsp;&nbsp;&nbsp;"Mi radimo stvari. Omogućujemo da se nešto dogodi. Nisam ja kao... kao..." Zaćutala je, tragajući za prikladnim poređenjem, a onda je pokazala na jednog od onih koji su pijuckali kafu: sedeo je na ivičnjaku i razgledao traku stripa u jutarnjem Oregonijenu. "Ja se ne nalazim na stranici stripa. Niko mene nije izmislio. Ja sam sama sebe izmislila."
<BR>&nbsp;&nbsp;&nbsp;&nbsp;&nbsp;"Nemoj to zaboraviti kada stignemo u Suštinu."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što mislim da su mnoge tamošnje stvari izmišljene."
<BR>&nbsp;&nbsp;&nbsp;&nbsp;&nbsp;"Nastavi."
<BR>&nbsp;&nbsp;&nbsp;&nbsp;&nbsp;"A tamo gde su stvari stvorene, mogu biti i raščinjene. I zato, ako nešto krene za tobom..."
<BR>&nbsp;&nbsp;&nbsp;&nbsp;&nbsp;"Reći ću mu da se nosi", odvrati Fib.
<BR>&nbsp;&nbsp;&nbsp;&nbsp;&nbsp;"Učiš", primeti Tesla.
<BR>
<BR>&nbsp;&nbsp;&nbsp;&nbsp;&nbsp;Pošto su jednom uspeli da se izvuku iz glavne ulice, saobraćaj se znatno proredio, a više ga uopšte nije bilo kada su stigli do druma koji je krivudao uz bok Harmonovih Visova. Nije ih do njih doveo. Negde na trećini puta uz padinu planine grubo se završavao, bez ikakvog znaka ili prepreke koja bi označila to mesto.
<BR>&nbsp;&nbsp;&nbsp;&nbsp;&nbsp;"Prokletstvo", reče Fib. "Mislila sam da se proteže dalje od ovoga."
<BR>&nbsp;&nbsp;&nbsp;&nbsp;&nbsp;"Možda sve do vrha?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Izgleda da nas čega lepo pešačenje", primeti Tesla, izišavši iz kola i zagledavši se uz pošumljenu padinu.
<BR>&nbsp;&nbsp;&nbsp;&nbsp;&nbsp;"Jesi li za to?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ali ovde smo. Mogle bismo da pokušamo."
<BR>&nbsp;&nbsp;&nbsp;&nbsp;&nbsp;I tako počeše da se penju.
<BR>
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;Tokom svog dugačkog života, Budenbaum je sreo mnoge pojedince koji su se umorili od ljudske parade. Ljude koji su otišli u smrt slegnuvši ramenima, zadovoljni što više ne moraju da prisustvuju istim starim dramama koje se stalno iznova odigravaju. Nikada nije shvatio takvu reakciju. Mada se opšti oblici ljudskih svojstava nisu menjali, pojedinosti ove ili one ličnosti činile su svaku novu jedinku zadivljujućom po sebi i za sebe. Iz iskustva je znao da nisu postojale dve majke koje su odgajile svoju decu sa podjednakom mešavinom poljubaca i udaraca. Nikada nisu postojala dva para ljubavnika koja su potpuno istom stazom stigla do oltara ili groba.
<BR>&nbsp;&nbsp;&nbsp;&nbsp;&nbsp;Istinu govoreći, žalio je one koji su se odustajali; to su bile duše suviše zaostale u razvoju ili suviše narcisoidne da bi mogle da otkriju u veličanstvenim nevažnim pojedinostima čari onoga što je ljudska drama imala da ponudi. Okretali su leđa predstavi kojoj su čak i ponosna božanstva bila pokrovitelji i kojoj su pljeskala. Čuo ih je vlastitim ušima, mnogo puta.
<BR>&nbsp;&nbsp;&nbsp;&nbsp;&nbsp;Uprkos činjenici da mu je telo sraslo neobično brzo (kroz nedelju dana njegovo izbacivanje kroz prozor predstavljaće samo neprijatno sećanje), ipak je još osećao znatnu nelagodnost. Možda će kasnije, kada avatari stignu i kada bude ubeđen da je sve pod nadzorom, uzeti malo laudanuma. U međuvremenu, grudi su ga đavolski bolele i primetno je hramao, što je na njega privlačilo neželjenu pažnju kada je krenuo u potragu za pristojnim doručkom. Ne bi bilo baš zgodno da ode u onaj restoran, tako da je pronašao malu kafeteriju dva bloka od njegovog hotela i seo pored prozora da nešto prizalogaji i da posmatra.
<BR>&nbsp;&nbsp;&nbsp;&nbsp;&nbsp;Naručio je ne jedan već dva doručka, i slistio je veći deo oba pripremajući se za napore i paniku u poslednjem trenutku. Pogled jedva da je pokatkad spuštao na tanjire dok ih je praznio. Bio je suviše zauzet posmatranjem lica i šaka prolaznika, tražeći neki znak koji bi mu ukazao na njegove poslodavce. Nema sumnje da će se pojaviti u ljudskoj odeći. U nekom trenutku (nikada nije znao kada) spustiće se sa oblaka optočeni svetlošću: točkovi Jezekilje koji stupaju u svet. Dva puta su došli u obliku životinja; pretpostavljao je da ih je zabavljalo da posmatraju dramu iz perspektive divljih zveri ili damskih pasa. Jedino nikada nisu došli u vlastitom obliku, i posle mnogo godina službe odustao je od nade da će im ikada videti prava lica. Možda ih nisu ni imali. Možda su preobilje lica koja su navlačili i njihov apetit za posrednim iskustvom predstavljali dokaz da oni nisu imali ni vlastite živote ni vlastita tela.
<BR>&nbsp;&nbsp;&nbsp;&nbsp;&nbsp;"Je li sve bilo u redu?"
<BR>&nbsp;&nbsp;&nbsp;&nbsp;&nbsp;Osvrnuo se i ugledao kelnericu pored sebe. Do sada nije uopšte obratio pažnju na nju, ali predstavljala je predivan prizor: kosa podignuta u živu narandžastu košnicu, bujne grudi, lice namazano, iscrtano i napuderisano.
<BR>&nbsp;&nbsp;&nbsp;&nbsp;&nbsp;"Danas se nečem radujete, vidim to", primeti Budenbaum.
<BR>&nbsp;&nbsp;&nbsp;&nbsp;&nbsp;"Večeras", reče ona, zatreptavši trepavicama teškim od maskare.
<BR>&nbsp;&nbsp;&nbsp;&nbsp;&nbsp;"Zašto imam utisak da to nije molitveni skup?" uzvrati Budenbaum.
<BR>&nbsp;&nbsp;&nbsp;&nbsp;&nbsp;"Uvek priređujemo žurku za festivalski vikend, ja i moje prijateljice."
<BR>&nbsp;&nbsp;&nbsp;&nbsp;&nbsp;"Za to festivali i služe, je li tako?" primeti Budenbaum. "Svi moraju da puste kosu - ili da je podignu - s vremena na vreme."
<BR>&nbsp;&nbsp;&nbsp;&nbsp;&nbsp;"Dopada vam se?" upita žena, s puno ljubavi se potapšavši po košnici.
<BR>&nbsp;&nbsp;&nbsp;&nbsp;&nbsp;"Mislim da je izuzetna", reče Budenbaum, nimalo ne slagavši.
<BR>&nbsp;&nbsp;&nbsp;&nbsp;&nbsp;"Hvala vam." Žena je sijala. Zavukla je šaku u džep kecelje i izvukla komadić hartije. "Ako poželite da navratite", reče ona, ponudivši mu papirić. Na njemu je bila ispisana adresa i iscrtana jednostavna karta. "Napravile smo ove male pozivnice, samo za izabarane."
<BR>&nbsp;&nbsp;&nbsp;&nbsp;&nbsp;"Polaskan sam", reče Budenbaum. "Zovem se Oven, uzgred budi rečeno."
<BR>&nbsp;&nbsp;&nbsp;&nbsp;&nbsp;"Drago mi je. Ja sam Džun Devenport. Gospođica."
<BR>&nbsp;&nbsp;&nbsp;&nbsp;&nbsp;Dodatak nije mogao učtivo da bude prenebregnut. "Ne mogu da poverujem da niste imali udadbenih ponuda", primeti Budenbaum.
<BR>&nbsp;&nbsp;&nbsp;&nbsp;&nbsp;"Nijedna nije bila vredna prihvatanja", odvrati Džun.
<BR>&nbsp;&nbsp;&nbsp;&nbsp;&nbsp;"Ko zna? Možda je danas vaša srećna noć", reče Oven.
<BR>&nbsp;&nbsp;&nbsp;&nbsp;&nbsp;Preko ženinog lica prođoše duge godine čežnje. "Biće bolje da to bude uskoro", reče ona, veselije nego što je osećala, i ode da posliži kafom one koji su ostali bez nje.
<BR>&nbsp;&nbsp;&nbsp;&nbsp;&nbsp;Da li je postojalo išta lepše, pitao se Oven dok je izlazio iz kafeterije, od prizora čežnje na ljudskom licu? Ni noćno nebo ni dečački guzovi nisu mogli da se uporede sa sjajem Džun Devenport (gospođice), nalickane poput kurve, koja se nadala da će sresti muškarca svojih snova pre no što vreme istekne. Na njenom našminkanom licu pročitao je priču koja je mogla da se priča hiljadu noći. Puteve kojima je išla, puteve koje je prezirala. Dela nepočinjena, dela ožaljena.
<BR>&nbsp;&nbsp;&nbsp;&nbsp;&nbsp;A večeras - i u svakom trenutku između sada i večeras - novi putevi koje je mogla izabrati i nova dela koja je mogla počiniti. Možda upravo sada okreće glavu i ugleda lice koje odmah poželi da zavoli. Ili, isto tako lako, skreće pogled na drugu stranu.
<BR>&nbsp;&nbsp;&nbsp;&nbsp;&nbsp;Dok je išao prema raskršću, gde je - i pored jučerašnjeg susreta - i dalje nameravao da stražari, ugrabio je priliku da pogleda prema Harmonovim Visovima. Primetio je da se na vrhu skuplja oblak magle koji je već počeo da ga skriva od pogleda. Taj ga je prizor naterao da zastane. Nebo je, osim te magle, bilo besprekorno vedro, što ga je nagnalo da pomisli kako ona nije prirodnog porekla.
<BR>&nbsp;&nbsp;&nbsp;&nbsp;&nbsp;Da li je to bio način na koji će njegovi poslodavci doći: sa vrha planine obavijeni oblakom, poput Olimpljana? Ranije ih nije video da to rade, ali uvek je postojao prvi put za sve. Samo se nadao da neće biti suviše barokni u svojoj teatralnosti. Ako stignu u Evervil poput plamenih božanstava, raščistiće ulice.
<BR>&nbsp;&nbsp;&nbsp;&nbsp;&nbsp;Ko će onda otići na žurku Džun Devenport?
<BR>
<BR>&nbsp;&nbsp;&nbsp;&nbsp;&nbsp;4.
<BR>&nbsp;&nbsp;&nbsp;&nbsp;&nbsp;Magla nije prošla neprimećeno ni u ostalim kvartovima. Doroti Balard pozvala je Tarfa Tompsona, čijem je meteorološkom mišljenju odavno verovala, tražeći da joj potvrdi kako taj oblak neće ispustiti kišu tokom dnevnih svetkovina. Rekao joj je da ne brine. Pojava je bila čudna, nema sumnje, ali bio je ubeđen da se ne sprema nikakva oluja.
<BR>&nbsp;&nbsp;&nbsp;&nbsp;&nbsp;"U stvari", primeti on, "da nisam stručnjak, rekao bih da je to tamo gore morska magla."
<BR>&nbsp;&nbsp;&nbsp;&nbsp;&nbsp;Utešena njegovim primedbama, Doroti je nastavila sa jutarnjim poslovima.
<BR>&nbsp;&nbsp;&nbsp;&nbsp;&nbsp;Prvi od posebnih dnevnih događaja - mala priredba u kojoj će biti prikazano kako su prvi naseljenici stigli u Oregon i koju će u parku izvesti učenici četvrtog razreda gospođe Henderson - počela je deset minuta kasnije nego što je bilo najavljeno, ali je privukla skupinu od možda dve stotine gledalaca, što je bilo veoma pohvalno. A i deca su bila krajnje dražesna, sa svojim kapicama i kartonskim puškama, recitujući kao da im od toga život zavisi. Bila je tu i jedna naročito efektna scena vezana za izvesnog velečasnog Vitnija (Doroti nikada nije čula za njega, ali bila je ubeđena da je Fiona Henderson dobro uradila svoj domaći zadatak i da je priča bila istinita), koji je očigledno sproveo skupinu pionira kroz zimske snegove do sigurnosti doline Vilamet. Kada je videla sina Džeda Gilholija, Metjua, koji je igrao dobrog velečasnog, kako se probija kroz mećavu od komadića hartije da zabode krst u travu i zahvali se za izbavljenje svog stada, Dorotine oči se zamagliše.
<BR>&nbsp;&nbsp;&nbsp;&nbsp;&nbsp;Pošto je predstava bila završena, a skupina gledalaca počela da se razilazi, pronašla je ponosnog Džeda koji je prebacio ruku sinu preko ramena; obojica su razvukla usta od uha do uha.
<BR>&nbsp;&nbsp;&nbsp;&nbsp;&nbsp;"Stvari su prokleto dobro krenule", reče on Doroti i svima unaokolo koji su mogli da ga čuju.
<BR>&nbsp;&nbsp;&nbsp;&nbsp;&nbsp;"Znači, ne brineš zbog one druge stvari?" upita Doroti.
<BR>&nbsp;&nbsp;&nbsp;&nbsp;&nbsp;"Misliš na Flikera?" Džed odmahnu glavom. "Otišao je i neće se vratiti."
<BR>&nbsp;&nbsp;&nbsp;&nbsp;&nbsp;"To je muzika za moje uši", primeti Doroti.
<BR>&nbsp;&nbsp;&nbsp;&nbsp;&nbsp;"A šta misliš o malom Metjuu?" upita Džed.
<BR>&nbsp;&nbsp;&nbsp;&nbsp;&nbsp;"Bio je divan."
<BR>&nbsp;&nbsp;&nbsp;&nbsp;&nbsp;"Učio je svoju ulogu poslednjih nekoliko nedelja."
<BR>&nbsp;&nbsp;&nbsp;&nbsp;&nbsp;"Umalo nisam jutros sve zaboravio", reče Metju. "Zar ne?"
<BR>&nbsp;&nbsp;&nbsp;&nbsp;&nbsp;"Samo si mislio da jesi", reče Džed, "ali ja sam znao da ćeš se setiti."
<BR>&nbsp;&nbsp;&nbsp;&nbsp;&nbsp;"Znao si?"
<BR>&nbsp;&nbsp;&nbsp;&nbsp;&nbsp;"Svakako da jesam." S puno ljubavi je promrsio sinovljevu kosu.
<BR>&nbsp;&nbsp;&nbsp;&nbsp;&nbsp;"Možemo li na sladoled, tata?"
<BR>&nbsp;&nbsp;&nbsp;&nbsp;&nbsp;"Izgleda mi da je stvar neizbežna", reče Džed. "Vidimo se kasnije, Doroti."
<BR>&nbsp;&nbsp;&nbsp;&nbsp;&nbsp;Retko je imala priliku da vidi ovakvog Džeda, i to joj je pričinilo pravo zadovoljstvo.
<BR>&nbsp;&nbsp;&nbsp;&nbsp;&nbsp;"Zbog ovoga i pravimo festival, je li tako?" obrati se ona Fioni dok su posmatrale decu kako odlažu rekvizite i šešire u kartonske kutije, a zatim odlaze sa svojim roditeljima. "Ljudi uživaju."
<BR>&nbsp;&nbsp;&nbsp;&nbsp;&nbsp;"Bilo je zabavno, zar ne?" upita Fiona.
<BR>&nbsp;&nbsp;&nbsp;&nbsp;&nbsp;"Gde si pronašla ono o velečasnom, uzgred budi rečeno?"
<BR>&nbsp;&nbsp;&nbsp;&nbsp;&nbsp;"Malo sam varala", priznade Fiona, spustivši delimično glas. "On, u stvari, nije imao mnogo veze sa Evervilom."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Zapravo, nije imao baš ništa sa Evervilom. Osnovao je crkvu u Silvertonu. Ali to je bila tako dobra priča. I, iskreno rečeno, nisam mogla da nađem ništa o našim osnivačima što bi bilo prigodno za decu."
<BR>&nbsp;&nbsp;&nbsp;&nbsp;&nbsp;"Šta je sa pričom o Nordhofu?"
<BR>&nbsp;&nbsp;&nbsp;&nbsp;&nbsp;"To dolazi mnogo kasnije", reče Fiona, svojim najboljim učiteljskim tonom.
<BR>&nbsp;&nbsp;&nbsp;&nbsp;&nbsp;"Da, svakako."
<BR>&nbsp;&nbsp;&nbsp;&nbsp;&nbsp;"Kada su u pitanju prve godine, bojim se da plivamo u veoma mutnim vodama. Bila sam prilično šokirana kada sam otkrila koliko je Evervil bio razuzdan u početku. Nema sumnje da nije bilo baš ničeg hrišćanskog u nekim stvarima koje su se ovde dogodile."
<BR>&nbsp;&nbsp;&nbsp;&nbsp;&nbsp;"Jesi li sasvim sigurna?" upita Doroti, iskreno iznenađena onim što je čula.
<BR>&nbsp;&nbsp;&nbsp;&nbsp;&nbsp;"Sasvim", reče Fiona.
<BR>&nbsp;&nbsp;&nbsp;&nbsp;&nbsp;Doroti na tom mestu prekinu razgovor, ubeđena da je žena pogrešno obaveštena. Nema sumnje da je Evervil u svoje vreme video i grubo ponašanje (koji grad nije imao svoje pijanice i hedoniste?), ali u njegovom nastanku nije bilo ničeg čega bi trebalo da se stide. Ako i naredne godine bude u planu predstava, reče ona sebi, onda to neće biti neka lažna priča, biće istinita. A ona će reći Fioni Henderson sasvim otvoreno da je njena odgovornost kao učiteljice i kao građanke da ne priča laži, bez obzira na to sa kakvim dobrim namerama to radila. Dok je odlazila iz parka, zastala je na trenutak da osmotri maglu na Harmonovim Visovima. Upravo onako kao što je Tarf obećao, nije pokazivala nikakvu nameru da se proširi. Međutim, bila je gušća nego pre tri četvrt sata. Sam vrh, koji se ranije mogao videti kroz maglu, sada je bio nevidljiv.
<BR>&nbsp;&nbsp;&nbsp;&nbsp;&nbsp;Nema veze, pomisli ona. Ionako tamo gore nije imalo mnogo šta da se vidi. Samo neko golo stenje i mnogo drveća. Pogledala je na sat. Jedanaest i deset. Uskoro će krenuti takmičenje u pravljenju palačinki i halapljivosti u staroj pekarskom restoranu, a parada domaćih životinja postrojavala se na trgu. Ona je trebalo da bude jedan od sudija u takmičenju aranžiranja cveća u podne, ali imala je vremena da prvo svrati i proveri kako se stvari teku u gradskoj većnici, gde bi trebalo da su već počeli da se okupljaju za Veliku paradu, iako ona neće početi još dobra dva sata. Toliko je toga imalo da se vidi. Toliko toga da se uradi. Nasmejani ljudi prelivali su se sa pretrpanih pločnika, zastave i baloni koji pucaju svetlucali su naspram plavog avgustovskog neba. Poželela je da to potraje zauvek: festival koji nikada neće prestati. Zar to ne bi bilo divno?
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
