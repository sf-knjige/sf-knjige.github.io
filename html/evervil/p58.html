<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>X
<P>&nbsp;&nbsp;&nbsp;&nbsp;&nbsp;Posle meteža, tišina.
<BR>&nbsp;&nbsp;&nbsp;&nbsp;&nbsp;Pljusak kamenja pretvorio se u rominjanje, da bi na kraju potpuno prestao. More je stišalo svoju pomamu i sada je šumelo, udarajući o obalu, dok mu je voda bila gusta od mulja. Nije bilo ni traga od života koji se kretao u jatima, osim ako su se sjajni ostaci Iadovih jaja, koji su se ljuljuškali u prljavštini, mogli nazvati životom. Nije bilo ni ptica.
<BR>&nbsp;&nbsp;&nbsp;&nbsp;&nbsp;Fib je sedela među ostacima negdašnje liverpulske luke i plakala. Iza nje, brodovi koji su se nekada ovde usidreni njihali, sada su ležali smrskani po ulicama; ulicama koje su bile pretvorene u klance između gomila otpadaka što su se pušile.
<BR>&nbsp;&nbsp;&nbsp;&nbsp;&nbsp;Šta sada? - pomisli ona. Očigledno nije mogla da se vrati kući. I postojala je mala ili nikakva nada da pronađe Džoa, pošto je izgubila vodiče u ovoj divljini. Mogla je da podnese ideju da nikada više ne vidi Evervil - lako - ali pomisao da je zauvek rastavljena od Džoa bila je nepodnošljiva. Izvesno vreme će morati od same sebe da krije tu verovatnoću, jer će inače skrenuti pameću.
<BR>&nbsp;&nbsp;&nbsp;&nbsp;&nbsp;Usmerila je misli na sudbinu kralja Teksasa. Može li stena da umre, zapitala se, ili se samo primirio na izvesno vreme, da povrati snagu? Ako je ovo drugo u pitanju, možda bi mogao ponovo da se pojavi i pomogne joj u njenoj potrazi. Zanemarljiva nada, izvan svake sumnje, ali dovoljna da se ne prepusti krajnjem očajanju.
<BR>&nbsp;&nbsp;&nbsp;&nbsp;&nbsp;Posle izvesnog vremena, počelo je da joj krči u stomaku, i svesna da će se usled gladi samo još više raspekmeziti, ona ustade i uputi se u pustoš, u potragu za hranom.
<BR>
<BR>&nbsp;&nbsp;&nbsp;&nbsp;&nbsp;A na samo nekoliko milja od mesta kojim je ona lutala, stajao je Džo, obavijen prašinom koja je i dalje padala tamo gde su nekada bila vrata, i mozgao o smislu svega onoga čemu je prisustvovao. Znao je da ovo nije bila konačna pobeda; ni u mašti se ne bi mogla proglasiti takvom. Kao prvo, jedan deo Iada uspeo je da pronađe put preko praga i ode u Kozm pre nego što se obala izdigla da ga spreči u tome. Kao drugo, uopšte nije bio siguran da je veći deo, koji je sada ležao zakopan negde pod njegovim duhovnim nogama, bio mrtav. A kao treće, sumnjao je da je kontinent sa koga je stigla ova sila bio napušten. Možda je bila poražena jedinica poslata u osvajanje, ali je zato narod koji ju je poslao i dalje bio nedirnut i nalazio se negde s druge strane Efemerisa. Znao je da će doći ponovo. I da će nastaviti da dolazi. Šta god da su Iadi bili - snevači ili sanjani - bez obzira na to kakve ih ambicije pogonile, oni su danas poslali silu u Helter Incendo, gde će ona izvan svake sumnje biti u stanju da se pripremi za veću i možda konačnu invaziju.
<BR>&nbsp;&nbsp;&nbsp;&nbsp;&nbsp;Nije imao pojma o tome da li će on dobiti neku ulogu u spasavanju Kozma, bar za sada to nije znao, niti je mario. Čekalo ga je nešto mnogo hitnije što je trebalo da reši. Jedna divna, kružna pustolovina donela ga je nazad ovamo na ovo mesto: putovanje na Fanakapanu, slatki ponovni susret sa Fib među morskom travom, putovanje u b'Keter Sabat, poslednje viđenje sa Noom, kao i otkrića u utrobi Iada - sve je to bilo izuzetno. Ali putovanje se sada završilo. Fanakapan je potonuo; Fib je negde u Evervilu i tuguje za njim; b'Keter Sabat je verovanto u ruševinama; Noa mrtav; Iad pokopan.
<BR>&nbsp;&nbsp;&nbsp;&nbsp;&nbsp;A šta je sad on, koji je krenuo na ovo putovanje? Nije živ, to je izvesno. Izgubio je sve što ga je moglo identifikovati kao Džoa, osim misli koje je trenutno oblikovao, a pitanje je koliko su one pouzdane? Da nije on onda možda neka funkcija mora-sna? Ili iver Zerapušija? Ili tek sećanje na samog sebe, koje će vremenom izbledeti?
<BR>&nbsp;&nbsp;&nbsp;&nbsp;&nbsp;Šta, do đavola, šta?
<BR>&nbsp;&nbsp;&nbsp;&nbsp;&nbsp;Na kraju, ogorčen vlastitim razmišljanjima, odlučio je da se vrati do one ulice u potrazi za posmatračima vatre koji su, izgleda, u njemu videli odgovor na svoje molitve. Možda mu pođe za rukom da, ako među njima nađe makar jednoga koji shvata osnove života posle smrti, otkrije i način da opšti, kao i da nauči da razume svoje stanje. Ili, ako ne uspe u tome, da se jednostavno pomiri sa onim što ga je snašlo.
<BR>
<BR>&nbsp;&nbsp;&nbsp;&nbsp;&nbsp;Fib se vratila do kuće Miv O'Konel u ulici Kaning više igrom slučaja nego namerno, mada, kada se konačno obrela pred njenim kapijama, nije mogla da se suzdrži od pomisli kako su je instinkti doveli ovmao. Kuća je bila u boljem stanju od mnogih pored kojih je prošla, ali ipak nije bez oštećenja preživela kataklizmu. Pola krova se urušilo, otkrivši kako grede tako i spavaće sobe, a staza koja je vodila do ulaznih vrata bila je posuta škriljcem, ižlebljena jarcima i prekrivena staklom.
<BR>&nbsp;&nbsp;&nbsp;&nbsp;&nbsp;Kada se, međutim, jednom obrela unutra, zatekla je prizemlje gotovo isto onako kao što ga je i ostavila. Pošto je njen stomak tražio da bude zbrinut, uputila se pravo u kuhinju, gde se pre samo nekoliko časova opila od voćnog soka, i spremila sebi nešto za jelo. Ovog puta to nije bio uredno spravljen sendvič. Jednostavno je nagomilala hladne nareske, kisele krastavce, hleb, sir i razno voće nasred stola i prionula. Posle otprilike deset minuta uspela je da ukroti stomak i malo je usporila konzumiranje hrane, spirajući je špricerom spravljenim od dve trećine vode i jedne trećine soka. Posle pola ispijene čaše obuzela ju je prijatna klonulost, i dozvolila je sebi da razmišlja o stvarima koje su joj ranije terale suze na oči.
<BR>&nbsp;&nbsp;&nbsp;&nbsp;&nbsp;Možda je ipak trebalo da bude zahvalna zbog nekoliko stvari. Nije bila mrtva, što je predstavljalo pravo čudo. Nije bila luda. Nikada više neće spavati i buditi se u krevetu koji je sve ove godine delila sa Mortonom, niti će se pojaviti na poslu u kakav kišni ponedeljak i zateći pet-šest prehlađenih depresivaca kako se cede na pragu. Ali da li je bilo šta od toga predstavljalo razlog za žaljenje ili samosažaljenje? Ne. Sledila je svoju najveću nadu za srećom kroz vrata koja su se zalupila za njom. Nije bilo povratka i nije bilo svrhe cmizdriti zbog toga.
<BR>&nbsp;&nbsp;&nbsp;&nbsp;&nbsp;Dok je jela, podigao se vetar koji je nanosio prašinu na kuhinjski prozor, zamračivši unutrašnjost. Ustala je i pronašla petrolejku, upalila ju je i ponela gore, paleći i druge svetiljke u prolazu. Bilo je pomalo sablasno. Prazni hodnici, prazne sobe, slike po zidovima - koje uopšte nije primetila kada je prvi put istraživala kuću, ali koje su gotovo sve bile risquQ i zurile odozgo u nju. S vremena na vreme, stena ispod grada bi zagunđala i smirila se. Zidovi bi naprsli. Prozori se zatresli.
<BR>&nbsp;&nbsp;&nbsp;&nbsp;&nbsp;Konačno je uspela da pronađe put do apartmana Miv O'konel, čija je tavanica još bila čitava i, osećajući se poput lopova (i uživajući u tom osećanju), istražila je sadržaj tri ormana i komode sa ladicama. Tu je bilo odeće u ogromnim količinama, razume se, kao i šešira, knjiga, parfema i tričarija, pravo brdo tričarija.
<BR>&nbsp;&nbsp;&nbsp;&nbsp;&nbsp;Da li je starica sve ovo odsanjala u postojanje, pitala se Fib, onako kako joj je kralj Teksas opisao da je odsanjala grad? Da li je opisala odeću, a kada se probudila ona je visila ovde, spremna za nošenje i savršene veličine?
<BR>&nbsp;&nbsp;&nbsp;&nbsp;&nbsp;Ako je tako, Fib će morati da nauči taj trik, jer joj ništa u ovim ormanima nije ni izdaleka odgovaralo, a od njene letnje haljine ostali su samo dronjci. Dok bude sanjala stvari, možda će se snabdeti i sa nekoliko luksuznih predmeta. Televizorom (Da li će morati da odsanja i programe? - ako je tako, onda će to sve biti reprize), modernim toaletom (vodovodne instalacije u kući bile su primitivne) i možda mašinom za spravljanje sladoleda.
<BR>&nbsp;&nbsp;&nbsp;&nbsp;&nbsp;I možda će, na kraju, odsanjati i sadruga. Zašto da ne? Ako je trebalo ostatak života ovde da proživi - a kako se činilo nije imala izbora - onda neka je prokleta ako će te godine provesti sama. Videla je ona i neke preživele među ruševinama na putu ovamo, ali zašto tražiti utehu od stranaca, kada bi mogla sama nekoga da zazove?
<BR>&nbsp;&nbsp;&nbsp;&nbsp;&nbsp;Kada je pretražila sobu s kraja na kraj, shvatila je da nije razgrnula draperije, i uz veliki napor (bilo je nekoliko slojeva debelih tkanina koji nisu bili pomerani, nagađala je ona, mnogo godina) uspela je nekako da ih razmakne. Nije bila pripravna na veličanstveni prizor koji ju je čekao. Prozor koji su skrivale draperije bio je ogroman. Pred njom je pukao vidik na negdašnju luku, a iza nje, na Suštinu, čije su pomahnitale vode sada bile spokojne. Iako nije bilo sunca na nebu, prizor je ipak bio potpuno jasan. Da je želela i da je bila toliko strpljiva, sasvim lako je mogla da izbroji sve bore na licu mora-sna.
<BR>&nbsp;&nbsp;&nbsp;&nbsp;&nbsp;Posmatrajući vodu, sa uzdahom se prisetila svog susreta sa Džoom, u krevetu od trava. Setila se kako se umalo nije izgubila u blaženstvu bezobličnosti, dok joj je on i dok su joj one ugađali. Da li je bilo moguće, pitala se ona, odsanjati Džoa? Zatvoriti oči i podići iz sećanja čoveka koga je izgubila? On, razume se, ne bi bio pravi, ali bolje i nešto što liči na njega, poput neprocenjive fotografije, nego ništa. Možda bi čak mogao da deli postelju s njom.
<BR>&nbsp;&nbsp;&nbsp;&nbsp;&nbsp;Prinela je šaku obrazu. Bio je vreo.
<BR>&nbsp;&nbsp;&nbsp;&nbsp;&nbsp;"Trebalo bi da se stidiš, Fib Kob", reče ona sebi, ovlaš se osmehnuvši.
<BR>&nbsp;&nbsp;&nbsp;&nbsp;&nbsp;Zatim je svukla prekrivač i jastučnicu sa Mivinog kreveta na četiri stuba (nije mogla da natera sebe da spava među iscepkanim pismima kralja Teksasa); a onda, raspremivši sebi novu postelju pri sjajnoj svetlosti mora-sna, ona leže da proveri da li bi mogla da prizove nešto slično čoveku koga je volela.
</P></TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
