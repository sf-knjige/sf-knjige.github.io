<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>III
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Od svog osnivanja 1972, Istorijsko društo Evervila bilo je spremište za svu silu predmeta koji su imali veze sa prošlošću grada. Jedna od najvrednijih ostavština dobijena je od Hjuberta Nordhofa čija je porodica bila vlasnik fabrike kojom je i upravljala i koja je sada stajala napuštena na putu Molina, tri četvrt milje izvan grada. Tokom tri i po decenije, između 1880. i 1915, Nordhofova fabrika obezbeđivala je zaposlenje velikom broju stanovnika Evervila, a Nordhofovima omogućila da steknu pozamašno bogatstvo. Podigli su vilu u Salemu i još jednu u Oregon Sitiju pre nego što su se povukli iz proizvodnje ćebadi i tkanina i uložili novac u drvenu građu, nekretnine (uglavnom u Portlandu) i čak, šaputalo se, u oružje. Zaveštanje Hjuberta Nordhofa od nekoliko hiljada fotografija iz života u fabrici, zajedno sa još nekoliko značajnih ostavština, uglavnom je smatrano kao zakasnelo kajanje zbog iznenadnog odlaska njegovog pretka; godine koje su usledile neposredno po zatvaranju fabrike predstavljale su najcrnje vreme za Evervil, u ekonomskom pogledu.
<BR>&nbsp;&nbsp;&nbsp;&nbsp;&nbsp;Nordhofovo zaveštanje pokrenulo je malu lavinu poklona. Sedamnaest akvarela sa lokalnim prizorima, ljupki, mada pomalo nezanimljivi, koje je naslikala žena prvog evervilskog zubara, bili su sada uramljeni i visili su na zidovima škole (čije renoviranje je bio platio H. Hordof). Zbirka džentlmenskih štapova za hodanje sa glavama u obliku neobičnih životinja, koje je izrezbario jedan od gradskih velikih ekscentrika, Milijus Bigs, bila je izložena u staklenoj vitrini u nekadašnjoj direktorskoj kancelariji.
<BR>&nbsp;&nbsp;&nbsp;&nbsp;&nbsp;Međutim, ova estetska zaveštanja po brojnosti su uveliko prevazilazile svetovne ponude; većinu su darivali obični građani Evervila. Školski izveštaji, najave venčanja, nekrolozi, porodični albumi, zbirka isečaka iz Oregonijana, u kojima se pominjao grad (njih je sakupio bibliotekar Stenli Tarp, koji je strašno mucao šezdeset jednu godinu, da bi na samrtničkoj postelji odrecitovao ceo Miltonov Izgubljeni raj bez greške), i, razume se, na stotine porodičnih pisama.
<BR>&nbsp;&nbsp;&nbsp;&nbsp;&nbsp;Sređivanje tako obimnog materijala bilo je sporo, kada se ima u vidu da su svi radnici Društva bili dobrovoljci. Dve od pet školskih prostorija još su bile prepune nagomilanih kutija sa nerazvrstanim poklonima, ali onim posetiocima koje je zanimala prošlost Evervila preostale tri sobe nudile su prijatan, mada možda pomalo suviše sređen pogled na rane dane.
<BR>&nbsp;&nbsp;&nbsp;&nbsp;&nbsp;Odabir je bilo strog, razume se, ali takve su uglavnom bile i sve lekcije iz istorije. U ovom slavljenu evervilskog duha nije bilo mesta za mračniju stranu; za slike nemaštine, samoubistva, ili nečeg još goreg. Nije bilo mesta ni za jednog pojedinca koji se nije uklapao u službenu verziju o tome kako su stajale stvari. Bilo je slika grada u povoju, i izveštaja o tome kako su sagrađeni putevi i njegove lepe kuće. Ali o Miv O'Konel, koja je odlutala da obala jednog drugog sveta i vratila se da ostvari očev san, nije bilo ni pomena. U tom razbaštinjenju niklo je seme everviskog potiranja.
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Fib je malo zakasnila po Ervina, ali on je bio sušta ljubaznost. Bilo mu je žao što je gnjavi, rekao je, ali zaista je reč o hitnom poslu. Ne, stvarno ne bi mogao da joj kaže šta je posredi, ali uskoro će biti objavljeno i on će se postarati da joj se u novinama zahvali na njenoj ljubaznosti. Uporno je tvrdila da nema potrebe; ali bila bi mu zahvalna ako bi, pošto prođe ovaj vikend, mogla da navrati i posavetuje se s njim povodom jedne pravne stvari. Spremno se složio. Da nije planirala da sačini testament?
<BR>&nbsp;&nbsp;&nbsp;&nbsp;&nbsp;Ne, nije, odogovorila je ona, planiram da se razvedem od muža. Na to je odvratio da razvodi baš nisu u domenu onoga čime se on bavi, ali rado će popričati sa njom o tome. U poverenju, rekla je ona. Razume se, odvraio joj je. Mogla bi da svrati u njegovu kancelariju u ponedeljak ujutro.
<BR>&nbsp;&nbsp;&nbsp;&nbsp;&nbsp;U zgradi škole bilo je još kao u pećnici, iako je već bilo blizu šest, i dok je Fib išla unaokolo i podizala zastore i otvarala prozore, Ervin je lutao iz jedne zagušljive prostorije u drugu, zagledajući slike.
<BR>&nbsp;&nbsp;&nbsp;&nbsp;&nbsp;"Možete li mi reći šta tražite?" upitala ga je Fib. "Mislim, uopšteno."
<BR>&nbsp;&nbsp;&nbsp;&nbsp;&nbsp;"Kao prvo, stare brojeve Tribjuna", odvrati Ervin. "Očigledno nemaju mesta da ih drže u redakciji, što znači da su ovde."
<BR>&nbsp;&nbsp;&nbsp;&nbsp;&nbsp;"I šta još?"
<BR>&nbsp;&nbsp;&nbsp;&nbsp;&nbsp;"Ovaj, nisam upoznat sa zbirkom. Da li je sređena hronološki?"
<BR>&nbsp;&nbsp;&nbsp;&nbsp;&nbsp;"Nisam sigurna. Mislim da jeste." Povela je Ervina u stražnju prostoriju, u kojoj je šest stolova bilo pretrpano dosjeima. "Nekada sam dolazila da im pomognem oko sređivanja stvari", reče ona. "Ali poslednja godina bila je veoma iscrpljujuća..." Stala je da pregledava jednu od gomila. "Ovde su iz devet stotina četrdesete do četrdeset pete." Prešla je na drugu gomilu. "A ovde od četrdeset pete do pedesete."
<BR>&nbsp;&nbsp;&nbsp;&nbsp;&nbsp;"Znači da su sređeni u gomile od po pola decenije."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Dobro je za početak. A novine?"
<BR>&nbsp;&nbsp;&nbsp;&nbsp;&nbsp;Fib pokaza kroz obližnja vrata. "One su sređene. Znam to, jer sam ih ja sredila."
<BR>&nbsp;&nbsp;&nbsp;&nbsp;&nbsp;"Divno. Onda ću da počnem."
<BR>&nbsp;&nbsp;&nbsp;&nbsp;&nbsp;"Želite li da sačekam dok ne završite?"
<BR>&nbsp;&nbsp;&nbsp;&nbsp;&nbsp;"Zavisi od toga koliko mislite da imate trenutno strpljenja."
<BR>&nbsp;&nbsp;&nbsp;&nbsp;&nbsp;"Ne baš mnogo", odvrati ona, kratko se nasmejavši. "Možda bi bilo najbolje da vam zapišem svoj broj telefona, pa kada završite..."
<BR>&nbsp;&nbsp;&nbsp;&nbsp;&nbsp;"Pozvaću vas da dođete da zaključate."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Onda smo se dogovorili." Otišla je do stola na čelu i zapisala svoj broj na jednoj od brošura Društva, a zatim mu ju je odnela. Već je počeo da rije po sadržaju jednog kompleta.
<BR>&nbsp;&nbsp;&nbsp;&nbsp;&nbsp;"Sve ćete vratiti na mesto, je li tako?" primeti Fib, krajnje preteći.
<BR>&nbsp;&nbsp;&nbsp;&nbsp;&nbsp;"Oh, da. Biću pažljiv", odvrati Ervin. Prihvatio je brošuru koju mu je pružila. "Pozvaću vas kada završim", reče on. "Nadam se da neće biti suviše kasno."
<BR>&nbsp;&nbsp;&nbsp;&nbsp;&nbsp;Dok je ulazila u kola, ona pomisli: šta bi se dogodilo kada se više ne bih vratila kući? Kada bih se jednostavno sada odvezla do Džoa i noćas napustila grad? Zamisao je bila privlačna - da ne mora da se vrati kući, kuva večeru i da sluša Mortona kako psuje sve i svakog - ali joj je ipak odolela. Ako je želela da njena budućnost sa Džoom ima ikakve izglede, onda je morala da je isplanira: pažljivo, sistematično. Nisu oni bili maloletnici, koji pobegnu pri prvom naletu ljubavi. Ako će zauvek da napuste Evervil (a nije mogla da zamisli da ostanu kada istina jednom izbije na videlo), onda treba da obave neke stvari i da se sa nekima oproste. Biće srećna da nikada više ne vidi kuću, Mortona ili smrdljive pepeljare koje stalno ostavlja za sobom, ali nedostajaće joj dr Pauel, kao i nekolicina njegovih redovnih pacijenata. Biće joj potrebno vreme da objasni neke stvari ljudima koje je najviše cenila, kako bi znali da odlazi ljubavi radi, a ne zato što je prevrtljiva ili okrutna.
<BR>&nbsp;&nbsp;&nbsp;&nbsp;&nbsp;I zato će ostati i uživati u svom poslednjem festivalu u Evervilu. Razmišljajući na taj način o svetkovini, osetila je želju za slavljem kakvu nije iskusila već godinama. Ovog vikenda će izići i provoditi se, znajući da će se naredne godine, kada dođe avgust, nalaziti na drugom kraju sveta.
<BR>&nbsp;&nbsp;&nbsp;&nbsp;&nbsp;Kada je bio gladan, Morton je uvek bio loše volje, te pošto nije želela da je čeka dok kuva, prošla je pored Kitinog restorana i kupila hamburger i krompiriće. Prošlo je već tri godine od smrti Kiti Kauhik, i uprkos teškim ekonomskim vremenima njen zet Bosli uspeo je da dovede do procvata bedan posao. Bio je novorođeni, i upravljao je restoranom držeći se svojih strogih moralnih merila. Zabranio je, na primer, čitanje svega što je on smatrao nedostojnim u separeima ili za šankom, i ako bi neko opsovao, lično bi tražio da vinovnik napusti restoran. Lično ga je videla kako to radi. Želim da ovo bude mesto na koje sam Gospod može da dođe, kazao joj je jednom, ako poželi parče pite.
<BR>&nbsp;&nbsp;&nbsp;&nbsp;&nbsp;Pošto je kupila hamburger za Mortona, krenula je kući, ali tamo nije nikoga zatekla. Morton je stigao - radna jakna bila je bačena preko stola u kuhinji, zajedno sa dve prazne limenke piva - ali se očigledno umorio od čekanja i izišao da potraži nešto za jelo. Bila je zadovoljna: to joj je pružalo još malo vremena da razmisli.
<BR>&nbsp;&nbsp;&nbsp;&nbsp;&nbsp;Sela je za kuhinjski sto i stala da gricka gnjecave krompiriće, a na blokčiću na kome je obično pravila spisak za kupovinu počela da zapisuje šta bi od stvari želela da ponese kada bude odlazila. Nije bilo mnogo toga. Svega nekoliko sitnica koje su imale neku sentimentalnu vrednost: stolica koju je nasledila od majke, nekoliko bakinih ručnih radova; prekrivač iz gostinske sobe.
<BR>&nbsp;&nbsp;&nbsp;&nbsp;&nbsp;Dok je razmišljala o prekrivaču, prestala je da pravi spisak i vratila se u mislima na popodnevne događaje. Ili bi se pre moglo reći, na događaj koji se odigrao u toj sobi. Neće uvek biti tako divno, govorila je sebi; vrelina među njima moraće da splasne tokom godina. Ali ako se, i kada se to dogodi, ostaće osećanja. Kao i sećanja na događaje kao što je bilo ovaj popodnevni, koji će joj se vraćati uvek kada bude priljubila lice uz prekrivač.
<BR>
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;Nešto posle pola devet, kada mu je stomak već krčao od gladi, Ervin je pretražujući rđavo sređene dosjee naišao na jedan čudan, mali pamflet koji je napisao neki Rejmond Merkl. To mu je ime bilo nekako poznato. Čovek je sebi stvorio izvestan ugled kao letopisac oregonske provincije. Ervin je video iste ovakve tomove u knjižari u Vilsonvilu. Tekst je bio čudan zbornik činjenica o Evervilu, napisan razvučenim stilom čoveka koji je imao htenje da bude pisac, ali i strašno malo sluha za jezik.
<BR>&nbsp;&nbsp;&nbsp;&nbsp;&nbsp;Nosio je naslov Ta snena brda, za šta se ispostavilo da je navod iz stihova odštampanih (nije bilo imena pesnika, tako da je Ervin pretpostavio da je to Merkl) na prvoj strani pamfleta. I tu, negde na sredini tog malog ljubavnog truda, Ervin je naišao na sledeće:
<BR>
<BR>&nbsp;&nbsp;&nbsp;&nbsp;&nbsp;To što mrske i nepokajničke sile zla ostavljaju svoj varvarski beleg u gradu tako prikladno utvrđenom kao Evervil ne bi trebalo da čudi one od nas koji su videli ponešto od većeg sveta. Ja, vaš autor, otišao sam iz blagorodne klime naše slavne države u četrdeset trećoj godini ovoga veka da obavljam svoje dužnosti kao Amerikanac na Južnom Pacifiku, i poneću u grob prizore okrutnosti i ljudskog srozavanja kojima sam tamo prisustvovao, u okruženju rajskom kakvog nema na kugli zemaljskoj.
<BR>&nbsp;&nbsp;&nbsp;&nbsp;&nbsp;Tako da me uopšte iznenadilo nije kada sam otkrio, pripremajući ovu knjigu, glasine o đavolskim delima izvedenim u okviru evervilske dražesne zajednice.
<BR>&nbsp;&nbsp;&nbsp;&nbsp;&nbsp;Tužna priča o smrti Rebeke Dženkins dobro je znana. Ona je bila kćer ovog ubavog grada, mnogo hvaljena i obožavana, koja je ubijena u svojoj osmoj godini, a njeno telo bačeno u rezervoar. Njen ubica bio je čovek iz Sablimitija koji je kasnije umro u zatvoru na izdržavanju doživotne robije. Međutim, tajna koja je okruživala tragediju jadne Rebeke ne završava se tu.
<BR>&nbsp;&nbsp;&nbsp;&nbsp;&nbsp;Dok sam prikupljao priče o čudnim nesrećnim slučajevima vezanim za Evervil, došapnuto mi je o zagonetnoj smrti izvesnog Ričarda Dolana. Bio je vlasnik radnje sa slatkišima, kako mi je rečeno, i mala Rebeka Dženkins bila je njegova stalna mušterija, tako da je detetovu smrt naročito teško primio. Hvatanje i potonje zatvaranje njenog ubice koji se nije uopšte kajao, nimalo nije umanjilo njegovu veliku teskobu. Postajao je sve setniji, i u noći 19. septembra 1975, kazao je ženi da čuje glasove sa Harmonovih Visova. Rekao je da ga neko doziva. Kada ga je upitala ko, odbio je da kaže, već se zaputio u noć. Nije se vratio, i narednog dana jedna družina popela se na Visove da ga traži.
<BR>&nbsp;&nbsp;&nbsp;&nbsp;&nbsp;Posle dva dana traganja pronašli su Ričija Dolana koji je bulaznio priklješten u nekoj pukotini u steni na severoistočnom obronku planine. Pretrpeo je strašne povrede pri padu, ali nije bio mrtav. Stanje njegovog lica i tela bilo je takvo da se njegova žena obeznanila kada ga je ugledala i od tada više nije bila pri čistoj pameti.
<BR>&nbsp;&nbsp;&nbsp;&nbsp;&nbsp;Tri dana kasnije umro je u silvertonskoj bolnici, ali nije umro ćutke. Ta sedamdeset dva časa besneo je poput ludaka, iako su mu lekari davali sredstva za smirenje.
<BR>&nbsp;&nbsp;&nbsp;&nbsp;&nbsp;O čemu je govorio u svojim poslednjim, mučnim časovima? O tome nisam uspeo da nađem nikakav dokaz iz prve ruke, ali postoji dovoljno saglasnosti među glasinama da se može pretpostaviti kako su one u opštim crtama istinite. Sve vreme je, čak i na samom kraju, dok su lekari bili zapanjeni snagom kojom se borio za život, preklinjao da mu oproste...
<BR>
<BR>&nbsp;&nbsp;&nbsp;&nbsp;&nbsp;Izveštaj se vukao još nekoliko pasusa, ali Ervin tek da je preleteo pogledom preko njih. Našao je ono što mu je bilo potrebno: dokaz, mada rudimentaran, da je bilo istine u onome što je Mek Ferson napisao. A ako je jedan deo bio istinit, zašto onda ne bi bilo i ostalo?
<BR>&nbsp;&nbsp;&nbsp;&nbsp;&nbsp;Zadovoljan što njegova potraga za dokazom nije bila uzaludna, odustao je od daljnjeg istraživanja za tu noć i pozvao Fib Kob. Da li bi došla da zaključa? - upitao je. Doći će, svakako. Da li bi bio tako ljubazan da zatvori prozore, a ona će odmah stići da zaključa ulazna vrata.
<BR>&nbsp;&nbsp;&nbsp;&nbsp;&nbsp;Glas joj je zvučao pomalo nerazgovetno, pomisli on, ali je to možda samo umišljao. Dan je bio naporan, i on je bio iscrpljen. Vreme da se ide kući i do sutra izbaci iz glave Mek Fersonovo priznanje.
<BR>&nbsp;&nbsp;&nbsp;&nbsp;&nbsp;Znao je gde će nastaviti potragu: dole pored potoka. Mada je prošlo tri decenije od događaja koje je Mek Ferson opisao, ako je kuća za koju je tvrdio da su je njih trojica spalila zaista postojala, onda će naći bar neki preostali znak. A ako ga nađe, to će potvrditi verodostojnost još jednog dela priznanja, i on će biti u iskušenju da objavi celu stvar, tako da cela država može da oseti njen smrad.
<BR>
<BR>&nbsp;&nbsp;&nbsp;&nbsp;&nbsp;4.
<BR>&nbsp;&nbsp;&nbsp;&nbsp;&nbsp;Fib je otvorila bocu brendija negde oko petnaest do osam, govoreći sebi da želi da nazdravi svom predstojećem oslobođenju, ali, u stvari, kako bi ublažila neprijatnost koju je osećala. U ono nekoliko prilika kada je Morton izišao da sam sebi obezbedi večeru, obično se vraćao posle jednog sata, spreman da se smesti pored televizor. Kuda li je večeras otišao? I još nešto: šta se to nje ticalo?
<BR>&nbsp;&nbsp;&nbsp;&nbsp;&nbsp;Utopila je svoju zbunjenost u čašici brendija; zatim još u jednoj. To je odlično poslužilo svrsi, naročito na gotovo prazan stomak. Do trenutka kada ju je advokat pozvao, bila je već prilično dobro raspoložena; suviše dobro raspoložena da bi vozila. Nije važno. Odlučila je da odšeta do stare škole.
<BR>&nbsp;&nbsp;&nbsp;&nbsp;&nbsp;Noć je bila lepa, u vazduhu se osećao miris borova, a šetnja je ispala mnogo prijatnija nego što je to očekivala. U svako drugo doba godine, čak i usred leta, ulice bi bile prilično tihe uveče, ali večeras svetla su još gorela u mnogim radnjama duž glavne ulice, jer su njihovi vlasnici ukrašavali izloge za festival ili su popunjavali police za naredne unosne dane. Bilo je čak i nekoliko posetilaca unaokolo koji su poranili da uživaju u miru u dolini.
<BR>&nbsp;&nbsp;&nbsp;&nbsp;&nbsp;Na uglu glavne ulice i Votsona zastala je na trenutak ili dva. Skretanje udesno vodilo je prema školi, ulevo naniže prema pijaci i parku do ulice Donovan, a malo niz ulicu Donovan nalazila se stambena zgrada u kojoj je živeo Džo. Mogla je slučajno da pogreši i skrene levo umesto desno. Ali uspela je da odoli iskušenju. Biće bolje da pusti da se sve što su osećali i rekli danas po podne slegne na nekoliko časova, umesto da se ponovo uspali i uzbudi. Pored toga, od brendija uvek postane plačljiva, a njeno lice se naduje kada plače. Videće ga sutra, a u međuvremenu će sanjati o njemu.
<BR>&nbsp;&nbsp;&nbsp;&nbsp;&nbsp;Skrenula je desno i uputila se blagom uzbrdicom Votsona do škole, pored novog supermarketa, koji je još bio otvoren i užurbano poslovao. Trebalo joj je pet minuta da proveri sve prozore, navuče zastore i zaključa. Zatim je krenula nazad.
<BR>&nbsp;&nbsp;&nbsp;&nbsp;&nbsp;Na nekim pedeset jardi od glavne ulice, neko je sa suprotnog pločnika zakoračio na kolovoz i zagledao se u nebo. Poznavala ga je iz viđenja. Bio je najmlađi u klanu Landijevih, Sem ili Stiv ili...
<BR>&nbsp;&nbsp;&nbsp;&nbsp;&nbsp;"Set."
<BR>&nbsp;&nbsp;&nbsp;&nbsp;&nbsp;Iako je tek promrmljala njegovo ime, on ju je čuo. Ne pomerivši se sa sredine ulice, osvrnuo se oko sebe, dok su mu oči sijale, i ona se setila njihovog prvog susreta. Majka ga je dovela kod dr Pauela, pre nekih pet ili šest godina, i dete je stajalo u čekaonici sa takvim izrazom nepristupačnosti na malom, namučenom licu, da je Fib pretpostavila da je mentalno zaostao. Sada nije bilo ni traga nepristupačnosti. Bio je strašno usredsređen.
<BR>&nbsp;&nbsp;&nbsp;&nbsp;&nbsp;"Da li čuješ?" upitao ju je.
<BR>&nbsp;&nbsp;&nbsp;&nbsp;&nbsp;Nije joj prišao, ali ju je nešto u vezi s njim uplašilo. Zastala je radije nego da mu priđe, bacivši pogled uz ulicu prema svetlima supermarketa. Bilo je dosta automobila na parkingu kada je onuda prolazila, i nema sumnje da će se neka od njih uskoro pojaviti, i ona će iskoristiti njihov prolazak da nastavi svojim putem.
<BR>&nbsp;&nbsp;&nbsp;&nbsp;&nbsp;"Ne čuješ, je li tako?" primeti on pevljivim glasom.
<BR>&nbsp;&nbsp;&nbsp;&nbsp;&nbsp;"Ne čujem - šta?"
<BR>&nbsp;&nbsp;&nbsp;&nbsp;&nbsp;"Ne čuješ udare čekića."
<BR>&nbsp;&nbsp;&nbsp;&nbsp;&nbsp;"Udare čekića?" Osluškivala je trenutak. "Ne, ne čujem ih."
<BR>&nbsp;&nbsp;&nbsp;&nbsp;&nbsp;"Hmm." Skrenuo je pogled put zvezdanih nebesa. "Nekada si radila kod lekara", reče on.
<BR>&nbsp;&nbsp;&nbsp;&nbsp;&nbsp;"Još tamo radim."
<BR>&nbsp;&nbsp;&nbsp;&nbsp;&nbsp;"Nećeš dugo", odvrati on.
<BR>&nbsp;&nbsp;&nbsp;&nbsp;&nbsp;Osetila je kako se stresla od glave do pete.
<BR>&nbsp;&nbsp;&nbsp;&nbsp;&nbsp;"Otkud znaš?"
<BR>&nbsp;&nbsp;&nbsp;&nbsp;&nbsp;Osmehnuo se nebu. "Tako je glasno", reče on. "Jesi li sigurna da ne možeš da ga čuješ?"
<BR>&nbsp;&nbsp;&nbsp;&nbsp;&nbsp;"Rekla sam ti..." poče ona.
<BR>&nbsp;&nbsp;&nbsp;&nbsp;&nbsp;"U redu je", reče on blago. "Samo ponekad noću čuju ga i drugi ljudi. To se nikada ne događa danju. Danju samo ja..."
<BR>&nbsp;&nbsp;&nbsp;&nbsp;&nbsp;"Žao mi je..."
<BR>&nbsp;&nbsp;&nbsp;&nbsp;&nbsp;"Ne treba da ti bude žao", reče on. A onda je osmeh uputio njoj umesto zvezdama. Pomalo udaren u glavu, ali bezopasan.
<BR>&nbsp;&nbsp;&nbsp;&nbsp;&nbsp;"Šta si time mislio kada si rekao da neću još dugo raditi kod doktora?" upitala ga je.
<BR>&nbsp;&nbsp;&nbsp;&nbsp;&nbsp;Slegnuo je ramenima. "Ne znam", odvratio je. "Te stvari nekada iziđu, a da ja, zapravo, ne znam njihovo značenje." Zastao je trenutak. "Možda ništa", reče on i vrati pogled na nebo.
<BR>&nbsp;&nbsp;&nbsp;&nbsp;&nbsp;Nije sačekala da se sa parkinga pojave neka kola, već je nastavila ka glavnoj ulici. "Uživaj", dobaci mu ona dok je prolazila pored njega.
<BR>&nbsp;&nbsp;&nbsp;&nbsp;&nbsp;"Aha", promrmlja on, "uživam."
<BR>
<BR>&nbsp;&nbsp;&nbsp;&nbsp;&nbsp;Nije prestala da razmišlja o tom događaju sve do kuće, pomislivši kako bi sutra kada stigne na posao trebalo da pogleda Landijev karton; želela je da vidi zbog čega su majka i sin onog dana došli kod lekara i zašto se nikada ponovo nisu pojavili. Kada se vratila kući, Morton je bio u svojoj stolici ispred televizora, čvrsto je spavao, sa limenkom piva u krilu, i još četiri među stopalima. Nije se potrudila da ga probudi. Umesto toga, otišla je u kuhinju i napravila sebi sendvič sa šunkom i sirom, koji je pojela oslonjena na sudoperu i zureći napolje u mračno dvorište. Oblaci su nadolazili, prekrivajući zvezde, ali pretpostavila je da to neće mnogo smetati dečaku Landijevih. Ako je bio u stanju da čuje udaranje čekića na nebesima, nekoliko oblaka neće mnogo da priguši ovaj zvuk.
<BR>&nbsp;&nbsp;&nbsp;&nbsp;&nbsp;Pošto je pojela sendvič, povukla se u krevet, sa nadom da će se zavući među čaršave i zaspati pre nego što Morton ustane. Nije trebalo da brine. Kada ju je konačno dah hladnog vazduha na leđima probudio iz mirnog sna i kada je osetila da je skliznuo u krevet pored nje, osvetljeni brojčanik na satu pokazivao je tri i deset. Gunđajući sebi u bradu, povukao je čaršave u svom pravcu, okrenuo se i istog časa počeo da hrče.
<BR>&nbsp;&nbsp;&nbsp;&nbsp;&nbsp;Prošlo je izvesno vreme pre nego što je ponovo zaspala, a kada je konačno uspela, nastavila je da to čini na mahove. Ujutro, dok je sama sedela za kuhinjskim stolom (Morton je već bio otišao kada se probudila), pokušala je da se razabere u delićima sna koji su joj kružili po glavi i setila se da ju je u jednom Džo predstavljao ljudima sa fotografije koju joj je pokazao. Iz nekog razloga, svo petoro bili su u kolima, i Džoov brat je sve vreme ponavljao: Gde smo mi? Grom i pakao, gde smo? To nije bio baš neki utešan san. O čemu je razmišljala? Da su svi oni sada zajedno izgubljeni? Popila je tri aspirina sa šoljom crne kafe i krenula na posao, potisnuvši san iz uma. Što je bila šteta. Da je malo duže razmišljala o njemu, možda bi se zapitala gde je snimljena fotografija koja ga je nadahnula, i na taj način bi poštedela sebe, Džoa i Mortona dodatnog bola koji niko od njih nije očekivao niti zasluživao.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
