<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>I
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Nada je bila ta koja ih je upropastila. Nada, i ubeđenje da ih je Proviđenje kažnjavalo, i te kako kažnjavalo, zbog njihovih snova. Već su tolike izgubili tokom puta - decu, iscelitelje, vođe, svi su im oni bili oduzeti - nema sumnje, razmišljali su oni, Bog će ih poštedeti daljnjih gubitka i nagradiće njihove patnje i trud tako što će ih odvesti do mesta gde će svega biti u izobilju.
<BR>&nbsp;&nbsp;&nbsp;&nbsp;&nbsp;Kada su se javili prvi znaci mećave - oblaci spram kojih je olujno nebo Vajominga što se izdizalo iza vrhova ispred njih izgledalo paperjasto, tek iverje leda na vetru - stali su da govore jedni drugima: ovo je poslednje iskušenje. Ako sada odustanemo, ako nas zaplaše oblak i led, to će značiti da su svi oni koje smo pokopali duž puta umrli uzalud; da su oni patili uzalud i da smo i mi patili uzalud. Moramo dalje. Sada više nego ikada moramo verovati u san o Zapadu. Konačno, govorili su jedni drugima, tek je prva nedelja oktobra. Možda ćemo doživeti koju oluju dok se budemo peli, ali do dolaska zime već ćemo preći preko planina i sići na drugu stranu, već ćemo biti usred miomirisnih livada.
<BR>&nbsp;&nbsp;&nbsp;&nbsp;&nbsp;Znači, idemo dalje; dalje, zarad sna.
<BR>&nbsp;&nbsp;&nbsp;&nbsp;&nbsp;Sada više nije bilo povratka. Čak i da snegovi koji su padali protekle nedelje nisu zatvorili prolaz iza pionira, konji su bili u toj meri izgladneli i toliko slabi posle uspona, da nisu bili u stanju da odvuku kola nazad kroz planine. Putnici nisu imali izbora, morali su da nastave napred, mada su već odavno izgubili svaku predstavu o tome gde se nalaze i putovali su naslepo kroz belinu koja se u svojoj sveobuhvatnosti mogla meriti sa crnilom ponoći.
<BR>&nbsp;&nbsp;&nbsp;&nbsp;&nbsp;Povremeno bi vetar na trenutak rasterao oblake, ali nigde nije bilo ni traga nebu ili suncu. Samo još jedan nemilosrdni vrh koji se uzdizao između njih i obećane zemlje; sa vrha je lagano raznošen sneg u obliku perjanice, sneg koji je potom padao i spuštao se na padine preko kojih će oni morati da pređu ako misle da prežive.
<BR>&nbsp;&nbsp;&nbsp;&nbsp;&nbsp;Gajili su još sasvim malu nadu; i ona je svakim danom postajala sve manja. Od osamdeset tri punonadežne duše koliko ih je krenulo iz Indipendensa u Misuriju, u proleće 1848. (taj broj se tokom puta uvećao još za šest novorođenčadi), preživelo ih je trideset jedno. Tokom prva tri meseca putovanja, kroz Kanzas, u Nebrasku, zatim preko 487 milja Vajominga, imali su samo šest smrtnih slučajeva. Troje se utopilo, dvoje je odlutalo i verovalo se da su ih ubili Indijanci; jedna se sama obesila o drvo. Međutim, sa letnjim vrućinama stigle su i boleštine, a iskušenja sa kojima su se sretali na putovanju počela su da uzimaju danak. Prvo su podlegli veoma mladi i veoma stari, razbolevši se zbog loše vode ili ukvarenog mesa. Muškarci i žene koji su još pre pet ili šest meseci bili u naponu snage, otporni, hrabri i čvrsti, sušili su se i propadali kako su se zalihe hrane smanjivale, a zemlja, za koju im je rečeno da će ih snabdevati raznovrsnom divljači i svakovrsnim voćem, nije ispunjavala obećanja. Muškarci su znali da se udalje od karavana na po nekoliko dana u potrazi za hranom, da bi se vratili upalih očiju i praznih ruku. I tako se dogodilo da su se putnici, već dosta oslabljeni, suočili sa hladnoćom čiji se učinak pokazao koban. U roku od tri nedelje preminulo je četrdeset sedam osoba; za to su bili krivi mraz, sneg, iscrpljenost, izgladnelost i beznadežnost.
<BR>&nbsp;&nbsp;&nbsp;&nbsp;&nbsp;Hermanu Dejlu, koji je najviše znao o poslu lekara među preživelima posle smrti doktora Hodera, zapala je dužnost da beleži one koji su preminuli. Kada su stigli do Oregona, prijatne zemlje na Zapadu, saopštio je preživelima da će se svi zajedno pomoliti za preminule i odati dužnu počast svakoj duši ponaosob, čiju je smrt on zabeležio u svom dnevniku. Do tog srećnog vremena, živi se nisu preterano brinuli za mrtve. Oni su otišli u topao i blaženi zagrljaj Božji i neće uzeti za zlo onima koji su ih pokopali to što su im grobovi bili plitki ili izrečene molitve kratke.
<BR>&nbsp;&nbsp;&nbsp;&nbsp;&nbsp;"Govorićemo o njima s ljubavlju", izjavio je Dejl, "kada dođemo do daha."
<BR>&nbsp;&nbsp;&nbsp;&nbsp;&nbsp;Dan pošto je dao ovo obećanje preminulima, i sam im se pridružio, njegovo telo se predalo dok su se probijali kroz snežno polje. Njegov leš ostao je nepokopan, bar ga nije pokopala ljudska ruka. Padao je tako gust sneg da je Dejlov leš nestao sa vidika pre no što su preostali putnici između sebe podelili njegove oskudne zalihe.
<BR>&nbsp;&nbsp;&nbsp;&nbsp;&nbsp;Te noći, Ivan Bebkok i njegova žena Alisa preminuli su u snu, a Meri Vilkoks k,oja je nadživela svo petero svoje dece i gledala muža kako vene i umire od tuge, izdahnula je sa jecajem na usnama koji je nastavio da odzvanja licem planine i pošto se umorno srce iz koga je potekao smirilo.
<BR>&nbsp;&nbsp;&nbsp;&nbsp;&nbsp;Osvanuo je dan, ali nije doneo nikakvu utehu. Nastavio je da pada gust sneg. Nigde nije bilo ni jedne jedine pukotine u oblacima koja bi pokazala pionirima šta leži ispred njih. Išli su spuštenih glava, suviše umorni da bi govorili, a kamoli pevali, kao što su činili u razdraganim mesecima, maju i junu, šaljući hosane put nebesa u slavu ove pustolovine.
<BR>&nbsp;&nbsp;&nbsp;&nbsp;&nbsp;Nekolicina se molila u tišini, moleći Boga za snagu da prežive. A neki su, možda, obećavali u svojim molitvama da će, ako im snaga bude podarena i ako prebrode ovu belu divljinu, te stignu do kakvog zelenog mesta, njihova zahvalnost biti bezgranična i da će do kraja života tvrditi kako i pored svih jada koje sa sobom donosi ovaj život, nijedan čovek ne treba da okrene leđa Bogu, jer Bog predstavlja nadu i on je Večan.
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Na početku putovanja bilo je ukupno trideset dvoje dece u karavanu. Sada je ostalo samo jedno. Zvala se Miv O'Konel; neugledna dvanaestogodišnjakinja u čijem se mršavom telu krila odvažnost koja bi zapanjila one što su vrteli glavama u proleće i govorili njenom ocu udovcu da nema izgleda da dete preživi putovanje. Bila je sama kost i koža, govorili su, slabih nogu, osetljivog stomaka. Slaboumna takođe, najverovatnije, šaputali su, zaklanjajući usta šakama, isto kao i njen otac Harmon, koji je, dok se društvo okupljalo u Misuriju, nadugačko i naširoko pričao o svojim planovima na Zapadu. Oregon bi mogao biti raj, govorio je, ali nisu šume i planine bile te koje će od njega napraviti mesto ljudskog trijumfa: to je bio slavan, sjajan grad koji je on tamo nameravao da izgradi.
<BR>&nbsp;&nbsp;&nbsp;&nbsp;&nbsp;Idiotsko trućanje, mislili su ostali, naročito kada dolazi od jednog Irca koji je video samo Dablin i sporedne ulice Liverpula i Bostona. Šta je on mogao znati o kulama i palatama?
<BR>&nbsp;&nbsp;&nbsp;&nbsp;&nbsp;Kada su krenuli na put, oni koji su se između sebe podrugivali Harmonu postali su mnogo manje diskretni, tako da je on ubrzo naučio da o svojim ambicijama da postane osnivač gradova priča samo sa svojom kćerki. Njegovi saputnici imali su mnogo skromnije nade vezane za zemlju koja je ležala ispred njih. Malo drvene građe od koje će sagraditi kolibu; plodnu zemlju; pitku vodu. Sumnjičavo su gledali na svakoga ko je imao kakvu veću viziju.
<BR>&nbsp;&nbsp;&nbsp;&nbsp;&nbsp;Međutim, skromnost njihovih zahteva nije ih kasnije poštedela smrti. Mnogi muškarci i žene koji su bili najrečitiji u iskazivanju svog prezira prema Harmonu sada su bili mrtvi, pokopani daleko od plodne zemlje ili pitke vode, dok su ludak i njegova kćerka, koja je bila sama kost i koža, i dalje bili živi. Ponekad, čak i tokom tih poslednjih očajničkih dana, Miv i Harmon bi šaputali dok su zajedno koračali pored svog kljuseta nalik na kostur. A ako bi vetar na trenutak promenio pravac, poneo bi njihove reči do ušiju onih u blizini. Iako su bili iscrpljeni, otac i kćer i dalje su pričali o gradu koji će sagraditi kada se ovo putovanje okonča; čudo koje će uveliko živeti i pošto sve kolibe u Oregonu istrunu, a sećanja na one koji su ih sagradili pretvore se u prah.
<BR>&nbsp;&nbsp;&nbsp;&nbsp;&nbsp;Čak su imali i ime za taj metropolis koji prkosi vremenu.
<BR>&nbsp;&nbsp;&nbsp;&nbsp;&nbsp;Nazvaće ga Evervil.
<BR>
<BR>&nbsp;&nbsp;&nbsp;&nbsp;&nbsp;Ah, Evervil!
<BR>&nbsp;&nbsp;&nbsp;&nbsp;&nbsp;Koliko je samo noći Miv slušala oca kako govori o tom mestu, očiju uprtih u pucketavu vatru, ali pogleda usmerenog na jedan sasvim drugačiji prizor: ulice, trgove i otmene kuće tog čuda koje tek treba stvoriti.
<BR>&nbsp;&nbsp;&nbsp;&nbsp;&nbsp;"Ponekad mi se čini kao da si već bio tamo", rekla mu je Miv jedne večeri poznog maja.
<BR>&nbsp;&nbsp;&nbsp;&nbsp;&nbsp;"Oh, ali jesam, slatka moja devojčice", odvratio joj je on, zureći preko otvorenog prostranstva u sunce na zalasku. Bio je to oronuo, namučen čovek, čak i u tim mesecima izobilja; međutim, dahom svoje vizije nadoknađivao je usko čelo i tanke usne. Volela ga je bezpogovorno, kao i njena majka pre nje, a najviše kada je govorio o Evervilu.
<BR>&nbsp;&nbsp;&nbsp;&nbsp;&nbsp;"Pa kada si ga video?" stala je da ga izaziva.
<BR>&nbsp;&nbsp;&nbsp;&nbsp;&nbsp;"Oh, u snovima", odvratio je. Spustio je glas do šapata. "Sećaš li se Ovena Budenbauma?"
<BR>&nbsp;&nbsp;&nbsp;&nbsp;&nbsp;"Oh, da."
<BR>&nbsp;&nbsp;&nbsp;&nbsp;&nbsp;Kako je iko mogao da zaboravi neobičnog gospodina Budenbauma, koji se kratko družio s njima u Indipendensu? Svetla crvenkastožuta brada, koja je počela da sedi; navošteni brkovi upereni uvis; najluksuzniji krzneni kaput koji je Miv ikada videla, i tako muzikalan glas da su i najnejasnije stvari koje je govorio (a koje su sačinjavale okosnicu njegovih izlaganja, bar što se Miv ticalo) zvučale poput nebeske mudrosti.
<BR>&nbsp;&nbsp;&nbsp;&nbsp;&nbsp;"Bio je divan", reče ona.
<BR>&nbsp;&nbsp;&nbsp;&nbsp;&nbsp;"Znaš li zašto je nas odabrao? Zato što me je čuo kako te zovem po imenu, znao je šta znači."
<BR>&nbsp;&nbsp;&nbsp;&nbsp;&nbsp;"Rekao si da znači radost."
<BR>&nbsp;&nbsp;&nbsp;&nbsp;&nbsp;"I znači", odvrati Harmon, nagnuvši se malo bliže svojoj kćeri, "ali to je takođe ime jednog irskog duha, koji se javlja ljudima u snovima."
<BR>&nbsp;&nbsp;&nbsp;&nbsp;&nbsp;Nikada ranije nije ovo čula. Razrogačila je oči. "Je li to istina?"
<BR>&nbsp;&nbsp;&nbsp;&nbsp;&nbsp;"Nikada ne bih mogao da te slažem", odvrati on, "čak ni u šali. Da, dete, istina je. Kada me je čuo kako te dozivam, uhvatio me je za ruku i rekao: Snovi su vrata, gospodine O'Konel. To su bile prve reči koje mi je rekao."
<BR>&nbsp;&nbsp;&nbsp;&nbsp;&nbsp;"Šta je bilo potom?"
<BR>&nbsp;&nbsp;&nbsp;&nbsp;&nbsp;"Zatim je kazao: Ako imamo hrabrosti da prekoračimo prag..."
<BR>&nbsp;&nbsp;&nbsp;&nbsp;&nbsp;"Nastavi."
<BR>&nbsp;&nbsp;&nbsp;&nbsp;&nbsp;"Ostavimo to za neki drugi dan."
<BR>&nbsp;&nbsp;&nbsp;&nbsp;&nbsp;"Tata!" pobuni se Miv.
<BR>&nbsp;&nbsp;&nbsp;&nbsp;&nbsp;"Možeš da se ponosiš dete. Da nije bilo tebe, nikada ne bismo upoznali gospodina Budenbauma, i ja verujem da nam se sreća promenila onog trenutka kada smo ga sreli."
<BR>&nbsp;&nbsp;&nbsp;&nbsp;&nbsp;Odbio je da nastavi razgovor na tu temu i stao naglas da razmatra koje drveće bi moglo da se posadi u glavnoj ulici Evervila. Miv je znala da ne treba da ga pritiska, ali je od tada mnogo razmišljala o snovima. Ponekad bi se probudila usred noći sa iskrzanim delićima sna koji su joj lebdeli oko glave, i ostajala da leži, gledajući zvezde, razmišljajući: Da li sam bila na vratima? Da li se na drugoj strani nalazilo nešto divno, što sam već zaboravila?
<BR>&nbsp;&nbsp;&nbsp;&nbsp;&nbsp;Odlučila je da ne dozvoli da joj ti delići umaknu, i posle malo vežbe naučila je kako da ih čvrsto ščepa pošto se probudi; naglas ih je sama sebi opisivala. Zaključila je da su reči u stanju da ih sačuvaju, ma kako jednostavne bile. Nekoliko slogova bilo je dovoljno da zadrži san.
<BR>&nbsp;&nbsp;&nbsp;&nbsp;&nbsp;O tom svom umeću nikome nije govorila (nije ga čak pomenula ni ocu), i ono je predstavljalo prijatnu razonodu u dugim, prašnjavim danima leta kada je sedela u kolima i nadovezivala deliće snova kojih se sećala jedne na druge, tako da su oni sačinjavali priče čudnije od svih koje su se mogle naći u njenim knjigama.
<BR>&nbsp;&nbsp;&nbsp;&nbsp;&nbsp;Što se tiče milozvučnog gospodina Budenbauma, njegovo ime nije dosta dugo ponovo bilo pomenuto. Kada je konačno, međutim, bilo pomenuto, okolnosti su bile tako čudne da ih Miv neće zaboraviti do smrtnog dana.
<BR>&nbsp;&nbsp;&nbsp;&nbsp;&nbsp;Ulazili su u Ajdaho, i prema proračunima dr Hodera (koji je okupljao skupinu svake treće večeri i obaveštavao ih o napredovanju), postojali su veliki izgledi da prebrode Plave planine i ugledaju plodne doline Oregona pre nego što vazduh počne da miriše na jesen. Iako su im zalihe bile na izmaku, bili su bodri duhom, i u zanosu trenutka, Mivin otac rekao je nešto o Evervilu: usputna primedba koja je mogla neprimećeno da prođe da jedan od putnika, svađalica po imenu Gudhju, nije osećao negativne posledice viskija i samo tražio povod za kavgu. Našao ga je u dotičnoj primedbi i sa apetitom se okomio na njega.
<BR>&nbsp;&nbsp;&nbsp;&nbsp;&nbsp;"Taj tvoj prokleti grad nikada neće biti sagrađen", rekao je Harmonu. "Niko od nas ga ne želi." Rekao je to glasno i izvestan broj ljudi - osetivši da je na pomolu tuča i pošto su bili željni razonode - priđoše da prisustvuju raspravi.
<BR>&nbsp;&nbsp;&nbsp;&nbsp;&nbsp;"Ne obraćaj pažnju na njega, tata", promrmljala je Miv ocu, posegnuvši za njegovom šakom. Ali videla je po njegovim skupljenim veđama i stisnutoj vilici da ovom izazovu nije nameravao da okrene leđa.
<BR>&nbsp;&nbsp;&nbsp;&nbsp;&nbsp;"Zašto tako govoriš?" upitao je Gudhjua.
<BR>&nbsp;&nbsp;&nbsp;&nbsp;&nbsp;"Zato što je glupo", odvratio je pijanica. "A ti si budala."
<BR>&nbsp;&nbsp;&nbsp;&nbsp;&nbsp;Izgovorio je to zapličući jezikom, ali sa očiglednim prezirom u glasu.
<BR>&nbsp;&nbsp;&nbsp;&nbsp;&nbsp;"Nismo došli čak ovamo da bismo živeli u tvom malom kavezu."
<BR>&nbsp;&nbsp;&nbsp;&nbsp;&nbsp;"To neće biti kavez", odvratio je Harmon. "Biće to nova Aleksandrija, nova Vizantija."
<BR>&nbsp;&nbsp;&nbsp;&nbsp;&nbsp;"Nikad čuo ni za jedno od nji'", javi se neki treći glas.
<BR>&nbsp;&nbsp;&nbsp;&nbsp;&nbsp;Čovek koji je to rekao bio je pravi bik po imenu Potrak. Miv je zadrhtala kada ga je ugledala, iako je stajala u zaklonu očevog ramena. Gudhju je bio brbljivac i ništa više. Međutim, Potrak je bio grubijan koji je jednom tako pretukao svoju ženu da se razbolela i umalo nije umrla.
<BR>&nbsp;&nbsp;&nbsp;&nbsp;&nbsp;"To su bili veliki gradovi", reče Harmon, i dalje uspevajući da sačuva prisebnost, "u kojima su ljudi živeli u miru i blagostanju."
<BR>&nbsp;&nbsp;&nbsp;&nbsp;&nbsp;"Gde s' naučio svo to sranje?" pljunu Potrak. "Vidim da čitaš mnogo knjige. Gde ih čuvaš?" Uputio se ka O'Konelovim kolima. "'Oš ih sam izvadiš, il' da ja to uradim umesto tebe?"
<BR>&nbsp;&nbsp;&nbsp;&nbsp;&nbsp;"Dalje od naših stvari!" reče Harmon, zakrčivši biku prolaz.
<BR>&nbsp;&nbsp;&nbsp;&nbsp;&nbsp;Ne zastavši, Potrak iz sve snage tresnu Harmona, oborivši ga na tle. Zatim se, praćen Gudhjuem, popeo otpozadi na kola i povukao platno.
<BR>&nbsp;&nbsp;&nbsp;&nbsp;&nbsp;"Sklanjaj se odatle!" reče Harmon, podigavši se i posrčući krenuvši ka kolima.
<BR>&nbsp;&nbsp;&nbsp;&nbsp;&nbsp;Kada se primakao na nekoliko koraka, Gudhju se okrenuo sa nožem u ruci. Uputio je Harmonu pijani, smrdljivi osmeh. "Ug-uh", reče.
<BR>&nbsp;&nbsp;&nbsp;&nbsp;&nbsp;"Tata..." pozva ga Miv plačnim glasom, "...nemoj, molim te."
<BR>&nbsp;&nbsp;&nbsp;&nbsp;&nbsp;Harmon se okrenu da pogleda kćer. "Sa mnom je sve u redu", reče on. Nije nastavio dalje, već je jednostavno ostao da stoji i posmatra Gudjua kako se pentra na kola i zajedno sa Potrakom počinje da pretura po unutrašnjosti.
<BR>&nbsp;&nbsp;&nbsp;&nbsp;&nbsp;Buka koju su pri tome pravili privukla je nove posmatrače, ali nijedan od njih nije pritekao upomoć Harmonu i njegovoj kćeri. Malo njih je volelo Potraka, i ti nisu bili nimalo brojniji od onih koji su voleli O'Konelove, ali svi su dobro znali ko može više da im naudi.
<BR>&nbsp;&nbsp;&nbsp;&nbsp;&nbsp;Iz kola se začulo zadovoljno gunđanje, i Potrak se pojavio sa tamnom škrinjom od tikovine, pažljivo uglačanom, koju je jednostavno bacio na zemlju. Skočivši na tle ispred svoje kohorte, Gudhju stade da otvara škrinju nožem. Kada mu nije pošlo za rukom da je otvori, iznervirano je počeo da bode poklopac.
<BR>&nbsp;&nbsp;&nbsp;&nbsp;&nbsp;"Nemoj je uništiti", uzdahnu Harmon. "Ja ću ti je otvoriti."
<BR>&nbsp;&nbsp;&nbsp;&nbsp;&nbsp;Skinuo je ključ koji mu je visio oko vrata i kleknuo da otključa sanduk. Sada je i Potrak sišao sa kola i gurnuvši Harmona u stranu, udarcem noge otvorio poklopac.
<BR>&nbsp;&nbsp;&nbsp;&nbsp;&nbsp;Miv je mnogo puta do tada videla stvari koje su se nalazile unutra. Nisu imale neku vrednost za neobrazovane - tek nekoliko smotuljaka hartije uvezanih kožnim kaiševima - ali za nju i njenog oca, oni su predstavljali pravo blago. Na tim listovima pergamenta nalazio se grad Evervil koji je čekao da bude rođen: njegova raskršća i njegovi trgovi, parkovi, bulevari i većnica.
<BR>&nbsp;&nbsp;&nbsp;&nbsp;&nbsp;"Šta sam rekao?" pljunu Potrak.
<BR>&nbsp;&nbsp;&nbsp;&nbsp;&nbsp;"Rekao si knjige", odvrati Gudhju.
<BR>&nbsp;&nbsp;&nbsp;&nbsp;&nbsp;"Rekao sam sranje, to sam rekao", primeti Potrak, preturajući po smotuljcima hartije i razbacujući ih tamo-amo u potrazi za nečim što bi za njega imalo bilo kakvu vrednost.
<BR>&nbsp;&nbsp;&nbsp;&nbsp;&nbsp;Miv uhvati očev pogled. Tresao se od glave do pete, lice mu je bilo pepeljasto sivo. Izgleda da je njegov bes nadjačao fatalizam, što joj je bilo i te kako drago. Hartije su se mogle nadoknaditi. On ne.
<BR>&nbsp;&nbsp;&nbsp;&nbsp;&nbsp;Potrak je odustao od kopanja i, sudeći prema izrazu dosade na licu, bio je spreman da se vrati mlaćenju žene. Moglo se desiti da upravo to i uradi da Gudhju nije ugledao nešto što se nalazilo na dnu sanduka.
<BR>&nbsp;&nbsp;&nbsp;&nbsp;&nbsp;"Šta je ovo?" upita on, sagnuvši se i posegnuvši u njega. Neobrijano lice mu se razvuče u osmeh. "Ovo mi ne liči na neko sranje."
<BR>&nbsp;&nbsp;&nbsp;&nbsp;&nbsp;Izneo je svoje otkriće na svetlost dana, izvadivši ga iz komada hartije u koji je bilo uvijeno i podigavši ga da ga okupljeni vide. Bilo je to nešto što čak ni Miv nikada nije videla, i ona zbunjeno zažmirka. Ličilo je na nekakav krst, ali takav krst nijedan hrišćanin ne bi nosio, to joj je bilo jasno.
<BR>&nbsp;&nbsp;&nbsp;&nbsp;&nbsp;Prišla je ocu i prošaputala: "Šta je to, tata?"
<BR>&nbsp;&nbsp;&nbsp;&nbsp;&nbsp;"To je poklon..." odvratio je, "...od gospodina Budenbauma."
<BR>&nbsp;&nbsp;&nbsp;&nbsp;&nbsp;Marša Vintrop, jedna od retkih žena koja je bila bar ponekad ljubazna prema Miv, sada istupi iz gomile posmatrača da izbliza osmotri ono što je Gudhju našao. Bila je to krupna žena oštrog jezika, i kada je progovorila gomila je na trenutak prestala da mrmlja.
<BR>&nbsp;&nbsp;&nbsp;&nbsp;&nbsp;"Meni to liči na komad nakita", reče ona, okrenuvši se prema Harmonu. "Da li je pripadalo tvojoj ženi?"
<BR>&nbsp;&nbsp;&nbsp;&nbsp;&nbsp;Miv se često kasnije pitala šta je bilo njenom ocu u tom trenutku; da li su ga tvrdoglavost ili perverznost sprečile da izrekne bezbolnu laž. Šta god da je bilo u pitanju, odbio je da se posluži lažima i da se time izvuče.
<BR>&nbsp;&nbsp;&nbsp;&nbsp;&nbsp;"Ne", reče on. "Nije pripadalo mojoj ženi."
<BR>&nbsp;&nbsp;&nbsp;&nbsp;&nbsp;"Šta je to onda?" zanimalo je Gudhjua.
<BR>&nbsp;&nbsp;&nbsp;&nbsp;&nbsp;Odgovor nije sišao s Harmonovih usana već je dopro iz gomile.
<BR>&nbsp;&nbsp;&nbsp;&nbsp;&nbsp;"Jedan od znakova đavola", začuo se nečiji kreštav glas.
<BR>&nbsp;&nbsp;&nbsp;&nbsp;&nbsp;Glave se okrenuše, a osmesi nestaše sa lica kada se iz zadnjih redova pojavio Enoh Vitni. Nije bio mantijaš, ali je prema vlastitom opisu bio najbogobojažljiviji od svih njih; duša kojoj je Gospod naredio da motri na svoje saputnike i da ih stalno podseća na to da u njihovim redovima postoji Neprijatelj. Bio je to mučan zadatak, i on je retko propuštao priliku da podseti svoje štićenike na to koliko pati zbog njihove nećisti. Na sebe je preuzeo odgovornost da javno ukori svakoga ko se oglušio o zapovesti delom, rečju ili namerom - bludnika, razume se, preljubnika, prevaranta. A večeras, štovatelja bezbožnih stvari.
<BR>&nbsp;&nbsp;&nbsp;&nbsp;&nbsp;Stao je ispred grešnog oca i kćeri i nakostrešivši se počeo da preti. Bio je to visok, mršav čovek, čije su oči bile suviše zaokupljene svojom dužnošću, tako da se nikada ni na čemu nisu zadržavale duže od jednog trenutka.
<BR>&nbsp;&nbsp;&nbsp;&nbsp;&nbsp;"Od početka si se ponašao kao krivac, O'Konele", reče on, prelazeći pogledom sa optuženog na Miv, te na predmet koji je držao Gudhju. "Ali nikako nisam mogao da prodrem do korena tvoje krivice. Sada razumem." Pružio je šaku. Gudhju spusti krst u nju i povuče se.
<BR>&nbsp;&nbsp;&nbsp;&nbsp;&nbsp;"Ni za šta ja nisam kriv", reče Harmon.
<BR>&nbsp;&nbsp;&nbsp;&nbsp;&nbsp;"Ovo je ništa?" upita Vitni, podigavši glas. Imao je snažan glas koji je neumorno vežbao. "Ovo je ništa?"
<BR>&nbsp;&nbsp;&nbsp;&nbsp;&nbsp;"Rekoh da nisam kriv ni..."
<BR>&nbsp;&nbsp;&nbsp;&nbsp;&nbsp;"Reci mi, O'Konele, kakvu uslugu si učinio Ęavolu, zbog koje te je nagradio ovom poganom stvari?"
<BR>&nbsp;&nbsp;&nbsp;&nbsp;&nbsp;Začuše se uzdasi među prisutnima. Retko ko se usuđivao da tako otvoreno govori o Onom Zlom; bili su navikli da se takvi razgovori vode šapatom, u strahu da ne privuku pažnju onoga o kome se govori. Vitni nije gajio takvo strahopoštovanje. On je ponekad govorio o Ęavolu sa pravim apetitom.
<BR>&nbsp;&nbsp;&nbsp;&nbsp;&nbsp;"Nisam učinio nikakvu uslugu", odvrati Harmon.
<BR>&nbsp;&nbsp;&nbsp;&nbsp;&nbsp;"Onda je to bio poklon."
<BR>&nbsp;&nbsp;&nbsp;&nbsp;&nbsp;"Da." Novi uzdasi. "Ali ne od Ęavola."
<BR>&nbsp;&nbsp;&nbsp;&nbsp;&nbsp;"Ovde je Sotona umešao svoje prste!" riknu Vitni.
<BR>&nbsp;&nbsp;&nbsp;&nbsp;&nbsp;"Nije!" drekom mu odvrati Harmon. "Nemam ja nikakva posla sa Ęavolom. Ti si taj koji sve vreme priča o Paklu, Vitni! Ti si taj koji u svakom uglu vidiš Ęavola! Ja smatram da Ęavo ne vodi mnogo računa o nama. Ja mislim da je on na nekom lepom mestu..."
<BR>&nbsp;&nbsp;&nbsp;&nbsp;&nbsp;"Ęavo je svuda!" odvrati Vitni. "Čeka da pogrešimo i padnemo." Te reči nisu bile upućene Harmonu, već okupljenima čiji se broj nešto osuo kada se Vitni pojavio. "Nema mesta, čak ni u divljim predelima sveta, gde on ne motri na nas."
<BR>&nbsp;&nbsp;&nbsp;&nbsp;&nbsp;"Ti govoriš o Ęavola onako kako pravi hrišćani govore o svemoćnom Bogu", primeti Harmon. "Ponekad se pitam gde leži tvoja odanost!"
<BR>&nbsp;&nbsp;&nbsp;&nbsp;&nbsp;Ovaj odgovor ražestio je Vitnija. "Kako se usuđuješ da sumnjaš u moju pravičnost", zapenuša on, "kada imam dokaz, dokaz koji držim u šaci, o tvojim bezbožnim poslovima!" Okrenuo se prema gomili. "Ne smemo da trpimo ovog čoveka u našoj sredini!" reče on. "Navući će nam nesreću na vrat, služeći svojim paklenim gospodarima!" Isturio je medaljon i zašao među pastvu. "Kakav vam je još dokaz potreban pored ovog? Ovaj krst predstavlja parodiju našeg Gospodara!" Ponovo se okrenuo prema Harmonu, bodući prstom optuženoga. "Ponovo te pitam: kakvu si uslugu učinio za ovo?"
<BR>&nbsp;&nbsp;&nbsp;&nbsp;&nbsp;"A ja tebi kažem, poslednji put, da ćeš biti Ęavoljev najveći saveznik sve dok ne prestaneš da nalaziš njegove prste u našim životima." Sada je govorio blago, kao da se obraća kakvom uplašenom detetu. "Tvoje neznanje je pravi blagoslov za Ęavola. Svaki put kada se podrugneš onome što te zbunjuje, on se smeje. Ti si taj koga on voli, Vitni, ne mene. Tebi se on zahvaljuje u svojim večernjim molitvama." Uloge su bile tako jednostavno i rečito zamenjene da Vitni na trenutak nije u potpunosti shvatio da je poražen. Zurio je u svog protivnika namrštenog lica, a Harmon se okrenuo i obratio gomili. "Ako ne želite da ja i moja kćer nastavimo put sa vama", reče on, "ako verujete u klevete koje ste čuli, onda to sada i recite, i mi ćemo otići svojim putem. Ali budite ubeđeni, svi vi budite ubeđeni, da u mom srcu i glavi nema ničega što sam Bog nije tamo stavio..."
<BR>&nbsp;&nbsp;&nbsp;&nbsp;&nbsp;U očima su mu se javile suze dok je završavao ovaj govor, a Miv je uvukla svoju šaku u njegovu ne bi li mu pružila utehu. Jedno pored drugog stajali su ispred okupljenih, čekajući presudu. Nastupila je kraća tišina. Nije ju prekinuo Vitni; učinila je to Marša Vintrop.
<BR>&nbsp;&nbsp;&nbsp;&nbsp;&nbsp;"Ne vidim razloga zbog koga biste vi otišli svojim putem", reče ona. "Zajedno smo krenuli na ovaj put. Čini mi se da bi zajedno trebalo i da ga okončamo."
<BR>&nbsp;&nbsp;&nbsp;&nbsp;&nbsp;Jednostavnost i razboritost ovih reči došli su kao olakšanje za gomilu posle svih onih priča o Bogu i Ęavolu. Tu i tamo začulo se odobravajuće mrmljanje, a nekolicina se spremala da ode. Drama se okončala. Čekao ih je posao: točkovi koje je trebalo pričvrstiti, gulaš koji je trebalo promešati. Međutim, pravoverni Vitni nije imao nameru da pusti svoju pastvu bez još jednog upozorenja.
<BR>&nbsp;&nbsp;&nbsp;&nbsp;&nbsp;"Ovo je opasan čovek!" zareža on. Bacio je medaljon u blato i zgazio ga petom. "Povući će nas za sobom u pakao."
<BR>&nbsp;&nbsp;&nbsp;&nbsp;&nbsp;"Neće on nas nikuda da povuće, Enoše", reče Marša. "A sada se lepo o'ladi, važi?"
<BR>&nbsp;&nbsp;&nbsp;&nbsp;&nbsp;Vitni baci ogorčeni pogled u Harmonovom pravcu. "Paziću ja na tebe", reče on.
<BR>&nbsp;&nbsp;&nbsp;&nbsp;&nbsp;"To me teši", odvrati Harmon, a Marša ga nagradi kratkim kikotom.
<BR>&nbsp;&nbsp;&nbsp;&nbsp;&nbsp;Kao da ga je zvuk smeha prepao, Vitni se žurno udaljio, proguravši se kroz gomilu i mrmljajući dok je odlazio.
<BR>&nbsp;&nbsp;&nbsp;&nbsp;&nbsp;"Biće bolje da se paziš", reče Marša Harmonu dok je odlazila. "Taj tvoj jezik mogao bi ovih dana da te uvali u nevolju."
<BR>&nbsp;&nbsp;&nbsp;&nbsp;&nbsp;"Večeras si bila veoma ljubazna prema nama", odvrati on. "Hvala ti."
<BR>&nbsp;&nbsp;&nbsp;&nbsp;&nbsp;"Učinila sam to zbog deteta", reče mu Marša. "Ne želim da pomisli kako je ceo svet lud."
<BR>&nbsp;&nbsp;&nbsp;&nbsp;&nbsp;Posle toga je otišla, ostavivši Harmona da pokupi razbacane hartije i vrati ih u škrinju. Kada joj je otac okrenuo leđa, Miv se dade u potragu za medaljonom, podigla ga je i stala pomno da ispituje. Svi opisi koje je čula u poslednjih nekoliko minuta izgledali su joj uverljivi. Bila je to lepa stvarčica, u to nije bilo sumnje. Sijala je poput srebra, ali je takođe svetlucala bojom - skarletnom i nebesko plavom. Svaka dama, supruga ili ne, bila bi srećna da ga nosi. Ali očigledno je to bilo nešto više od komada nakita. U sredini se nalazila neka figura, raširenih ruku nalik na razapetog Hrista, osim što je ovaj spasilac bio potpuno nag. Sigurno nije predstavljao Ęavola. Nije bilo ničeg zastrašujućeg u njegovoj pojavi: nije imao raskoljena kopita, niti rogčiće. Iz njegovih šaka i glave nicali su oblici, kao i između nogu, od njih je neke prepoznala (majmun; munja; dva oka, jedno iznad, jedno ispod), a neki su premašivali njeno znanje. Ali nijedan od njih nije izgledao zao ili pogan.
<BR>&nbsp;&nbsp;&nbsp;&nbsp;&nbsp;"Ne bi trebalo dugo da gledaš u njega", čula je oca kako joj govori.
<BR>&nbsp;&nbsp;&nbsp;&nbsp;&nbsp;"Zašto?" upitala je, ne skrećući pogled. "Hoće li me začarati?"
<BR>&nbsp;&nbsp;&nbsp;&nbsp;&nbsp;"Da ti kažem istinu, ne znam šta će učiniti", reče joj otac.
<BR>&nbsp;&nbsp;&nbsp;&nbsp;&nbsp;"Zar ti gospodin Budenbaum nije kazao?"
<BR>&nbsp;&nbsp;&nbsp;&nbsp;&nbsp;Otac posegnu preko njenog ramena i nežno joj uze medaljon.
<BR>&nbsp;&nbsp;&nbsp;&nbsp;&nbsp;"Oh, kazao mi je, i te kako mi ja kazao", odvrati Harmon, vrativši se do sanduka i spustivši medaljon u njega, "samo što ga nisam baš najbolje shvatio." Pošto je sakupio sve što je bilo u škrinji, spustio je poklopac i stao da je tegli nazad ka kolima. "Mislim da ne bismo više smeli naglas da pominjemo ime tog čoveka."
<BR>&nbsp;&nbsp;&nbsp;&nbsp;&nbsp;"Zašto da ne?" upita Miv, odlučivši da izvuče iz oca neke odgovore. "Je li on rđav čovek?"
<BR>&nbsp;&nbsp;&nbsp;&nbsp;&nbsp;Harmon spusti sanduk na stražnji kraj kola. "Ne znam kakav je on čovek", odvrati on, tihim glasom. "Da ti kažem istinu, ne znam, zapravo, da li je on uopšte čovek. Možda..." on uzdahnu.
<BR>&nbsp;&nbsp;&nbsp;&nbsp;&nbsp;"Šta, tata?"
<BR>&nbsp;&nbsp;&nbsp;&nbsp;&nbsp;"Možda sam ga sanjao."
<BR>&nbsp;&nbsp;&nbsp;&nbsp;&nbsp;"Ali i ja sam ga videla."
<BR>&nbsp;&nbsp;&nbsp;&nbsp;&nbsp;"Onda smo ga možda oboje sanjali. Možda je Evervil, zapravo, to, i nikada neće ni biti ništa više od toga. Samo naš san."
<BR>&nbsp;&nbsp;&nbsp;&nbsp;&nbsp;Otac je rekao Miv da je neće lagati i ona mu je verovala, čak i sada. Ali kakav je to san stvarao predmete stvarne poput toga medaljona koji je upravo držala u šaci?
<BR>&nbsp;&nbsp;&nbsp;&nbsp;&nbsp;"Ne razumem", reče ona.
<BR>&nbsp;&nbsp;&nbsp;&nbsp;&nbsp;"Razgovaraćemo o tome neki drugi put", reče Harmon, prešavši šakom preko namrštenog čela. "Za sada je dosta."
<BR>&nbsp;&nbsp;&nbsp;&nbsp;&nbsp;"Kaži mi samo kada", reče Miv.
<BR>&nbsp;&nbsp;&nbsp;&nbsp;&nbsp;"Znaćemo kada za to dođe vreme", odvrati Harmon, gurnuvši sanduk nazad kroz platno i sklonivši ga s vidika. "Tako je to sa tim stvarima."
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
