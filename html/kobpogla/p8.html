<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. ZORA PORUKE
<P>&nbsp;&nbsp;&nbsp;&nbsp;&nbsp;Tvrde kosti stene lagano izvedoše Tomasa Kovenanta iz snova o bliskim zagrljajima. Izvesno vreme plutao je na sve jačim strujama zore - okružen asketskom, tek dovoljnom posteljom kraj preispitujuće samoposvećenosti reke, uz sveže mirise dana, prolamajuće kliktaje ptica koje su se otiskivale ka nebu. Dok mu se svest vraćala, osećao je da je u miru, u skladu sa okolinom; čak mu se i nepopustljiva tvrdoća kamena činila pogodnim, odgovarajućim delom čitavog jutra.
<BR>&nbsp;&nbsp;&nbsp;&nbsp;&nbsp;Njegova prva sećanja o prethodnoj noći bila su o orgazmu, silovitom, olakšavajućem popuštanju i zadovoljstvu tako dragocenom da je bio spreman da da dušu u bescenje ne bi li takve stvari pretvorio u deo svoga stvarnog života. Jedan dug trenutak radosti ponovo je proživljavao taj osećaj. Onda se setio da je povredio Lenu da bi ga dobio.
<BR>&nbsp;&nbsp;&nbsp;&nbsp;&nbsp;Lena!
<BR>&nbsp;&nbsp;&nbsp;&nbsp;&nbsp;Preturio se, seo u zori. Sunce se još nije diglo iznad planina, ali se dovoljno svetla odražavalo iz doline da vidi da je više nije bilo.
<BR>&nbsp;&nbsp;&nbsp;&nbsp;&nbsp;Ostavila je vatru da plamti u pesku uz procep podalje od njega. Uz trzaj digao se na noge i stao da pretražuje pogledom procep i obe obale Mithila za nekim tragom nje - ili, njegova mašta napravi skok, Kamendolaca u potrazi za osvetom. Srce mu je tuklo; sve te ljude snažne poput stena neće zanimati njegova objašnjenja ili izvinjenja. Tragao je za znacima potere poput begunca.
<BR>&nbsp;&nbsp;&nbsp;&nbsp;&nbsp;Ali zora je bila nedirnuta kao da uopšte ne sadrži ljude, zločine ili želje za kažnjavanjem. Postepeno, Kovenantova panika se povuče. Posle poslednjeg obaziranja, počeo je da se priprema za sve ono što ga čeka.
<BR>&nbsp;&nbsp;&nbsp;&nbsp;&nbsp;Znao je da smesta treba da pođe, da požuri duž reke prema srazmernoj bezbednosti ravnice. Ali bio je gubavac i nije mogao tako lako da se poduhvati usamljenih putovanja. Morao je da se organizuje.
<BR>&nbsp;&nbsp;&nbsp;&nbsp;&nbsp;Nije mislio o Leni; instinktivno je znao da ne sme sebi da dozvoli da misli o njoj. Povredio je njeno poverenje, povredio poverenje Kamendola; to je bilo najbliže što je smeo da priđe svom sinoćnjem besu. Bila je to prošlost, nepopravljiva - i nestvarna, kao i sam san. Sa naporom od koga je uzdrhtao, odložio ju je iza sebe. Gotovo slučajno, na Kevinovom Vidikovcu otkrio je odgovor na sva takva ludila: nastavi da ideš, ne ramišljaj o tome, preživi. Taj odgovor je sada bio još neophodniji. Njegov "berekovski" strah od prethodne večeri činio se prilično nevažan. Nalikovanje na legendarnog junaka bilo je samo deo sna, a ne obavezujuća činjenica ili zahtev. I to je odložio za sobom. Odlučno je na sebi obavio pažljivu proveru i VPE.
<BR>&nbsp;&nbsp;&nbsp;&nbsp;&nbsp;Kada je bio siguran da nema skrivenih povreda, niti opasnih ružičastih tačaka, otišao je do kraja ispusta. I dalje se tresao. Bilo mu je potrebno više discipline, smirivanja; ruke su mu se tresle kao da ne može da se smiri bez uobičajenog obreda brijanja. Ali perorez u njegovom džepu nije valjao za brijanje. Trenutak potom, duboko je uzdahnuo, dograbio rub stene i bacio se, skupa sa odećom, u vodu da se okupa.
<BR>&nbsp;&nbsp;&nbsp;&nbsp;&nbsp;Struja ga je zavodljivo povlačila, pozivala ga da otplovi pod plavim nebom u prolećni dan. Ali voda je bila previše hladna; mogao je da podnese hladnoću tek toliko da na trenutak zaroni i protrese se u struji. Onda se uspentrao na stenu i ustao, otresajući kapi sa lica. Voda mu se sa kose neprekidno slivala u oči, na trenutak ga zaslepivši za činjenicu da Atiaran stoji na pesku kraj oblučka. Posmatrala ga je ozbiljnim, čvrstim pogledom.
<BR>&nbsp;&nbsp;&nbsp;&nbsp;&nbsp;Kovenant se sledi, dok je sa njega curilo, kao da je uhvaćen usred kakvog prekršaja. Jedan trenutak, on i Atiaran odmeravali su jedno drugo preko peska i stene. Kada je počela da govori, on se sav skupi iznutra, očekujući da ona počne da ga grdi, kune, baca kletve. Ali samo je rekla: "Dođi do oblučka. Moraš se osušiti."
<BR>&nbsp;&nbsp;&nbsp;&nbsp;&nbsp;Iznenađeno je ispitivao njen ton svom mogućom napetošću sopstvenih čula, ali nije mogao da čuje ništa izuzev odlučnosti i tihe tuge. Iznenada je pogodio da ona ne zna šta se desilo sa njenom kćerkom.
<BR>&nbsp;&nbsp;&nbsp;&nbsp;&nbsp;Duboko dišući da bi upravljao naporom svoga srca, on priđe i sklupča se kraj oblučka. Um mu je hitao za neverovatnim nagađanjima, ne bi li objasnio Atiaranino držanje; ali lice je držao uz toplinu i ostajao je ćutljiv, nadajući se da će ona reći nešto na osnovu čega bi znao kako stoje stvari sa njom.
<BR>&nbsp;&nbsp;&nbsp;&nbsp;&nbsp;Ona promrmlja skoro istog trenutka: "Znala sam gde ću te naći. Pre nego što sam se vratila sa razgovora sa Krugom staraca, Lena je rekla Trelu da si ovde."
<BR>&nbsp;&nbsp;&nbsp;&nbsp;&nbsp;Zastala je, a Kovenant prisili sebe da upita: "Da li ju je video?"
<BR>&nbsp;&nbsp;&nbsp;&nbsp;&nbsp;Znao je da je to sumnjivo pitanje. Ali Atiaran odgovori prosto: "Ne. Otišla je da provede noć sa prijateljicom. Samo je doviknula poruku dok je prolazila kraj naše kuće."
<BR>&nbsp;&nbsp;&nbsp;&nbsp;&nbsp;Onda je tokom nekoliko dugih trenutaka Kovenant sedeo nepokretno i bez glasa, zapanjen značenjem onoga što je Lena učinila. Samo je doviknula! Najpre su njegovim mozgom prolazile misli olakšanja. Bio je bezbedan - to jest, bar privremeno. Lena mu je ćutanjem omogućila dragoceno vreme. Jasno, ljudi iz te Domaje bili su spremni da se žrtvuju...
<BR>&nbsp;&nbsp;&nbsp;&nbsp;&nbsp;Posle drugog trenutka, shvatio je da se nije žrtvovala za njega. Nije mogao da zamisli da se brinula za njegovu ličnu bezbednost. Ne, odabrala je da ga zaštiti zato što je berekovska figura, nosilac poruke poglavarima. Nije želela da mu cilj omete osveta Kamendola. To je bio njen doprinos odbrani Domaje od poglavara Kletnika, Sivog Krvnika.
<BR>&nbsp;&nbsp;&nbsp;&nbsp;&nbsp;Bio je to junački doprinos. I pored svoje discipline, straha, on razabra nasilje koje je Lena učinila prema sebi zarad njegove poruke. Činilo mu se da je vidi zgrčenu, nagu, iza stene u podnožju planine tokom čitave turobne noći, kako se prvi put u svom mladom životu kloni raširenih ruku svoje zajednice - noseći bol i stid povređenog tela, sama da joj ne bi zahtevali odgovor, zbog njega. Neželjeno sećanje na krv po njenim slabinama poče da se komeša u njemu.
<BR>&nbsp;&nbsp;&nbsp;&nbsp;&nbsp;Ramena mu se stegoše da bi prigušio tu misao. Kroz stegnute zube, dahnuo je sebi, moram da stignem pred Veće.
<BR>&nbsp;&nbsp;&nbsp;&nbsp;&nbsp;Kada se primirio, mrgodno je pitao: "Šta su starci rekli?"
<BR>&nbsp;&nbsp;&nbsp;&nbsp;&nbsp;"Malo su toga mogli da kažu", odvrati žena ravnim glasom. "Rekla sam im šta znam o tebi - i o opasnosti po Domaju. Složili su se da te moram odvesti do Poglavarevog Konaka. Zarad toga sam sada došla do tebe. Vidiš..." pokazala je dva zavežljaja kraj nogu, "...ja sam spremna. Trel, moj suprug, dao mi je blagoslov. Boli me što moram poći, a da ne prenesem ljubav Leni, kćeri svojoj, ali prilike su hitne. Nisi mi rekao čitavu poruku, ali osećam da je počev od ovoga dana svako oklevanje rizično. Starci će razmišljati o odbrani Zaravni. Mi moramo poći."
<BR>&nbsp;&nbsp;&nbsp;&nbsp;&nbsp;Kovenant srete njen pogled i ovoga puta shvati tužnu odlučnost u njima. Plašila se i nije verovala da će uspeti da se vrati porodici. Iznenada oseti sažaljenje prema njoj. Ne shvatajući u potpunosti ono što govori, pokuša da je primiri: "Stvari nisu tako rđave kao što su mogle biti. Jedan jamnik našao je žezlo zakona, a koliko sam shvatio ne zna kako da ga upotrebi. Poglavari treba nekako da mu ga otmu."
<BR>&nbsp;&nbsp;&nbsp;&nbsp;&nbsp;Ali njegov pokušaj predstavljao je promašaj. Atiaran se ukočila i rekla: "Onda život Domaje zavisi od naše brzine. Avaj što ne možemo dobiti pomoć Ranihina. Ali Ranjana se malo tiču dešavanja u Domaji, a nijednog Ranihina niko nije jahao izuzev poglavara i krvne garde još od samog početka vremena. Moramo peške, Tomase Kovenante, a Veselkamen je trista milja daleko. Da li ti je odeća suva? Moramo poći."
<BR>&nbsp;&nbsp;&nbsp;&nbsp;&nbsp;Kovenant je bio spreman; morao je da se ukloni sa tog mesta. Digao se na noge i rekao: "Odlično. Pođimo."
<BR>&nbsp;&nbsp;&nbsp;&nbsp;&nbsp;Međutim, pogled koji mu je Atiaran uputila dok je ustajao sadržavao je nešto nerešeno. Tihim glasom, kao da želi da se ponizi, rekla je: "Imaš li poverenja u mene kao vodiča, Tomase Kovenante? Ne znaš me. Ja sam pretrpela neuspeh u Znanstvigoru."
<BR>&nbsp;&nbsp;&nbsp;&nbsp;&nbsp;Njen ton nije nagoveštavao tu nepouzdanost, već da on ima pravo da joj sudi. Ali on nije bio u položaju da sudi bilo kome. "Verujem ti", zareža on. "Zašto ne? Sama si rekla..." Zastao je, zatim se prisilio da nastavi. "Sama si rekla da sam došao da spasem Domaju ili da joj donesem prokletstvo."
<BR>&nbsp;&nbsp;&nbsp;&nbsp;&nbsp;"Istina", uzvrati ona jednostavno. "Ali nemaš zadah služinčadi Sivog Krvnika. Srce mi govori da je sudbina Domaje da ti pokloni poverenje, za dobro ili zlo."
<BR>&nbsp;&nbsp;&nbsp;&nbsp;&nbsp;"Onda pođimo." Uzeo je zavežljaj koji je Atiaran digla prema njemu i uvukao ramena u njegove vezove. Ali pre nego što je stavila sopstveni zavežljaj na sebe, klekla je kraj oblučka u pesku. Prešavši rukom preko vatrenog kamenja, počela je tiho da pevuši - blagi napev koji je zvučao jadno u njenim ustima, kao da je nesviknuta na njega - i pod njenim talasavim pokretima žuto svetlo nestade. Za trenutak kamenje se svede na bledo sivilo šljunka, kao da ga je uspavala, a toplina mu se rasu. Kada se ohladilo, prikupila ga je u kotlić, pokrila i smestila u zavežljaj.
<BR>&nbsp;&nbsp;&nbsp;&nbsp;&nbsp;Prizor podseti Kovenanta na sve stvari koje nije znao o svome snu. Kada se Atiaran digla na noge, on reče: "Postoji samo jedna stvar koja mi je potrebna. Želim da mi pričaš - da mi pričaš sve o Znanstvigoru, poglavarima i svemu što bi me moglo zanimati." Onda je, zbog toga što nije mogao da joj pruži razlog za svoje zanimanje, bedno dovršio: "Tako će nam brže proći vreme."
<BR>&nbsp;&nbsp;&nbsp;&nbsp;&nbsp;Sa ispitivačkim pogledom u očima, ona smesti zavežljaj na ramena. "Čudan si ti, Tomase Kovenante. Mislim da si previše željan obaveštenja o mom neznanju. Ali ono što znam ispričaću ti - iako, da nije tvoje odore i načina govora, nikada ne bih poverovala da si potpuni stranac u Domaji. A sada dođi. Duž našeg puta jutros ima blagovnjača u obilju. Služiće nam umesto doručka. Hranu koju nosimo moramo zadržati zarad neprilika koje nas mogu zadesiti putem."
<BR>&nbsp;&nbsp;&nbsp;&nbsp;&nbsp;Kovenant klimnu i pođe za njom kada je počela da se uspinje iz procepa. Osetio je olakšanje što se ponovo kreće i što brzo odmiču. Uskoro su sišli do reke i približili se mostu.
<BR>&nbsp;&nbsp;&nbsp;&nbsp;&nbsp;Atiaran krupnim koracima izbi pravo ka mostu, ali kada je dospela na vrh luka zastala je. Trenutak pošto joj se Kovenant pridružio, ona pokaza na sever duž Mithila, prema dalekim ravnicama. "Reći ću ti otvoreno, Tomase Kovenante", primeti ona, "ne nameravam da idem pravo prema Poglavarevom Konaku. Konak je severozapadno od nas na tri stotine milja, tamo dokle pogled seže preko Središnjih Zaravni Domaje. U tom pravcu, po kamendolovima i drvogradima žive mnogi narodi i može se dogoditi da pronađemo i puteve i pomoć koji bi nas odveli na mesto gde moramo stići. Ali ne možemo se nadati konjima. Oni su retki u Domaji i malobrojni su ljudi izuzev onih u Veselkamenu koji znaju za njih.
<BR>&nbsp;&nbsp;&nbsp;&nbsp;&nbsp;Srce mi kaže da bismo mogli uštedeti vreme ako putujemo prema severu, preko Mithila, dok ne zaokrene ka istoku i tako sve do zemlje Andelejna, čiji su prelepi bregovi cvet sve krasote na Zemlji. Tamo ćemo stići do reke Opčarnice i može se desiti da pronađemo čamac koji bi nas preneo preko te slatke struje, zapadno od Trotgarda, tamo gde se obećanja poglavarska ispunjavaju, sve do veličajnog Veselkamena samog, Poglavarevog Konaka. Svi su putnici blagosloveni strujama Opčarnice i naše putovanje će se svršiti ranije ako nađemo nekog ko će nas prevesti. Ali moramo proći na pedeset milja od Planine Groma - Gravin Trendora." Kada je izgovorila drevno ime, kao da je drhtaj prožeo njen glas. "Žezlo zakona nađeno je tamo i nigde više, i ja ne želim da priđem bliže pogrešnom nosiocu takve moći čak ni koliko iznosi rastojanje do Andelejna."
<BR>&nbsp;&nbsp;&nbsp;&nbsp;&nbsp;Zastala je na trenutak, uz oklevanje, a zatim nastavila: "Biće bezgranične tuge ako hudi jamnik zadobije prsten koji nosiš - zli su brzi da razulare sile poput divlje magije. Plašim se da pragrdani još žive pod Planinom Groma. To su stvorenja vešta u znanstvu i belo zlato nije im nedokučivo.
<BR>&nbsp;&nbsp;&nbsp;&nbsp;&nbsp;Ali vreme nas pritiska hitnjom i moramo ga uštedeti gde možemo. A postoji i drugi razlog za prolazak Andelejnom u ovo doba godine - ukoliko požurimo. Ali ne bih da govorim o tome. Videćeš i radovati se, ukoliko nas zlo ne zadesi na našem putu."
<BR>&nbsp;&nbsp;&nbsp;&nbsp;&nbsp;Prikovala je oči za Kovenanta, okrenula svu njihovu unutarnju snagu na njega, tako da mu se učini, kao i prethodne večeri, da traga za njegovim slabostima. Uplašio se da će mu na licu otkriti noćašnje nedelo, pa je morao da se prisili da izdrži njen pogled, sve dok nije rekla: "Sada mi reci, Tomase Kovenante. Hoćeš li ići kuda te povedem?"
<BR>&nbsp;&nbsp;&nbsp;&nbsp;&nbsp;Istovremeno se osećajući postiđeno i olakšano, odgovorio je: "Učinimo to. Ja sam spreman."
<BR>&nbsp;&nbsp;&nbsp;&nbsp;&nbsp;"To je dobro." Klimnula je i ponovo krenula prema istočnoj obali. Ali Kovenant je proveo jedan trenutak pogleda spuštenog prema reci. Njena blaga žalopojka kao da je bila puna odjeka, a ovi kao da su ječali na njega uzvišenom ironijom: Da li te moja nemoć iznenađuje? Oblak briga zamrači mu lice, ali on se pribra, protrlja prsten i dugim koracima pođe za Atiaran, ostavljajući Mithil da teče sopstvenim putem kao struja zaborava na granici smrti.
<BR>&nbsp;&nbsp;&nbsp;&nbsp;&nbsp;Dok se sunce pelo iznad istočnih planina, Atiaran i Kovenant išli su prema severu, nizvodno kraj reke prema otvorenim ravnicama. Napre su putovali ćutke. Kovenant je bio zauzet kratkim pohodima u bregove sa desne strane, prikupljajući alianthe. Njihov blagi ukus breskve bio mu je oštro prijatan kao i ranije; prefinjena esencija soka pretvarala je glad i ukus u uzbudljive osećaje. Uzdržavao se da ne pobere sve bobice sa nekog žbuna - često je morao da skrene podalje od Atiaraninog strogo pravolinijskog puta da bi prikupio dovoljno hrane da se zasiti - a semenke je verno razbacivao, kao što ga je Lena naučila. Onda je morao da kaska da bi stigao Atiaran. Na taj način, prešli su gotovo milju, a kada se nahranio, dolina je postala primetno šira. Napravio je poslednji izlet - ovaj put do reke da se napije - a onda je požurio da zauzme položaj kraj Atiaran.
<BR>&nbsp;&nbsp;&nbsp;&nbsp;&nbsp;Nešto u njenim crtama kao da je tražilo od njega da ne postavlja pitanja, i zato je ućutkivao sebe vežbama preživljavanja. Onda se trudio da ponovo dostigne mehanički, satni korak koji ga je odneo tako daleko od farme Utočište. Atiaran je izgledala pomirena sa pešačenjem od tri stotine milja, ali on nije. Osećao je da će mu biti potrebne sve veštine gubavca da hoda makar i jedan dan, a da se ne povredi. Ritmom koraka borio se protiv neuravnoteženosti situacije.
<BR>&nbsp;&nbsp;&nbsp;&nbsp;&nbsp;Znao je da će konačno morati da objasni Atiaran posebnost opasnosti po sebe. Mogla bi mu zatrebati njena pomoć, ili bar razumevanje. Ali ne još - ne još. Nije imao dovoljno kontrole.
<BR>&nbsp;&nbsp;&nbsp;&nbsp;&nbsp;No, posle izvesnog vremena, ona promeni smer i poče da zavija od reke ka severoistočnom pobrežju. Tako blizu planina, brda su bila strma i vijugava, a ona kao da nije išla nikakvom stazom. Iza nje, Kovenant se pentrao i teturao stenovitim, iskrivljenim padinama, iako je prirodni položaj zemljišta neprekidno pokušavao da ih skrene prema zapadu. Vrat poče da ga boli od težine zavežljaja, a pod lopaticama na leđama osećao je drhtaje koji su nagoveštavali grčeve. Uskoro je teško dahtao i gunđao zbog Atiaraninog budalastog odabira pravca.
<BR>&nbsp;&nbsp;&nbsp;&nbsp;&nbsp;Sredinom prepodneva, zastala je da bi se odmorili na silaznoj padini visokog brega. Ostala je da stoji, ali Kovenantovi mišići tresli su se od napora i on se sruči na tlo kraj nje, teško dišući. Kada se malo povratio, zadahtao je: "Zašto nismo pošli okolo, severno pokraj ovih bregova, pa onda prema istoku? Da prištedimo sebi sve ovo pentranje gore-dole?"
<BR>&nbsp;&nbsp;&nbsp;&nbsp;&nbsp;"Dva razloga", reče ona. "Pred nama je dug prolaz prema severu kroz ove bregove - lak za hodanje, tako da ćemo uštedeti vreme. A osim toga..." Zastala je dok se obazirala, "... mogli bismo da se otarasimo nečega. Otkako smo prešli most, u meni je strah da nas slede."
<BR>&nbsp;&nbsp;&nbsp;&nbsp;&nbsp;"Slede?" Kovenant se trže. "Ko?"
<BR>&nbsp;&nbsp;&nbsp;&nbsp;&nbsp;"Ne znam. Moglo bi biti da su uhode Sivog Krvnika već oko nas. Priča se da njegove najviše sluge, njegovi Besomuci, ne mogu umreti dok on živi. Nemaju sopstvenih tela, a njihovi duhovi lutaju sve dok ne nađu ljudsko biće kojim mogu ovladati. Zato se pojavljuju u liku ljudskom ili životinjskom, kako već prilika dopusti, i more život po Domaji. Ali ja se nadam da nas neće slediti kroz ove bregove. Jesi li se odmorio? Moramo ići."
<BR>&nbsp;&nbsp;&nbsp;&nbsp;&nbsp;Pošto je podesila haljinu pod vezovima zavežljaja, ponovo je krenula niz padinu. Trenutak kasnije, Kovenant stenjući pođe za njom.
<BR>&nbsp;&nbsp;&nbsp;&nbsp;&nbsp;Tokom ostatka prepodneva, morao je da sili sebe da izdrži pred licem iscrpljenosti. Noge su mu obamrele od napora, a težina na leđima kao da mu je sputavala disanje, tako da je dahtao kao da se guši. Nije imao snage za takav napor; nespretno se njihao i teturao gore-dole po bregovima. Često su ga samo čizme i čvrste pantalone spasavale od povreda. Ali Atiaran se glatko kretala pred njim; jedva da je uopšte pravila nepotrebne pokrete ili pogrešne korake, a pogled na nju vukao ga je napred.
<BR>&nbsp;&nbsp;&nbsp;&nbsp;&nbsp;No, konačno se spustila u dugačku guduru koja je išla prema severu dokle god je pogled dopirao, poput useka u bregovima. Mali potok tekao je središtem prolaza i oni se zaustaviše kraj njega da piju, umiju se i otpočinu. Ovog puta oboje su skinuli zavežljaje sa leđa i bacili ih na tlo. Duboko brekćući, Kovenant se prućio na leđa zatvorenih očiju.
<BR>&nbsp;&nbsp;&nbsp;&nbsp;&nbsp;Neko vreme jednostavno se odmarao, osluškivao sopstveno grubo disanje sve dok se ovo nije ublažilo i dok kroz njega nije mogao da čuje tiho zviždukanje vetra. Onda je otvorio oči da bi u sebe upio okolinu.
<BR>&nbsp;&nbsp;&nbsp;&nbsp;&nbsp;Zatekao je sebe kako gleda prema Kevinovom Vidikovcu, tamo na visini od četiri hiljade stopa.
<BR>&nbsp;&nbsp;&nbsp;&nbsp;&nbsp;Vidik je bio neočekivan; digao se u sedeći položaj kao da želi da pogleda pažljivije. Vidikovac je bio nešto prema severoistoku od njega i izdizao se prema nebu sa litice poput optužujućeg prsta. Sa tog rastojanja, kamen je delovao crno i zlokobno i činilo se kao da visi nad prolazom kojim će on i Atiaran hodati. Podsetio ga je na Opakog i tamu.
<BR>&nbsp;&nbsp;&nbsp;&nbsp;&nbsp;"Da", reče Atiaran, "to je Kevinov Vidikovac. Tamo je stajao Kevin Zemljogub, vrhovni poglavar i nosioc Žezla, naslednik Bereka Troprsta, u poslednjoj bitki protiv Sivog Krvnika. Kažu da je tamo dokučio poraz i ludi bol. U tami koja je obujmila njegovo srce, on - najmoćniji prvak svih doba u Domaji - čak i on, vrhovni poglavar Kevin, zakleti Zemljorod, doneo je Opustošenje, kraj svih stvari u Domaji tokom mnogih pokolenja. Nije dobro znamenje što si bio tamo."
<BR>&nbsp;&nbsp;&nbsp;&nbsp;&nbsp;Dok je govorila, Kovenant se okrenuo prema njoj i otkri da ona ne gleda u visinu prema steni, već u sebe, kao da premišlja kako bi se ona ponela na Kevinovom mestu. Onda se naglo pribrala i ustala. "Ali tome nema pomoći", reče ona. "Naš put leži pod senkom Vidikovca tokom mnogo milja. A sada moramo da požurimo." Kada je Kovenant zaječao, naredila je: "Hajde. Ne smemo ići sporo, jer možemo na kraju zakasniti. Put nam je sada lakši. A ako će to pomoći tvojim koracima, pričaću ti o Domaji."
<BR>&nbsp;&nbsp;&nbsp;&nbsp;&nbsp;Posegavši za zavežljajem, Kovenant upita: "Da li nas i dalje slede?"
<BR>&nbsp;&nbsp;&nbsp;&nbsp;&nbsp;"Ne znam. Niti sam čula, niti videla ikakav znak. Ali srce mi ne da mira. Osećam nešto loše na našem putu ovoga dana."
<BR>&nbsp;&nbsp;&nbsp;&nbsp;&nbsp;Kovenant navuče zavežljaj i kriveći lice zatetura se u uspravan položaj. I njemu srce nije davalo mira, iz nekih vlastitih razloga. Ovde pod Kevinovim Vidikovcem hujanje vetra zvučalo je poput lepeta dalekih lešinarskih krila. Namestivši vezove zavežljaja na bolna ramena, on se povi pod težinom i pođe sa Atiaran dnom prolaza.
<BR>&nbsp;&nbsp;&nbsp;&nbsp;&nbsp;Najvećim delom usek je bio prav i glatke površine, iako nigde nije bio širi od petnaest stopa. Ipak, pokraj uskog potoka bilo je prostora da Atiaran i Kovenant koračaju uporedo. Dok su putovali, zastajući pored svake retke alianthe da uberu i pojedu koju bobicu, Atiaran je popunjavala neke od širokih praznina u Kovenantovom poznavanju Domaje.
<BR>&nbsp;&nbsp;&nbsp;&nbsp;&nbsp;"Teško je umeti pričati o tome", poče ona. "Sve je deo svega i svako pitanje na koje mogu da odgovorim diže tri nova na koja ne mogu. Moje znanje ograničeno je na ono što svi brzo nauče u prvim godinama na Znanstvigoru. Ali reći ću ti ono što mogu.
<BR>&nbsp;&nbsp;&nbsp;&nbsp;&nbsp;Sin Bereka Srdomila bio je Damelon Džinoljub, a njegov sin je Lorik Zloupokojitelj, koji je obuzdao opakost Demonije i učinio je nemoćnom." Dok je govorila, glas joj je prešao u kadencu koja podseti Kovenanta na njeno pevanje. Nije nabrajala suve činjenice; pripovedala je priču koja je bila od jedinstvenog značaja za nju, za Domaju. "A Kevin, koga nazivamo Zemljogubom više iz sažaljenja nego iz prezira prema njegovom očajanju, beše sin Lorika i vrhovni poglavar namesto njega kada se Žezlo nasleđivalo. Tokom hiljadu godina, Kevin stajaše na čelu Saveta i proširi zemljorodstvo poglavara dalje od svega dotad znanog u Domaji, zbog čega beše silno poštovan.
<BR>&nbsp;&nbsp;&nbsp;&nbsp;&nbsp;U ranim godinama, bio je mudar koliko i moćan i učen. Kada vide prve nagoveštaje da drevna senka živi, zagledao se daleko u mogućnosti koje nosi budućnost i ono što je ugledao pruži mu razloga za strah. Zato on prikupi sve znanstvo u Sedam krugova:
<BR>
<BR>&nbsp;&nbsp;&nbsp;&nbsp;&nbsp;Sedam krugova znanstva drevnog
<BR>&nbsp;&nbsp;&nbsp;&nbsp;&nbsp;Zaštite Domaje, njen zid i vrata...
<BR>
<BR>&nbsp;&nbsp;&nbsp;&nbsp;&nbsp;i sakri ga, tako da njegovo znanje ne nestane iz Domaje čak i ako on i drevni poglavari padnu.
<BR>&nbsp;&nbsp;&nbsp;&nbsp;&nbsp;Mnogo, mnogo dugih godina Domaja je i dalje živela u miru. Ali tokom tog vremena Sivi Krvnik podiže se prerušen u prijatelja. Na neki način, oči Kevinove behu zaslepljene i on prihvati svoga neprijatelja kao prijatelja i poglavara. I iz tog razloga, poglavari i sva dela njihova nestadoše sa Zemlje.
<BR>&nbsp;&nbsp;&nbsp;&nbsp;&nbsp;Ali kada izdajstvo Kevina donese poraz i uništenje i dok je Domaja ležala pod kobi tokom mnogih pokolenja i počela da se zaceljuje, ona pozva ljude koji su živeli krijući se u Pustarama i Visovima Severnika. Lagano, oni se vratiše. Kako su godine prolazile i kuće i naselja postajali sigurni, ljudi počeše da putuju, da istražuju Domaju u potrazi za poluzaboravljenim predanjima. I kada konačno hrabrošću svojom nadvladaše Šume Džinovske, oni stigoše u staru zemlju Primorsku i otkriše da su Džinovi, Kamenbraća naroda Domaje, preživeli obred obesvećenja.
<BR>&nbsp;&nbsp;&nbsp;&nbsp;&nbsp;Mnoge pesme, stare i nove, hvale vernost Džinova - sa valjanim razlogom. Kada Džinovi saznaše da su se ljudi vratili u Domaju, oni se dadoše na velike pute, idući preko čitave Domaje do svakog novog Kamendola i Drvograda, podučavajući ljude priči o Kevinovom porazu i obnavljajući staro Kamenbratstvo. A onda, uzevši sa sobom ljude koji odabraše da pođu, Džinovi završiše putovanje u Veselkamenu, bezvremenom gradu-zamku koji isklesaše u steni planine za vrhovnog poglavara Damelona, kao jemstvo veze među njima.
<BR>&nbsp;&nbsp;&nbsp;&nbsp;&nbsp;U Veselkamenu, Džinovi dadoše poklon okupljenom narodu. Razotkriše Prvi krug, osnovnu zalihu početaka Kevinovog znanstva, jer on ga je poverio Džinovima pre poslednje bitke. A ljudi prihvatiše Krug i posvetiše mu se, zaklevši se zemljorodstvu i odanosti Moći i lepoti Domaje.
<BR>&nbsp;&nbsp;&nbsp;&nbsp;&nbsp;Još jednoj stvari su se zavetovali - miru, ravnoteži sa sobom samim koja će zaštititi Domaju od razarajućih osećanja kao što su ona koja izludeše Kevina. Jer bilo je jasno svima okupljenima da je moć užasna stvar i da znanje o moći pomućuje sagledavanje mudrosti. Kada zadobiše Prvi krug, uplašiše se novog Obesvećenja. Zbog toga se zavetovaše da će ovladati Znanstvom tako da bi mogli isceliti Domaju - i da će ovladati sobom, tako da ne zapadnu u bes i očajanje koje učini Kevina najgorim dušmaninom sebe samoga.
<BR>&nbsp;&nbsp;&nbsp;&nbsp;&nbsp;Ti zaveti behu preneseni svim ljudima Domaje, i svi se ljudi zakleše. Onda je nekolicina odabranih u Veselkamenu za veliko delo odnela Prvi krug do Kuraš Plenetora, Prugan Kamena, gde je naneta najveća šteta od poslednje bitke. Nazvaše zemlju Trotgard, čuvar zaveta, kao jemstvo njihovog obećanja o isceljenju, i osnovaše Znanstvigor - mesto učenja gde su želeli da ponovo ovladaju znanjem i moćima drevnih poglavara i da se posvete zavetu mira."
<BR>&nbsp;&nbsp;&nbsp;&nbsp;&nbsp;Atiaran zamuknu; i ona i Kovenant hodali su prolazom u tišini obojenoj šaptajima potoka i povremenim dozivanjem ptica. Otkrio je da mu je njena priča zaista pomagala da održi ritam koraka. Nekako je zbog nje zaboravljao na sebe, zaboravljao na oštri bol u ramenima i nogama. A njen glas kao da mu je ulivao snagu; priča joj je bila poput obećanja da nikakvo iscrpljivanje u korist Domaje neće biti zaludno.
<BR>&nbsp;&nbsp;&nbsp;&nbsp;&nbsp;Posle izvesnog vremena zatražio je da nastavi. "Možeš li da mi pričaš o Znanstvigoru?"
<BR>&nbsp;&nbsp;&nbsp;&nbsp;&nbsp;Oštra silina njenog odgovora iznenadila ga je. "Da li me podsećaš na to da sam od svih ljudi najmanje vredna da govorim o takvim stvarima? Ti, Tomase Kovenante, Neverniče i nosioče belog zlata - da li me ti prekorevaš?"
<BR>&nbsp;&nbsp;&nbsp;&nbsp;&nbsp;Mogao je samo glupo da pilji u nju, nesposoban da sagleda godine borbe koje su ispunjavale njene duboke oči.
<BR>&nbsp;&nbsp;&nbsp;&nbsp;&nbsp;"Nije mi potrebnio tvoje podsećanje."
<BR>&nbsp;&nbsp;&nbsp;&nbsp;&nbsp;Ali trenutak kasnije ponovo se okrenula napred, licem prema severu. "Sada mi zaista zameraš", reče ona. "Previše me boli što čitav svet zna ono što sama toliko dobro znam. Poput grešne žene, ne uspevam da poverujem u nevinost drugih. Molim te, oprosti mi - zaslužuješ bolji odnos od ovoga."
<BR>&nbsp;&nbsp;&nbsp;&nbsp;&nbsp;Pre nego što je mogao da odgovori, krenula je dalje. "Na ovaj način opisujem Znanstvigor. On se diže u Trotgardu, u Dolini dve reke, i zajednica je za učenje i proučavanje. Do tog mesta idu svi oni koji to žele i tamo se posvećuju zemljorodstvu i Znanstvu drevnih poglavara.
<BR>&nbsp;&nbsp;&nbsp;&nbsp;&nbsp;To Znanstvo duboka je stvar, kojom još nije ovladano i pored godina i napora uloženih u to. Najglavniji problem je prevođenje, jer jezik drevnih poglavara nije poput našeg i reči koje su proste na jednom mestu teške su na drugom. A posle prevođenja, Znanstvo se mora razjasniti, a potom se mora naučiti veština njegovog korišćenja. Kada sam...", nakratko je zastala, "...kada sam učila tamo, Znanstvozornici koji su me podučavali rekoše mi da čitav Znanstvigor nije još prošao ni površinu Kevinovog moćnog znanja. A to znanje samo je sedmina čitavog, prvi Krug od sedam."
<BR>&nbsp;&nbsp;&nbsp;&nbsp;&nbsp;Kovenant začu nesvesnu jeku Kletnikovog prezira u njenim rečima i to ga natera da sluša još pažljivije.
<BR>&nbsp;&nbsp;&nbsp;&nbsp;&nbsp;"Najlakše za prevođenje", nastavi ona, "beše Ratno znanstvo, nauk borbe i odbrane. Ali tu je neophodno mnogo veštine. Zbog toga se jedan deo Znanstvigora bavi isključivo onima koji slede Mač i pridružuju se Ratovniji Poglavarevog Konaka. Ali nije bilo ratova u naše vreme i tokom mojih godina u Znanstvigoru Ratovnija je brojala jedva dve hiljade muškaraca i žena.
<BR>&nbsp;&nbsp;&nbsp;&nbsp;&nbsp;Zbog toga je glavni zadatak Znanstvigora podučavanje i proučavanje jezika i znanja Zemne moći. Najpre nove slušaoce podučavaju istoriji Domaje, molitvama, pesmama i predanjima - svemu što je znano o drevnim poglavarima i njihovoj borbi protiv Sivog Krvnika. Oni koji time ovladaju postaju znanstvozornici. Oni podučavaju druge ili tragaju za novim znanjem i moći u Prvom krugu. Cena takvog ovladavanja visoka je - takvu čistotu, odlučnost, dubinu i hrabrost zahteva Kevinovo Znanstvo da ima onih", rekla je kao da je rešena da ne štedi sopstvena osećanja, "koji ne mogu da odgovore tom zadatku. Ja sam otpala kada mi je srce uzdrhtalo od onoga što sam naučila - kada su me Znanstvozornici naveli da pogledam, samo malim delom, u Opačiju Sivog Krvnika. To nisam mogla podneti i zato sam raskinula zavet i vratila se u Kamendol Mithil da ono malo što sam saznala iskoristim za svoj narod. A sada, kada sam toliko zaboravila, došla je moja kušnja."
<BR>&nbsp;&nbsp;&nbsp;&nbsp;&nbsp;Duboko je uzdahnula, kao da ju je bolelo to što mora da razmišlja o sopstvenoj sudbini. "Ali to nije važno. U Znanstvigoru, oni koji slede i ovladavaju i Mačem i Žezlom, koji zadobiju mesto u Ratovniji među Znanstvozornicima i oni koji se ne okrenu da bi sledili snove u izdvojenosti, kao što to čine Neomeđeni - ta hrabra srca stiču naziv poglavara i oni se pridružuju Veću koje vodi zaceljenje i zaštitu Domaje. Između sebe, oni odabiraju vrhovnog poglavara, da dela za sve kao što to Znanstvo zahteva:
<BR>
<BR>&nbsp;&nbsp;&nbsp;&nbsp;&nbsp;I jednog vrhovnog poglavara da zakon nosi
<BR>&nbsp;&nbsp;&nbsp;&nbsp;&nbsp;Da čuva neokaljanu suštinu zemne moći.
<BR>
<BR>&nbsp;&nbsp;&nbsp;&nbsp;&nbsp;Za mog boravka u Znanstvigoru, vrhovni poglavar beše Variol, družbenik Tamarantin, sin Pentilov. Ali bio je star, čak i za poglavara, a poglavari žive duže od drugih ljudi - a naši Kamendolci nisu imali vesti iz Veselkamena ili Znanstvigora mnogo godina. Ne znam ko sada vodi Veće."
<BR>&nbsp;&nbsp;&nbsp;&nbsp;&nbsp;Ne razmišljajući, Kovenant reče: "Prothal, sin Dvilijanov."
<BR>&nbsp;&nbsp;&nbsp;&nbsp;&nbsp;"Ah!" uzviknu Atiaran. "On me poznaje. Kao Znanstvozornik podučavao me je prvim molitvama. Sećaće se da nisam uspela i neće imati poverenja u moje poslanstvo." Zavrtela je glavom u bolu. Onda, posle jednog trenutka razmišljanja, dodala je: "A ti si to znao. Sve znaš. Zbog čega želiš da me postidiš usled nepotpunosti mog znanja? To nije dobro."
<BR>&nbsp;&nbsp;&nbsp;&nbsp;&nbsp;"Vatru mu paklenu!" zareža Kovenant. Njena zamerka iznenada ga je razgnevila. "Svi u čitavoj ovoj stvari, ti i..." ali nije mogao da se prisili da izgovori Lenino ime, "... i svi ostali neprekidno me optužujete da sam neka vrsta prikrivenog stručnjaka. Kažem ti, pojma nemam ni o jednoj prokletoj stvari u vezi sa svim ovim sve dok mi neko ne objasni. Nisam ja vaš vražiji Berek."
<BR>&nbsp;&nbsp;&nbsp;&nbsp;&nbsp;Atiaran ga sumnjičavo pogleda - plod duge, oštre sumnje prema sebi samoj - i on u znak odgovora oseti poriv da se na neki način dokaže. Zastao je, uspravio se nasuprot težini svoga zavežljaja. "Ovo je poruka poglavara Kletnika Opakog: 'Reći ćeš Veću Poglavara i Vrhovnom Poglavaru Prothalu, sinu Dvilijanovom, da je raspon njihovih dana u Domaji najviše još sedam puta po sedam godina, počev od vremena sadašnjeg. Pre no što ti dani budu odbrojani, ja ću upravljati životom i smrću.'"
<BR>&nbsp;&nbsp;&nbsp;&nbsp;&nbsp;Naglo se zaustavio. Njegove reči kao da su lepetale prolazom poput gavrana i on oseti vreli stid gubavca u obrazima, kao da je ukaljao čitav dan. Na trenutak okruživala ga je potpuna tišina - ptice su zaćutale kao da su gromom skinute sa neba, a potok kao da nije imao nijednog pokreta. U podnevnoj vrelini, njegova put bila je klizava od znoja.
<BR>&nbsp;&nbsp;&nbsp;&nbsp;&nbsp;Tokom tog trenutka, Atiaran je zgroženo piljila u njega. Onda je vrisnula: "Melenkurion abatha! Ne izgovaraj to sve dok ne moraš! Ne mogu nas zaštititi od takvih zala."
<BR>&nbsp;&nbsp;&nbsp;&nbsp;&nbsp;Tišina uzdrhta, prođe; potok ponovo poče da čavrlja, a ptica prolete u visini. Kovenant obrisa čelo nemirnom rukom. "Onda prekini da se odnosiš prema meni kao da sam nešto što nisam."
<BR>&nbsp;&nbsp;&nbsp;&nbsp;&nbsp;"Kako mogu?" odvrati ona teško. "Zatvoren si za mene, Tomase Kovenante. Ne mogu te videti."
<BR>&nbsp;&nbsp;&nbsp;&nbsp;&nbsp;Upotrebila je reč videti kao da misli na nešto što nije shvatala. "Kako to misliš, ne možeš me videti?" upita on oporo. "Stojim pravo ispred tebe."
<BR>&nbsp;&nbsp;&nbsp;&nbsp;&nbsp;"Zatvoren si za mene", ponovila je. "Ne znam da li je u tebi sadržano dobro ili zlo."
<BR>&nbsp;&nbsp;&nbsp;&nbsp;&nbsp;Nesigurno je zatreptao prema njoj, a onda shvatio da mu je nesvesno dala priliku da joj ispriča o sopstvenoj gubavosti. Prihvatio se prilike: sada je bio dovoljno besan da obavi taj posao. "Zlo, razume se. Ja sam gubavac."
<BR>&nbsp;&nbsp;&nbsp;&nbsp;&nbsp;Na to Atiaran zaječa kao da joj je upravo priznao zločin. "Onda avaj za Domaju, jer ti imaš divlju magiju i možeš nas sve raščiniti."
<BR>&nbsp;&nbsp;&nbsp;&nbsp;&nbsp;"Hoćeš li da prekineš s time?" Digao je levu pesnicu i zaškrgutao: "To je samo prsten. Da me podseća na sve ono bez čega sam prisiljen da živim. Nije ništa više - divlja magija - od obične stene."
<BR>&nbsp;&nbsp;&nbsp;&nbsp;&nbsp;"Zemlja je izvor sve moći", prošapta Atiaran.
<BR>&nbsp;&nbsp;&nbsp;&nbsp;&nbsp;Sa naporom, Kovenant se uzdrža da vikom ne prospe svoju osujećenost na nju. Govorila je kao da njega nema, reagovala na njega kao da mu reči znače nešto što on nije nameravao. "Zastani na trenutak", reče on. "Da isteramo to na čistac. Rekao sam sam zlo. Ne znaš šta to znači? Zar na ovom svetu nema ni bolesti?"
<BR>&nbsp;&nbsp;&nbsp;&nbsp;&nbsp;Jedan trenutak, njene usne oblikovale su reč bolesti. Onda joj iznenadni strah zgrči lice, a pogled joj skoči preko Kovenantovog levog ramena.
<BR>&nbsp;&nbsp;&nbsp;&nbsp;&nbsp;Okrenuo se da vidi šta ju je to prestravilo. Nije otkrio ništa iza sebe; ali kada je prešao pogledom zapadnu ivicu prolaza, začuo je zvuk kotrljanja. Šljunak i zemlja padali su u procep.
<BR>&nbsp;&nbsp;&nbsp;&nbsp;&nbsp;"Gonilac!" viknu Atiaran. "Trči!"
<BR>&nbsp;&nbsp;&nbsp;&nbsp;&nbsp;Njena hitnja dade mu zamah; okrenuo se i dao za njom niz prolaz koliko je brže mogao.
<BR>&nbsp;&nbsp;&nbsp;&nbsp;&nbsp;U trenutku je zaboravio slabost, težinu zavežljaja, vrućinu. Grabio je za Atiaran trčećim korakom, kao da može da čuje gonioca nad rubom prolaza. Ali ubrzo njegova pluća kao da su se cepala od napora i on poče da gubi ravnotežu. Kada se zateturao, njegovo lomno telo zamalo da se sruši na tlo.
<BR>&nbsp;&nbsp;&nbsp;&nbsp;&nbsp;Atiaran povika: "Trči!" ali on se zaustavi i drhtavo okrenu da bi se suočio sa progoniteljem.
<BR>&nbsp;&nbsp;&nbsp;&nbsp;&nbsp;Prilika u skoku sevnu preko ruba useka i sruči se pred njega. Skočio je u stranu pred naletom i digao ruke da se odbrani od zamahnute ruke figure.
<BR>&nbsp;&nbsp;&nbsp;&nbsp;&nbsp;Napadač u naletu zakači nožem gornju površinu Kovenantovih prstiju. Onda pade na tlo i otkotrlja se, pa se diže na noge sa leđima uz istočni zid useka; i dalje je držao nož, kojim je preteći mahao pred sobom.
<BR>&nbsp;&nbsp;&nbsp;&nbsp;&nbsp;Sunčeva svetlost kao da je sve oštro usecala u Kovenantovo vidno polje. On vide neravnine zida, senke koje su se pružale pod njima poput razjapljenih usta.
<BR>&nbsp;&nbsp;&nbsp;&nbsp;&nbsp;Napadač je bio mladić snažne građe i tamne kose - van svake sumnje Kamendolac, iako viši od većine. Nož mu je bio od kamena, a u ramena tunike bio mu je utkan porodični znak, šara u vidu ukrštenih munja. Bes i mržnja napregli su mu crte kao da će mu se lobanja raspasti. "Besomuče!" vrisnu on. "Silovatelju!"
<BR>&nbsp;&nbsp;&nbsp;&nbsp;&nbsp;Prišao je, izmahujući nožem. Kovenant je bio prisiljen da se povlači, sve dok se nije obreo u potoku, do kolena u ledenoj vodi.
<BR>&nbsp;&nbsp;&nbsp;&nbsp;&nbsp;Atiaran je trčala prema njima, iako je bila predaleko da se umeša između Kovenanta i noža.
<BR>&nbsp;&nbsp;&nbsp;&nbsp;&nbsp;Krv je navirala iz gornjeg dela Kovenantovih prstiju. Bilo mu je udaralo u posekotinama, udaralo u vrhovima prstiju.
<BR>&nbsp;&nbsp;&nbsp;&nbsp;&nbsp;Začuo je Atiaranin oštri povik: "Trioče!"
<BR>&nbsp;&nbsp;&nbsp;&nbsp;&nbsp;Nož zaseče bliže. Video ga je jasno kao da mu je urezan u očne jabučice.
<BR>&nbsp;&nbsp;&nbsp;&nbsp;&nbsp;Bilo mu je tuklo u vrhovima prstiju.
<BR>&nbsp;&nbsp;&nbsp;&nbsp;&nbsp;Mladić se pripremi za ubilački skok.
<BR>&nbsp;&nbsp;&nbsp;&nbsp;&nbsp;Atiaran opet povika: "Trioče! Jesi li lud? Dao si zavet mira!"
<BR>&nbsp;&nbsp;&nbsp;&nbsp;&nbsp;U vrhovima prstiju?
<BR>&nbsp;&nbsp;&nbsp;&nbsp;&nbsp;Dograbio je ruku, zapiljio se u nju. Ali pogled mu je iznenada bio zamućen zaprepašćenjem. Nije mogao da pojmi šta se dešava.
<BR>&nbsp;&nbsp;&nbsp;&nbsp;&nbsp;To je nemoguće, dahtao je u najpotpunijem zaprepašćenju. Nemoguće.
<BR>&nbsp;&nbsp;&nbsp;&nbsp;&nbsp;Njegovi utrnuli, gubavi prsti plamteli su od bola.
<BR>&nbsp;&nbsp;&nbsp;&nbsp;&nbsp;Atiaran se približi dvojici muškaraca i zastade, baci zavežljaj na tlo. Kao da je nametnula Trioku užasno uzdržavanje; silovito se tresao tamo gde je stajao. Kao da se guši od strasti, on siknu: "Ubij ga! Besomuk!"
<BR>&nbsp;&nbsp;&nbsp;&nbsp;&nbsp;"Zabranjujem!" ciknu Atiaran. Silina njene naredbe pogodi Trioka poput fizičkog udarca. On se zatetura jedan korak, a zatim zabaci glavu i ispusti hrapavi urlik osujećenosti i besa.
<BR>&nbsp;&nbsp;&nbsp;&nbsp;&nbsp;Njen glas oštro se zaseče u zvuk. "Odanost je obaveza. Dao si zavet. Želiš li da navučeš prokletstvo na Domaju?"
<BR>&nbsp;&nbsp;&nbsp;&nbsp;&nbsp;Triok uzdrhta. Jednim grčevitim pokretom silovito je bacio nož, tako da mu se ovaj do balčaka zabi u tlo kraj nogu. Silovito napregnut, prosiktao je na Atiaran: "On je silovao Lenu. Sinoć."
<BR>&nbsp;&nbsp;&nbsp;&nbsp;&nbsp;Kovenant nije mogao da shvati situaciju. Bol je bio osećaj, blistav, koji su njegovi prsti zaboravili; nije imao odgovora na njega osim: Nemoguće. nemoguće. Neprimećena, krv mu se slivala, crvena i ljudska, niz zglavak.
<BR>&nbsp;&nbsp;&nbsp;&nbsp;&nbsp;Grč mu prođe licem. Tama se prikupljala u vazduhu oko njega; atmosfera prolaza ključala je kao da je puna lepetavih krila, kandži koje su grabile prema njegovom licu. Zagroktao je: "Nemoguće."
<BR>&nbsp;&nbsp;&nbsp;&nbsp;&nbsp;Ali Atiaran i Triok su bili obuzeti jedno drugim, njihove oči su ga izbegavale poput kužne izrasline. Kada Triokove reči prodrše do nje, ona se sruši na kolena, prekri lice šakama i spusti čelo do tla. Ramena su joj se tresla kao da jeca, iako nije ispuštala ni glasa; a nad njenim očajanjem on gorko reče: "Našao sam je u brdima kada je prvo današnje sunce dotaklo ravnicu. Ti znaš moju ljubav prema njoj. Primetio sam je na okupljanju i nisam bio srećan zbog načina na koji ju je taj stranac opsenio. Srce mi se cepalo što ju je toliko dirnuo čovek čije dolaske i odlaske niko neće nikada dokučiti. I zato sam, kasno sinoć, pitao Trela, supruga tvoga, i saznao da je odlučila da spava sa prijateljicom - Teres, kćerkom Anorijinom. Onda sam se raspitao kod Teres - a ona nije znala ništa o Leninim namerama. Onda senka straha pade na mene - jer kada je ko od naših ljudi bio lažov? Proveo sam čitavu noć u potrazi za njom. A sa prvim svetlom našao sam je, pocepane odore i umrljanu krvlju. Pokušala je da pobegne od mene, ali bila je slaba od hladnoće, bola i tuge i trenutak kasnije bila mi je u naručju i rekla mi šta - šta je ovaj Besomuk učinio.
<BR>&nbsp;&nbsp;&nbsp;&nbsp;&nbsp;Onda sam je odveo do Trela, oca njenog. Dok se on starao o njoj, ja sam pošao, u nameri da ubijem stranca. Kada sam te video, sledio sam vas, jer sam verovao da je moja namera i tvoja - da si ga odvela u brda da ga uništiš. Ali ti hoćeš da ga spaseš - njega, koji je silovao Lenu, tvoju kćerku! Kako li ti je izopačio srce? Zabranjuješ? Atiaran, družbenice Trelova. Bila je dete tolike lepote da je čovek mogao zaplakati od radosti samo zato što je vidi - a slomljena je bez ikakve griže savesti ili obzira. Odgovori mi. Kakve veze imaju zaveti sa nama?"
<BR>&nbsp;&nbsp;&nbsp;&nbsp;&nbsp;Divlji, besni zamah mračnih krila prisili Kovenanta da se pogne sve dok nije zaronio u potok. Slike su se rojile njegovim mozgom - sećanja na leprozarijum, na doktore kako govore: Ne možeš se nadati. Udarila su ga policijska kola. Otišao je u grad da plati telefonski račun - da lično plati telefonski račun. Glasom nestvarnim od užasa prošaptao je: "Ne može da bude stvarno."
<BR>&nbsp;&nbsp;&nbsp;&nbsp;&nbsp;Lagano, Atiaran diže glavu i raširi ruke, kao da otvara grudi prodornom pritisku sa neba. Lice joj je bilo isklesano grčem, a oči tamni krateri bola, zagledani prema unutra, prema povređenoj ljudskosti. "Trele, pomozi mi", dahnu ona slabašno. Onda joj glas prikupi snagu, a od njenog očaja kao da vazduh oko nje poče da odiše bolom. "Avaj! Avaj za mlade na ovom svetu! Zašto je toliko teško poneti breme mržnje? Ah, Leno, kćeri moja! Shvatam šta si učinila. Razumem. Hrabro je to delo, vredno hvale i ponosa! Oprosti mi što ne mogu da budem sa tobom u ovoj kušnji."
<BR>&nbsp;&nbsp;&nbsp;&nbsp;&nbsp;Ali posle izvesnog vremena njen pogled ponovo se okrete spoljnjem svetu. Nesigurno se digla na noge i teturavo stala pre nego što je grubo zahripala: "Odanost je obaveza. Zabranjujem ti osvetu."
<BR>&nbsp;&nbsp;&nbsp;&nbsp;&nbsp;"Hoćeš da ode nekažnjen?" pobuni se Triok.
<BR>&nbsp;&nbsp;&nbsp;&nbsp;&nbsp;"Domaja je u opasnosti", odgovori ona. "Neka ga poglavari kazne." Njen glas postade oštriji od ukusa krvi. "Oni će znati šta da misle o strancu koji napada nevine." Onda se slabost vrati. "Ova stvar me prevazilazi. Trioče, seti se zaveta." Dograbila se za ramena, uplela prste u lisnatu šaru odore kao da želi da zadrži tugu.
<BR>&nbsp;&nbsp;&nbsp;&nbsp;&nbsp;Triok se okrete Kovenantu. Na mladićevom licu bilo je nešto slomljeno - razbijena ili uništena sposobnost za zadovoljstvo, radost. Zarežao je proklinjućim glasom: "Dobro sam te upamtio, Neverniče. Srešćemo se ponovo." Onda je iznenada pošao. Ubrzavao je sve dok nije trčao, nogama je stresao bol o tvrdo tlo prolaza. Trenutak potom stigao je do mesta gde je zapadni zid skretao i onda ga nije bilo na vidiku, nestao je iz useka u brdima.
<BR>&nbsp;&nbsp;&nbsp;&nbsp;&nbsp;"Nemoguće", mrmljao je Kovenant. "Ne može se desiti. Nervi se ne regenerišu." Ali prsti su ga boleli kao slomljeni bolom. Očevidno se nervi u Domaji regenerišu. Požele da vrisne prema tami i užasu, ali činilo se da je izgubio svu kontrolu nad grlom, glasom, samim sobom.
<BR>&nbsp;&nbsp;&nbsp;&nbsp;&nbsp;Kao iz daljine koju je gnušanje ili žalost činila ogromnom, Atiaran reče: "Napravio si pustoš od mog srca."
<BR>&nbsp;&nbsp;&nbsp;&nbsp;&nbsp;"Nervi se ne regenerišu." Kovennatovo grlo bilo je stegnuto kao da će povraćati, ali nije mogao ni da vrisne. "Ne čine to."
<BR>&nbsp;&nbsp;&nbsp;&nbsp;&nbsp;"Da li te to oslobađa?" upita ona tiho, gorko. "Da li to opravdava tvoj zločin?"
<BR>&nbsp;&nbsp;&nbsp;&nbsp;&nbsp;"Zločin?" začuo je reč poput noža zabijenog među lepetava krila. "Zločin?" Krv mu je curila iz posekotina kao da je normalan čovek, ali tok se ravnomerno smanjivao. Sa naglim grčem, uspostavio je kontrolu nad sobom, vrisnuo bedno: "Boli me!"
<BR>&nbsp;&nbsp;&nbsp;&nbsp;&nbsp;Zvuk njegovog jauka prodrma ga, odgurnu kovitlavu tamu za jedan korak unazad. Bol! Ta nemogućnost prebrodila je ponor za njega. Bol je bio za zdrave ljude, ljude čiji su nervi živi.
<BR>&nbsp;&nbsp;&nbsp;&nbsp;&nbsp;Ne može biti. Razume se da ne može. To je dokaz - dokaz da je sve san.
<BR>&nbsp;&nbsp;&nbsp;&nbsp;&nbsp;Odjednom, oseti snažan poriv da se zaplače. Ali bio je gubavac i previše je vremena proveo u zauzdavanju takvih emocionalnih kanala. Gubavci ne smeju sebi da dozvole tugu. Grozničavo se tresući, zaronio je posečenu ruku u potok.
<BR>&nbsp;&nbsp;&nbsp;&nbsp;&nbsp;"Bol je bol", režala je Atiaran. "Šta predstavlja tvoj bol za mene? Počinio si crno delo, Neverniče - nasilničko i grubo, bez ikakvog saosećanja i obzira. Zadao si mi bol kakav nikakva krv niti vreme neće sprati. Ah, Leno, kćeri moja...! Ah, molim se da te poglavari kazne - kazne!"
<BR>&nbsp;&nbsp;&nbsp;&nbsp;&nbsp;Tekuća voda bila je ledena i bistra. Trenutak potom, prsti počeše da ga peku od hladnoće, a bol se širio naviše preko zglavaka do članka. Crvenilo mu se slivalo iz posekotina u potok, ali hladna voda uskoro zaustavi krvarenje. Dok je gledao kako mu struja čisti povredu, tuga i strah pretvoriše mu se u bes. "Zašto bih išao? Ništa od svega ovoga nije bitno... baš me briga za tu vašu dragocenu Domaju."
<BR>&nbsp;&nbsp;&nbsp;&nbsp;&nbsp;"Sedmice mi!" Atiaranin oštri ton kao da je klesao reči u vazduhu. "Ići ćeš u Veselkamen, pa makar morala da te vučem korak po korak čitavim putem."
<BR>&nbsp;&nbsp;&nbsp;&nbsp;&nbsp;Digao je ruku da je pogleda. Triokov nož zasekao ju je čisto poput brijača; nije bilo zacepljenih ivica koje bi skrile prljavštinu ili usporile zarastanje. Ali posekotina je dosegla kost na dva srednja prsta, a krv je odatle još curkala. Ustao je. Prvi put otkako je napadnut, pogledao je Atiaran.
<BR>&nbsp;&nbsp;&nbsp;&nbsp;&nbsp;Stajala je na dva koraka od njega, ruku skupljenih preko srca, kao da je njegovo kucanje povređuje. Gledala ga je zgađeno, a lice joj je bilo zategnuto nagoveštajima silovite, grube snage. Mogao je videti da je spremna da se bori protiv njega da bi ga odvela do Veselkamena ukoliko je to neophodno. Postidela ga je, otežavala njegovu ozlojeđenost. Ratoborno je mahnuo ranom prema njoj. "Potreban mi je zavoj."
<BR>&nbsp;&nbsp;&nbsp;&nbsp;&nbsp;Jedan trenutak, pogled joj postade žešći, kao da se sprema da se baci na njega. Ali onda je ovladala sobom, progutala ponos. Otišla je do zavežljaja, otvorila ga i izvadila traku bele tkanine koju je pocepala na odgovarajuću dužinu kada se vratila do Kovenanta. Pažljivo mu držeći ruku, pregledala je ranu, klimnula zbog njenog stanja, a onda mu čvrsto vezala meku tkaninu preko prstiju. "Nemam gline vidarke", rekla je, "a nema vremena da je tražim. Ali posekotina izgleda dobro i čisto će se zaceliti."
<BR>&nbsp;&nbsp;&nbsp;&nbsp;&nbsp;Kada je završila, vratila se zavežljaju. Zabacivši ga na ramena, rekla je: "Dođi. Izgubili smo puno vremena." Ne bacivši ni pogled na Kovenanta, stade da se spušta prolazom.
<BR>&nbsp;&nbsp;&nbsp;&nbsp;&nbsp;Jedan trenutak ostao je tamo gde se zatekao, oprobavajući bol u prstima. U povredama je osećao vrelo prisustvo, kao da je nož i dalje u rani. Ali sada je imao odgovor. Tama se donekle povukla i on je mogao da se obazre bez panike. Pa ipak, još se plašio. Sanjao je zdrave nerve; nije shvatao da je bio toliko blizu kolapsa. Bespomoćan, ležeći negde bez svesti, bio je u zahvatu krize - krize sposobnosti da preživi. Da bi je nadvladao biće mu potrebno svako parčence discipline ili čvrstine koje je mogao naći.
<BR>&nbsp;&nbsp;&nbsp;&nbsp;&nbsp;Gonjen naglim porivom, pognuo se i pokušao da izvuče Triokov nož iz zemlje desnom rukom. Njegov polustisak skliznuo je kada je pokušao da iščupa nož pravo vukući za dršku, ali pomerajući ga napred-nazad uspeo je da ga rasklima, oslobodi. Čitav nož bio je oblikovan i uglačan iz jedne ravne cepke kamena, ručke uvezane u kožu radi sigurnijeg zahvata i sa sečivom koje je delovalo dovoljno oštro da se njime mogao brijati. Oprobao ju je na levoj podlaktici i otkrio da je skinula dlačice glatko kao da je koža nasapunjana.
<BR>&nbsp;&nbsp;&nbsp;&nbsp;&nbsp;Gurnu nož za pojas. Onda je zabacio zavežljaj i dao se za Atiaran.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
