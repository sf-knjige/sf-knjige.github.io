<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Bilo je gluvo doba kada se Alvin probudio. Nešto ga je uznemirilo, nekakav šušanj koji mu je dopro do uma uprkos neprestanoj grmljavini vodopada. Uspravio se u tami, netremice zureći u skrivenu zemlju; zaustavio je dah, osluškujući potmulu tutnjavu vode i blaže, varavije zvuke noćnih stvorenja.
<BR>&nbsp;&nbsp;&nbsp;&nbsp;&nbsp;Ništa se nije videlo. Sjaj zvezda bio je preslab da obasja veliki predeo koji se pružao nekoliko stotina stopa ispod; samo je reckava linija tamnije noći, koja je zaklanjala zvezde, ukazivala na planinski lanac sa južnog obzorja. U mraku pored sebe, Alvin je začuo kako mu se prijatelj okrenuo i uspravio.
<BR>&nbsp;&nbsp;&nbsp;&nbsp;&nbsp;"Šta je?" oglasio se šapatom.
<BR>&nbsp;&nbsp;&nbsp;&nbsp;&nbsp;"Čini mi se da sam čuo nekakav šum."
<BR>&nbsp;&nbsp;&nbsp;&nbsp;&nbsp;"Kakav šum?"
<BR>&nbsp;&nbsp;&nbsp;&nbsp;&nbsp;"Ne znam: možda je posredi bila samo uobrazilja."
<BR>&nbsp;&nbsp;&nbsp;&nbsp;&nbsp;Vladala je tišina dok su dva para očiju zurila u tajanstvenost noći. A onda, iznenada, Hilvar uhvati Alvina za mišicu.
<BR>&nbsp;&nbsp;&nbsp;&nbsp;&nbsp;"Gledaj!" prošaputa.
<BR>&nbsp;&nbsp;&nbsp;&nbsp;&nbsp;Daleko na jugu sijala je usamljena tačka svetlosti, suviše nisko na nebu da bi bila zvezda. Izgledala je bleštavobela, sa ljubičastim prelivom, i upravo dok su je posmatrali, snaga je počela da joj raste, sve dok oko više nije bilo u stanju da je neposredno gleda. Tada se rasprsnula - što je stvorilo utisak da je munja sevnula ispod ruba sveta. U magnovenju, planine i zemlja koju su okružavale plameno su se ocrtale spram noćne tame. Čitavu večnost potom stigao je duh daleke ekspozije i u šumama ispod među stablima se podigao nenadani vetar. Sve je ubrzo utihnulo i jedna za drugom prigušene zvezde ponovo su se pomolile na nebu.
<BR>&nbsp;&nbsp;&nbsp;&nbsp;&nbsp;Drugi put u životu Alvin je upoznao strah. On ovoga puta nije bio tako ličan i blizak kao u hali pokretnih puteva, kada je doneo odluku koja ga je dovela u Lis. Možda je pre bilo posredi strahopoštovanje nego sam strah; suočio se sa nepoznatim i kao da je već naslutio da se tamo negde iza planina nalazi nešto sa čime će morati da se sretne.
<BR>&nbsp;&nbsp;&nbsp;&nbsp;&nbsp;"Šta je to bilo?" prošaputao je otegnuto.
<BR>&nbsp;&nbsp;&nbsp;&nbsp;&nbsp;Usledila je tako duga pauza, da je on ponovio pitanje.
<BR>&nbsp;&nbsp;&nbsp;&nbsp;&nbsp;"Pokušavam da ustanovim", reče Hilvar i ponovo zaćuta. Alvin je pogađao šta mu prijatlej radi i nije ga prekidao u bešumnom istraživanju.
<BR>&nbsp;&nbsp;&nbsp;&nbsp;&nbsp;Konačno, Hilvaru se ote blag uzdah razočaranja. "Svi spavaju", reče. "Nema nikoga ko bi mi kazao. Moramo sačekati do jutra, osim ako ne probudim nekog od prijatelja. Ne bih voleo da to učinim ako stvarno nije veoma važno."
<BR>&nbsp;&nbsp;&nbsp;&nbsp;&nbsp;Alvin se upitao šta li je za Hilvara stvar od stvarne važnosti. Upravo je hteo da mu predloži, pomalo sarkastično, da ovo zavređuje prekid nečijeg sna. Ali pre no što je izrekao misao, Hilvar je ponovo progovorio.
<BR>&nbsp;&nbsp;&nbsp;&nbsp;&nbsp;"Setio sam se", reče on, sa prizvukom izvinjavanja. "Prošlo je dugo vremena od kada sam poslednji put bio ovde i nisam siguran da li me pamćenje baš dobro služi. Ali ovo mora da je Šalmiran."
<BR>&nbsp;&nbsp;&nbsp;&nbsp;&nbsp;"Šalmiran! Zar on još postoji?"
<BR>&nbsp;&nbsp;&nbsp;&nbsp;&nbsp;"Da; gotovo sam ga zaboravio. Seranis mi je jednom kazala da se utvrđenje nalazi u ovim planinama. Naravno, ono je već mnogo vekova u ruševinama, ali možda neko još živi tamo."
<BR>&nbsp;&nbsp;&nbsp;&nbsp;&nbsp;Šalmiran! Za decu dveju rasa, čije su se kultura i istorija tako razlikovale, ovo ime je odista imalo prizvuk čarobnjaštva. U čitavoj dugoj istoriji Zemlje nije bilo većeg epskog događaja od odbrane Šalmirana od osvajača koji su podjarmili čitavu Vaseljenu. Iako su se prave činjenice sasvim izgubile u maglama koje su gusto obavijale Rana Vremena, predanja nikada nisu zaboravljena i trajaće koliko i ljudski rod.
<BR>&nbsp;&nbsp;&nbsp;&nbsp;&nbsp;Hilvarov glas ponovo se začu iz tame.
<BR>&nbsp;&nbsp;&nbsp;&nbsp;&nbsp;"Ljudi sa juga reći će nam više o tome. Imam neke prijatelje tamo; pozvaću ih ujutro."
<BR>&nbsp;&nbsp;&nbsp;&nbsp;&nbsp;Alvin ga gotovo nije čuo; zadubio se u vlastite misli, pokušavajući da se seti onoga što je ikada čuo o Šalmiranu. Toga nije bilo mnogo; posle ogromnog vremena koje je prošlo, niko više nije mogao razgraničiti istinu od predanja. Jedino je bilo sigurno da je šalmiranska bitka značila kraj Čovekovih osvajanja i početak njegovog dugog pada.
<BR>&nbsp;&nbsp;&nbsp;&nbsp;&nbsp;Među onim planinama, pomisli Alvin, možda se nalazi rešenje svih problema koji su ga zaokupljali toliko godina.
<BR>&nbsp;&nbsp;&nbsp;&nbsp;&nbsp;"Koliko će nam biti potrebno da stignemo do utvrđenja?" upita on Hilvara.
<BR>&nbsp;&nbsp;&nbsp;&nbsp;&nbsp;"Nikada nisam bio tamo, ali sigurno je dalje nego što sam nameravao da odemo. Sumnjam da će nam biti dovoljan samo jedan dan."
<BR>&nbsp;&nbsp;&nbsp;&nbsp;&nbsp;"Možemo li se poslužiti hoverkraftom?"
<BR>&nbsp;&nbsp;&nbsp;&nbsp;&nbsp;"Ne; put vodi među planine, a nikakva kola tamo ne mogu da prođu."
<BR>&nbsp;&nbsp;&nbsp;&nbsp;&nbsp;Alvin je počeo da se premišlja. Bio je umoran, stopala su mu se izranjavila, a mišići na listovima još su ga boleli od naprezanja na koje nije navikao. Sve je išlo u prilog tome da celu stvar odloži za neki drugi put. Ali drugog puta moglo je i ne biti.
<BR>&nbsp;&nbsp;&nbsp;&nbsp;&nbsp;Pod prigušenom svetlošću slabašnih zvezda, od kojih je priličan broj zgasnuo od kada je Šalmiran podignut, Alvin se neko vreme nosio sa vlastitim nedoumicama, a onda je doneo odluku. Ništa se nije promenilo; planine su nastavile svoje prekinuto bdenje nad usnulom zemljom. Ali ključni obrt u istoriji već je minuo i ljudska rasa se kretala ka neobičnoj, novoj budućnosti.
<BR>&nbsp;&nbsp;&nbsp;&nbsp;&nbsp;Alvin i Hilvar više nisu spavali te noći, već su pospremili logor u prvi cik zore. Brdo je bilo optočeno rosom i Alvin je osetio divljenje prema iskričavim draguljima koji su povijali svaku travku i list 'Fisak' vlažne trave očarao ga je dok je krčio put kroz nju, a kada je stigao do vrha brda i osvrnuo se unazad, video je da se iza njega pruža staza poput tamne trake kroz bleštavo tle.
<BR>&nbsp;&nbsp;&nbsp;&nbsp;&nbsp;Sunce se upravo podiglo iznad istočnog zida Lisa, kada su stigli do ruba šume. Ovde, Priroda je ponovo bila jedini gospodar. Čak je i Hilvar izgledao pomalo izgubljen među džinovskim stablima što su zaprečavala svetlost sunca i stvarala velike senke na podu džungle. Srećom, reka sa vodopada tekla je na jug linijom koja je bila odveć prava da bi sasvim bila prirodna i držeći se njene obale mogli su izbeći gušći šiprag. Hilvar je utrošio veliki deo vremena vodeći računa o Krifu, koji bi povremeno nestajao u džungli ili mahnito jurio preko vode. Čak je i Alvin, kome je i dalje sve izgledalo novo, osećao da ova šuma poseduje čari koje se nisu sretale u manjim, znatno kultivisanijim gajevima severnog Lisa. Malo je bilo sličnog drveća; većina se nalazila u različitim stanjima devolucije, a neka su se preobratila tokom vekova u svoje prvobitne, prirodne oblike. Priličan broj stabala uopšte nije poticao sa Zemlje - a verovatno ni iz Sunčevog sistema. Bdijući poput stražara nad manjim drvećem, uzdizale su se džinovske sekvoje, visoke po tri ili četiri stotine stopa. Nekada su nosile odličje najstarijih stvari na Zemlji; i dalje su bile malo vremešnije od Čoveka.
<BR>&nbsp;&nbsp;&nbsp;&nbsp;&nbsp;Reka se sada širila; stalno se rastakala u mala jezera, po kojima su stajala usidrena sićušna ostrva. Bilo je mnoštvo insekata - blistavo obojenih stvorova koji su se njihali tamo-amo iznad površine vode. Uprkos Hilvarovoj naredbi, Krif je jednom pohitao da se pridruži svojim dalekim srodnicima. Istog trena nestao je u oblaku bleštavih krila i do njih je dopro zvuk ljutitog zujanja. Trenutak potom, oblak se rasprsnuo i Krif se vratio preko vode, brzinom koja je gotovo izmicala vidu. Posle toga, držao se tih uz Hilvara i slični izleti mu više nisu padali na pamet.
<BR>&nbsp;&nbsp;&nbsp;&nbsp;&nbsp;Predveče su do njih doprli slučajni odsevi planina koje su se pružale ispred. Reka koja im je bila veoma veran vodič sada je tromo proticala, kao da se i ona približavala kraju svog puta. Ali bilo je očigledno da neće moći da stignu do planina pre noći; znatno pre zalaska sunca šuma je postala tako tamna da je dalje napredovanje bilo nemoguće. Velika stabla ležala su sasvim u senci, a kroz lišće je šumeo hladan vetar. Alvin i Hilvar rešili su da se ulogore pored jedne gorostasne zimzelene sekvoje, čije su najviše grane i dalje plamtele sjajem sunca.
<BR>&nbsp;&nbsp;&nbsp;&nbsp;&nbsp;Kada je najzad skriveno sunce zašlo, svetlost se i dalje zadržala na razigranoj vodi. Dva istraživača - kakvima su sada sebe smatrali, i to nipošto bez razloga - otpočinila su u sve gušćoj tami, posmatrajući reku i razmišljajući o svemu onome što su videli. A onda je Alvin ponovo osetio kako ga obuzima osećaj prijatne dremljivosti koji je prvi put iskusio prethodne noći i on se radosno prepustio snu. Ovaj možda nije bio potreban u lagodnom životu Diaspara, ali ovde je bio veoma dobrodošao. U poslednjem trenutku pre no što će uroniti u stanje nesvesnosti, upitao se ko je poslednji prošao ovuda i pre koliko vremena.
<BR>&nbsp;&nbsp;&nbsp;&nbsp;&nbsp;Sunce je već stajalo visoko na nebu kada su izbili iz šume i konačno se obreli pred planinskim zidinama Lisa. Pred njima se tle strmo uznosilo uvis u talasima golih stena. Ovde se reka okončavala na podjednako spektakularan način na koji je i nastajala, pošto se zemlja otvarala usred njenog toka i ona je bučno ponirala sa vidika. Alvin se upitao šta se događa sa njom i kroz kakve podzemne pećine putuje pre no što ponovo iziđe na svetlost dana. Možda izgubljeni okeani Zemlje još postoje, duboko dole u večnoj tami, i možda ova drevna reka i dalje oseća zov koji je mami ka moru.
<BR>&nbsp;&nbsp;&nbsp;&nbsp;&nbsp;Hilvar je za trenutak zastao da bi bacio pogled na vrtlog i veliku uvalu u tlu. Zatim pokaza na jedan procep u brdima.
<BR>&nbsp;&nbsp;&nbsp;&nbsp;&nbsp;"Šalmiran leži u ovom pravcu", reče pouzdano. Alvin ga nije upitao kako to zna; pretpostavio je da je Hilverov um stupio u vezu sa nekim prijateljem udaljenim mnogo milja, tako da mu je bešumno dostavljen podatak koji mu je bio potreban.
<BR>&nbsp;&nbsp;&nbsp;&nbsp;&nbsp;Nisu utrošili mnogo vremena na putu do procepa, a kada su prošli kroz njega, našli su se na neobičnoj zaravni sa blago zakošenim rubovima. Alvin više nije osećao umor, baš kao ni strah, već samo napeto iščekivanje i slutnju bliske pustolovine. Nije imao pojma o tome šta će otkriti. Da ga je neko otkriće čekalo, u to uopšte nije sumnjao.
<BR>&nbsp;&nbsp;&nbsp;&nbsp;&nbsp;Kada su se približili vrhu, priroda zemljišta naglo se promenila. Donji deo strmine sastojao se od poroznih, vulkanskih stena, koje su mestično bile sabrane u velike gomile šljake. Površina se sada najednom pretvorila u čvrsti, staklasti pokrov, gladak i sklizak, kao da je kamenje najednom počelo da se sliva niz planinu u obliku rastopljene reke.
<BR>&nbsp;&nbsp;&nbsp;&nbsp;&nbsp;Ivica zaravni nalazila se neposredno pred njima. Hilvar je stigao do nje prvi, a nekoliko sekundi kasnije Alvin ga je pretekao i bez reči se zaustavio. Odista su stajali na ivici, ali ne zaravni kao što su očekivali, već džinovske uvale, duboke pola, a široke tri milje. Pred njima se tle strmo obrušavalo nadole, lagano se zaravnjujući pri dnu doline, da bi potom ponovo počelo da se uspinje, sve strmije i strmije, ka suprotnom rubu. U najnižem delu uvale nalazilo se kružno jezero, čija je površina neprestano podrhtavala, kao da su je remetili neprekidni talasi.
<BR>&nbsp;&nbsp;&nbsp;&nbsp;&nbsp;Iako je bilo obasjano punim sjajem sunca, čitavo to veliko udubljenje izgledalo je abonosno crno. Alvin i Hilvar nisu mogli ni da naslute od kakvog je materijala sastavljen krater, ali on je bio crn poput stena sa nekog sveta koji nikad nije video sunca. To, međutim, nije bilo sve; ležeći pod njihovim nogama i okružujući ceo krater, pružala se bešavna metalna traka, široka oko sto stopa, nagrižena nebrojenim vekovima, ali bez i najmanjeg znaka rđe.
<BR>&nbsp;&nbsp;&nbsp;&nbsp;&nbsp;Kada su im se oči privikle na avetinjski prizor, Alvin i Hilvar su razabrali da crnilo uvale nije tako potpuno kao što su mislili. Tu i tamo, tako varave da su ih samo neposredno mogli videti, sićušne eksplozije svetlosti iskričile su na abonosnim zidovima. Javljale su se bez plana, nestajući čim bi se pojavile, poput odraza zvezda na uzburkanom moru.
<BR>&nbsp;&nbsp;&nbsp;&nbsp;&nbsp;"Čudesno", prozbori Alvin. "Ali šta je to?"
<BR>&nbsp;&nbsp;&nbsp;&nbsp;&nbsp;"Izgleda kao nekakav reflektor."
<BR>&nbsp;&nbsp;&nbsp;&nbsp;&nbsp;"Ali tako je crno!"
<BR>&nbsp;&nbsp;&nbsp;&nbsp;&nbsp;"To samo tako izgleda našim očima, ne zaboravi. Mi ne znamo koja zračenja koriste."
<BR>&nbsp;&nbsp;&nbsp;&nbsp;&nbsp;"Ali sigurno mora postojati još nešto! Gde je utvrđenje?"
<BR>&nbsp;&nbsp;&nbsp;&nbsp;&nbsp;Hilvar pokaza na jezero.
<BR>&nbsp;&nbsp;&nbsp;&nbsp;&nbsp;"Dobro osmotri", reče.
<BR>&nbsp;&nbsp;&nbsp;&nbsp;&nbsp;Alvin pogleda kroz drhtavi krov jezera, pokušavajući da dokuči tajne koje je ono krilo u svojim dubinama. Najpre nije mogao ništa da razabere; a onda, u plićaku blizu obale, opazio je jedva primetan preplet svetlosti i senke. Pošlo mu je za rukom da sledi šaru ka središtu jezera, sve dok dublja voda nije prikrila dalje pojedinosti.
<BR>&nbsp;&nbsp;&nbsp;&nbsp;&nbsp;Tamno jezero progutalo je utvrđenje. Na njegovom dnu ležale su ruševine nekada moćnih zdanja koje je vreme pregazilo. Pa ipak, nisu sva potonula, pošto je na suprotnoj strani kratera Alvin uočio gomile raznolikog kamenja i velike blokove koji mora da su nekada sačinjavali deo masivnih zidova. Voda ih je zapljuskivala, ali još nije dosegla dovoljno visoko da okonča svoju pobedu.
<BR>&nbsp;&nbsp;&nbsp;&nbsp;&nbsp;"Krenućemo oko jezera", reče Hilvar, govoreći blago, kao da je veličanstvena pustoš unela zebnju u njegovu dušu. "Možda ćemo pronaći nešto u onim ruševinama."
<BR>&nbsp;&nbsp;&nbsp;&nbsp;&nbsp;Prvih nekoliko stotina metara zidovi kratera bili su tako strmi i glatki da je bilo teško stajati uspravno, ali uskoro su stigli do blaže strmine, gde su mogli lako da koračaju. Blizu obale jezera glatka abonosovina površine bila je prekrivena tankim slojem tla koji su vetrovi Lisa sigurno naneli ovde tokom vekova.
<BR>&nbsp;&nbsp;&nbsp;&nbsp;&nbsp;Četvrt milje dalje, gorostasni kameni blokovi bili su naslagani jedan na drugi, poput razbacanih igrački nekog deteta-džina. Tu se još mogao razaznati deo jednog masivnog zida; malo dalje, dva isklesana obeliska obeležavala su ono što je nekada bio moćni ulaz. Svuda su rasle mahovine i puzavice, kao i mala, zakržljala drveta. Čak je i vetar bio pritajen.
<BR>&nbsp;&nbsp;&nbsp;&nbsp;&nbsp;I tako su Alvin i Hilvar došli do ruševina Šalmirana. Pred ovim zidinama, kao i pred energijama koje su stajale pod njihovim okriljem, sile koje su bile u stanju da rasprše svetove u prašinu palile su i harale, ali i bile do nogu potučene. Jednom je ovo mirno nebo plamtelo u ognju istrgnutom iz srca sunaca, a planine Lisa morale su podrhtavati poput živih bića, suočene sa besom svojih gospodara.
<BR>&nbsp;&nbsp;&nbsp;&nbsp;&nbsp;Niko nije nikada osvojio Šalmiran. Ali sada je utvrđenje, to nepobedivo utvrđenje, konačno palo - osvojili su ga i uništili strpljivi pipci bršljena, pokolenja crva koja su naslepo rila i sve viši nivo jezera.
<BR>&nbsp;&nbsp;&nbsp;&nbsp;&nbsp;Zastrašeni njegovom veličanstvenošću, Alvin i Hilvar hodali su u tišini ka kolosalnim razvalinama. Prešli su u senku srušenog zida i ušli u kanjon između dve procepljene kamene planine. Pred njima se pružalo jezero i oni osetiše kako ih tamna voda zapljuskuje po stopalima. Talasići, ne viši od nekoliko centimetara, neprekidno su se razbijali o usku obalu.
<BR>&nbsp;&nbsp;&nbsp;&nbsp;&nbsp;Hilvar je prvi progovorio, a u glasu mu se osetio prizvuk nesigurnosti, što je nagnalo Alvina da ga iznenađeno pogleda.
<BR>&nbsp;&nbsp;&nbsp;&nbsp;&nbsp;"Nešto ovde ne razumem", reče on polako. "Nema ni daška vetra, a talasići se stalno podižu? Površina vode morala bi biti potpuno glatka."
<BR>&nbsp;&nbsp;&nbsp;&nbsp;&nbsp;Pre no što je Alvinu pao na um neki odgovor, Hilvar se opruži na zemlju, okrenu glavu na jednu stranu i uroni desno uho u vodu. Alvin se upita šta očekuje da će otkriti u tako smešnom položaju; a onda mu je postalo jasno da mu prijatelj osluškuje. Uz izvesnu odvratnost - pošto su zatamnjene vode izgledale krajnje neprivlačno - on krenu Hilvarovim stopama.
<BR>&nbsp;&nbsp;&nbsp;&nbsp;&nbsp;Početni drhtaj od hladnoće trajao je samo jedan tren; kada je minuo, uspeo je da razabere, slabo ali razgovetno, postojano ritmičko kucanje. Bilo je to kao da je čuo, daleko dole iz jezerskih dubina, otkucaje nekog džinovskog srca.
<BR>&nbsp;&nbsp;&nbsp;&nbsp;&nbsp;Otresli su vodu iz kose i izmenjali nem pogled pun slutnje. Nijedan nije želeo da izrekne zajedničku misao: jezero je bilo živo.
<BR>&nbsp;&nbsp;&nbsp;&nbsp;&nbsp;"Biće najbolje", reče Hilvar najzad, "ako pretražimo one ruševine i držimo se podalje od jezera."
<BR>&nbsp;&nbsp;&nbsp;&nbsp;&nbsp;"Misliš li da se nešto nalazi dole?" upita Alvin, pokazavši na zagonetne talasiće koji su mu se i dalje razbijali o stopala. "Da li bi moglo biti opasno?"
<BR>&nbsp;&nbsp;&nbsp;&nbsp;&nbsp;"Ništa što poseduje um nije opasno", uzvrati Hilvar. (Da li je to sasvim tačno? pomisli Alvin. Šta je sa osvajačima?) "Ne mogu da otkrijem nikakve misli ovde, ali čini mi se da nismo sami, to je veoma čudno."
<BR>&nbsp;&nbsp;&nbsp;&nbsp;&nbsp;Lagano su krenuli natrag ka ruševinama utvrđenja, obojica noseći u umu zvuk onog postojanog, prigušenog pulsiranja. Alvinu se činilo da se tajna gomila na tajnu i da se, bez obzira na uložene napore, sve više i više udaljuje od poimanja istine za kojom je tragao.
<BR>&nbsp;&nbsp;&nbsp;&nbsp;&nbsp;Izgledalo je da im ruševine ništa novo neće otkriti, ali oni su ipak pažljivo pregledali gomile raspadina i velike kamene gromade. Ovde možda leže grobovi zakopanih mašina - mašina koje su tako davno obavile svoj posao. One bi sada bile beskorisne, pomisli Alvin, ako se Osvajači vrate. Zašto oni to nisu učinili? Ali to je bila nova u nizu tajni: on je već imao mnoge na vratu, tako da mu dodatne uopšte nisu bile potrebne.
<BR>&nbsp;&nbsp;&nbsp;&nbsp;&nbsp;Sasvim blizu jezera naišli su na malu čistinu među raspadinama. Bila je pokrivena korovom, koji se od užasne toplote zacrneo i ugljenisao, tako da se raspadao u pepeo kako su se Alvin i Hilvar približavali, obavijajući im noge tankim slojem ugljene prašine. U sredini čistine stajao je metalni tronožac, čvrsto pribijen za tle, na kome se nalazio kružni kolut, nagnut u odnosu na osu, tako da je pokazivao prema jednoj tački na pola puta ka nebu. Na prvi pogled se činilo da kolut ne obujmljuje ništa; a onda, kada je pažljivije pogledao, Alvin je opazio da je ispunjen tananom izmaglicom, koja je izmicila oku, titrajući na samoj granici vidljivog spektra. Bio je to sjaj energije; uopšte više nije sumnjao da je ovaj mehanizam izazvao eksploziju svetlosti koja ih je namamila u Šalmiran.
<BR>&nbsp;&nbsp;&nbsp;&nbsp;&nbsp;Nisu se odvažili da bliže priđu, već su posmatrali mašinu sa bezbedne udaljenosti. Nalaze se na pravom tragu, pomisli Alvin; sada je jedino preostalo da otkriju ko je, ili šta, postavio ovaj uređaj ovde i kakva bi mogla biti njegova svrha. Nagnuti kolut - jasno se nalazio upravljen ka svemiru. Da li je blesak koji su videli predstavljao možda neku vrstu signala? Ova pomisao sadržala je posledice od kojih je zastajao dah.
<BR>&nbsp;&nbsp;&nbsp;&nbsp;&nbsp;"Alvine", reče iznenada Hilvar, mirnim ali žurnim glasom, "Imamo posetioce."
<BR>&nbsp;&nbsp;&nbsp;&nbsp;&nbsp;Alvin se okrenu na petama i nađe se pred jednim trouglom očiju bez kapaka. Takav mu je bar bio prvi utisak; a onda je iza očiju koje su pomno gledale razabrao konture male, ali složene mašine. Lebdela je u vazduhu nekoliko stopa iznad tla i nije ličila ni na jednog robota koga je on ranije video.
<BR>&nbsp;&nbsp;&nbsp;&nbsp;&nbsp;Kada je prvobitno iznenađenje minulo, osetio se potpunim gospodarem situacije. Čitavog života izdavao je naređenja mašinama, a činjenica da mu je ova izgledala nepoznata nije bila ni od kakve važnosti. Imao je prilike da se susretne jedva sa nekoliko postotaka od ukupnog broja robota u Diasparu, koji su ga opskrbljivali dnevnim potrebama.
<BR>&nbsp;&nbsp;&nbsp;&nbsp;&nbsp;"Umeš li da govoriš?" upita Alvin.
<BR>&nbsp;&nbsp;&nbsp;&nbsp;&nbsp;Vladala je tišina.
<BR>&nbsp;&nbsp;&nbsp;&nbsp;&nbsp;"Da li neko upravlja tobom?"
<BR>&nbsp;&nbsp;&nbsp;&nbsp;&nbsp;I dalje tišina.
<BR>&nbsp;&nbsp;&nbsp;&nbsp;&nbsp;"Odlazi, priđi, digni se, spusti se."
<BR>&nbsp;&nbsp;&nbsp;&nbsp;&nbsp;Nijedna od uobičajenih misli za kontrolu nije izazvala nikakvu posledicu. Mašina je oholo ostala nepomična. Ovo je ukazivalo na dve mogućnosti. Ili je bila veoma neinteligentna da bi ga razumela, ili, pak, odveć inteligentna, sa vlastitom moći izbora i voljom. Ako je ovo poslednje bilo tačno, morao je da je prihvati kao sebi ravnu. No, čak ju je i tako mogao potceniti, premda time ne bi navukao gnev na sebe, pošto roboti uglavnom nisu patili od taštine.
<BR>&nbsp;&nbsp;&nbsp;&nbsp;&nbsp;Hilvar nije mogao obuzvati smeh zbog Alvinove očigledne osujećenosti. Upravo je zaustio da predloži da on preuzme na sebe deo posao oko komuniciranja, kada mu reči zamreše na usnama. Tišinu Šalmirana narušio je jedan zlokoban zvuk u čije poreklo nije moglo biti nikakve sumnje: žuboravo bućkanje veoma velikog tela koje izranja iz vode.
<BR>&nbsp;&nbsp;&nbsp;&nbsp;&nbsp;Po drugi put od kako je napustio Diaspar Alvin je poželeo da se nalazi kod kuće. A onda mu je palo na pamet da se malodušnot ne slaže sa duhom pustolovine i on poče da korača polako ali odlučno ka jezeru.
<BR>&nbsp;&nbsp;&nbsp;&nbsp;&nbsp;Stvor koji je izranjao iz tamne vode izgledao je kao čudovišna parodija, satkana u živoj materiji, robota koji ih je i dalje podvrgavao svom nemom motrenju. Isti jednakostraničan raspored očiju nije mogao predstavljati puku podudarnost; čak je i sklop pipaka, zajedno sa malim bočnim udovima, bio prilično verno odražen. No, sličnost je tu prestajala. Robot nije posedovao - pošto mu očigledno nije bila potrebna - resu tananih, paperjastih izraštaja koji su udarali po vodi postojanim ritmom, čekinjave mnogostruke udove na kojima je stvor nosio sebe po suvom, ili ventilacione ulaze, ukoliko su to bili, koji su sada ćudljivo brektali u razređenom vazduhu.
<BR>&nbsp;&nbsp;&nbsp;&nbsp;&nbsp;Najveći deo tela ostao je u vodi; samo se prvih deset stopa pomolilo u onome što je očevidno predstavljalo strani elemenat. Čitava životinja dostizala je dužinu od pedesetak stopa, a čak i neko ko uopšte ne bi bio upućen u biologiju shvatio bi da ovde nešto uopšte nije bilo u redu. Građa stvorenja ostavljala je utisak krajnje improvizacije i odsustva svakog planiranja, kao da su mu delovi proizvedeni bez prethodnog promišljanja, a potom skleptani zbrda zdola kada se pojavila potreba.
<BR>&nbsp;&nbsp;&nbsp;&nbsp;&nbsp;Bez obzira na veličinu stvora i na njihovo prvobitno podozrenje, Alvin i Hilvar više nisu osećali ni najmanju nelagodnost kada su jednom podrobno osmotrili žitelja jezera. Životinja je ispoljavala zabavnu nespretnost, tako da je bilo nemoguće prihvatiti je kao ozbiljnu pretnju, čak i da je bilo nekog razloga da se posumnja u njene rđave namere. Ljudska rasa odavno je prevazišla užase detinjstva pred nečim čiji je izgled bio stran. Taj strah nije mogao opstati posle prvog kontakta sa prijateljski nastrojenim vanzemaljskim rasama.
<BR>&nbsp;&nbsp;&nbsp;&nbsp;&nbsp;"Ja ću se pozabaviti ovim", reče Hilvar tiho. "Imam iskustva u radu sa životinjama."
<BR>&nbsp;&nbsp;&nbsp;&nbsp;&nbsp;"Ali to nije životinja", uzvrati mu Alvin šapatom. "Siguran sam da je inteligentan stvor i da njemu pripada ovaj robot."
<BR>&nbsp;&nbsp;&nbsp;&nbsp;&nbsp;"Možda on pripada robotu. U svakom slučaju, mentalno ustrojstvo mora da mu je vrlo čudno. Još ne mogu da otkrijem nikakav trag misli. Hej! Šta se to zbiva?"
<BR>&nbsp;&nbsp;&nbsp;&nbsp;&nbsp;Čudovište se nije pokrenulo iz svog poluuspravljenog položaja na rubu vode, u kome je izgledalo da se održava uz prilične napore. Ali u središtu trougla očiju kao da je počela da se obrazuje poluprovidna membrana - koja je pulsirala, kucala i najednom počela da odašilje čujne zvuke. Bila je to niskoferekventna, zvonka tutnjava koja nije uobličavala nikakvu razumnu poruku, mada je bilo očigledno da stvorenje pokušava da im se obrati.
<BR>&nbsp;&nbsp;&nbsp;&nbsp;&nbsp;Izgledalo im je mučno da posmatraju ovaj očajnički pokušaj uspostavljanja kontakta. Nekoliko minuta biće se uzalud naprezalo; a onda, iznenada, kao da je shvatilo da greši. Pulsirajuća membrana suzila je svoj obim, a zvuci koje je odašiljala povisili su se za nekoliko oktava, sve dok nisu ušli u područje normalnog govora. Počele su da se oblikuju razumljive reči, mada su se i dalje mešale sa nerazgovetnim deonicama. Činilo se kao da se stvorenje priseća nekog rečnika koga je naučilo veoma davno, ali već dugo vremena nije imalo prilike da se koristi njime.
<BR>&nbsp;&nbsp;&nbsp;&nbsp;&nbsp;Hilvar je pokušao da mu pomogne.
<BR>&nbsp;&nbsp;&nbsp;&nbsp;&nbsp;"Sada te razumemo", reče on, govoreći polako i razgovetno. "Da li ti možemo pomoći? Videli smo svetlost koju si proizveo. Ona nas je dovela ovamo iz Lisa."
<BR>&nbsp;&nbsp;&nbsp;&nbsp;&nbsp;Pri reči 'Lis' stvorenje se zgrčilo kao da se prisetilo nekog gorkog razočaranja.
<BR>&nbsp;&nbsp;&nbsp;&nbsp;&nbsp;"Lis", ponovi ono; nije izgovorilo baš najbolje slovo 's', tako da je reč zazvučala kao 'Lid'. "Uvek iz Lisa. Niko drugi ne dolazi. Mi zovemo Velike, ali oni ne čuju."
<BR>&nbsp;&nbsp;&nbsp;&nbsp;&nbsp;"Ko su Veliki?" upita Alvin, nagnuvši se radoznalo unapred. Tanani izraštaji koji nisu prestajali da se miču za čas mahnuše u pravcu neba.
<BR>&nbsp;&nbsp;&nbsp;&nbsp;&nbsp;"Veliki", reče ono. "Sa planeta večnog dana. Oni će doći. Gospodar nam je obećao."
<BR>&nbsp;&nbsp;&nbsp;&nbsp;&nbsp;Stvari posle ovoga nisu izgledale ni za dlaku jasnije. Pre no što je Alvin stigao da nastavi svoja unakrsna ispitivanja, Hilvar se ponovo umešao. Njegova pitanja zvučala su tako strpljivo i blagonaklono, ali u isto vreme i tako umešno postavljena, da je Alvin odlučio da ga ne prekida, bez obzira na radoznalost koja ga je kopkala. Nije voleo da prizna da ga Hilvar nadmaša u inteligenciji, ali ovde nije bilo sumnje da se njegova umešnost u postupanju sa životinjama proteže čak do ovog fantastičnog stvora. Štaviše, izgledalo je da mu on odgvora. Izražavanje mu je postajalo sve razgovetnije, kako je razgovor odmicao, a namesto početne grubosti koja se pružala čak do neuljudnosti, sada je promišljeno uzvraćao, pa je čak počeo da i sam dobrovoljno pruža neka obaveštenja.
<BR>&nbsp;&nbsp;&nbsp;&nbsp;&nbsp;Alvin je sasvim izgubio predstavu o vremenu dok je Hilvar sklapao deliće neverovatne priče. Nisu bili u stanju da otkriju celu istinu; veliki delovi ostali su podložni pretpostavkama i preispitivanjima. Kako je stvorenje sve pristalije odgovaralo na Hilvarova pitanja, njegov izgled počeo je da se menja. Ponovo je zaronilo u jezero, a čekinjasti udovi na kojima se držalo kao da su se stopili sa ostalim delom tela. A onda se zbila još neobičnija promena; tri velika oka lagano su se zaklopila, sažela se u tačku i potpuno nestala. Izgledalo je kao da je biće za sada videlo sve što želi, tako da mu oči više nisu bile potrebne.
<BR>&nbsp;&nbsp;&nbsp;&nbsp;&nbsp;Druga, tananija preinačenja smenjivala su se jedno za drugim, da bi na kraju iznad površine vode ostala samo vibrirajuća dijafragma posredstvom koje je stvorenje govorilo. Sada je bilo izvesno da će se i ona rastočiti u prvobitnu bezobličnu masu protoplazme, kada više ne bude bila potrebna.
<BR>&nbsp;&nbsp;&nbsp;&nbsp;&nbsp;Alvin je teško mogao da poveruje da inteligencija može postojati u tako nestalnom obliku - ali njegovo najveće iznenađenje tek je imalo da usledi. Iako je bilo očevidno da stvor nije zemaljskog porekla, prošlo je izvesno vreme pre no što je čak i Hilvar, bez obzira na veliko znanje koje je posedovao iz biologije, shvatio sa kakvim tipom organizma se susreo. To nije bio samo jedan entitet; u toku čitavog razgovora, ono se stalno pozivalo na sebe u množini, kao 'mi'. U stvari, posredi je bila čitava kolonija međusobno nezavisnih stvorenja, koju su ustrojile i kojom su upravljale nepoznate sile.
<BR>&nbsp;&nbsp;&nbsp;&nbsp;&nbsp;Životinje koje su izdaleka odgovarale ovom tipu - meduze, na primer -nekada su bujale u drevnim okeanima Zemlje. Neke od njih dostizale su ogromnu veličinu, vukući svoja prozračna tela i šume pipaka punih žaoka po čitavih pedeset ili sto metara kroz vodu. Ali ni u jednoj od njih nije zaiskričio ni najmanji tračak inteligencije, koji bi bio viši od moći reagovanja na jednostavne nadražaje.
<BR>&nbsp;&nbsp;&nbsp;&nbsp;&nbsp;Nasuprot tome, ovde je postojala inteligencija, ali inteligencija koja je bila u opadanju, koja se degenerisala. Alvin nikada neće zaboraviti ovaj nezemni susret, dok je Hilvar postepeno dokučivao priču Gospodara, a proteinski polip se rvao sa nepoznatim rečima, dok je tamno jezero zapljuskivalo zidine Šalmirana, a trooki robot ih posmatrao očima koje nikada nisu treptale.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
