<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;Jeserak je koračao u nemom čuđenju kroz ulice Diaspara, koji nikada ranije nije video. Toliko se, u stvari, razlikovao od grada u kome je on proveo sve svoje živote, da ga nikada ne bi prepoznao. Pa ipak, znao je da je to Diaspar, premda nije zastao da porazmisli kako to zna.
<BR>&nbsp;&nbsp;&nbsp;&nbsp;&nbsp;Ulice su bile uske, zgrade niže, a park je nestao. Ili, bolje rečeno, još nije postojao. Bio je to Diaspar pre promene. Diaspar koji je stajao otvoren prema svetu i Vaseljeni. Nebo iznad grada bilo je modroplavo i prošarano rasparanim pramenovima oblaka, koji su se lagano izvijali i okretali na vetru što je pirio licem mlađe Zemlje.
<BR>&nbsp;&nbsp;&nbsp;&nbsp;&nbsp;Kroz oblake i mimo njih prolazili su znatno opipljiviji nebeski putnici. Miljama iznad grada, opervažući svod svojim bešumnim dezenom, brodovi koji su povezivali Diaspar sa spoljnim svetom dolazili su i odlazili svojim poslom. Jeserak je dugo netremice zurio u tajanstvenost i čaroliju otvorenog neba i za trenutak mu je dušu ponovo prožeo strah. Osetio se nagim i nezaštićenim, svestan da ta spokojna, plava kupola povrh njegove glave predstavlja tek najtanušniju opnu, iza koje se pruža svemir, sa svim svojim zagonetkama i pretnjama.
<BR>&nbsp;&nbsp;&nbsp;&nbsp;&nbsp;Ali strah nije bio dovoljno snažan da mu sputa volju. Delom svog uma Jeserak je znao da je sve to što doživljava samo san, a san mu nije mogao nauditi. Kretaće se kroz njega, kušajući sve što mu bude ponudio, sve dok se ponovo ne probudi u gradu koji poznaje.
<BR>&nbsp;&nbsp;&nbsp;&nbsp;&nbsp;Išao je ka srcu Diaspara, prema mestu gde je u njegovo vreme stajao Grob Jarlana Zeja. Ali u ovom drevnom gradu tamo nije bilo groba, već samo niska, kružna građevina sa mnogo lučnih ulaza koji su vodili u nju. Pred jednim od tih ulaza čekao ga je neki čovek.
<BR>&nbsp;&nbsp;&nbsp;&nbsp;&nbsp;Trebalo je da zapanjenost preplavi Jeseraka, ali sada ga više ništa nije moglo iznenaditi. Nekako mu je izgledalo na mestu i prirodnim što se našao oči u oči sa čovekom koji je podigao Diaspar.
<BR>&nbsp;&nbsp;&nbsp;&nbsp;&nbsp;"Pretpostavljam da me prepoznaješ", reče Jarlan Zej.
<BR>&nbsp;&nbsp;&nbsp;&nbsp;&nbsp;"Svakako; video sam tvoju statuu hiljadu puta. Ti si Jarlan Zej, a ovo je Diaspar kakav je bio pre milijardu godina. Znam da sanjam i da se nijedan od nas dvojice stvarno ne nalazi ovde."
<BR>&nbsp;&nbsp;&nbsp;&nbsp;&nbsp;"Onda ne treba da te uznemiri ništa što se događa. Pođi stoga za mnom i imaj na umu da ti ništa ne može nauditi, pošto se kad god zaželiš možeš probuditi u Diasparu, u tvom vlastitom dobu."
<BR>&nbsp;&nbsp;&nbsp;&nbsp;&nbsp;Jeserak je poslušno krenuo za Jarlanom Zejom u zdanje, dok mu je um delao poput prijemčive, nekritičke spužve. Neko prisećanje, ili odjek nekog sećanja, upozoravalo ga je na ono što je bilo na putu da se dogodi i on je znao da bi nekada užasnuto ustuknuo od toga. Sada se, međutim, nije bojao. Ne samo što se osećao zaštićenim zbog svesti o tome da ovo iskustvo nije stvarno, već je i prisustvo Jarlana Zeja predstavljalo talisman protiv svih opasnosti sa kojima bi se mogao susresti.
<BR>&nbsp;&nbsp;&nbsp;&nbsp;&nbsp;Tek se nekoliko osoba kretalo pokretnim putevima koji su vodili u unutrašnjost građevine, a više nije bilo nikoga oko njih kada su se najzad zaustavili u tišini pored dugačkog, aerodinamičnog cilindra, za koji je Jeserak odmah shvatio da ga može otisnuti izvan grada na putovanje koje bi mu nekada prestrašilo um. Kada mu je vodič pokazao prema otvorenim vratima, samo je za trenutak zastao na pragu, a onda zakoračio unutra.
<BR>&nbsp;&nbsp;&nbsp;&nbsp;&nbsp;"Vidiš", reče Jarlan Zej uz smešak. "Sada se opusti i ne zaboravi da si bezbedan, da ti se ništa ne može dogoditi."
<BR>&nbsp;&nbsp;&nbsp;&nbsp;&nbsp;Jeserak mu je verovao. Osetio je samo tanušni titraj bojazni kada je ulaz tunela bešumno skliznuo ka njima, a mašina u kojoj su putovali počela da povećava brzinu, hrleći kroz nedra zemlje. Nestrpljenje da započne razgovor sa ovom gotovo mitskom prikazom prošlosti odagnalo je iz njega sve strahove koje bi inače iskusio.
<BR>&nbsp;&nbsp;&nbsp;&nbsp;&nbsp;"Zar ti ne izgleda neobično", poče Jarlan Zej, "što smo pokušali da se sakrijemo pod Zemlju , iako nam je nebo stajalo otvoreno? To je začetak bolesti čiji si kraj ti imao prilike da doživiš u tvom razdoblju. Čovečanstvo nastoji da se sakrije; boji se onoga što se nalazi tamo, u svemiru, i uskoro će zatvoriti sva vrata koja vode u Vaseljenu."
<BR>&nbsp;&nbsp;&nbsp;&nbsp;&nbsp;"Ali video sam svemirske brodove na nebu iznad Diaspara", reče Jeserak.
<BR>&nbsp;&nbsp;&nbsp;&nbsp;&nbsp;"Nećeš ih još dugo viđati. Izgubili smo kontakt sa zvezdama, a uskoro će i planete biti napuštene. Bili su nam potrebni milioni godina da se vinemo u kosmos, ali samo nekoliko vekova da se opet vratimo kući. A ubrzo ćemo se povući gotovo sa cele Zemlje."
<BR>&nbsp;&nbsp;&nbsp;&nbsp;&nbsp;"Zbog čega to činite?" upita Jeserak. Znao je odgovor, ali nešto ga je ipak nagonilo da postavi pitanje.
<BR>&nbsp;&nbsp;&nbsp;&nbsp;&nbsp;"Bilo nam je potrebno sklonište da nas zaštiti od dva straha: straha od smrti i straha od svemira. Bili smo bolesna populacija i nismo više želeli da imamo veze sa Vaseljenom, tako da smo počeli da se pretvaramo kako ona ne postoji. Videli smo kako haos besni među zvezdama i zavapili za mirom i blagostanjem. Stoga je Diaspar morao da bude zatvoren, kako ništa novo ne bi više prodrlo u njega.
<BR>&nbsp;&nbsp;&nbsp;&nbsp;&nbsp;Podigli smo grad koji poznaješ i izmislili lažnu prošlost da prikrijemo vlastiti kukavičluk. Oh, nismo mi to prvi učinili: ali smo prvi obavili taj posao tako sveobuhvatno. Preuredili smo i ljudski duh, lišivši ga stremljenja i plamenih strasti, što je trebalo da zajamči zadovoljavanje ovim novim svetom.
<BR>&nbsp;&nbsp;&nbsp;&nbsp;&nbsp;Bilo je potrebno hiljadu godina da se podigne grad, sa svim njegovim mašinama. Kada je svako od nas obavio svoj zadatak, mozak mu je bio ispran od svih sećanja, a na mesto njih su uneta lažna; zatim je ovaj novi identitet uskladišten u gradske vodove, gde je ostao sve dok nije kucnuo čas da ponovo bude prizvan u postojanje.
<BR>&nbsp;&nbsp;&nbsp;&nbsp;&nbsp;I tako je konačno došao dan kada u Diasparu više nije bilo nijednog živog čoveka; postojao je samo Centralni Kompjuter, koji je izvršavao naređenja što su mu bila ugrađena i kontrolisao Banke Sećanja, gde smo mi spavali. Niko više nije imao nikakve veze sa prošlošću i tog trenutka počela je istorija.
<BR>&nbsp;&nbsp;&nbsp;&nbsp;&nbsp;Po unapred određenom sledu, jedan za drugim bili smo prizivani iz vodova pamćenja i ponovo dobijali telesni oblik. Poput neke mašine koja je tek sazdana i po prvi put stavljena u pogon, Diaspar je počeo da sprovodi u delo dužnosti za koje je bio programiran.
<BR>&nbsp;&nbsp;&nbsp;&nbsp;&nbsp;Pa ipak, neki od nas gajili su od samog početka izvesne sumnje u celu zamisao. Večnost je veoma dugo vreme; shvatili smo rizik koji je donosilo zatvaranje svih izlaza i nastojanje da se potpuno ogradimo od Vaseljene. Nismo mogli prkositi težnjama naše kulture, tako da smo delali u tajnosti, unoseći samo neophodna preinačenja.
<BR>&nbsp;&nbsp;&nbsp;&nbsp;&nbsp;Jedinstveni su predstavljali naš izum. Oni bi se pojavljivali u dugim razmacima i ustanovljavali bi, ukoliko bi im to okolnosti dopustile, da li izvan Diaspara postoji nešto što bi zavređivalo uspostavljanje kontakta. Ni u snu nismo pretpostavljali da će biti potrebno toliko vremena da bi jedan od njih uspeo, ali ni da će taj uspeh biti toliko veliki."
<BR>&nbsp;&nbsp;&nbsp;&nbsp;&nbsp;Iako su mu bile isključene kritičke sposobnosti, što je suštinska osobenost sna, Jeserak se ipak u magnovenju zapitao odakle Jarlan Zej zna o svim tim stvarima koje su se dogodile milijardu godina posle njegovog doba. To ga je veoma zbunilo... više nije znao gde se nalazi u vremenu i prostoru.
<BR>&nbsp;&nbsp;&nbsp;&nbsp;&nbsp;Putovanje se približavalo kraju; zidovi tunela nisu više promicali pored njih vrtoglavom brzinom. Jarlan Zej je počeo da govori žurnim glasom, koji nije trpeo prigovore, što se prethodno nije dogodilo.
<BR>&nbsp;&nbsp;&nbsp;&nbsp;&nbsp;"Prošlost je gotova; mi smo obavili naš posao, po dobro ili zlo, i to je sada završeno. Kada si stvoren, Jeserače, tebi je usađen strah od spoljnog sveta, i prinuda da ne izlaziš iz grada; te osobine deliš sa svim žiteljima Diaspara. Sada znaš da je taj strah neosnovan, da ti je veštački nametnut. Ja, Jarlan Zej, koji sam ti ga usadio, sada te oslobađam njegovog ropstva. Da li razumeš?"
<BR>&nbsp;&nbsp;&nbsp;&nbsp;&nbsp;Sa poslednjim rečima, glas Jarlana Zeja postajao je sve zvučniji i zvučniji, sve dok nije počeo da odjekuje odasvud. Podzemno vozilo u kome je jurio zamutilo se i ustreptalo oko Jeseraka, kao da mu se san bližio kraju. Pa ipak, dok je prizor bledeo, on je i dalje čuo taj premoćan glas kako mu bubnji po mozgu: više se ne bojiš Jeserače. Više se ne bojiš.
<BR>&nbsp;&nbsp;&nbsp;&nbsp;&nbsp;Pohrlio je u susret budnosti, poput ronioca koji se uspinje iz okeanskih dubina natrag na površinu mora. Jarlan Zej je nestao, ali usledilo je neobično međustanje, u kome je čuo kako ga ohrabruju glasovi koje je poznavao, ali koje nije mogao da prepozna; osetio je kako ga prijateljske ruke obujmljuju, a onda ga je, poput hitre zore, ponovo obavila stvarnost.
<BR>&nbsp;&nbsp;&nbsp;&nbsp;&nbsp;Otvorio je oči i ugledao kako Alvin, Hilvar i Geran brižno stoje oko njega. Ali nije obratio pažnju na njih; um su mu preplavila čudesa koja su se pružala unaokolo: bila je to panorama šuma i reka, povrh koje se prostirao plavi svod otvorenog neba.
<BR>&nbsp;&nbsp;&nbsp;&nbsp;&nbsp;Bio je u Lisu; i nije se bojao.
<BR>&nbsp;&nbsp;&nbsp;&nbsp;&nbsp;Niko ga nije uznemiravao, dok mu se bezvremeni trenutak zauvek utiskivao u um. Konačno, kada se sasvim uverio da je sve oko njega stvarno, okrenuo se ka prijateljima.
<BR>&nbsp;&nbsp;&nbsp;&nbsp;&nbsp;"Hvala, Gerane", reče. "Nikada nisam verovao da ćeš uspeti."
<BR>&nbsp;&nbsp;&nbsp;&nbsp;&nbsp;Osećajući se veoma zadovoljan samim sobom, psiholog je vršio tanana podešavanja na malom uređaju koji je lebdeo u vazduhu pored njega.
<BR>&nbsp;&nbsp;&nbsp;&nbsp;&nbsp;"Zadao si nam nekoliko brižnih trenutaka", primeti on. "Jednom ili dva puta zaustio si da postaviš pitanja na koje se logički ne bi moglo odgovoriti, tako da sam se pobojao da ću morati da prekinem seansu."
<BR>&nbsp;&nbsp;&nbsp;&nbsp;&nbsp;"Pretpostavimo da me Jarlan Zej nije ubedio; šta bi onda preduzeo?"
<BR>&nbsp;&nbsp;&nbsp;&nbsp;&nbsp;"Zadržali bismo te u nesvesnom stanju, a zatim vratili u Diaspar, gde bi mogao prirodno da se probudiš, uopšte ne znajući da si bio u Lisu."
<BR>&nbsp;&nbsp;&nbsp;&nbsp;&nbsp;"A ona slika Jarlana Zeja koju si mi uneo u um... koliko je bilo istine u njegovim rečima?"
<BR>&nbsp;&nbsp;&nbsp;&nbsp;&nbsp;"Uglavnom sve, pretpostavljam. Znatno sam se više brinuo da moja mala saga deluje ubedljivo, a ne da bude istorijski tačna, ali Kalitraks ju je ispitao i nije pronašao nikakvu grešku. Ona je u svakom slučaju saglasna sa svim onim što znamo o Jarlanu Zeju i poreklu Diaspara."
<BR>&nbsp;&nbsp;&nbsp;&nbsp;&nbsp;"Sada, dakle, odista možemo otvoriti grad", reče Alvin. "To će možda poprilično potrajati, ali na kraju ćemo biti u stanju da potremo onaj strah, tako da će svako ko bude želeo moći da ode iz Diaspara."
<BR>&nbsp;&nbsp;&nbsp;&nbsp;&nbsp;"Sigurno će poprilično potrajati", uzvrati Geran pomalo setnim glasom. "Ne zaboravi da Lis ni izdaleka nije dovoljno veliki da primi nekoliko dodatnih miliona žitelja, u slučaju da svi tvoji sunarodnici odluče da pređu ovamo. Ne mislim da je sve to verovatno, ali je moguće."
<BR>&nbsp;&nbsp;&nbsp;&nbsp;&nbsp;"Problem će se sam rešiti", odgovori Alvin. "Lis je možda mali, ali svet je dovoljno veliki. Zašto da ga i dalje prepuštamo pustinji?"
<BR>&nbsp;&nbsp;&nbsp;&nbsp;&nbsp;"I dalje sanjariš, Alvine", reče Jeserak uz smešak. "Baš sam se upitao šta ćeš ti sada raditi".
<BR>&nbsp;&nbsp;&nbsp;&nbsp;&nbsp;Alvin nije odgovorio; ovo pitanje sve više mu je zaokupljao um tokom nekoliko poslednjih nedelja. Ostao je zadubljen u misli, koračajući iza ostalih, dok su se spuštali niz brdo prema Erliju. Da li će vekovi koji su se pružali pred njim u budućnost predstavljati jedan dugi antiklimaks?
<BR>&nbsp;&nbsp;&nbsp;&nbsp;&nbsp;Odgovor se nalazio u njegovim rukama. Ispunio je svoju sudbinu; sad će, možda, moći početi da živi.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
