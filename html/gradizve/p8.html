<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;"Radio si na svoju ruku", reče Kedron, "ali znao sam da ćeš me ranije ili kasnije potražiti."
<BR>&nbsp;&nbsp;&nbsp;&nbsp;&nbsp;Ova samouverenost zabrinula je Alvina; nije mu se dopadala pomisao da se njegovo ponašanje može tako tačno predskazati. Zapitao se da li je Lakrdijaš bio očevidac svih njegovih bezuspešnih traganja i da li je upoznat sa koracima koje preduzima.
<BR>&nbsp;&nbsp;&nbsp;&nbsp;&nbsp;"Pokušavam da pronađem izlaz iz grada", reče otvoreno. "Siguran sam da postoji i mislim da mi ti možeš pomoći da ga pronađem."
<BR>&nbsp;&nbsp;&nbsp;&nbsp;&nbsp;Kedron za trenutak nije ništa odgovorio. Ako je želeo, još nije bilo kasno da ne krene putem koji se pružao pred njim, vodeći u budućnost što je ležala sasvim izvan domašaja njegove moći predviđanja. Niko drugi tu ne bi oklevao; nijedan žitelj grada, čak i da je bio u stanju, ne bi se usudio da uznemiri duhove jednog razdoblja koje je počivalo već milionima stoleća. Možda nije postojala opasnost, možda ništa ne bi ugrozilo večnu nepromenljivost Diaspara. Ali ako je bilo i najmanjeg rizika da se na svetu može zbiti nešto neobično i novo, ovo je predstavljalo poslednju priliku da ga predupredi.
<BR>&nbsp;&nbsp;&nbsp;&nbsp;&nbsp;Kedron je bio zadovoljan postojećim poretkom stvari. On je, doduše, mogao da naruši taj poredak s vremena na vreme, ali u sasvim maloj meri. Bio je kritičar, a ne revolucionar. Na reci vremena, koja je mirno proticala, on jedva ako je želeo da izazove nekoliko talasića: naježio bi se i od same pomisli o skretanju njenog toka. Potreba za bilo kojom drugom pustolovinom izuzev duhovne bila je odstranjena iz njega isto tako brižljivo i potpuno kao i iz svih ostalih građana Diaspara.
<BR>&nbsp;&nbsp;&nbsp;&nbsp;&nbsp;Pa ipak, on je i dalje posedovao, premda u sasvim prigušenom vidu, iskru radoznalosti koja je nekada predstavljala najvrednije Čovekovo odličje. Još je bio pripravan da se suoči sa rizikom.
<BR>&nbsp;&nbsp;&nbsp;&nbsp;&nbsp;Pogledao je Alvina i pokušao da se priseti vlastite mladosti, snova koji su ga zaokupljali pre pola milenijuma. Svaki trenutak prošlosti koji je želeo da sačuva prikazivao bi mu se jasno i oštro kada bi upravio sećanje na njega. Poput perli na niski, ovaj život i svi koji su mu prethodili nizali su se kroz vekove; mogao je da se zaustavi na bilo kome od njih i da ga iskusi još jednom. Većina ovih bivših Kedrona sada su mu predstavljali samo strance; osnovna shema bila je ista, ali težina iskustva zauvek ga je razdvajala od njih. Ukoliko je želeo, mogao je da očisti um od svih svojih ranijih inkarnacija, pre no što sledeći put zakorači u Dvoranu Stvaranja da usni do trenutka kada ga grad ponovo bude pozvao. Ali to bi bila neka vrsta smrti, a on još nije bio spreman za nju. I dalje je želeo da prikuplja sve što bi mu život ponudio, poput nautilusa koji strpljivo dodaje nove ćelije svojoj spirali što se postepeno širi.
<BR>&nbsp;&nbsp;&nbsp;&nbsp;&nbsp;U mladosti se nije razlikovao od svojih drugova. Tek kada je odrastao i kada su mu pritajena sećanja na prethodne živote preplavila um, počeo je da igra ulogu koja mu je odavno bila dosuđena. Ponekad mu se javljao osećaj da inteligencija, koja je zasnovala Diaspar beskrajnom umešnošću, čak i sada, posle toliko vremena, postupa sa njime kao sa lutkom koja se nitima pokreće po pozornici. Možda mu se ovde najzad pruža prilika za dugo odlagani revanš. Pojavio se novi glumac koji će, izgleda, spustiti poslednji put zavesu u komadu sastavljenom iz već veoma mnogo činova.
<BR>&nbsp;&nbsp;&nbsp;&nbsp;&nbsp;Naklonost prema nekome čija usamljenost mora da je još veća od njegove, dosada pojačavana vekovima ponavljanja i bezočna sklonost ka zabavi - predstavljali su tri različita činioca koja su nagnala Kedrona na delanje.
<BR>&nbsp;&nbsp;&nbsp;&nbsp;&nbsp;"Možda mogu da ti pomognem", reče on Alvinu, "a možda ne mogu. Ne želim da budim nikakve lažne nade. Hajde da se nađemo kroz pola časa na secištu Poluprečnika 3 i Prstena 2. Ako sve drugo bude zakazalo, obećavam ti bar zanimljivo putovanje."
<BR>&nbsp;&nbsp;&nbsp;&nbsp;&nbsp;Alvin je došao na sastanak deset minuta ranije, iako je morao da prevali put do suprotnog kraja grada. Nestrpljivo je čekao dok su pokretni putevi večno promicali pored njega, noseći spokojne i zadovoljne žitelje grada koji su išli za svojim nevažnim poslovima. Najzad je ugledao kako se visoka prilika Kedrona pojavila u daljini, i trenutak kasnije on se po prvi put našao u Lakrdijaševom fizičkom prisustvu. Ovoga puta nije bila posredi projekciona slika; kada su dodirnuli dlanove prilikom drevnog načina pozdravljanja, osetio je da je Kedron stvarno tu.
<BR>&nbsp;&nbsp;&nbsp;&nbsp;&nbsp;Lakrdijaš je seo na jednu mramornu ogradu od stubova i osmotrio Alvina ljubopitljivim pogledom.
<BR>&nbsp;&nbsp;&nbsp;&nbsp;&nbsp;"Pitam se", reče najzad, "da li uopšte znaš šta tražiš. Takođe mi nije jasno šta ćeš učiniti ako ostvariš to što si naumio. Da li odista misliš da ćeš biti u stanju da napustiš grad, čak i ako nađeš izlaz?"
<BR>&nbsp;&nbsp;&nbsp;&nbsp;&nbsp;"Uveren sam u to", uzvrati Alvin dovoljno ubedljivo, premda je Kedron ipak osetio prizvuk nesigurnosti u njegovom glasu.
<BR>&nbsp;&nbsp;&nbsp;&nbsp;&nbsp;"Dozvoli onda da ti kažem nešto što možda ne znaš. Vidiš li one kule tamo?" upita Kedron, pokazavši na istovetne vrhove Energetske Centrale i Većnice, koji su gledali jedan prema drugome preko kanjona dubokog jednu milju. "Zamisli da ja sasvim čvrsto postavim između dve kule dasku, i to široku svega šest inča. Da li bi mogao da hodaš njome?"
<BR>&nbsp;&nbsp;&nbsp;&nbsp;&nbsp;Alvin je oklevao.
<BR>&nbsp;&nbsp;&nbsp;&nbsp;&nbsp;"Ne znam", odgovori najzad. "Ne bi mi se dopalo da pokušam."
<BR>&nbsp;&nbsp;&nbsp;&nbsp;&nbsp;"Sasvim sam ubeđen da ne bi bio u stanju. Uhvatila bi te vrtoglavica i strmoglavio bi se dole pre no što bi prevalio desetak koraka. Da se, međutim, ista daska nalazi sasvim blizu tla, ti bi prošao njome bez ikakvih poteškoća."
<BR>&nbsp;&nbsp;&nbsp;&nbsp;&nbsp;"Šta sve to dokazuje?"
<BR>&nbsp;&nbsp;&nbsp;&nbsp;&nbsp;"Nastojim da izvedem jedan jednostavan zaključak. U oba slučaja koja sam opisao razmere daske se uopšte ne bi menjale. Jedan od onih robota na točkovima, sa kojima si se sigurno sretao, podjednako bi lako prevalio rastojanje duž daske bilo da ona premošćuje ponor što zjapi između dve kule ili da se nalazi tik uz površinu. Mi za to nismo sposobni, zato što je u nas usađen strah od visine. On je, verovatno, sasvim nerazuman, ali i odveć snažan da bismo ga prenebregli. Rođeni smo sa njim, on je prosto utkan u nas.
<BR>&nbsp;&nbsp;&nbsp;&nbsp;&nbsp;U istom smislu osećamo strah od prostora. Pokaži bilo kom žitelju Diaspara put izvan grada, put koji se ni po čemu ne bi razlikovao od ovoga pred nama, i on neće biti u stanju da daleko stigne njime. Moraće da se vrati natrag, baš kao što bi se i ti vratio, ukoliko bi zakoračio na dasku postavljenu između dve kule."
<BR>&nbsp;&nbsp;&nbsp;&nbsp;&nbsp;"Ali zašto?" upita Alvin. "Mora da je postojalo vreme..."
<BR>&nbsp;&nbsp;&nbsp;&nbsp;&nbsp;"Znam, znam", reče Kedron. "Ljudi su nekada išli po celom svetu, pa su čak stigli i do zvezda. Nešto se, međutim, promenilo, što im je ulilo ovaj strah sa kojim se sada rađaju. Jedino ti misliš da ga ne osećaš. Dobro, da vidimo. Vodim te u Većnicu."
<BR>&nbsp;&nbsp;&nbsp;&nbsp;&nbsp;Većnica je bila jedno od najvećih zdanja u gradu i gotovo su je celu zaposedale mašine koje su predstavljale pravu administraciju Diaspara. Blizu njenog vrha nalazila se prostorija u kojoj se okupljalo Veće u onim retkim prilikama kada se neka stvar morala rešiti.
<BR>&nbsp;&nbsp;&nbsp;&nbsp;&nbsp;Prostrani ulaz ih je progutao i Kedron stupi napred u zlatastu tamu. Alvin nikada ranije nije išao u Većnicu; tome se nije protivila nikakva odredba - u Diasparu tek ako je bilo nekoliko odredbi koje su nešto zabranjivale - ali kao i svi ostali, i on je osećao izvesno polu-pobožno strahopoštovanje pred tim mestom. U svetu koji je bio bez bogova Većnica se ponajpre mogla uporediti sa hramom.
<BR>&nbsp;&nbsp;&nbsp;&nbsp;&nbsp;Kedron uopšte nije zastajao, vodeći Alvina hodnicima i rampama koji su očigledno bili napravljeni za mašine na točkovima, a ne za promet ljudi. Neke rampe su krivudale nadole pod tako kosim uglom da bi bilo nemoguće normalno hodati po njima, da sila teže nije bila tako podešena da se potire sa nagibom.
<BR>&nbsp;&nbsp;&nbsp;&nbsp;&nbsp;Konačno su stigli do jednih zatvorenih vrata, koja su se bešumno otvorila kada su se oni sasvim približili, a zatim im zaprečila uzmak. Ispred su se nalazila nova vrata, koja se nisu otvorila kada su im se oni primakli. Kedron nije posegao da ih dodirne, već je nepomično stajao pred njima. Posle nekoliko trenutaka, začuo se tihi glas:
<BR>&nbsp;&nbsp;&nbsp;&nbsp;&nbsp;"Molim vas, recite svoja imena."
<BR>&nbsp;&nbsp;&nbsp;&nbsp;&nbsp;"Ja sam Kedron Lakrdijaš. Sa mnom je Alvin."
<BR>&nbsp;&nbsp;&nbsp;&nbsp;&nbsp;"Zbog čega ste ovde?"
<BR>&nbsp;&nbsp;&nbsp;&nbsp;&nbsp;"Iz puke radoznalosti."
<BR>&nbsp;&nbsp;&nbsp;&nbsp;&nbsp;Na Alvinovo iznenađenje, vrata su se odmah otvorila. Iz iskustva je znao da ako se mašini odgovori nekom doskočicom, to bi je uvek dovodilo da pometnje, tako da se moralo krenuti ispočetka. Mašina koja je postavljala pitanja Kedronu mora da je bila veoma pametna i da je zauzimala visoko mesto u hijerarhiji Centralnog Kompjutera.
<BR>&nbsp;&nbsp;&nbsp;&nbsp;&nbsp;Nije više bilo prepreka, ali Alvin je podozrevao da su sigurno prošli kroz čitav niz testova kojih on uopšte nije bio svestan. Kratki hodnik iznenada ih je doveo u veliku kružnu postoriju sa uleglim podom na kome se nalazilo nešto tako zadivljujuće, da je Alvin za trenutak gotovo zanemeo od čuda. Pred očima mu se pružao prizor čitavog grada Diaspara, čije najviše kule jedva da su mu dosezale do visine ramena.
<BR>&nbsp;&nbsp;&nbsp;&nbsp;&nbsp;Toliko se zadubio u prepoznavanje poznatih mesta i gledanje iz neočekivanih uglova da je prošlo prilično vremena pre no što je obratio pažnju i na ostale delove prostorije. Zidovi su bili prekriveni mikroskopski podrobnim mozaikom sačinjenim od crnih i belih kvadrata; sam mozaik bio je sasvim nepravilan, tako da kada bi brzo prešao pogledom po njemu, stekao bi utisak da on brzo treperi, premda se uopšte nije menjao. Na malim razmacima, unaokolo oko sobe nalazile su se izvesne mašine kojima se ručno upravljalo; uz svaku je bio postavljen video-ekran i stolica za operatora.
<BR>&nbsp;&nbsp;&nbsp;&nbsp;&nbsp;Kedron je pustio Alvina da razgleda koliko želi. Zatim je pokazao prema smanjenoj maketi grada i rekao:
<BR>&nbsp;&nbsp;&nbsp;&nbsp;&nbsp;"Znaš li šta je ovo?"
<BR>&nbsp;&nbsp;&nbsp;&nbsp;&nbsp;Alvin je gotovo zaustio.
<BR>&nbsp;&nbsp;&nbsp;&nbsp;&nbsp;"Model, mislim", ali taj odgovor je izgledao tako očigledan da je sigurno bio pogrešan. Zato je samo odmahnuo glavom i prepustio Kedronu da sam odgovori na svoje pitanje.
<BR>&nbsp;&nbsp;&nbsp;&nbsp;&nbsp;"Sećaš se", reče Lakrdijaš, "da sam ti jednom pričao o tome kako se grad održava, kako Banke Sećanja čuvaju njegov sklop večno zamrznut. Ove Banke nalaze se svuda oko nas, sa neizmernim skladištima podataka, koji potpuno određuju grad ovakav kakav je danas. Svaki atom u Diasparu povezan je na neki način, silama koje smo mi zaboravili, sa matricama ugrađenim u ovim zidovima."
<BR>&nbsp;&nbsp;&nbsp;&nbsp;&nbsp;Pokazao je rukom ka savršenom, beskrajno podrobnom simulakrumu Diaspara koji je stajao pod njima.
<BR>&nbsp;&nbsp;&nbsp;&nbsp;&nbsp;"Ovo nije model; to stvarno ne postoji, već predstavlja samo projekcionu sliku sheme koja je zapretena u Bankama Sećanja, što znači da je potpuno istovetno sa samim gradom. Optičke mašine koje se nalaze unaokolo omogućavaju da se uveliča bilo koji izabrani deo do svojih prirodnih razmera, ili u još većem obimu. One se koriste kada se pojavi potreba za nekom izmenom u projektu, premda je prošlo dugo vremena od kada je tako nešto preduzeto. Ako želiš da saznaš nešto o Diasparu, ovo je najprikladnije mesto za to. Za samo nekoliko dana, u ovoj postoriji možeš naučiti više nego u toku čitavog života provedenog u neposrednom istraživanju."
<BR>&nbsp;&nbsp;&nbsp;&nbsp;&nbsp;"Pa to je čudesno", reče Alvin. "Koliko je ljudi upoznato sa ovim?"
<BR>&nbsp;&nbsp;&nbsp;&nbsp;&nbsp;"Oh, prilično, ali ih retko zanima. Veće se okuplja ovde s vremena na vreme; nemoguće je izvršiti ikakvu promenu u gradu ukoliko se svi ne nađu ovde. Pa čak je i onda potrebno da Centralni Kompjuter odobri predloženi projekat. Sumnjam da većnici dolaze u ovu prostoriju više od dva ili tri puta godišnje."
<BR>&nbsp;&nbsp;&nbsp;&nbsp;&nbsp;Alvin je poželeo da zna odakle Kedronu svi ti podaci, a onda se setio da je većina njegovih domišljatijih lakrdija morala da pretpostavlja upućenost u unutrašnje mehanizme grada, do čega se moglo doći jedino veoma temeljitim izučavanjem. Sigurno je jedna od pogodnosti koju je uživao Lakrdijaš bila ta da ide gde želi i da uči šta hoće; bolji vodič koji bi ga uveo u tajne Diaspara od njega se nije mogao zamisliti.
<BR>&nbsp;&nbsp;&nbsp;&nbsp;&nbsp;"Ono što tražiš možda ne postoji", reče Kedron, "ali ako ga ipak ima, ovde ćeš ga ponajpre naći. Hajde da ti pokažem kako se rukuje monitorima."
<BR>&nbsp;&nbsp;&nbsp;&nbsp;&nbsp;Sledeći sat Alvin je proveo sedeći pred jednim video-ekranom i učeći kako da koristi njegov upravljački sistem. Mogao je po želji izabrati bilo koju tačku u gradu i ispitivati je kroz sve stepene uvećanja. Ekranom su brzo promicale ulice, kule, zidovi i pokretni putevi, kako je on menjao koordinate; izgledalo je kao da je svevideći, bestelesni duh koji se bez po muke mogao kretati svuda po Diasparu, neometan nikakvim fizičkim preprekama.
<BR>&nbsp;&nbsp;&nbsp;&nbsp;&nbsp;Pa ipak, on nije ispitivao pravi Diaspar. Kretao se kroz ćelije pamćenja, gledajući sliku grada iz sna - sna koji je posedovao moć da sačuva stvarni Diaspar neokrnjen u toku razdoblja dugog milijardu godina. Pred očima mu je stajao samo onaj deo grada koji je bio stalan; ljudi koji su išli ulicama nisu sačinjavali deo ove zamrznute slike. To mu i nije bilo potrebno za ono što je nameravao. Njega su sada isključivo zanimale tvorevine od kamena i metala, čiji je on bio zarobljenik, a ne oni koji su - premda sasvim dobrovoljno - delili njegovo zatočeništvo.
<BR>&nbsp;&nbsp;&nbsp;&nbsp;&nbsp;Počeo je da pokreće ručice i ubrzo je našao Loranovu Kulu; hitro se kretao kroz hodnike i prolaze koje je već istražio u stvarnosti. Dok se prizor kamene rešetke širio na ekranu, gotovo je osetio prohladan vetar koji je neprekidno strujao kroz nju u toku možda polovine čitave istorije čovečanstva i koji duva i sada. Sasvim se primakao rešetki, pogledao napolje - i nije video ništa. Šok je za trenutak bio tako snažan, da je gotovo posumnjao u vlastito pamćenje; da li je posmatranje pustinje bilo tek puko snoviđenje?
<BR>&nbsp;&nbsp;&nbsp;&nbsp;&nbsp;A onda se setio istine. Pustinja nije predstavljala deo Diaspara, tako da nikakav njen prizor nije mogao postojati u avetinjskom svetu koji je istraživao. U stvarnosti, sa druge strane rešetki moglo se nalaziti bilo šta; monitorski ekran to nikada ne bi pokazao.
<BR>&nbsp;&nbsp;&nbsp;&nbsp;&nbsp;Pa ipak, on mu je mogao učiniti dostupnim nešto što nijedan trenutno živi čovek nikada nije video. Alvin je pomerio osmatračku tačku kroz rešetke, u ništavilo koje se pružalo izvan grada. Zatim je podesio upravljače da promene smer viđenja, što mu je omogućilo da pogleda unazad na put kojim je došao. I tako se pred njima pojavio Diaspar - posmatran spolja.
<BR>&nbsp;&nbsp;&nbsp;&nbsp;&nbsp;Za kompjutere, vodove pamćenja i sve mnogobrojne mehanizme koji su stvarali prizor što ga je Alvin gledao, to je predstavljalo samo prost problem perspektive. Oni su 'znali' oblik grada; prema tome, mogli su ga prikazati onakvog kakav izgleda spolja. Dopadao mu se trik kojim je ovo izvedeno, ali su njegove posledice delovale znatno snažnije na Alvina. Bar duhom, ako već ne stvarno, on je pobegao iz grada. Izgledalo je kao da visi u postoru samo nekoliko stopa od strmih zidina Loranove Kule. Za trenutak je netremice gledao u glatku, sivu površinu koja mu je pukla pred očima; a onda pokrenu upravljače i poče da spušta osmatračku tačku ka tlu.
<BR>&nbsp;&nbsp;&nbsp;&nbsp;&nbsp;Sada kada se upoznao sa mogućnostima ovog čudesnog uređaja, plan delanja postao mu je sasvim jasan. Nije bilo potrebe straćiti mesece i godine u istraživanju Diaspara iznutra, ići iz prostorije u prostoriju, iz hodnika u hodnik. Sa ove nove osmatračnice mogao je spolja da razgleda grad i lako da uoči bilo koji otvor koji bi vodio u pustinju i svet koji se pružao iz njega.
<BR>&nbsp;&nbsp;&nbsp;&nbsp;&nbsp;Osećaj pobede, ispunjenja, gotovo mu je izazvao vrtoglavicu i on je poželeo da sa nekim podeli svoju radost. Okrenuo se ka Kedronu, hotevši da se zahvali Lakrdijašu što mu je ovo omogućio. Ali Kedrona je nestalo, a bio mu je potreban samo trenutak razmišljanja da shvati uzrok.
<BR>&nbsp;&nbsp;&nbsp;&nbsp;&nbsp;Alvin je verovatno bio jedini čovek u Diasparu koji je bez poteškoća mogao da posmatra prizore koji su sada promicali ekranom. Lakrdijaš je bio voljan da mu pomogne u traganju, ali čak je i on podlegao neobičnom užasu Vaseljene koji je tako dugo prikovao čovečanstvo unutar njegovog malog sveta. Pustio je Alvina da sam nastavi svoje istraživanje.
<BR>&nbsp;&nbsp;&nbsp;&nbsp;&nbsp;osećaj usamljenosti, koji je za kratko iščileo iz Alvinove duše, opet je počeo da ga tišti. Ali ovo nije bio čas za setu čekalo ga je mnogo poslova. Ponovo se okrenuo monitorskom ekranu, podesio uređaj tako da mu prizor gradskih zidina lagano promiče pred očima i dao se u traganje.
<BR>&nbsp;&nbsp;&nbsp;&nbsp;&nbsp;Alvin se gotovo uopšte nije viđao u Diasparu narednih nekoliko nedelja, premda je svega nekoliko ljudi primetilo njegovo odsustvo. Kada je ustanovio da mu bivši učenik provodi sve vreme u Većnici, umesto da tumara graničnim područjima grada, Jeserak je malo odahnuo, pošto je smatrao da mu se tamo ništa rđavo ne može dogoditi. Eriston i Etanija pozvali su ga u stan jednom ili dva puta, ali pošto ga nisu našli, odustali su od daljeg traženja. Alistra je, međutim, bila malo ustrajnija.
<BR>&nbsp;&nbsp;&nbsp;&nbsp;&nbsp;Za njeno vlastito dobro, bila je šteta što se zaljubila u Alvina, kada joj je na raspolaganju stajalo čitavo mnoštvo prikladnijih izbora. Alistra je oduvek bez po muke pronalzila partnere, ali u poređenju sa Alvinom svi ostali ljudi koje je poznavala predstavljali su bezlične tipove, istesane iz iste neoblikovane gromade. Ona ga neće izgubiti bez borbe: njegova izdvojenost i ravnodušnost bili su izazove kome ona nije mogla odoleti.
<BR>&nbsp;&nbsp;&nbsp;&nbsp;&nbsp;Uostalom, možda devojka nije imala isključivo sebične pobude; one su pre bile materinske nego seksualne. Iako je rođenje odavno zaboravljeno, i dalje se zadržao ženski nagon za zaštitom i naklonošću. Alvin se mogao pokazati tvrdoglavim, samopouzdanim i odlučnim da ide svojim putem, ali ona je ipak osećala njegovu unutrašnju usamljenost.
<BR>&nbsp;&nbsp;&nbsp;&nbsp;&nbsp;Kada je otkrila da je Alvin nestao, bez oklevanja je upitala Jeseraka šta mu se dogodilo. Jeserak se samo trenutak dvoumio pre no što joj je rekao. Ako Alvin nije želeo društvo, za to je mogao sam da se pobrine. Njegov staratelj nije ni odobravao ovu vezu, niti joj se protivio. U stvari, Alistra mu se dopadala i nadao se da će njen uticaj pomoći Alvinu da se prilagodi životu u Diasparu.
<BR>&nbsp;&nbsp;&nbsp;&nbsp;&nbsp;Činjenica da je Alvin provodio sve vreme u Većnici mogla je značiti samo da se zadubio u nekakav istraživački projekat; a ovo saznanje pomoglo je Alistri da odagna sve sumnje koje je eventualno imala u pogledu neke moguće suparnice. Ali ako već ljubomora nije počela da je kopka, znatiželja jeste. Ponekad je prebacivala sebi što je napustila Alvina u Loranovoj Kuli, premda je bila svesna da bi u ponovljenim okolnostima postupila isto tako. Nije bilo načina da dokuči Alvinov um, kazala je samoj sebi, ukoliko ne ustanovi šta je on to nameračio.
<BR>&nbsp;&nbsp;&nbsp;&nbsp;&nbsp;Odlučno je zakoračila u glavnu dvoranu, opčinjena ali ne i zaplašena tišinom koje je postala svesna čim je prošla kroz ulaz. Informacione mašine bočno su se nizale duž naspramnog zida i ona nasumice izabra jednu.
<BR>&nbsp;&nbsp;&nbsp;&nbsp;&nbsp;Čim je zasvetleo signal za prepoznavanje, Alistra reče: "Tražim Alvina, on je negde u zgradi. Gde ga mogu naći?"
<BR>&nbsp;&nbsp;&nbsp;&nbsp;&nbsp;Ni posle čitavog životnog veka nije se moglo sasvim navići na potpuno odsustvo pauze kada bi informaciona mašina odgovarala na neko obično pitanje. Bilo je ljudi koji su znali - ili su tvrdili da znaju - kako se to izvodi; oni su govorili o 'dodatnom vremenu' i o 'skladišnom prostoru', ali krajnji ishod zbog toga nije izgledao ništa manje čudesan. Na svako pitanje čisto činjeničke prirode, u okviru odista ogromnog raspona informacija kojima je raspolagao grad, moglo se odgovoriti istog trena. Samo u slučaju kada je trebalo obaviti složena proračunavanja pre no što bi se dao odgovor, postojao je primetan razmak.
<BR>&nbsp;&nbsp;&nbsp;&nbsp;&nbsp;"On je kod monitora, uzvratila je mašina." To joj nije mnogo pomoglo, pošto joj naziv uređaja ništa nije govorio. Nijedna mašina nije dobrodovljno davala dodatna obaveštenja, pored onih koja su joj zatražena; umešnost postavljanja pitanja na najprikladniji način sticala se tek dugim vežbanjem.
<BR>&nbsp;&nbsp;&nbsp;&nbsp;&nbsp;"Kako da stignem do njega?" upita Alistra. Otkriće šta su monitori kada bude došla do njih.
<BR>&nbsp;&nbsp;&nbsp;&nbsp;&nbsp;"Ne mogu ti reći ukoliko nemaš dozvolu Veća."
<BR>&nbsp;&nbsp;&nbsp;&nbsp;&nbsp;Bio je ovo najneočekivaniji, pa čak i veoma zbunjujući razvoj događaja. Postojalo je tek nekoliko mesta u Diasparu koja nije mogao da obiđe svako ko bi to poželeo. Alistra je bila sasvim sigurna da Alvin nije dobio dozvolu Veća, što je moglo samo značiti da mu pomaže neko sa velikim ovlašćenjima.
<BR>&nbsp;&nbsp;&nbsp;&nbsp;&nbsp;Veće je vladalo Diasparom, ali i ono je bilo podređeno jednoj višoj sili - beskrajnom intelektu Centralnog Kompjutera. Bilo je teško ne misliti o Centralnom Kompjuteru kao o živom biću, smeštenom u samo jednoj tački, premda je predstavljao ukupan zbir svih uređaja u Diasparu. Čak i ako se nije moglo reći da je živ u biološkom smislu, on je jamačno raspolagao sa u najmanju ruku isto toliko svesti i samosvesti kao i ljudska stvorenja. Centralni Kompjuter je morao znati šta Alvin radi, odnosno morao se s tim slagati, inače bi ga sprečio da uđe ili bi ga uputio na Veće, kao što je to učinila informaciona mašina sa Alistrom.
<BR>&nbsp;&nbsp;&nbsp;&nbsp;&nbsp;Nije više bilo razloga da se ostaje ovde: Alistra je znala da bi svaki pokušaj da nađe Alvina - čak i kada bi tačno znala gde se nalazi u ovoj ogromnoj zgradi - bio osuđen na neuspeh. Vrata se ne bi otvarala; pokretni putevi počeli bi da idu u suprotnom smeru kada bi ona zakoračila na njih, noseći je nazad, a ne napred; elevaciona polja bi se tajanstveno ukočila, odbijajući da je podignu sa jednog sprata na drugi. Ukoliko ona ne bi popuštala, jedan ljubazan ali neumoljiv robot blago bi je izgurao na ulicu ili bi je vodao unaokolo po Većnici sve dok njoj samoj to ne bi dodijalo, tako da bi svojevoljno izišla.
<BR>&nbsp;&nbsp;&nbsp;&nbsp;&nbsp;Bila je u rđavom raspoloženju kada se obrela na ulici. Osećala se ne malo zbunjenom i po prvi put je počela da naslućuje kako se oko nje plete neka tajna, spram koje su njene lične želje i interesi odista izgledali sasvim neznatni. To, međutim, nije značilo da su joj oni zbog toga bili manje važni. Nije znala kakav korak treba da preduzme, ali u jednu stvar je bila sigurna. Alvin nije predstavljao jedinu osobu u Diasparu koja se mogla podičiti tvrdoglavošću i upornošću.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
