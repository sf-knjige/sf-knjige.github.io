<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Bilo im je potrebno mnogo časova da se izbore za izlaz iz Pećine Belih Crva. Čak je i sada bilo neizvesno da li ih neko od belih čudovišta još progoni - a energija njihovog oružja već je bila na izmaku. Ispred njih, lebdeća strela svetlosti, koja im je bila tajanstveni vodič kroz lavirinte Kristalne Planine, i dalje je davala signale. Nisu imali drugog izbora do da je slede, iako ih je mogla, kao što se to dogodilo mnogo puta ranije, dovesti u još pogubniju opasnost.
<BR>&nbsp;&nbsp;&nbsp;&nbsp;&nbsp;Alvin se osvrnuo da vidi da li su mu svi drugovi još na broju. Alistra je išla odmah iza njega, noseći kuglu hladne, ali stalno rasplamsale svetlosti koja je obznanila toliko užasa i toliko lepote od časa kada su započeli pustolovinu. Bledo belo zračenje preplavljivalo je uzak hodnik i odbleskivalo se sa sjajnih zidova; dok im energija bude trajala, moći će da vide kuda idu i da uoče prisustvo svake vidljive opasnosti. Ali, Alvin je odveć dobro znao, najveće opasnosti u ovim pećinama uopšte nisu bile vidljive.
<BR>&nbsp;&nbsp;&nbsp;&nbsp;&nbsp;Povijajući se pod težinom projektora, iza Alistre su koračali Narilian i Floranus. Alvin se na čas upitao zbog čega su svi projektori tako teški, budući da bi bilo sasvim jednostavno instalirati im neutralizatore sile teže. Uvek bi mu ovakve stvari dolazile na um, čak i u jeku najbezbednije pustolovine. Kada bi mu neka takva misao prostrujala svešću, imao je utisak da je zdanje same stvarnosti ustreptalo za tren, i da mu se iza područja čula u magnovenju ukazao prizor nekog drugog, potpuno različitog sveta...
<BR>&nbsp;&nbsp;&nbsp;&nbsp;&nbsp;Hodnik se završavao golim zidom. Da li ih je to strela ponovo izneverila? Ne - jer, još dok su se približvali, stena je počela da se drobi u prašinu. Kroz zid se probilo metalno rotirajuće koplje koje se brzo širilo u džinovsko svrdlo. Alvin je sa prijateljima odstupio unazad, čekajući da se mašina probije u pećinu. Uz zaglušujuće trenje metala o kamen - koje je sigurno odjekivalo po svim udubljenjima Planine, budeći sav njen demonski porod - bušilica je prošla kroz zid i zaustavila se pored njih. Masivna vrata su se otvorila i pojavio se Kalistron, dovikujući im da požure. ("Zašto Kalistron? upitao se Alvin. Šta će on ovde?"). Trenutak kasnije, već su bili bezbedni, a mašina se zateturala napred, krenuvši na put u dubinu zemlje.
<BR>&nbsp;&nbsp;&nbsp;&nbsp;&nbsp;Pustolovina se završila. Uskoro će, kao i uvek dosad, biti kod kuće, a sva čudesa, užasi i uzbuđenja ostaće iza njih. Bili su umorni i zadovljni.
<BR>&nbsp;&nbsp;&nbsp;&nbsp;&nbsp;Alvin je zaključio po nagnutosti poda da se bušilica spušta u zemlju. Kalistron jamačno zna šta radi i ovo je nesumnjivo put koji vodi kući. Pa ipak, izgledalo je pomalo neobično...
<BR>&nbsp;&nbsp;&nbsp;&nbsp;&nbsp;"Kalistrone", reče on iznenada, "zašto ne pođemo na gore? Niko ne zna kako stvarno izgleda Kristalna Planina. Bilo bi divno izbiti negde na njenim obroncima i ugledati nebo zajedno sa čitavim okolnim predelom. Dovoljno smo već dugo pod zemljom."
<BR>&nbsp;&nbsp;&nbsp;&nbsp;&nbsp;Još dok je govorio ove reči, osetio je na neki način da one nisu na mestu. Alistri se oteo prigušeni krik, unutrašnjost bušilice se zatalasala poput prizora viđenog kroz vodu, a sa druge strane metalnih zidova koji su ga okruživali Alvin još jednom uhvati treptaj one druge stvarnosti. Dva sveta su se sukobila, pri čemu je čas jedan, a čas drugi odnosio prevagu. Onda je, iznenada, sve bilo gotovo. Osetio je izvesno rascepljivanje i kidanje - i san se okončao. Alvin se opet obreo u Diasparu, u svojoj dobro poznatoj sobi, lebdeći stopu ili dve iznad poda, dok ga je gravitaciono polje štitilo od grubog dodira sa sirovom materijom.
<BR>&nbsp;&nbsp;&nbsp;&nbsp;&nbsp;Ponovo je bio on. Ovo je bila stvarnost - i on je tačno znao šta će se sada dogoditi.
<BR>&nbsp;&nbsp;&nbsp;&nbsp;&nbsp;Prva se pojavila Alistra. Bila je više uzbuđena nego ljuta, pošto je bila veoma zaljubljena u Alvina.
<BR>&nbsp;&nbsp;&nbsp;&nbsp;&nbsp;"Oh, Alvine!" zajeca ona, pogledavši ga sa zida na kome se prividno materijalizovala. "Imali smo tako uzbudljivu pustolovinu! Zašto si sve morao da pokvariš?"
<BR>&nbsp;&nbsp;&nbsp;&nbsp;&nbsp;"Žao mi je. Nisam imao nameru da... Samo sam pomislio da to ne bi bila rđava ideja..."
<BR>&nbsp;&nbsp;&nbsp;&nbsp;&nbsp;Prekinuo ga je istovremeni dolazak Kalistrona i Floranusa.
<BR>&nbsp;&nbsp;&nbsp;&nbsp;&nbsp;"Slušaj me dobro, Alvine", poče Kalistron. "Ovo je treći put kako si prekinuo sagu. Juče si presekao sekvencu, hotevši da se uspneš izvan Doline Duga. Prekjuče si sve pokvario pokušavajući da se vratiš do Početka onom vremenskom stazom koju smo ispitivali. Ako ne želiš da se držiš pravila, moraćeš sam da nastaviš."
<BR>&nbsp;&nbsp;&nbsp;&nbsp;&nbsp;Nestao je veoma razjaren, povevši i Floranusa sa sobom. Narilian se nikada nije pojavljivao; mora da mu je već bilo dosta svega ovoga. Jedino je ostala slika Alistre, koja je tužno gledala Alvina.
<BR>&nbsp;&nbsp;&nbsp;&nbsp;&nbsp;Alvin nagnu gravitaciono polje, stade na noge i ode prema stolu koji se u času materijalizovao. Na njemu se pojavila zdela egzotičnog voća - ali to nije bila hrana koju je želeo; zbunjenost mu je sasvim pobrkala misli. Ne hotevši da prizna grešku, on uze voćku koja je izgledala najmanje opasna i poče oprezno da je sisa.
<BR>&nbsp;&nbsp;&nbsp;&nbsp;&nbsp;"Dakle", reče Alistra, "šta sada nameravaš?"
<BR>&nbsp;&nbsp;&nbsp;&nbsp;&nbsp;"Ne mogu se promeniti", uzvrati on pomalo zlovoljno. "Mislim da su pravila glupa. Osim toga, kako mogu da ih se setim dok doživljavam sagu? Ponašam se na najprirodniji način. Zar i ti nisi poželela da pogledaš planinu?"
<BR>&nbsp;&nbsp;&nbsp;&nbsp;&nbsp;Alistrine oči se raširiše od užasa.
<BR>&nbsp;&nbsp;&nbsp;&nbsp;&nbsp;"Ali to bi značilo izići napolje!" prozbori ona u jednom dahu.
<BR>&nbsp;&nbsp;&nbsp;&nbsp;&nbsp;Alvin je znao da je beskorisno dalje raspravljati se. Ovo je bila barijera koja ga je ograđivala od svih ostalih žitelja njegovog sveta, i koja ga je mogla osuditi na život pun osujećenja. Oduvek je želeo da iziđe napolje, kako u stvarnosti, tako i u snu. Međutim, za svakog drugog u Diasparu to 'napolje' predstavljalo je košmar sa kojim se nisu mogli suočiti. O toj temi oni nikada ne bi razgovarali, ako su mogli da je izbegnu; bilo je to nešto nečisto i zlo. Razloge nije hteo da mu objasni ni Jeserak, njegov staratelj.
<BR>&nbsp;&nbsp;&nbsp;&nbsp;&nbsp;Alistra ga je i dalje posmatrala zbunjenim, ali blagim očima. "Ti si nesrećan, Alvine", reče mu ona. "Niko ne treba da bude nesrećan u Diasparu. Dopusti mi da dođem i da razgovaram sa tobom."
<BR>&nbsp;&nbsp;&nbsp;&nbsp;&nbsp;Nimalo uviđavno. Alvin odmahnu glavom. Znao je kuda bi ih to odvelo, a ovog časa je želeo da bude sam. Dvostruko razočarana Alistra iščeznu sa zida.
<BR>&nbsp;&nbsp;&nbsp;&nbsp;&nbsp;U gradu koji je nastanjivalo deset miliona ljudskih bića, pomisli Alvin, on nije imao nikoga sa kim bi stvarno mogao da popriča. Eriston i Etanija voleli su ga na svoj način, ali što se rok njihovog nadzora bližio kraju, bili su srećni što mogu sve više da mu prepuštaju da sam oblikuje kako svoj život, tako i razonode. U poslednjih nekoliko godina, kako je njegovo podvajanje od uobičajenog obrasca postajalo sve očiglednije, on je često osećao ozlojeđenost svojih roditelja. Ne zbog njega samog - sa tim bi još možda mogao da se suoči i da to prevlada - već zbog zlehude sreće koja je htela da upravo oni budu izabrani, među milionima ostalih građana, kao njegovi roditelji kada je izišao iz Dvorane Stvaranja pre dvadeset godina.
<BR>&nbsp;&nbsp;&nbsp;&nbsp;&nbsp;Dvadeset godina. Još se sećao prvog trenutka i prvih reči koje je začuo:
<BR>&nbsp;&nbsp;&nbsp;&nbsp;&nbsp;"Dobro došao, Alvine. Ja sam Eriston; dodeljen sam ti kao otac. Ovo je Etanija, tvoja majka."
<BR>&nbsp;&nbsp;&nbsp;&nbsp;&nbsp;Same reči ništa mu nisu govorile, ali njegov um ih je zabeležio besprekornom tačnošću. Takođe se sećao kako je pogledao u svoje telo; sada je bio viši za koji centimetar, ali gotovo da se uopšte nije promenio od časa svog rođenja. Došao je na ovaj svet gotovo potpuno odrastao, i sem u pogledu visine ostao bi u dlaku isti sve do trenutka kada bude trebalo da ga napusti, hiljadu godina kasnije. Pre ovog prvog sećanja nije postojalo ništa. Jednoga dana će se, možda, to ništavilo vratiti, ali i sama pomisao na to bila je odveć daleka, da bi na bilo koji način uznemirila njegova osećanja.
<BR>&nbsp;&nbsp;&nbsp;&nbsp;&nbsp;Ponovo je upravio svoj um ka tajni vlastitog rođenja. Alvinu nije izgledalo neobično da su ga, u nekom datom trenutku vremena, stvorile sile i energije koje su materijalizovale sve ostale predmete njegovog svakodnevnog života. Ne, tajna nije bila u tome. Zagonetka koju on sam nije bio u stanju da razreši i koju mu niko nikada ne bi objasnio odnosila se na njegovu jedinstvenost.
<BR>&nbsp;&nbsp;&nbsp;&nbsp;&nbsp;Jedinstven. Bila je to čudna, tužna reč - baš kao što je čudno i tužno to biti. Kada mu je ona bila pripisivana - što je on često čuo kada niko nije podozrevao da prisluškuje - obično je bila izgovorena zloslutnim glasom u kome se krila pretnja ne samo po njegovu vlastitu sreću.
<BR>&nbsp;&nbsp;&nbsp;&nbsp;&nbsp;Njegovi roditelji, njegovi staratelji, svi koje je poznavao pokušali su da ga zaštite od istine u nastojanju da sačuvaju bezbrižnost njegovog dugog detinjstva. Ovo skrivanje će, međutim, uskoro biti okončano; kroz nekoliko dana on će postati punoletni glađanin Diaspara i ništa što on bude želeo da sazna neće moći da mu bude uskraćeno.
<BR>&nbsp;&nbsp;&nbsp;&nbsp;&nbsp;Zašto se, na primer, nije uklapao u sage? Od mnogo hiljada vidova rekreacije u gradu, ova je uživala najveću popularnost. Kada uđete u sagu, niste samo običan pasivni posmatrač, kao u primitivnim poduhvatima drevnih vremena koje je Alvin ponekad preduzimao. Mesto toga, vi ste aktivan sudeonik i raspolažete - ili izgleda da raspolažete - slobodnom voljom. Zbivanja i prizore koji predstavljaju sirovu građu vaših pustolovina možda su unapred pripremili neki zaboravljeni umetnici, ali područje je dovoljno postrano da dopusti nepregledno mnoštvo varijacija. Možete da odete u te utvarne svetove sa svojim prijateljima, u potrazi za uzbuđenjima kojih nije bilo u Diasparu - a dokle god bi san trajao, on se nikakko nije mogao razlikovati od stvarnosti. U stvari, ko je mogao biti siguran da i sam Diaspar ne predstavlja jedan takav san.
<BR>&nbsp;&nbsp;&nbsp;&nbsp;&nbsp;Bilo je nemoguće iscrpeti sve sage koje su stvarane i beležene od trenutka osnivanja grada. One su uključivale sva osećanja i sadržale beskrajno raznovrsne prelive. Sage koje su, na primer, bile osobito popularne među omladinom, odnosile su se na jednostavna dramska zbivanja puna pustolovina i otkrića. Druge su predstavljale istraživanja psiholoških stanja, dok su neke, opet, bile vezane za logička i matematička vežbanja, što je pružalo najtananija uživanja umovima sklonim dubokom razmišljanju.
<BR>&nbsp;&nbsp;&nbsp;&nbsp;&nbsp;Iako je izgledalo da sage zadovoljavaju Alvinove prijatelje, u njemu su stvarale osećaj nepotpunosti. Bez obzira na svu njihovu raskošnost i uzbudljivost, na njihovu raznovrsnost lokaliteta i tema, ipak im je nešto nedostajalo.
<BR>&nbsp;&nbsp;&nbsp;&nbsp;&nbsp;Konačno mu je postalo jasno da sage, u stvari, nikuda ne vode. One su bile islikane na sasvim skučenim platnima. Tu nisu postojali prostrani vidici, valoviti predeli za kojima je žudelo njegovo srce. Povrh svega, nije bilo ni traga onoj beskrajnosti u kojoj su se odvijala istraživanja drevnog čoveka - blistava praznina koja je zjapila između zvezda i planeta. Umetnici koji su planirali sage patili su od iste neobične fobije koja je obuzela sve građane Diaspara. Čak i pustolovine doživljene kroz tuđa iskustva morale su da se zbivaju u zatvorenom prostoru, u podzemnim jamama ili skladnim malim dolinama okruženim planinama koje su odsecale čitav ostali svet.
<BR>&nbsp;&nbsp;&nbsp;&nbsp;&nbsp;Postojalo je samo jedno objašnjenje. Duboko u ponorima prošlosti možda još pre no što je sagrađen Diaspar, dogodilo se nešto što ne samo da je ugušilo Čovekova stremljenja i radoznalost, već ga je i vratilo kući sa zvezda i nagnalo da se skloni u sićušan zatvoreni svet poslednjeg grada na Zemlji. On se odrekao Vaseljene i povukao u veštačku utrobu Diaspara. Plameni, nepokolebljiv poriv koji ga je poveo putem preko Galaksije i do ostrva magle koja leže još dalje, sasvim je zgasnuo. Nijedan brod nije ušao u Sunčev sistem već nebrojene eone; tamo daleko, među zvezdama Čovekovi potomci verovatno i dalje osnivaju carstva i satiru sunca - ali Zemlja ne samo da nije znala za to, već nije ni marila.
<BR>&nbsp;&nbsp;&nbsp;&nbsp;&nbsp;Zemlja nije. Ali Alvin jeste.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
