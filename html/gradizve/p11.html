<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Kada su se vrata zatvorila iza njega, Alvin se sručio u najbliže sedište. Najednom mu se učinilo da su mu noge sasvim malaksale. Konačno je stekao svest o onome što mu je ranije izgledalo potpuno nepojmljivo - svest o strahu pred nepoznatim koji je obuzimao svu njegovu sabraću. Osetio je kako mu svaki delić tela podrhtava, a vid mu je postao maglovit i nejasan. Da je mogao da utekne iz ove brze mašine rado bi to učinio, čak i po cenu da digne ruke od svih svojih snova. Sada mu, međutim, to više nije bilo moguće.
<BR>&nbsp;&nbsp;&nbsp;&nbsp;&nbsp;Ono što ga je tištalo nije, međutim, bio sam strah, već i osećaj neizrecive usamljenosti. Sve što je poznavao i voleo nalazilo se u Diasparu; čak i ako ne ide u susret opasnosti, lako se moglo dogoditi da više nikada ne vidi svoj svet. Postalo mu je jasno, kao nijednom čoveku već ogromno dugo vremena, šta znači zauvek napustiti dom. U tom trenutku potištenosti, učinilo mu se potpuno beznačajno da li ga put kojim ide vodi u opasnost ili bezbednost; jedino mu je bila važna činjenica da ga on sve dalje odnosi od doma. Ne zato što je mrzeo svoj dom; ali, kao što su njegovi daleki preci dobro znali, dolazi trenutak kada se mora upoznati i svet izvan vlastitog doma.
<BR>&nbsp;&nbsp;&nbsp;&nbsp;&nbsp;Ali ovo raspoloženje ga je polako minulo; tmurni oblaci razišli su mu se sa svesti. Počeo je da obraća pažnju na ono što ga je okruživalo i dao se u ispitivanje neverovatno starog vozila u kome je putovao. Alvinu se nije učinilo osobito neobičnim i čudnim to što je ovaj podzemni transportni sistem još bio u stanju da savršeno radi, posle toliko proteklih eona. Nije se nalazio uskladišten u vodovima večnosti gradskih monitora, ali mora da su na nekom drugom mestu bili slični vodovi koji su ga čuvali od promene i propadanja.
<BR>&nbsp;&nbsp;&nbsp;&nbsp;&nbsp;A onda je prvi put primetio tablu sa pokazateljima koja je činila deo naspramnog zida. Na njoj se nalazila kratka, ali umirujuća poruka.
<BR>
<BR>&nbsp;&nbsp;&nbsp;&nbsp;&nbsp;LIS
<BR>&nbsp;&nbsp;&nbsp;&nbsp;&nbsp;35 MINUTA
<BR>
<BR>&nbsp;&nbsp;&nbsp;&nbsp;&nbsp;Upravo dok je posmatrao, brojka se promenila u '34'. Ovo nije bio osobito koristan podatak, jer kako nije imao predstavu o brzini kretanja mašine, on mu ništa nije mogao reći o dužini putovanja. Zidovi tunela predstavljali su neprekidan snop sivila, a jedini osećaj kretanja poticao je od veoma slabih vibracija koje on uopšte ne bi primetio da ih hotimice nije potražio.
<BR>&nbsp;&nbsp;&nbsp;&nbsp;&nbsp;Od Diaspara ga je sada sigurno delilo mnogo milja, a iznad mora da se pružala pustinja sa svojim nepostojanim peščanim dinama. Možda je upravo u ovom trenutku jurio ispod izlomljenih brda koje je tako često posmatrao iz Loranove Kule.
<BR>&nbsp;&nbsp;&nbsp;&nbsp;&nbsp;Misli mu tada pohrliše ka Lisu, kao da je goreo od nestrpljenja da tamo stigne pre vlastitog tela. Kakav li je to samo grad? Ma koliko se trudio da ga predoči sebi, na um mu je padala samo umanjena verzija Diaspara. Upitao se da li uopšte još postoji, ali odmah je odagnao sve sumnje, pošto ga u suprotnom ova mašina ne bi tako brzo vozila kroz Zemljinu utrobu.
<BR>&nbsp;&nbsp;&nbsp;&nbsp;&nbsp;Najednom je osetio uočljivu promenu vibriranja koje je dopiralo odozgo. Vozilo je usporavalo - to je bilo sasvim izvesno. Vreme je sigurno promicalo znatno brže nego što se njemu činilo; pomalo iznenađen, Alvin pogleda na pokazatelj.
<BR>
<BR>&nbsp;&nbsp;&nbsp;&nbsp;&nbsp;LIS
<BR>&nbsp;&nbsp;&nbsp;&nbsp;&nbsp;23 MINUTA
<BR>
<BR>&nbsp;&nbsp;&nbsp;&nbsp;&nbsp;Zbunjen i pomalo zabrinut, on pribi lice uz bok mašine. Zbog brzine, zidovi tunela i dalje su se rastakali u bezoblično sivilo, ali sada je već s vremena na vreme uspevao da u magnovenju razabere neke znakove koji bi iščezavali isto tako munjevito kao što su se i pojavljivali. Prilikom svakog narednog promicanja izgledalo je da se zadržavaju nešto malo duže u njegovom vidnom polju.
<BR>&nbsp;&nbsp;&nbsp;&nbsp;&nbsp;A tada, bez ikakvog upozorenja, zidovi tunela se razmakoše sa obe strane. Mašina je prolazila, i dalje veoma velikom brzinom, kroz nekakav ogroman prazan prostor, znatno obuhvatniji čak i od hale sa pokretnim putevima.
<BR>&nbsp;&nbsp;&nbsp;&nbsp;&nbsp;Gledajući začuđeno kroz providne zidove, Alvin je pod sobom uočio prepletenu mrežu šina koje su se ukrštale i presecale da bi na kraju nestajale u lavirintu tunela sa obe strane. Plima plavičaste svetlosti slivala se sa lučne kupole tavanice; spram ovog sjaja on je uspeo da razabere samo obrise velikih mašina. Svetlost je bila tako blistava da su od nje oči bolele, i Alvin je shvatio da ovo mesto nije bilo predviđeno za čoveka. Trenutak kasnije, njegovo vozilo projurilo je pored niza cilindara koji su nepomično stajali iznad svojih tračnica. Bili su znatno veći od ovoga u kome je on putovao, što je Alvinu stavilo do znanja da su se koristili za prevoz tereta. Oko njega bili su grupisani mnogi međusobno povezani mehanizmi, utihli i nepomični, čija mu je svrha ostala nedokučiva.
<BR>&nbsp;&nbsp;&nbsp;&nbsp;&nbsp;Gotovo isto tako brzo kao što se i pojavila, ogromna i samotna hala nestala je iza njega. Prolaz kroz nju izazvao je u Alvinovom umu osećaj strahopoštovanja; po prvi put stvarno mu je postalo jasno značenje one velike zatamnjene karte ispod Diaspara. Svet je znatno više obilovao čudesima nego što je on i u snu pomišljao.
<BR>&nbsp;&nbsp;&nbsp;&nbsp;&nbsp;Alvin ponovo baci pogled na pokazatelj. Ništa se nije promenilo; bilo je, dakle, potrebno manje od jednog minuta da prohuji kroz veliku halu. Mašina je ponovo povećavala brzinu; iako gotovo da nije postojao osećaj kretanja, zidovi tunela promicali su tako munjevito sa obe strane da on uopšte nije mogao odrediti kojom brzinom ide.
<BR>&nbsp;&nbsp;&nbsp;&nbsp;&nbsp;Izgledalo je da je protekla čitava večnost pre no što je ponovo došlo do jedva primetne promene vibriranja. Sada je na pokazatelju stajao novi znak:
<BR>
<BR>&nbsp;&nbsp;&nbsp;&nbsp;&nbsp;LIS
<BR>&nbsp;&nbsp;&nbsp;&nbsp;&nbsp;1 MINUT
<BR>
<BR>&nbsp;&nbsp;&nbsp;&nbsp;&nbsp;Bio je to najduži minut u dotadašnjem Alvinovom životu. Mašina se kretala sve sporije i sporije; više nije bilo posredi samo smanjenje brzine. Na redu je bilo konačno zaustavljanje.
<BR>&nbsp;&nbsp;&nbsp;&nbsp;&nbsp;Glatko i bešumno, drugi cilindar skliznuo je iz tunela i jednu halu koja je izgledala istovetna onoj ispod Diaspara. Za trenutak, Alvin je bio odveć uzbuđen da bi bilo šta jasno razabrao; vrata su već stajala otvorena prilično dugo, pre no što je on shvatio da može izići iz vozila. Dok je žurio iz mašine, bacio je poslednji pogled na pokazivač. Tekst je sada bio promenjen, a nova poruka ulivala je bezgranično spokojstvo:
<BR>
<BR>&nbsp;&nbsp;&nbsp;&nbsp;&nbsp;DIASPAR
<BR>&nbsp;&nbsp;&nbsp;&nbsp;&nbsp;35 MINUTA
<BR>
<BR>&nbsp;&nbsp;&nbsp;&nbsp;&nbsp;Kada je počeo da traga za izlazom iz hale, Alvinu je po prvi put palo na pamet da se možda nalazi u civilizaciji koja je drugačija od njegove. Put do površine očigledno je vodio kroz niski, široki tunel koji je počinjao na jednom kraju hale - uspinjući se nagore prostranim stepeništem. Tako nešto bilo je izuzetno retko u Diasparu; arhitekte grada predvidele su rampe ili strme hodnike kad god bi se javila promena nivoa. Bilo je to nasleđe iz vremena kada se većina robota kretala na tačkovima, tako da su im stepenice predstavljale nepremostivu prepreku.
<BR>&nbsp;&nbsp;&nbsp;&nbsp;&nbsp;Stepenište je bilo sasvim kratko i završavalo se vratima koja su se automatski otvorila kada im se Alvin približio. Obreo se u maloj prostoriji sličnoj onoj u koju se spustio niz cev pod Grobom Jarlana Zeja i nije se iznenadio kada su se nekoliko minuta kasnije vrata ponovo otvorila, otkrivši mu zasveden hodnik koji se lagano uspinjao ka pokrivenom ulazu čije su konture uokviravale polukrug neba. Nije postojao osećaj kretanja, ali Alvin je znao da je podignut mnogo stotina stopa. Požurio je usponom ka sunčanom otvoru, zaboravivši na sav strah u žudnji da vidi ono što je ležalo pred njim.
<BR>&nbsp;&nbsp;&nbsp;&nbsp;&nbsp;Stajao je pri vrhu niskog brda i za trenutak mu se učinilo da se ponovo nalazi u središnjem parku Diaspara. Međutim, da je ovo stvarno park, bio bi odveć ogroman da bi ga njegov um obuhvatio. Nije bilo ni traga od grada koji je očekivao da ugleda. Dokle god mu je pogled sezao, nije bilo ničeg drugog izuzev šume i travom obraslih ravnica.
<BR>&nbsp;&nbsp;&nbsp;&nbsp;&nbsp;A onda, Alvin podiže oči ka obzorju; iznad krošnji drveća, idući zdesna ulevo u velikom luku koji je okruživao svet, pružala se linija stena spram koje su i najmoćniji džinovi Diaspara izgledali patuljasto. Nalazila se na veoma velikoj udaljenosti, zbog koje su sve pojedinosti izgledale zamućene, ali postojalo je nešto u vezi sa njenim obrisima što je zbunilo Alvina. Kada mu se pogled konačno prilagodio razmerama ovog kolosalnog predela, namah mu je postalo jasno da taj daleki zid nije podigao čovek.
<BR>&nbsp;&nbsp;&nbsp;&nbsp;&nbsp;Vreme nije osvojilo sve; Zemlja je još posedovala planine na koje je mogla biti ponosna.
<BR>&nbsp;&nbsp;&nbsp;&nbsp;&nbsp;Alvin je dugo ostao na ulazu u tunel, polako se navikavajući na neobičan svet u kome se obreo. Gotovo ga je ošamutilo saznanje o njegovoj veličini i prostranosti; prsten maglovitih planina lako je mogao obujmiti desetak gradova velikih kao Diaspar. Ma koliko, međutim, da se upirao, Alvin nije uspeo da primeti nikakav trag ljudskog života. Doduše, put koji je vodio niz obronak brda izgledao je dobro očuvan; ništa mu bolje nije palo na pamet do da krene njime.
<BR>&nbsp;&nbsp;&nbsp;&nbsp;&nbsp;U podnožju brda put se gubio među velikim stablima koja su gotovo zaklanjala sunce. Kada je Alvin zakoračio u njihovu senku, dočekala ga je čudna mešavina mirisa i zvukova. Šuštanje vetra kroz lišće poznavao je od ranije, ali ono se preplitalo sa hiljadama nerazgovetnih šumova, koje on nije umeo ničemu da pripiše. Zapahnuli su ga neobični mirisi, mirisi koji su iščileli čak i iz sećanja njegove rase. Toplina, bujnost mirisa i boja i nevidljivo prisustvo miliona živih bića zaneli su ga gotovo fizičkom žestinom.
<BR>&nbsp;&nbsp;&nbsp;&nbsp;&nbsp;Bez ikakvog predznaka, izbio je na jezero. Šuma sa desne strane naglo se okončala i pred očima mu je puklo veliko prostranstvo vode, prošarano malim ostrvima. Nikada ranije u životu Alvin nije video toliku vodu; u poređenju sa njom, najveći bazeni u Diasparu predstavljali su tek obične barice. Lagano se spustio do ruba jezera i zahvatio u šake malo tople vode, pustivši da mu procuri kroz prste.
<BR>&nbsp;&nbsp;&nbsp;&nbsp;&nbsp;Velika srebrna riba, koja je plivala svojim putem kroz podvodno šiblje, bila je prvo neljudsko biće koje je Alvin ikada video. Trebalo je da mu izgleda krajnje neobična, pa ipak njen oblik zagolicao mu je um nekom čudnom bliskošću. Ponirući kroz bledozelenu prazninu, sa perajima koja su se blago povijala pri svakoj kretnji, ostavljala je utisak suštog otelovljenja snage i brzine. Na njoj su se, isklesane u živom mesu, odražavale vitke linije velikih brodova koji su nekada gospodarili nebom Zemlje. Evolucija i nauka došle su do istog rešenja; ali delo Prirode bilo je dugovečnije.
<BR>&nbsp;&nbsp;&nbsp;&nbsp;&nbsp;Alvin se najzad otrgao začaranosti jezera i produžio krivudavim putem. Šuma se ponovo zaklopila oko njega, ali samo za kratko. Staza se iznenada završavala na velikoj čistini, pola milje širokoj i dvostruko dugačkoj - i Alvin u trenu shvati zašto ranije nije video ni traga od čoveka.
<BR>&nbsp;&nbsp;&nbsp;&nbsp;&nbsp;Na čistini se nalazilo mnoštvo niskih, dvospratnih zgrada, obojenih blagim prelivima koji su odmarali oko čak i pri punom sjaju sunca. Gradnja je uglavnom bila laka i jednostavna, ali postojali su i primeri složenijih arhitektonskih zahvata koji su sadržali izžlebljene stubove i ljupko ukrašene kamene delove. Na ovim zgradama, čija je starost izgledala ogromna, mogao se primetiti i simbol jednog neizmerno drevnog stila: šiljati stubovi.
<BR>&nbsp;&nbsp;&nbsp;&nbsp;&nbsp;Dok je lagano koračao prema selu, Alvin se još naprezao da se saživi sa novom okolinom. Ovde mu ništa nije bilo poznato; čak se i vazduh promenio, vrveći ustreptalim, nepoznatim životom. Visoki, zlatokosi ljudi, koji su se kretali među zgradama sa tako nehajnom ljupkošću, očigledno su poticali sa drugačijeg stabla od žitelja Diaspara.
<BR>&nbsp;&nbsp;&nbsp;&nbsp;&nbsp;Nisu uopšte obratili pažnju na Alvina, što je bilo čudno, pošto mu se odeća potpuno razlikovala od njihove. Pošto se temperatura nije nikada menjala u Diasparu, odevni predmeti bili su čisto ukrasnog karaktera i često izuzetno doterani. Ovde su, međutim, bili prevashodno funkcionalni, predviđeni da služe određenoj svrsi, a ne da zadovoljavaju čulo vida; uglavnom su se sastojali iz jednog haljetka obavijenog oko tela.
<BR>&nbsp;&nbsp;&nbsp;&nbsp;&nbsp;Tek kada je Alvin duboko zašao u selo, stanovnici Lisa počeli su da reaguju na njegovo prisustvo, ali i onda na prilično neočekivan način. Grupa od pet ljudi izašla je iz jedne od kuća i hotimice se uputila ka njemu - gotovo kao da je očekivala njegov dolazak. Alvin je osetio iznenadno vrtoglavo uzbuđenje i krv mu je brže prostrujala žilama. Na um mu padoše svi sudbinski susreti do kojih mora da je dolazilo između ljudi i drugih rasa na dalekim svetovima. Oni koji su mu sada išli u susret pripadali su njegovoj vlastitoj vrsti - ali u kojoj meri su postali različitim tokom eona što su ležali između njih u Diaspara?
<BR>&nbsp;&nbsp;&nbsp;&nbsp;&nbsp;Poslanstvo se zaustavilo nekoliko koraka ispred Alvina. Predvodnik se osmehnuo, pruživši ruku u drevnoj kretnji prijateljstva.
<BR>&nbsp;&nbsp;&nbsp;&nbsp;&nbsp;"Pomislili smo da će biti najbolje ako te dočekamo ovde", reče on. "Naše obitavalište veoma se razlikuje od Diaspara, tako da šetnja od terminala pruža posetiocima priliku da se aklimatizuju."
<BR>&nbsp;&nbsp;&nbsp;&nbsp;&nbsp;Alvin prihvati pruženu ruku, ali je u prvi mah bio odveć iznenađen da bi odgovorio. Sada mu je postalo jasno zašto su ga svi ostali meštani potpuno prenebregavali.
<BR>&nbsp;&nbsp;&nbsp;&nbsp;&nbsp;"Znali ste da dolazim?" reče on otegnuto.
<BR>&nbsp;&nbsp;&nbsp;&nbsp;&nbsp;"Naravno. Mi uvek znamo kada se vozilo stavi u pokret. Reci mi, kako si pronašao put? Prošlo je mnogo vremena od poslednje posete, tako da smo se pobojali da je tajna izgubljena."
<BR>&nbsp;&nbsp;&nbsp;&nbsp;&nbsp;Jedan od pratilaca prekinu govornika.
<BR>&nbsp;&nbsp;&nbsp;&nbsp;&nbsp;"Biće bolje ako obuzdamo radoznalost, Gerane. Seranis čeka."
<BR>&nbsp;&nbsp;&nbsp;&nbsp;&nbsp;Imenu 'Seranis' prethodila je jedna reč koju Alvin nije razumeo; pretpostavio je da je posredi neka vrsta titule. Nije imao nikakvih poteškoća u shvatanju sagovornika, i to mu uopšte nije izgledalo iznenađujuće. Diaspar i Lis delili su isto lingvističko nasleđe, a drevni pronalazak snimanja zvuka odavno je okamenio jezik u neokrnjivu gromadu.
<BR>&nbsp;&nbsp;&nbsp;&nbsp;&nbsp;Geran slegnu ramenima sa podrugljivom rezigniranošću. "Vrlo dobro", osmehnu se. "Seranis ne uživa mnogo povlastica; zato je neću lišiti ove."
<BR>&nbsp;&nbsp;&nbsp;&nbsp;&nbsp;Dok su zalazili dublje u selo, Alvin je proučavao ljude oko sebe. Izgledalil su prijatni i inteligentni, ali ove vrline je on podrazumevao kao normalne u toku čitavog života; pokušavao je da ustanovi po čemu se oni razlikuju od sličnih grupa u Diasparu. Različitosti su svakako postojale, ali bilo ih je teško odrediti. Žitelji Lisa bili su nešto viši od Alvina, a dvojica među njima ispoljavala su nepogrešive znake fizičkog starenja. Koža im je imala smeđu boju, a svakim pokretom zračili su snagu i uživanje, što je Alvinu izgledalo osvežavajuće, ali u isto vreme i pomalo zbunjujuće. Osmehivao se, setivši se Kedronovog proročanstva da će, ako ikada stigne do Lisa, ustanoviti da je on potpuno istovetan Diasparu.
<BR>&nbsp;&nbsp;&nbsp;&nbsp;&nbsp;Meštani sela sada su sa prostodušnom radoznalošću posmatrali kako Alvin sledi svoje vodiče; više nije izgledalo da ga prihvataju kao normalni deo svog sveta. Iznenada, sa drveća na desnoj strani razlegli su se vrištavi, prodorni uzvici i skupina malih, uzmuvanih bića pohrlila je iz šume, tiskajući se oko Alvina. On zastade krajnje preneražen, ne mogavši da veruje vlastitim očima. Pred njim se nalazilo nešto što je odavno iščezlo iz njegovog sveta i moglo se naći još samo u carstvu mita. Život je nekada počinjao na ovaj način; ta bučna, opčinjavajuća bića bila su ljudska deca.
<BR>&nbsp;&nbsp;&nbsp;&nbsp;&nbsp;Alvin ih je posmatrao sa zapanjenom nevericom - i sa još jednim osećanjem koje mu je zaigralo u srcu, mada on još nije bio u stanju da ga razazna. Ništa drugo nije mu tako jasno moglo predočiti jaz koji ga je delio od poznatog sveta. Diaspar je platio, i to u punoj meri, cenu besmrtnosti.
<BR>&nbsp;&nbsp;&nbsp;&nbsp;&nbsp;Društvo se zaustavilo pred najvećom kućom koju je Alvin do tada video. Stajala je u središtu sela, a na jarbolu sa njenog malog kružnog tornja na povetarcu se viorila zelena zastava.
<BR>&nbsp;&nbsp;&nbsp;&nbsp;&nbsp;Svi izuzev Gerana ostali su napolju kada je on ušao u zgradu. Unutra je bilo tiho i sveže; svetlost sunca prolazila je kroz mlečne zidove, obasjavajući sve blagim, spokojnim sjajem. Pod je bio gladak i elastičan, uređen lepim mozaikom. Po zidovima, neki umetnik velikih sposobnosti i snage naslikao je niz šumskih prizora. Uz ove slike bilo je i nekih fresaka, koje, međutim, ništa nisu govorile Alvinu, premda su izgledale privlačno i bile prijatne za gledanje. U jednom zidu nalazio se ugrađen pravougaoni ekran ispunjen pokretnim lavirintom boja - po svoj prilici fizifonski prijemnik, mada prilično malih razmera.
<BR>&nbsp;&nbsp;&nbsp;&nbsp;&nbsp;Zajedno su se uspeli kratkim, kružnim stepeništem koje ih je odvelo na ravni kroz zgrade. S ovog mesta moglo se videti čitavo selo, i Alvin je primetio da se ono sastoji od stotinak zgrada. U daljini stabla su se razmicala, obujmljujući prostrane livade po kojima su pasle životinje više različitih vrsta; većina ih je bila četvoronožna, ali neke su imale po jedan ili čak dva para udova više.
<BR>&nbsp;&nbsp;&nbsp;&nbsp;&nbsp;Seranis ga je čekala u senci tornja; videvši je, Alvin se upitao koliko je stara; njena duga, zlatna kosa bila je prošarana sedim vlasima, za koje je shvatio da predstavljaju znamenje vremešnosti. Prisustvo dece, sa svim posledicama koje su odatle proisticale, veoma ga je zbunilo. Tamo gde ima rađanja, mora da bude i umiranja, a životni vek u Lisu sigurno se veoma razlikovao od onoga u Diasparu. Nije mogao proceniti da li je Seranis pedeset, pet stotina ili pet hiljada godina, ali gledajući je u oči naslućivao je mudrost i dubinu iskustva koje je ponekad osećao kada je bio sa Jeserakom.
<BR>&nbsp;&nbsp;&nbsp;&nbsp;&nbsp;Ona pokaza na malo sedište; iako su joj se oči osmehivale dobrodošlicom, nije ništa progovorila sve dok se Alvin nije udobno smestio - odnosno onoliko koliko mu je to bilo moguće pod tim prodornim, mada prijateljskim motrenjem. Ona najzad uzdahnu i obrati se Alvinu prigušenim, blagim glasom.
<BR>&nbsp;&nbsp;&nbsp;&nbsp;&nbsp;"Ovo je prilika koja se često ne pruža, tako da te molim da mi oprostiš ako ne budem umela ispravno da se ponašam. Ali postoje izvesna prava koja pripadaju gostu, makar i neočekivanom. Pre no što otpočnemo razgovor, želela bih da te na nešto upozorim. Ja sam u stanju da ti čitam misli."
<BR>&nbsp;&nbsp;&nbsp;&nbsp;&nbsp;Osmehnula se na Alvinovu očiglednu zapanjenost i brzo dodala: "Nema nikakvog razloga da zbog toga budeš zabirnut. Nijedno pravo ne poštuje se tako strogo kao mentalna autonomnost. Ja ću ući u tvoj um samo ako me budeš pozvao. Ali ne bi bilo pošteno prikrivati tu činjenicu od tebe; to će isto tako objasniti zbog čega držimo da je govor pomalo spor i težak. Mi se njime ovde često ne koristimo."
<BR>&nbsp;&nbsp;&nbsp;&nbsp;&nbsp;Iako je bilo donekle uznemirujuće, ovo otkriće nije iznenadilo Alvina. Nekada su i ljudi i mašine raspolagali tom sposobnošću, a nepromenjive mašine i dalje su mogle da čitaju naređenja svojih gospodara. Ali u Diasparu, čovek je tokom vremena izgubio dar koji je jednom delio sa svojim robovima.
<BR>&nbsp;&nbsp;&nbsp;&nbsp;&nbsp;"Ne znam šta te je dovelo iz tvog sveta u naš", nastavi Seranis, "ali ako tragaš za životom, tvoj posao je okončan. Sa izuzetkom Diaspara, s druge strane naših planina pruža se samo pustinja."
<BR>&nbsp;&nbsp;&nbsp;&nbsp;&nbsp;Bilo je neobično što Alvin, koji je ranije često dovodio u pitanje prihvaćena verovanja, uopšte ne sumnja u Seranisine reči. Jedino ga je obuzela seta što se ispostavilo da je sve ono što su ga učili gotovo sasvim tačno. "Pričaj mi o Lisu", zamoli on. "Zbog čega ste tako dugo odsečeni od Diaspara, kada izgleda da znate veoma mnogo o nama?"
<BR>&nbsp;&nbsp;&nbsp;&nbsp;&nbsp;Seranis se osmehnula ovoj radoznalosti.
<BR>&nbsp;&nbsp;&nbsp;&nbsp;&nbsp;"Odmah ću ti objasniti", reče ona. "Ali prethodno bih volela da saznam nešto o tebi. Reci mi kako si našao put koji vodi dovde i zašto si došao?"
<BR>&nbsp;&nbsp;&nbsp;&nbsp;&nbsp;Najpre se uzdržavajući, ali potom sa sve većim samopouzdanjem, Alvin joj je ispričao sve. Nikada ranije nije govorio tako slobodno; ovde je konačno našao nekoga ko se neće smejati njegovim snovima, zato što je znao da su ti snovi stvarnost. Jednom ili dva puta Seranis ga je prekinula brzim pitanjima, kada je on pomenuo nešto u vezi sa Diasparom što joj je bilo nepoznato. Alvin je s mukom shvatao da stvari koje su sačinjavale deo njegovog svekodnevnog života mogu da ništa ne govore nekome ko nikada nije ni živeo u gradu i uopšte nije bio upućen u njegovo složeno kulturno i društveno ustrojstvo. Seranis ga je slušala sa toliko razumevanja, da on uopšte nije sumnjao u njeno poimanje; tek mu je znatno kasnije postalo jasno da su i drugi umovi osim njenog slušali ono što je pričao.
<BR>&nbsp;&nbsp;&nbsp;&nbsp;&nbsp;Kada je završio, na kratko je zavladala tišina. Onda ga Seranis pogleda i upita: "Zbog čega si došao u Lis?"
<BR>&nbsp;&nbsp;&nbsp;&nbsp;&nbsp;Alvin joj uputi iznenađen pogled.
<BR>&nbsp;&nbsp;&nbsp;&nbsp;&nbsp;"Kazao sam ti", reče. "hteo sam da istražim svet. Svi su svakodnevno govorili da izvan gradskih zidina postoji samo pustinja, ali u to sam morao sam da se uverim."
<BR>&nbsp;&nbsp;&nbsp;&nbsp;&nbsp;"Da li je to bio jedini razlog?"
<BR>&nbsp;&nbsp;&nbsp;&nbsp;&nbsp;Alvin je oklevao. Kada je najzad odgovorio, to više nije bio neustrašivi istraživač, već izgubljeno dete koje je rođeno u stranom svetu.
<BR>&nbsp;&nbsp;&nbsp;&nbsp;&nbsp;"Ne", reče mekim glasom, "to nije bio jedini razlog, mada to do sada nisam znao. Osećao sam se usamljeno."
<BR>&nbsp;&nbsp;&nbsp;&nbsp;&nbsp;"Usamljeno? U Diasparu?" Na Seranisinim usnama zaigrao je osmeh i u očima joj se mogla pročitati naklonost; Alvin je shvatio da ona ne očekuje dalje odgovore.
<BR>&nbsp;&nbsp;&nbsp;&nbsp;&nbsp;Pošto je završio svoju priču, čekao je da sada ona ispuni svoj deo pogodbe. Seranis se podiže i poče da korača napred-nazad po krovu.
<BR>&nbsp;&nbsp;&nbsp;&nbsp;&nbsp;"Znam koja pitanja želiš da postaviš", reče. "Na neka od njih mogu ti odgovoriti, ali biće zamorno izvesti to rečima. Ako mi otvoriš svoj um, reći ću ti ono što treba da znaš. Možeš imati poverenja u mene: neću ti ništa uzeti ako mi to ne dopustiš."
<BR>&nbsp;&nbsp;&nbsp;&nbsp;&nbsp;"Šta želiš da uradim?" upita Alvin oprezno.
<BR>&nbsp;&nbsp;&nbsp;&nbsp;&nbsp;"Nagnaj sebe da prihvatiš moju pomoć... gledaj me u oči... i zaboravi na sve", naredi Seranis.
<BR>&nbsp;&nbsp;&nbsp;&nbsp;&nbsp;Alvin nikada nije shvatio šta se tada dogodilo. Sva čula su mu se potpuno isključila i mada se uopšte nije mogao setiti kako ga je stekao, kada je zavirio u vlastiti um celo znanje bilo je tamo.
<BR>&nbsp;&nbsp;&nbsp;&nbsp;&nbsp;Video je duboko u prošlost, ne jasno, već kao što bi čovek na visokoj planini video maglovitu ravnicu. Shvatio je da Čovek nije uvek bio stanovnik grada; od kada su ga mašine oslobodile mukotrpnog rada, stalno je postojalo nadmetanje između dva različita tipa civilizacije. U Ranim Vremenima postojalo je na hiljade gradova, ali pretežan deo čovečanstva više je voleo da živi u srazmerno malim zajednicama. Sveobuhvatni prevoz i trenutno komuniciranje obezbedili su mu sve potrebne veze sa ostalim svetom, tako da on više nije smatrao neophodnim da provodi život u gužvi sa milionima ostalih ljudi.
<BR>&nbsp;&nbsp;&nbsp;&nbsp;&nbsp;U tim drevnim danima, Lis se malo razlikovao od stotina takvih zajednica. Ali postepeno, kako su vekovi prolazili, on je razvio nezavisnu kulturu, koja se pokazala jednom od najviših što ih je čovek ikada dosegao. Ova kultura poglavito se temeljila na neposrednom korišćenju mentalne snage, što ju je izdvojilo od ostalog dela ljudskog društva, koje se sve više i više vezivalo za mašine.
<BR>&nbsp;&nbsp;&nbsp;&nbsp;&nbsp;Tokom eona, jaz između Lisa i ostalih gradova se produbljivao kako su se kretali svojim različitim putevima. On se premošćivao jedino u trenucima velikih kriza; kada je Mesec počeo da pada na Zemlju, uništilii su ga naučnici iz Lisa. Oni su takođe upravljali odbranom planete protiv Osvajača, koji su bili dovedeni u škripac u završnoj Šalmiranskoj bici.
<BR>&nbsp;&nbsp;&nbsp;&nbsp;&nbsp;Ovo teško iskušenje iscrplo je čovečanstvo; jedan za drugim, gradovi su odumirali i pustinja ih je prekrivala. Kako se stanovništvo osipalo, otpočela je migracija koja je Diaspar učinila poslednjim i najvećim gradom.
<BR>&nbsp;&nbsp;&nbsp;&nbsp;&nbsp;Većina ovih promena bila je bez uticaja na Lis, ali on je morao da vodi sopstveni boj - boj protiv pustinje. Prirodna barijera planina pokazala se nedovoljnom, tako da je prošlo mnogo vekova pre no što je velika oaza postala bezbedno mesto. Slika je ovde bila zamućena, možda hotimice. Alvin nije mogoa da razabere kako je to i Lis stekao večnost koju je posedovao samo Diaspar.
<BR>&nbsp;&nbsp;&nbsp;&nbsp;&nbsp;Izgledalo je da Seranisin glas dopire sa velike udaljenosti; uz to, on nije bio sam, već utonuo u simfoniju reči, kao da je mnoštvo drugih glasova pevalo sa njim istu melodiju.
<BR>&nbsp;&nbsp;&nbsp;&nbsp;&nbsp;"To je, sasvim ukratko, naša istorija. Videćeš da smo čak i u Ranim Vremenima održavali slabe odnose sa gradovima, premda su njihovi žitelji često dolazili u našu zemlju. Nikada ih u tome nismo sprečavali, tako da su mnogi od naših najviđenijih ljudi došli spolja; ali kada su gradovi počeli da odumiru, nismo želeli da budemo umešani u njihovo propadanje. Kada je ukinut vazdušni prevoz, preostao je samo jedan put u Lis: podzemni sistem iz Diaspara. On je zatvoren na vašem kraju posle podizanja parka i vi ste nas zaboravili, premda mi vas nikada nismo.
<BR>&nbsp;&nbsp;&nbsp;&nbsp;&nbsp;Diaspar nas je iznenadio. Očekivali smo da će doživeti sudbinu svih ostalih gradova, ali on je razvio postojanu kulturu koja je mogla trajati koliko i sama Zemlja. Ta kultura nije, doduše, po našem ukusu, ali nam je drago što su oni koji su želeli da pobegnu iz Diaspara bili u stanju da to učine. Njihov broj je znatno veći nego što ti misliš, i to su po pravilu bili izuzetni ljudi koji su uvek sa sobom donosili nešto od vrednosti kada bi došli u Lis."
<BR>&nbsp;&nbsp;&nbsp;&nbsp;&nbsp;Glas je utihnuo; oduzetost Alvinovih čula je popustila i on je ponovo vladao sobom. Začuđeno je primetio da se sunce spustilo nisko ispod krošnji drveća i da je istočno nebo već počelo da se smrkava. Odnekud se prodornim zvukom oglasilo veliko zvono, da bi potom postepeno zamrlo, ispunivši vazduh tajanstvenošću i predskazanjem. Alvin je osetio kako lagano podrhtava, ne zbog prvog talasa večernje svežine, već usled strahopoštovanja i čuđenja pred svim onim što je tog dana otkrio. Bilo je veoma kasno, a on se nalazio daleko od doma. Iznenada mu se javila potreba da ponovo vidi prijatelje i da se obre usred poznatih vidokruga i prizora Diaspara.
<BR>&nbsp;&nbsp;&nbsp;&nbsp;&nbsp;"Moram se vratiti", reče. "Kedron, moji... moji roditelji, svi me očekuju."
<BR>&nbsp;&nbsp;&nbsp;&nbsp;&nbsp;To nije bilo sasvim tačno; Kedron će se sigurno pitati šta mu se dogodilo, ali koliko je Alvinu bilo poznato, niko osim njega nije znao da je on otišao iz Diaspara. Nije bio u stanju da objasni razloge ove male obmane i postideo se samoga sebe čim je izgovorio reči.
<BR>&nbsp;&nbsp;&nbsp;&nbsp;&nbsp;Seranis ga je pogledala zamišljeno.
<BR>&nbsp;&nbsp;&nbsp;&nbsp;&nbsp;"Bojim se da to neće biti tako lako", reče.
<BR>&nbsp;&nbsp;&nbsp;&nbsp;&nbsp;"Šta time hočeš da kažeš?" upita Alvin. "Zar me prevozno sredstvo koje me je dovelo ovamo neće i vratiti natrag?" Nije želeo da se suoči sa mogućnošću da bude zadržan u Lisu protiv svoje volje, premda mu je ova pomisao za čas prostrujala svešću.
<BR>&nbsp;&nbsp;&nbsp;&nbsp;&nbsp;Prvi put je izgledalo da se Seranis našla u neprilici.
<BR>&nbsp;&nbsp;&nbsp;&nbsp;&nbsp;"Razgovarali smo o tome", reče ona, ne objasnivši pri tom ko je to 'mi', niti kako su međusobno saobraćali. "Ako se vratiš u Diaspar, ceo grad će saznati o nama. Čak i ako obećaš da ništa nećeš reći, biće ti nemoguće da sačuvaš tajnu."
<BR>&nbsp;&nbsp;&nbsp;&nbsp;&nbsp;"Zašto vi želite da ona ostane sačuvana?" upita Alvin. "Siguran sam da bi to bilo od obostrane koristi ako se dva naroda ponovo sretnu."
<BR>&nbsp;&nbsp;&nbsp;&nbsp;&nbsp;Seranis je izgledala nezadovoljna.
<BR>&nbsp;&nbsp;&nbsp;&nbsp;&nbsp;"Ne mislimo tako", reče. "Ukoliko bi se kapije otvorile, našu zemlju bi preplavili zaludni radoznalci i osobe željne uzbudljivih događaja. Kako stvari sada stoje, samo su vaši najbolji predstavnici stizali do nas."
<BR>&nbsp;&nbsp;&nbsp;&nbsp;&nbsp;Odgovor je odisao snažnom nesvesnom nadmoćnošću, ali se i temeljio na sasvim pogrešnoj pretpostavci, što je u Alvinu pobudilo ljutnju koja je sasvim potisnula zabrinutost.
<BR>&nbsp;&nbsp;&nbsp;&nbsp;&nbsp;"To nije tačno", reče on srdito. "Ne verujem da biste u Diasparu pronašli još nekoga ko bi bio u stanju da iziđe iz grada, čak i ako bi to želeo, čak i ako bi znao da ima gde da ode. Za Lis će sasvim biti svejedno ako me pustite da se vratim."
<BR>&nbsp;&nbsp;&nbsp;&nbsp;&nbsp;"Odluka nije moja", objasni Seranis, "a ti potcenjuješ snage uma ako misliš da se prepreke koje zadržavaju tvoj narod unutar gradskih zidina nikada ne mogu prevazići. Međutim, mi ne želimo da te zadržavamo ovde protiv tvoje volje, ali ako odlučiš da se vratiš u Diaspar moraćemo da izbrišemo iz tvoje svesti sva sećanja na Lis." Za trenutak je oklevala. "Tako nešto još se nije dogodilo; svi oni koji su ti prethodili došli su ovamo da bi ostali."
<BR>&nbsp;&nbsp;&nbsp;&nbsp;&nbsp;Alvin nije pristajao da prihvati ovaj izbor. Želeo je da istraži Lis, da dokuči sve njegove tajne, da otkrije po čemu se razlikuje od njegove postojbine, ali je isto tako bio odlučan da se vrati u Diaspar kako bi mogao da dokaže svojim prijateljima da su mu snovi bili stvarni. Nije mogao da razume razloge koji su stajali u zaleđu ove želje za ostajanjem u tajnosti; no, čak i da jeste, to ni za dlaku ne bi promenilo njegov stav.
<BR>&nbsp;&nbsp;&nbsp;&nbsp;&nbsp;Shvatio je da mora dobiti u vremenu ili uveriti Seranis da je to što traži od njega nemoguće.
<BR>&nbsp;&nbsp;&nbsp;&nbsp;&nbsp;"Kedron zna gde se ja nalazim", reče. "Njegova sećanja ne možete izbrisati."
<BR>&nbsp;&nbsp;&nbsp;&nbsp;&nbsp;Seranis se osmehnu. Bio je to ljubak smešak koji bi u svim drugim okolnostima predstavljao znamenje prijateljske naklonosti. Ali Alvin je u njemu sada razabrao, po prvi put, prisustvo ogromne i neumoljive moći.
<BR>&nbsp;&nbsp;&nbsp;&nbsp;&nbsp;"Potcenjuješ nas, Alvine", uzvrati ona. "Ništa nije lakše od toga. Do Diaspara mogu stići brže nego do suprotnog kraja Lisa. Drugi ljudi su i ranije dolazili ovamo, a neki su prethodno poveravali svojim prijateljima kuda idu. Oni su, međutim, gubili svaki pomen na njih, tako da se izbeglicama gubio svaki trag iz istorije Diaspara."
<BR>&nbsp;&nbsp;&nbsp;&nbsp;&nbsp;Bilo je glupo što Alvin nije uzeo u obzir ovu mogućnost, koja je izgledala tako očigledna sada, kada ju je Seranis pomenula. Upitao se koliko su puta, u milionima godina proteklim od kada su se dve kulture razdvojile, ljudi iz Lisa odlazili u Diaspar da sačuvaju svoju ljubomorno skrivanu tajnu. Takođe je poželeo da pojmi kolika je, zapravo, snaga mentalnih moći kojima je ovaj čudni narod raspolagao, uopšte ne oklevajući da ih upotrebi.
<BR>&nbsp;&nbsp;&nbsp;&nbsp;&nbsp;Da li je, u takvim okolnostima, bilo nekog smisla pripremati planove? Seranis je obećala da mu neće zavirivati u um bez njegove dozvole, ali on se upitao postoje li možda i takve situacije kada se ovo obećanje nije moglo održati.
<BR>&nbsp;&nbsp;&nbsp;&nbsp;&nbsp;"Siguran sam", reče on, "da ne očekuješ da odmah donesem odluku. Da li bih mogao malo da se upoznam sa vašom zemljom pre no što se opredelim za jednu od mogućnosti?"
<BR>&nbsp;&nbsp;&nbsp;&nbsp;&nbsp;"Svakako", uzvrati Seranis. "Možeš ostati ovde koliko želiš, a potom se vratiti u Diaspar ako se predomisliš. Ali ako bi se odlučio u toku narednih nekoliko dana, sve bi bilo znatno jednostavnije. Sigurno ne želiš da ti se prijatelji brinu, a što duže budeš odsustvovao, to će nam teže biti da izvršimo neophodna podešavanja."
<BR>&nbsp;&nbsp;&nbsp;&nbsp;&nbsp;Alvin je imao uvažavanja za ovaj predlog; jedino je hteo da zna kakva su to 'podešavanja' bila posredi. Verovatno bi neko iz Lisa stupio u vezu sa Kedronom, čega Lakrdijaš uopšte ne bi bio svestan, i izazvao izvesne promene u njegovom umu. Činjenica o Alvinovom nestanku nije se mogla prikriti, ali je zato bilo moguće sasvim zapresti ono što su on i Kedron otkrili. Sa protokom vremena, Alvinovo ime pridružilo bi se imenima ostalih Jedinstvenih koji su tajanstveno nestali bez traga, a zatim bili zaboravljeni.
<BR>&nbsp;&nbsp;&nbsp;&nbsp;&nbsp;Ovde je postojalo mnoštvo zagonetki, a on još nijednu nije uspeo da razreši. Da li je bilo neke svrhe iza neobičnog, jednostranog odnosa između Lisa i Diaspara, ili je posredi naprosto bio samo istorijski nesrećni slučaj? Ko su i šta su bili Jedinstveni, a ako su već žitelji Lisa mogli da uđu u Diaspar, zašto se nisu domogli vodova sećanja u kojima se nalazio ključ njihovog postojanja? Možda je to bilo jedino pitanje na koje je Alvin mogao dati iole prikladan odgovor. Nije isključeno da je Centralni Kompjuter odveć istrajan i izdržljiv protivnik, tako da na njega nisu mogle da deluju ni najsavršenije mentalne tehnike.
<BR>&nbsp;&nbsp;&nbsp;&nbsp;&nbsp;Odlučio je da ostavi po strani ove probleme; jednoga dana, kada bude znao daleko više nego sada, možda će biti u prilici da ih odgonetne. Nije bilo mudro razbijati glavu i baviti se nagađanjima na temelju pukog neznanja.
<BR>&nbsp;&nbsp;&nbsp;&nbsp;&nbsp;"Vrlo dobro", reče on, premda ne odveć srećnim glasom, pošto je i dalje bio ljut što mu se ova neočekivana prepreka isprečila na putu. "Daću vam odgovor što brže budem mogao, ako mi omogućite da se podrobno upoznam sa vašom zemljom."
<BR>&nbsp;&nbsp;&nbsp;&nbsp;&nbsp;"U redu", reče Seranis; njen osmeh ovoga puta nije sadržao nikakvu skrivenu pretnju. "Mi se ponosimo Lisom i biće nam zadovoljstvo da ti pokažemo kako ljudi mogu živeti bez pomoći gradova. U međuvremenu, nemaš se zbog čega brinuti: prijatelji ti se neće uzbuditi zbog tvog nestanka. Mi ćemo povesti računa tome, ako ni zbog čega drugog, ono zbog naše bezbednosti."
<BR>&nbsp;&nbsp;&nbsp;&nbsp;&nbsp;Bilo je to prvi put da je Seranis izrekla jedno obećanje koje nije mogla održati.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
