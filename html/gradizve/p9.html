<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Slike je nestalo sa monitorskog ekrana kada je Alvin podigao ruke sa kontrolnog panela i oslobodio vodove. Za trenutak je sedeo sasvim nepomično, zureći u zatamnjen pravougaonik koji mu je potpuno zaokupljao svest mnogo nedelja. Prokrstario je uzduž i popreko svojim svetom; ekranom je prošla svaka kvadratna stopa spoljnih zidina Diaspara. Sada je poznavao grad bolje od bilo kog drugog živog čoveka, sa izuzetkom možda Kedrona; isto tako, sada mu je bilo jasno da nema nikakvog puta kroz zidove.
<BR>&nbsp;&nbsp;&nbsp;&nbsp;&nbsp;Osećanje koje ga je prožimalo nije bila puka utučenost; on uopšte nije očekivao da će imati lak posao, niti se nadao da će već iz prve naći ono što traži. Najvažnije je bilo da je odstranio jednu mogućnost. Sada se mora usredsrediti na ostale.
<BR>&nbsp;&nbsp;&nbsp;&nbsp;&nbsp;Ustao je i pošao ka slici grada koja je gotovo ispunjavala prostoriju. Bilo ju je teško zamisliti drugačije nego kao stvarni model, premda je znao da je, zapravo, posredi optička projekcija sheme u ćelijama pamćenja koje je istraživao. Kada bi podesio upravljače monitora i programirao osmatračku tačku da se kreće kroz Diaspar, jedan svetlosni kružić išao bi površinom ove kopije, tačno mu pokazujući kojim pravcem putuje. Bio je to koristan vodič prvih dana, ali ubrzo se tako izveštio u postavljanju koordinata da mu pomoć više nije bila potrebna.
<BR>&nbsp;&nbsp;&nbsp;&nbsp;&nbsp;Ceo grad pružao se pod njim; gledao ga je sa visine poput nekog boga. Pa ipak, gotovo da ga nije primećivao, razmišljajući podrobno o koracima koje mu je sada valjalo preduzeti.
<BR>&nbsp;&nbsp;&nbsp;&nbsp;&nbsp;Ukoliko sve ostalo zakaže, uvek je postojalo jedno rešenje problema. Diaspar su mogli da očuvaju u nedirnutom stanju njegovi vodovi večnosti, zamrznuti zauvek prema shemi u ćelijama pamćenja, ali je zato samu ovu shemu bilo moguće promeniti, što bi za posledicu imalo preinačenja grada. Jedan deo spoljnjeg zida mogao se ponovo projektovati i tako da sadrži otvor, zatim je ovaj novi plan trebalo ubaciti u monitore i sačekati da se grad peoblikuje u saglasnosti sa izmenjenom koncepcijom.
<BR>&nbsp;&nbsp;&nbsp;&nbsp;&nbsp;Alvin je naslućivao da se veliki delovi monitorske kontrolne table, čiju mu svrhu Kedron nije objasnio, nalaze u vezi sa ovakvim menjanjima. Bilo bi beskorisno vršiti opite sa njima; uređaji koji su mogli menjati samu srukturu grada bili su dobro zapreteni i njima se moglo upravljati jedino uz ovlašćenje Veća i saglasnost Centralnog Kompjutera. Postojalo je sasvim malo izgleda da bi Veće pristalo na ono što bi on tražio, čak i ako bi bio pripravan da se decenijama i stolećima strpljivo zauzima za svoju stvar. Uostalom, tako nešto mu se i inače nije odveć dopadalo.
<BR>&nbsp;&nbsp;&nbsp;&nbsp;&nbsp;Upravio je svoje misli ka nebu. Ponekad bi zamišljao, u maštanjima kojih se gotovo stideo da se priseti, kako je ponovo stekao slobodu kretanja vazduhom koje se čovek odavno odrekao. Znao je da je nebo Zemlje nekada bilo ispunjeno neobičnim obličjima. Iz dubina kosmosa stizali su veliki brodovi, noseći nepoznata blaga, i ukotvljavali se u legendarnoj Luci Diaspar. Ali Luka se nalazila izvan područja grada; pre mnogo eona, zapreo ju je peska nanesen vetrom. Pomišljao je na mogućnost da se negde u lavirintima Diaspara još nalazi skrivena neka leteća mašina, ali nije stvarno verovao u to. Čak i u danima kada su male, pojedinačne letelice bile u opštoj upotrebi, izgledalo je sasvim neprilično da se njihovo korišćenje dopušta u gradskom ataru.
<BR>&nbsp;&nbsp;&nbsp;&nbsp;&nbsp;Za trenutak se udubio u stari, poznati san. Zamišljao je da je gospodar neba, da se ceo svet pruža pod njim, mameći ga da putuje gde mu se prohte. To, međutim, nije bio svet njegovog vremena, već onaj izgubljeni, iz praskozorja vremena - raskošan i životan prizor brežuljaka, jezera i šuma. Osetio je gorku zavist prema svojim nepoznatim precima koji su potpuno slobodno hodili po celoj zemlji, ali i dopustili da njena lepota zgasne.
<BR>&nbsp;&nbsp;&nbsp;&nbsp;&nbsp;Ovo opojno sanjarenje bilo je beskorisno; vratio se zato u sadašnjost i problemima koji su ga neposredno čekali. Ukoliko je nebo bilo neosvojivo, a put tlom zapreten, šta je preostajalo?
<BR>&nbsp;&nbsp;&nbsp;&nbsp;&nbsp;Još jednom je dospeo u ćorsokak i bila mu je potrebna pomoć, pošto nije mogao nastaviti vlastitim snagama. Nije mu se dopadalo da prizna ovu činjenicu, ali bio je dovoljno pošten da je ne poriče. I tako, neumitno, misli su mu ponovo skrenule na Kedrona.
<BR>&nbsp;&nbsp;&nbsp;&nbsp;&nbsp;Alvin nikako nije bio u stanju da razabere da li mu se Lakrdijaš sviđa. Bilo mu je veoma milo što su se upoznali i osećao je zahvalnost prema Kedronu za pomoć i prećutnu naklonost koju je ovaj imao prema njegovom traganju. Nije postojao niko drugi u Diasparu sa kim je imao toliko zajedničkog, pa ipak bilo je nečeg u Lakrdijaševoj ličnosti što ga je uznemiravalo. Možda je to bio Kedronov izraz ironične nadobudnosti koji je ponekad u Alvinu stvarao utisak da se ovaj kradomice podsmeva svim njegovim naporima, čak i onda kada je izgledalo da preduzima sve da mu pomogne. Zbog ovoga, kao i usled vlastite svojevoljnosti i nezavisnosti, Alvin je izbegavao da se obrati Lakrdijašu sve dok to nije postao jedini izlaz.
<BR>&nbsp;&nbsp;&nbsp;&nbsp;&nbsp;Dogovorili su se da se nađu u malom, kružnom dvorištu nedaleko od Većnice. Bilo je mnogo ovakvih izdvojenih mesta u gradu, možda samo nekoliko koračaja od neke zakrčene prometnice, pa ipak sasvim odsečenih od nje. Do njih se obično moglo stići jedino pešice posle pomalo zaobilazne šetnje; štaviše, ona su se ponekad nalazila u središtu nekog prilično zamršenog lavirinta koji je doprinosio njihovoj osamljenosti.
<BR>&nbsp;&nbsp;&nbsp;&nbsp;&nbsp;Dvorište je imalo tek nešto više od pedeset koračaja u prečniku i zapravo je bilo smešteno duboko u unutrašnjosti jedne velike zgrade. Pa ipak, činilo se da nema konačne fizičke granice, pošto je bilo obloženo providnim plavo-zelenim materijalom koji se sjajio blagom unutrašnjom svetlošću. Iako nije bilo vidljivih granica, dvorište je tako bilo postavljeno da nije postojala opasnost od straha pred beskrajnim prostorom. Niski zidovi, koji nisu dosezali ni do pasa, bili su rastavljeni na razmacima, tako da se moglo proći između njih; to je davalo utisak bezbedne zatvorenosti, bez čega se niko u Diasparu nije mogao osećati potpuno srećnim.
<BR>&nbsp;&nbsp;&nbsp;&nbsp;&nbsp;Kedron je ispitivao jedan od tih zidova kada je Alvin stigao. Bio je prekriven zamršenim mozaikom raznobojnih pločica, koje su izgledale tako fantastično prepletene da Alvin uopšte nije pokušao da ih razabere.
<BR>&nbsp;&nbsp;&nbsp;&nbsp;&nbsp;"Pogledaj ovaj mozaik, Alvine", reče Lakrdijaš. "Primećuješ li išta neobično na njemu?"
<BR>&nbsp;&nbsp;&nbsp;&nbsp;&nbsp;"Ne", priznade Alvin posle kraćeg ispitivanja. "Ne razumem se mnogo u te stvari, ali ovde ne vidim ništa neobično."
<BR>&nbsp;&nbsp;&nbsp;&nbsp;&nbsp;Kedron prevuče prstima preko raznobojnih pločica. "Nemaš baš osobiti dar zapažanja", reče. "Pogledaj ove ivice ovde: vidi kako postaju zaobljene i umekšane. Tako nešto se veoma retko sreće u Diasparu, Alvine. Pohabalo se... materija propada pod bremenom vremena. Sećam se ovog mozaika kada je bio nov, pre samo osamdeset hiljada godina, za mog poslednjeg života. Ako se vratim na ovo mesto kroz desetak života, pločice će sasvim otpasti."
<BR>&nbsp;&nbsp;&nbsp;&nbsp;&nbsp;"Ne vidim ništa iznenađujuće u tome", odgovori Alvin. "Postoje i druga umetnička dela u gradu koja nisu dovoljno valjana da bi se sačuvala u vodovima pamćenja, ali ni sasvim rđava da bi se odmah uništila. Pretpostavljam da će jednog dana ovamo doći neki drugi umetnik i obaviti bolji posao. Njegovo delo neće biti prepušteno propadanju."
<BR>&nbsp;&nbsp;&nbsp;&nbsp;&nbsp;"Poznavao sam čoveka koji je projektovao ovaj zid," reče Kedron, i dalje ispitujući prstima naprsline u mozaiku. "Čudno da pamtim ovu činjenicu, kada ne mogu da se setim samog čoveka. Mora da mi se nije dopadao, tako da sam ga izbrisao iz uma." Za trenutak se nasmejao. "Možda sam ga i ja sam napravio u toku jedne od mojih umetničkih faza; posle sam sigurno bio toliko ljut kada je grad odbio da ga ovekoveči, da sam odlučio da zaboravim na celu stvar. Ha, znao sam da će se ovaj komad odvaliti!"
<BR>&nbsp;&nbsp;&nbsp;&nbsp;&nbsp;Pošlo mu je za rukom da istrgne jednu zlatnu pločicu i veoma zadovoljno je posmatrao malu sabotažu. Bacio je komadić na pod, dodavši: "Roboti za održavanje moraće nešto da urade s tim!"
<BR>&nbsp;&nbsp;&nbsp;&nbsp;&nbsp;Alvin je u magnovenju shvatio da je upravo imao priliku da nešto nauči. To mu je rekao onaj neobičan nagon poznat kao intuicija koji se kretao prečicama nepristupačnim prostoj logici. Pogledao je zlatnu ljusku koja mu je stajala kraj nogu, pokušavajući da je dovede u nekakvu vezu sa problemom koji mu je zaokupljao um.
<BR>&nbsp;&nbsp;&nbsp;&nbsp;&nbsp;Nije bilo teško doći do odgovora kada je jednom shvatio da on postoji.
<BR>&nbsp;&nbsp;&nbsp;&nbsp;&nbsp;"Razumem šta hoćeš da mi kažeš", reče Kedronu. "Postoje predmeti u Diasparu koji se ne čuvaju u vodovima pamćenja, tako da nikada ne bih mogao da ih nađem posredstvom monitora u Većnici. Kada bih otišao tamo i upravio osmatračku tačku na ovo dvorište, ne bi bilo ni traga od zida na kome sedimo."
<BR>&nbsp;&nbsp;&nbsp;&nbsp;&nbsp;"Mislim da bi našao zid, ali na njemu ne bi bilo mozaika."
<BR>&nbsp;&nbsp;&nbsp;&nbsp;&nbsp;"Da, jasno mi je to", reče Alvin, odveć nestrpljiv da bi se zadržavao na takvim cepidlačenjima. "Na isti način, možda još postoje delovi grada koji nikada nisu bili uneseni u vodove večnosti, ali koji još stoje sačuvani. Pa ipak, i dalje ne vidim kako mi to može pomoći. Pouzdano znam da spoljni zid postoji i da u njemu nema nikakvog otvora."
<BR>&nbsp;&nbsp;&nbsp;&nbsp;&nbsp;"Možda izlaz odista ne postoji, odgovori Kedron. "Ne mogu ti ništa obećati. Ali mislim da ima još mnogo stvari kojima nas monitori mogu naučiti, ukoliko im to dopusti Centralni Kompjuter. Srećom, izgleda da mu se ti dopadaš."
<BR>&nbsp;&nbsp;&nbsp;&nbsp;&nbsp;Alvin je razmišljao o ovoj opasci dok su išli prema Većnici. Do sada je verovao da je isključivo zahvaljujući Kedronovom uticaju uspeo da dođe do minitora. Nije mu uopšte padalo na pamet da bi to moglo biti i zbog nekog njegovog unutarnjeg odličja. Biti Jedinstven - imalo je mnogo rđavih strana; bilo je red da uživa i neku pogodnost.
<BR>&nbsp;&nbsp;&nbsp;&nbsp;&nbsp;Nepromenjiva slika grada i dalje je preovlađivala prostorijom u kojoj je Alvin proveo toliko časova. Pogledao ju je sada drugačijim očima; sve što je video ovde odista je postojalo - ali se možda u slici nije odražavao ceo Diaspar. Doduše, sva nepoklapanja su sigurno bila neznatna i, koliko je uspevao da razabere, neprimetna.
<BR>&nbsp;&nbsp;&nbsp;&nbsp;&nbsp;"Pokušao sam ovo pre mnogo godina", reče Kedron, sedajući za monitorski pult, "ali kontrolni uređaji me nisu slušali. Možda će mi se sada pokoriti."
<BR>&nbsp;&nbsp;&nbsp;&nbsp;&nbsp;Najpre lagano, a zatim sa sve većim samopouzdanjem, kako je ponovo sticao davno zaboravljenu umešnost, Kedron je baratao prstima po kontrolnoj ploči, zaustavivši se za trenutak na čvorištima senzitivne mreže instalirane u panel pred sobom.
<BR>&nbsp;&nbsp;&nbsp;&nbsp;&nbsp;"Mislim da je u redu", reče najzad. "U svakom slučaju, ubrzo ćemo videti."
<BR>&nbsp;&nbsp;&nbsp;&nbsp;&nbsp;Ekran je zasvetleo i oživeo, ali umesto slike koju je Alvin očekivao, pojavila se pomalo zbunjujuća poruka:
<BR>
<BR>&nbsp;&nbsp;&nbsp;&nbsp;&nbsp;VRAĆANJE ĆE OTPOČETI ČIM BUDETE ODREDILI STEPEN BRZINE
<BR>
<BR>&nbsp;&nbsp;&nbsp;&nbsp;&nbsp;"Baš sam glup", promrmlja Kedron. "Sve sam učinio kako treba, a zaboravio na najvažniju stvar." Prsti su mu sada brzo jurili po ploči, a kada je poruka nestala sa ekrana, on se okrenuo u stolici tako da je mogao da posmatra kopiju grada.
<BR>&nbsp;&nbsp;&nbsp;&nbsp;&nbsp;"Gledaj dobro, Alvine", reče. "Mislim da ćemo obojica naučiti nešto novo o Diasparu."
<BR>&nbsp;&nbsp;&nbsp;&nbsp;&nbsp;Alvin je strpljivo čekao, ali ništa se nije dogodilo. Slika grada lebdela mu je pred očima u svoj svojoj poznatoj čudesnosti i lepoti - premda ih on sada nije bio svestan. Upravo je zaustio da pita Kedrona šta to treba da gleda, kada mu iznenadni pokret privuče pažnju i on brzo okrenu glavu da bi ga razabrao. Bio je to jedva uočljiv blesak ili treptaj, tako da nije stigao da vidi šta ga je izazvalo. Ništa se nije promenilo; Diaspar je u dlaku bio isti kao i pre. A onda je primetio da ga Kedron posmatra sa podrugljivim smeškom i zato se ponovo zagledao u grad. Ovoga puta, sve se odigralo pred njegovim očima.
<BR>&nbsp;&nbsp;&nbsp;&nbsp;&nbsp;Jedna od zgrada na rubu parka iznenada je nestala, a na njenom mestu se odmah pojavila nova, sasvim različitog tipa. Preobražaj se odigrao tako naglo da bi promakao Alvinu da je on u tom trenutku trepnuo. Začuđeno je zurio u neznatno promenjeni grad, ali još u prvom času šoka iznenađenja počeo je da traga za odgovorom. Setio se reči koje su se pojavile na monitorskom ekranu - VRAĆANJE ĆE OTPOČETI i namah mu je bilo jasno šta se događa.
<BR>&nbsp;&nbsp;&nbsp;&nbsp;&nbsp;"Ovo je grad kakav je bio pre više hiljada godina", reče Kedronu. "Mi se vraćamo kroz vreme."
<BR>&nbsp;&nbsp;&nbsp;&nbsp;&nbsp;"Slikovito, ali ne sasvim tačno objašnjenje", uzvrati Lakrdijaš. "Stvar je, zapravo, u tome da se monitor priseća ranijih verzija grada. Kada su pravljene izmene, jedinice pamćenja nisu jednostavno obrisane; podaci su sa njih preneseni na pomoćne skladišne jedinice, tako da se mogu aktivirati kad god se za tim ukaže potreba. Podesio sam monitor da se vraća kroz te jedinice brzinom od hiljadu godina u sekundu. Pred nama se već nalazi Diaspar od pre pola miliona godina. Moraćemo, međutim, da odemo znatno dublje u prošlost da bismo videli neku pravu promenu; povećaću brzinu."
<BR>&nbsp;&nbsp;&nbsp;&nbsp;&nbsp;Okrenuo se ponovo ka kontrolnoj ploči, i upravo dok je to činio, ne samo jedna zgrada, već čitav blok prestao je da postoji, da bi ga zamenio veliki, ovalni amfiteatar.
<BR>&nbsp;&nbsp;&nbsp;&nbsp;&nbsp;"Ah, Arena!" reče Kedron. "Sećam se gužve koja se podigla kada smo rešili da je se otarasimo. Ona se, inače, veoma retko koristila, ali većina ljudi bila je sentimentalno vezana za nju."
<BR>&nbsp;&nbsp;&nbsp;&nbsp;&nbsp;Monitor je sada oživljavao sećanja znatno bržim ritmom; slika Diaspara hrlila je u prošlost milionima godina u minutu i promene su se zbivale tako munjevito da ih oko nije moglo pratiti. Alvin je uočio da se preinačenja grada događaju u ciklusima; postojalo je dugo razdoblje zatišja, zatim bi usledila prava plima razgrađivanja i zidanja, da bi potom ponovo došla pauza. Činilo se da je Diaspar živi organizam koji je morao da prikupi snagu posle svake eksplozije rasta.
<BR>&nbsp;&nbsp;&nbsp;&nbsp;&nbsp;I pored svih ovih promena, osnovni plan grada ostajao je isti. Zdanja su se podizala i rušila, ali sklop ulica izgledao je večan, a park je neprestano ostajao zeleno srce Diaspara. Alvin se upitao koliko daleko u prošlost monitor može da ide. Da li je u stanju da se vrati do samog podizanja grada i da prođe kroz veo koji je razdvajao poznatu istoriju od mita i predanja Ranih Vremena?
<BR>&nbsp;&nbsp;&nbsp;&nbsp;&nbsp;Njihovo poniranje u prošlost već je dostizalo pet stotina miliona godina. Sa druge strane zidova Diaspara, izvan znanja monitora, pružala se jedna drugačija Zemlja. Možda je napolju tada bilo okeana i šuma, pa čak i drugih gradova koje Čovek još nije napustio u svom dugom uzmicanju ka konačnom pribežištu.
<BR>&nbsp;&nbsp;&nbsp;&nbsp;&nbsp;Minuti su promicali, pri čemu je svaki predstavljao po jedan eon u malom svetu monitora. Uskoro će biti dostignuta najranija sećanja, pomisli Alvin, i vraćanje će se okončati. Ali ma koliko ova pouka bila opčinjavajuća, on nije shvatao na koji bi mu način pomogla da iziđe iz grada ovakvog kakav je sada.
<BR>&nbsp;&nbsp;&nbsp;&nbsp;&nbsp;Uz iznenadnu, bešumnu imploziju, Diaspar se sažeo u delić svojih prethodnih razmera. Park je iščezao; granični zid povezanih, džinovskih kula u trenu je ispario. Grad je postao otvoren prema svetu, pošto su se radijalni putevi pružali do ivica slike na monitoru bez ikakvih prepreka. Bio je to Diaspar iz vremena pre no što je velika promena zahvatila čovečanstvo.
<BR>&nbsp;&nbsp;&nbsp;&nbsp;&nbsp;"Ne možemo dalje", reče Kedron, pokazujući na monitorski ekran, na kome su se pojavile reči: VRAĆANJE ZAVRŠENO. "Ovo je verovatno najranija verzija grada koja je sačuvana u ćelijama pamćenja. Sumnjam da su pre toga uopšte korišćeni vodovi večnosti, a zgrade su puštane da prirodno propadaju."
<BR>&nbsp;&nbsp;&nbsp;&nbsp;&nbsp;Alvin je proveo dugo vremena netremice zureći u taj model drevnog grada. Razmišljao je o saobraćaju koji se odvijao ovim putevima, kako su ljudi dolazili i odlazili na sve strane sveta - baš kao i na druge svetove. Ti ljudi bili su njegovi preci; osetio se znatno bliži njima nego savremenicima sa kojima je provodio život. Poželeo je da može da ih vidi i da im dokuči misli dok se kreću ulicama Diaspara dalekog milijardu godina. Doduše, te misli sigurno nisu bile srećne, pošto su već onda živeli pod senkom Osvajača. Kroz samo nekoliko stoleća, biće prinuđeni da se odreknu slave koju su zadobili i da podignu zid prema Vaseljeni.
<BR>&nbsp;&nbsp;&nbsp;&nbsp;&nbsp;Kedron je desetak puta prošao monitorom napred i nazad kroz kratko razdoblje istorije koje je obilovalo preobražajima. Promena od otvorenog grada do znatno većeg, zatvorenog, trajala je tek nešto više od hiljadu godina. Za to vreme projektovane su i napravljene mašine koje su tako verno služile Diasparu, a znanje koje im je omogućilo da izvrše svoj zadatak uskladišteno je u vodove pamćenja. Tu su se, dakle, morale nalaziti i temeljne sheme svih ljudi koji su sada živi; kada bi bio upućen pravilan impulsni poziv, oni bi bivali sazdani u materiju i ponovo rođeni izlazili iz Dvorane Stvaranja. Alvinu je postalo jasno da je na izvestan način i on morao postojati u tom drevnom svetu. Naravno, nije bilo isključeno da je potpuno sintetički stvoren - da su mu celokupnu ličnost projektovali umetnici-tehničari, koristeći nepojmljivo složena oruđa za ostvarenje svog jasno postavljenog cilja. Pa ipak, više mu se dopadala pomisao da predstavlja smesu ljudi koji su davno živeli i hodali na Zemlji.
<BR>&nbsp;&nbsp;&nbsp;&nbsp;&nbsp;Veoma je malo preostalo od starog Diaspara kada je novi grad stvoren; park mu je gotovo uništio svaki trag. Još pre preobražaja, postojala je mala, travom prekrivena čistina u središtu Diaspara koja je okruživala tačku spajanja svih radijalnih ulica. Posle toga, ona se desetostruko proširila, gutajući kako ulice tako i zgrade. Grob Jarlana Zeja postavljen je u to vreme umesto veoma velike kružne strukture koja je ranije stajala na secištu svih ulica. Alvin nikada nije verovao u predanja o starodrevnosti Groba, ali sada se ispostavilo da su ona tačna.
<BR>&nbsp;&nbsp;&nbsp;&nbsp;&nbsp;"Pretpostavljam", reče Alvin, poveden iznenadnom mišlju, "da možemo istraživati ovu sliku baš kao što istražujemo i slike današnjeg Diaspara?"
<BR>&nbsp;&nbsp;&nbsp;&nbsp;&nbsp;Kedronovi prsti zaigraše po monitorskoj kontrolnoj ploči, i ekran odgovori na Alvinovo pitanje. Davno iščezli grad počeo je da se širi pred njegovim očima, dok mu se osmatračka tačka kretala neobično uskim ulicama. Sećanje na drevni Diaspar bilo je u podjednakoj meri oštro i jasno kao i slika grada u kome je on danas živeo. Čitavu milijardu godina, informacioni vodovi održavali su ga u avetinjskom, lažnom postojanju, čekajući na trenutak kada će ga neko ponovo prizvati. U stvari, pomisli Alvin, ovo što je sada gledao nije bilo samo puko sećanje. Bilo je to nešto znatno složenije - nešto kao sećanje na sećanje.
<BR>&nbsp;&nbsp;&nbsp;&nbsp;&nbsp;Nije znao šta bi mogao naučiti odavde, niti da li bi mu ovo uopšte moglo pomoći u traganju. Uostalom, svejedno; opčinjavalo ga je da gleda u prošlost i da posmatra svet koji je postojao u danima kada je čovek još lutao među zvezdama. Pokazao je na nisko, kružno zdanje koje je stajalo u srcu grada.
<BR>&nbsp;&nbsp;&nbsp;&nbsp;&nbsp;"Počnimo odavde", reče Kedronu. "Mesto je prikladno kao i svako drugo."
<BR>&nbsp;&nbsp;&nbsp;&nbsp;&nbsp;Možda je posredi bila puka sreća; možda neko drevno prisećanje; možda elementarna logika. Bilo je to, doduše, bez značaja, pošto bi ranije ili kasnije ionako stigao do te tačke - tačke u kojoj su se sabirale sve radijalne ulice grada.
<BR>&nbsp;&nbsp;&nbsp;&nbsp;&nbsp;Prošlo je desetak minuta pre no što je otkrio da se one ne ukrštaju ovde samo iz razloga simetrije - desetak minuta pre no što mu je postalo jasno da je njegovo dugo traganje najzad urodilo plodom.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
