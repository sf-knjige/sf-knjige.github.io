<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Nije bilo nikakvih formalnosti. Predsednik je proglasio sastanak otvorenim, a zatim se okrenuo prema Alvinu.
<BR>&nbsp;&nbsp;&nbsp;&nbsp;&nbsp;"Alvine", reče on prilično ljubazno, "voleli bismo da nam ispričaš šta se dogodilo od kada si nestao pre deset dana."
<BR>&nbsp;&nbsp;&nbsp;&nbsp;&nbsp;Upotreba izraza 'nestao', pomisli Alvin, bila je vanredno značajna. Čak i sada, Veće nije bilo voljno da prizna da je on boravio izvan Diaspara. Pitao se da li znaju da je bilo stranaca u gradu, ali je odmah posumnjao u to. U tom slučaju, ispoljavali bi znatno veću uzbuđenost.
<BR>&nbsp;&nbsp;&nbsp;&nbsp;&nbsp;Ispričao je svoju priču jasno i bez imalo dramatiziranja. Ona je njihovim ušima ionako zvučala sasvim čudno i neverovatno, tako da joj nisu bila potrebna nikakva ulepšavanja. Samo je na jednom mestu odstupio od stroge tačnosti opisa, pošto nije pomenuo način na koji je pobegao iz Lisa. Izgledalo je vrlo verovatno da će ponovo biti prinuđen da pribegne istom postupku.
<BR>&nbsp;&nbsp;&nbsp;&nbsp;&nbsp;Bilo je zdivljujuće posmatrati kako se menja držanje članova Veća u toku njegovog izlaganja. U početku su bili skeptični, odbijajući da prihvate opovrgavanje svega u šta su verovali, osporavanje njihovih najdubljih predrasuda. Dok im je Alvin pričao o svojoj strasnoj želji da istraži svet izvan zidina grada i o racionalnom uverenju da takav svet postoji, gledali su ga kao da pred sobom imaju neku neobičnu i nepojmljivu životinju. U stvari, za njih je on to i bio. Ali konačno su bili primorani da priznaju da je on u pravu, a da su oni pogrešili. Kako je Alvinova priča tekla, sve sumnje koje su prethodno imali polako su se raspršile. Možda im se nije dopadalo ono što im je kazao, ali više mu nisu mogli osporavati istinitost. Ukoliko bi ipak osetili sklonost ka tome, bilo je dovoljno da bace pogled na Alvinovog bešumnog sadruga.
<BR>&nbsp;&nbsp;&nbsp;&nbsp;&nbsp;Postojao je samo jedan vid njegove priče koji je izazvao njihovu rasrđenost, ali se on nije odnosio na Alvina. Prostorijom se razlegao ljutiti žamor kada je Alvin objasnio nastojanje Lisa da izbegne mešanje sa Diasparom i korake koje Seranis preduzima da bi predupredila takvu katastrofu. Grad se ponosio svojom kulturom, i to ne bez razloga. Činjenica da ih neko smatra podređenim prevazilazila je sve granice popustljivosti članova Veća.
<BR>&nbsp;&nbsp;&nbsp;&nbsp;&nbsp;Alvin je brižljivo vodio računa da ne izrekne nikakvu uvredu u svom izlaganju; hteo je u što je moguće većoj meri da pridobije Veće uz sebe. Pokušao je da stvori utisak da ne vidi ništa rđavo u onome što je učinio i da za svoja otkrića znatno pre očekuje pohvalu nego kudnju. Bila je to najbolja taktika koju je mogao izabrati, pošto je unapred razoružavala većinu njegovih mogućih kritičara. To je takođe uticalo - premda nije bilo deo Alvinovog plana - da dobar deo krivice bude prebačen na nestalog Kedrona. Slušaocima je bilo jasno da je Alvin bio odveć mlad da bi video neku opasnost u onome što preduzima. Lakrdijaš je, međutim, bio toga znatno svesniji i postupio je na krajnje neodgovoran način. Oni uopšte nisu slutili u kojoj se meri Kedron u tom pogledu slagao sa njima.
<BR>&nbsp;&nbsp;&nbsp;&nbsp;&nbsp;Kao Alvinov staratelj, Jeserak je takođe zaslužio izvestan prekor i s vremena na vreme poneki većnik bi mu uputio zamišljen pogled. Nije im to zamerao, premda je savršeno bio svesan onoga što im je bilo na umu. Pripadala mu je izvesna čast što je obučavao najoriginalniji um koji se pojavio u Diasparu od Ranih Vremena i ništa mu je nije moglo oduzeti.
<BR>&nbsp;&nbsp;&nbsp;&nbsp;&nbsp;Tek kada je završio činjeničko izlaganje svojih pustolovina, upustio se u malo ubeđivanja. Morao je na neki načini uveriti ove ljude u istinitost onoga što je saznao u Lisu, ali kako da im stvarno predoči nešto što oni ranije nikada nisu videli i što su veoma teško mogli da zamisle?
<BR>&nbsp;&nbsp;&nbsp;&nbsp;&nbsp;"Velika je tragedija", reče on, "što su dva preostala ogranka ljudske rase morala da žive razdvojeno kroz tako ogromno vremensko razdoblje. Jednoga dana ćemo, možda, saznati kako je do toga došlo, ali sada je daleko važnije da se ispravi propušteno i da se spreči da se opet dogodi. Za vreme boravka u Lisu digao sam glas protiv njihovog stanovišta da su nadređeni u odnosu na nas; oni nas sigurno mogu mnogome naučiti, ali i mi njih. Ako oboje verujemo da nemamo šta jedni od drugih naučiti, nije li onda očigledno da oboje nismo u pravu?"
<BR>&nbsp;&nbsp;&nbsp;&nbsp;&nbsp;Uputio je pogled pun nade ka nizu lica koja su ga ohrabrila da nastavi.
<BR>&nbsp;&nbsp;&nbsp;&nbsp;&nbsp;"Naši preci", produži Alvin, "osnovali su carstvo koje je stiglo do zvezda. Ljudi su se slobodno šetali po svim tim svetovima, a njihovi potomci se sada boje da provire izvan zidina svog grada. Treba li da vam kažem zašto?" Zastao je za trenutak; u velikoj, neukrašenoj prostoriji nije bilo ni najmanjeg pokreta.
<BR>&nbsp;&nbsp;&nbsp;&nbsp;&nbsp;"Zato što se bojimo, bojimo se nečega što se zbilo u početku istorije. Rekli su mi istinu u Lisu, mada sam je i sam davno naslutio. Moramo li se uvek kao kukavice kriti u Diasparu, praveći se da ništa više ne postoji, zato što su nas Osvajači pre milijardu godina potisnuli na Zemlju?"
<BR>&nbsp;&nbsp;&nbsp;&nbsp;&nbsp;Upro je prstom u njihov tajni strah - strah koji on nikada nije osećao, pa dakle nije mogao ni da ga u potpunosti razume. Neka sada učine šta im je volja; rekao im je istinu onako kako je on vidi.
<BR>&nbsp;&nbsp;&nbsp;&nbsp;&nbsp;Predsednik mu uputi ozbiljan pogled.
<BR>&nbsp;&nbsp;&nbsp;&nbsp;&nbsp;"Imaš li još nešto da kažeš", upita ga, "pre no što razmotrimo šta valja preduzeti?"
<BR>&nbsp;&nbsp;&nbsp;&nbsp;&nbsp;"Samo jednu stvar. Voleo bih da povedem ovog robota do Centralnog Kompjutera."
<BR>&nbsp;&nbsp;&nbsp;&nbsp;&nbsp;"Ali zašto? Dobro znaš da je Kompjuter već svestan svega onoga što se odigralo u ovoj sobi."
<BR>&nbsp;&nbsp;&nbsp;&nbsp;&nbsp;"Ipak bih želeo da to učinim", uzvrati Alvin učtivo ali nepopustljivo. "Molim za dopuštenje i od Veća i od Kompjutera."
<BR>&nbsp;&nbsp;&nbsp;&nbsp;&nbsp;Pre no što je Predsednik stigao da odgovori, prostorijom se razlegao jasan, miran glas. Alvin ga nikada ranije u životu nije čuo, ali znao je šta stoji iza njega. Obaveštajne mašine, koje su bile tek spoljni delići velike inteligencije, mogle su se obraćati ljudima, ali nisu posedovale nepogrešivi naglasak mudrosti i pozvanosti.
<BR>&nbsp;&nbsp;&nbsp;&nbsp;&nbsp;"Neka dođe kod mene", reče Centralni Kompjuter.
<BR>&nbsp;&nbsp;&nbsp;&nbsp;&nbsp;Alvin pogleda Predsednika. Išlo je u prilog njegovom dobrom glasu što nije pokušao da zloupotrebi ovu pobedu. Samo je jednostavno upitao: "Da li mi dozvoljavate da se udaljim?"
<BR>&nbsp;&nbsp;&nbsp;&nbsp;&nbsp;Predsednik prođe pogledom po Većnici i pošto nije primetio nijedan znak neslaganja, uzvrati pomalo bespomoćno: "Vrlo dobro. Proktori će te otpratiti, a potom će te ponovo dovesti ovamo kada završimo većanje."
<BR>&nbsp;&nbsp;&nbsp;&nbsp;&nbsp;Alvin lagano klimnu u znak zahvalnosti, velika vrata se otvoriše pred njim i on polako iziđe iz Većnice. Jeserak je pošao za njim, a kada su se vrata ponovo zatvorila, on se okrenu ka svom staratelju.
<BR>&nbsp;&nbsp;&nbsp;&nbsp;&nbsp;"Šta misliš, šta će Veće sada preduzeti?" upita brižno. Jeserak se osmehnu.
<BR>&nbsp;&nbsp;&nbsp;&nbsp;&nbsp;"Nestrpljiv kao i uvek, zar ne?" reče. "Ne znam koliko su mi procene ispravne, ali pretpostavljam da će odlučiti da se zaprete Grob Jarlana Zeja tako da niko više ne može krenuti tvojim tragom. Onda će Diaspar nastaviti po starom, neuznemiravan od spoljnog sveta."
<BR>&nbsp;&nbsp;&nbsp;&nbsp;&nbsp;"Toga se i pribojavam", reče Alvin gorko.
<BR>&nbsp;&nbsp;&nbsp;&nbsp;&nbsp;"I dalje se nadaš da ćeš to preduprediti?"
<BR>&nbsp;&nbsp;&nbsp;&nbsp;&nbsp;Alvin nije odmah odgovorio; znao je da mu je Jeserak prozreo namere, ali staratelj bar nije mogao da mu predvidi planove, pošto ih još nije imao. Došao je do onog nivoa kada je samo mogao da improvizuje i da se bez pripreme suočava sa novim okolnostima.
<BR>&nbsp;&nbsp;&nbsp;&nbsp;&nbsp;"Da li me okrivljuješ?" upita iznenada; Jeseraka je iznenadio novi ton njegovog glasa. Bio je to tračak poniznosti, veoma blag nagoveštaj da Alvin po prvi put traži podršku od svojih sunarodnika. Jeseraka je to dirnulo, ali bio je premudar da bi ga shvatio odveć ozbiljno. Alvin je bio prilično napet i bilo bi neosnovano uzdati se u neko trajno poboljšanje njegovog karaktera.
<BR>&nbsp;&nbsp;&nbsp;&nbsp;&nbsp;"Teško je odgovoriti na to pitanje", reče Jeserak polako. "Sklon sam da tvrdim da je svako znanje vredno, a ne može se poreći da si ti znatno proširio naša znanja. Ali ti si povećao i naše strahove. Šta je od toga dvoga probitačnije na duge staze? Da li si se to ikada zapitao?"
<BR>&nbsp;&nbsp;&nbsp;&nbsp;&nbsp;Za trenutak, učitelj i učenik zamišljeno su se posmatrali, možda poimajući stanovište drugoga znatno jasnije nego ikada ranije u životu. A onda, nagnani istim porivom, krenuli su dugim prolazom koji je vodio iz Većnice, dok je pratnja strpljivo koračala za njima.
<BR>
<BR>&nbsp;&nbsp;&nbsp;&nbsp;&nbsp;Alvin je znao da ovaj svet nije stvoren za čoveka. Obasjan žestokom plavom svetlošću - tako zaslepljujućom da je pekla oči - dugački, prostrani hodnici izgledali su kao da se pružaju u beskraj. Tim velikim prolazima roboti Diaspara dolazili su i odlazili tokom svojih beskonačnih života, ali njima već nebrojeno dugo vekova nije odjeknuo bat ljudskih koraka.
<BR>&nbsp;&nbsp;&nbsp;&nbsp;&nbsp;Tu se nalazio podzemni grad, grad mašina bez kojih Diaspar nije mogao postojati. Nekoliko stotina metara ispred, hodnik se širio u kružnu halu sa prečnikom većim od jedne milje, čiji su krov nosili veliki stubovi na kojima je sigurno počivala i nepojmljiva težina Energetskog Centra. Ovde je, prema kartama, Centralni Kompjuter večno bdio nad sudbinom Diaspara.
<BR>&nbsp;&nbsp;&nbsp;&nbsp;&nbsp;Hala je bila još veća nego što se Alvin usudio da pretpostavi - ali gde se nalazio Kompjuter? Zbog nečega je očekivao da ugleda jednu ogromnu mašinu, mada je dobro znao da je ta predstava krajnje naivna. Zastrašujuća, ali lišena svakog smisla, panorama koja se pružala pod njim nagnala ga je da zastane u čudu i neizvenosti.
<BR>&nbsp;&nbsp;&nbsp;&nbsp;&nbsp;Hodnik kojim su došli završavao se visoko na zidu hale - nesumnjivo najvećeg zatvorenog prostora koji je čovek ikada sagradio - a sa obe strane dugačke rampe spuštale su se do udaljenog poda. Zaposedajući u potpunosti blistavo osvetljenu zapreminu, stajale su stotine velikih, belih struktura, tako neočekivanih da je Alvin za trenutak pomislio kako pred sobom ima podzemni grad. Utisak je bio zapanjujuće živ i jamačno mu nikada neće sasvim izbledeti. Nije bilo ni traga prizoru koji je on očekivao, prizoru ispunjenom poznatim sjajem metala, koji je čovek od početka vremena dovodio u vezu sa svojim slugama.
<BR>&nbsp;&nbsp;&nbsp;&nbsp;&nbsp;Ovde se nalazio svršetak evolucije duge gotovo koliko i Čovekova. Njen početak bio je zapreten u maglama Ranih Vremena, kada je ljudski rod prvi put naučio da koristi energiju, a zatim poslao svoje bučne lokomotive da tandrču po celom svetu. Para, voda, vetar - svi ovi oblici energije nakratko su korišćeni, a potom napušteni. Vekovima je snaga materije pokretala svet, da bi i ona konačno bila prevaziđena, a prilikom svake promene stare mašine bile bi zaboravljene, dok bi nove zauzimale njihova mesta. Veoma lagano, u toku mnogo hiljada godina, ljudi su se približavali idealu savršene mašine - idealu koji je najpre bio puki san, potom daleka perspektiva i najzad stvarnost:
<BR>
<BR>&nbsp;&nbsp;&nbsp;&nbsp;&nbsp;Mašina ne sme da sadrži pokretne delove.
<BR>
<BR>&nbsp;&nbsp;&nbsp;&nbsp;&nbsp;Bio je to krajnji izraz ideala. Čoveku je bilo potrebno možda sto miliona godina da bi ga dosegao, a u samom času trijumfa, zauvek je okrenuo leđa mašini. Ona je stigla do krajnje tačke i nadalje je večno mogla sama o sebi da se brine, služeći istovremeno svog tvorca.
<BR>&nbsp;&nbsp;&nbsp;&nbsp;&nbsp;Alvin se više nije pitao koja je od ovih utihlih, belih prikaza Centralni Kompjuter. Znao je da ih on sve obuhvata i da seže daleko izvan ove hale, uključujući u svoje biće i sve nebrojene ostale mašine u Diasparu, bile one pokretne ili nepomične. Kao što je i njegov vlastiti mizak predstavljao skup mnogo milijardi zasebnih ćelija, raspoređenih po zapremini prostora prečnika svega nekoliko centimetara, tako su i fizički elementi Centralnog Kompjutera bili razmešteni posvuda, uzduž i popreko Diaspara. U ovoj hali mogao se nalaziti samo uključno-isključni sistem posredstvom koga su sve raštrkane jedinice bile u međusobnoj povezanosti.
<BR>&nbsp;&nbsp;&nbsp;&nbsp;&nbsp;Neodlučan kuda da krene, Alvin je prešao pogledom preko velikih silaznih rampi i bešumne arene. Centralni Kompjuter zacelo zna da je on ovde, baš kao što je upućen i u sve ostalo što se zbiva u Diasparu; jedino mu je preostalo da sačeka njegova uputstva.
<BR>&nbsp;&nbsp;&nbsp;&nbsp;&nbsp;Sada već poznat, ali ipak zastrašujući glas bio je tako tih i blizak, da se Alvinu učinilo da ga niko iz njegove pratnje nije mogao čuti. "Pođi dole levom rampom", obratio mu se. "Posle ću te ja voditi."
<BR>&nbsp;&nbsp;&nbsp;&nbsp;&nbsp;Krenuo je polako nagibom, dok mu je robot lebdeo iznad glave. Jeserak i proktori nisu pošli za njim. Upitao se da li su dobili naređenja da ostanu ovde, ili su, možda, smatrali da ga dobro mogu držati na oku i sa ove osmatračnice, tako da nije bilo potrebno upuštati se u dugo silaženje. Nije bila isključena ni mogućnost da se, naprosto, dalje nisu usuđivali približiti Centralnoj riznici Diaspara.
<BR>&nbsp;&nbsp;&nbsp;&nbsp;&nbsp;Kod podnožja rampe tihi glas ponovo je dao Alvinu uputstva i on je krenuo avenijom usnulih, gorostasnih obličja. Glas mu se obratio još tri puta, a onda je shvatio da je stigao do cilja.
<BR>&nbsp;&nbsp;&nbsp;&nbsp;&nbsp;Mašina pred kojom je stajao bila je manja od većine svojih sadruga, ali on se osećao kao patuljak u odnosu na nju. Pet nivoa sa vodorovanim linijama koje su išle ukrug stvarali su utisak neće šćućurene životinje; skrenuvši pogled sa nje na svog robota, Alvinu se učinilo neverovatnim da oboje predstavljaju izdanke iste evolucije i da su ustrojeni prema istom načelu.
<BR>&nbsp;&nbsp;&nbsp;&nbsp;&nbsp;Na oko tri stope iznad tla široko, providno polje pružalo se celom dužinom strukture. Alvin je priljubio čelo uz gladak, neobično topao materijal i pogledao u unutrašnjost mašine. U prvih mah nije video ništa; a onda, kada je zaklonio oči, uspeo je da razbere hiljade slabašnih tačaka svetlosti koje su počivale u ništavilu. Bile su poređane jedna iza druge po trodimenzionalnoj rešetki, što je njemu podjednako izgledalo čudno i lišeno značenja kao i drevnom čoveku zvezdani svod. Iako je netremice posmatrao više minuta, sasvim nesvestan protoka vremena, raznobojne svetlosti nisu se micale sa svojih mesta i sjaj im se uopšte nije menjao.
<BR>&nbsp;&nbsp;&nbsp;&nbsp;&nbsp;U trenutku mu je sinulo da, kada bi mogao da pogleda u vlastiti mozak, i on bi mu se u istoj meri učinio lišen smisla. Mašina je izgledala nepokretna i nepromenljiva zato što nije mogao videti njene misli.
<BR>&nbsp;&nbsp;&nbsp;&nbsp;&nbsp;Po prvi put počeo je da stiče izvesnu maglovitu predstavu o moćima i silama koje su održavale grad. Čitavog života je bez ikakvog pitanja prihvatao čudo sintetizera, koji su iz veka u vek u neiscrpnom prilivu podmirivali sve potrebe Diaspara. Hiljadu puta bio je očevidac tog čina stvaranja, ali mu je pri tom retko padalo na um da se negde mora nalaziti prauzor onoga što je pred njim dolazilo na svet.
<BR>&nbsp;&nbsp;&nbsp;&nbsp;&nbsp;Kao što se ljudski um tek malčice mogao zadržati na samo jednoj misli, tako su nesravnjivo veći mozgovi, koji su predstavjali tek delić Centralnog Kompjutera, bili u stanju da obuhvate i zauvek zadrže i najsloženije ideje. Sklopovi svih stvorenih stvari bili su zamrznuti u tim večnim umovima, a bio je potreban samo treptaj čovekove volje pa da oni postanu deo stvarnosti.
<BR>&nbsp;&nbsp;&nbsp;&nbsp;&nbsp;Svet je zaista daleko odmakao od vremena kada su, iz časa u čas, pećinski ljudi strpljivo glačali vrške svojih strela i noževe u čvrstom kamenu.
<BR>&nbsp;&nbsp;&nbsp;&nbsp;&nbsp;Alvin je čekao, ne hotevši da progovori dok ne dobije novi znak raspoznavanja. Upitao se na koji je način Centralni Kompjuter svestan njegovog prisustva, odnosno kako ga može videti i čuti mu glas. Nigde nije bilo ni najmanjeg traga organima čula - nikakvih rešetkastih zastora, ekrana ili bezosećajnih kristalnih očiju kojima su normalno roboti poimali svet oko sebe.
<BR>&nbsp;&nbsp;&nbsp;&nbsp;&nbsp;"Izloži svoj problem", reče mu tihi glas u uho. Izgledalo je neobično što ova sveobuhvatna zapremina mašinerija izražava tako blago svoje misli. A onda mu je postalo jasno da sam sebi laska; njime nije bio zaokupljen možda ni milioniti deo mozga Centralnog Kompjutera. On je predstavljao samo jedan od bezbrojnih nepravilnih slučajeva kojima je on istovremeno posvećivao pažnju, bdijući nad Diasparom.
<BR>&nbsp;&nbsp;&nbsp;&nbsp;&nbsp;Teško je razgovarati sa prikazom koja ispunjava čitav prostor oko vas. Alvinove reči kao da su zamirale u praznom vazduhu istog časa kada bi ih izgovorio.
<BR>&nbsp;&nbsp;&nbsp;&nbsp;&nbsp;"Šta sam ja?" upita on.
<BR>&nbsp;&nbsp;&nbsp;&nbsp;&nbsp;Da je ovo pitanje postavio jednoj od obaveštajnih mašina iz grada, znao je kakav bi odgovor dobio. U stvari, on je to često činio, a odgovor je uvek glasio: "Ti si Čovek." Sada se, međutim, nalazio pred inteligencijom potpuno različitog reda, tako da nije bilo potrebe za brižljivom semantičkom tačnošću. Centralni Kompjuter će znati na šta on misli, ali to još nikako nije značilo i da će mu odgovoriti.
<BR>&nbsp;&nbsp;&nbsp;&nbsp;&nbsp;I odista, usledio je upravo onakav odgovor kakvog se pribojavao.
<BR>&nbsp;&nbsp;&nbsp;&nbsp;&nbsp;"Ne mogu da odgovorim na to pitanje. Kada bih to učinio, otkrio bih naum mojih tvoraca, a samim tim bih ga i obezvredio."
<BR>&nbsp;&nbsp;&nbsp;&nbsp;&nbsp;"Onda je moja uloga predviđena kada je grad podignut?"
<BR>&nbsp;&nbsp;&nbsp;&nbsp;&nbsp;"To se može reći i za sve ostale ljude."
<BR>&nbsp;&nbsp;&nbsp;&nbsp;&nbsp;Ovaj odgovor nagnao je Alvina na razmišljanje. Centralni Kompjuter kazao je istinu; ljudski žitelji Diaspara bili su projektovani podjednako temeljito kao i njegove mašine. Činjenica da je jedinstven davala je Alvinu neobičan osećaj vlastite retkosti, ali to nije bezuslovno bila vrlina.
<BR>&nbsp;&nbsp;&nbsp;&nbsp;&nbsp;Postalo mu je jasno da ovde više ne može saznati ništa što bi mu pomoglo da razreši tajnu svog porekla. Bilo je beskorisno pokušavati da se obmane ova ogromna inteligencija, ili se nadati da će ona otkriti podatke koje joj je naloženo da čuva. Alvin nije bio prekomerno razočaran; osećao je da već počinje da dokučuje istinu, ali to u svakom slučaju nije predstavljalo glavni razlog njegove posete.
<BR>&nbsp;&nbsp;&nbsp;&nbsp;&nbsp;Bacio je pogled na robota koga je doveo iz Lisa i upitao se kako da preduzme sledeći korak. Ovaj je mogao nasilno da reaguje, ukoliko sazna šta Alvin sprema, tako da je bilo osobito važno da ne čuje ono što je Alvin hteo da kaže Centralnom Kompjuteru.
<BR>&nbsp;&nbsp;&nbsp;&nbsp;&nbsp;"Možeš li da obezbediš zonu tišine?" upita.
<BR>&nbsp;&nbsp;&nbsp;&nbsp;&nbsp;U istom času, iskusio je nepogrešivi osećaj 'smrti', potpuno prigušenje svih zvukova, kojim se odlikovala ovakva zona. Kada mu se Kompjuter ponovo obratio, glas mu je bio neobično zvonak i opor. "Niko nas ne može čuti. Reci šta želiš."
<BR>&nbsp;&nbsp;&nbsp;&nbsp;&nbsp;Alvin pogleda robota; i dalje se nalazio u istom položaju. Izgledalo je da ništa ne podozreva; možda uopšte nije bio u pravu kada je pretpostavio da ovaj kuje neke svoje planove. Nije isključeno da je pošao sa njim u Diaspar kao verni, poverljivi sluga; u tom slučaju, ovo što je Alvin sada nameravao da preduzme moglo je predstavljati krajnje neumesnu niskost.
<BR>&nbsp;&nbsp;&nbsp;&nbsp;&nbsp;"Čuo si kako sam naišao na ovog robota", poče Alvin. "On sigurno raspolaže neprocenjivim znanjem o prošlosti, čak do onih vremena kada još nije postojao grad kakav mi poznajemo. Možda će moći da nam kaže nešto i o drugim svetovima osim Zemlje, budući da je pratio Gospodara na njegovim putovanjima. Na nevolju, govorni vodovi su mu blokirani. Ne znam u kojoj je meri ova blokada otporna, ali molim te da je otkloniš."
<BR>&nbsp;&nbsp;&nbsp;&nbsp;&nbsp;Glas mu je zvučao zagrobno i šuplje, pošto je zona tišine upijala svaku reč pre no što bi ova proizvela odjek. Čekao je u nevidljivoj i mukloj praznini da mu molba bude uslišena ili odbijena.
<BR>&nbsp;&nbsp;&nbsp;&nbsp;&nbsp;"Tvoj zahtev se suočava sa dva problema", uzvrati Kompjuter. "Jedan je moralne, a drugi tehničke prirode. Ovaj robot je programiran da izvršava naređenja samo jednog određenog čoveka. Kakva prava imam da izmenim ovo, čak i ako mogu?"
<BR>&nbsp;&nbsp;&nbsp;&nbsp;&nbsp;Alvin je predvideo ovo pitanje i pripremio nekoliko odgovora na njega.
<BR>&nbsp;&nbsp;&nbsp;&nbsp;&nbsp;"Nije nam poznat tačan vid Gospodareve zabrane", uzvrati on. "Ukoliko možeš da razgovaraš sa robotom, probaj da ga ubediš da su se sada promenile okolnosti u kojima je blokada postavljena."
<BR>&nbsp;&nbsp;&nbsp;&nbsp;&nbsp;Naravno, bio je to očigledan potez. Alvin ga je i sam povukao, no bez uspeha; nadao se da će Centralni Kompjuter, sa svojim nesravnjivo većim mentalnim moćima, moći da učini ono što njemu nije pošlo za rukom.
<BR>&nbsp;&nbsp;&nbsp;&nbsp;&nbsp;"To isključivo zavisi od prirode blokade", usledio je odgovor. "Moguće je, na primer, postaviti takvu blokadu koja bi, ukoliko bi neko neovlašćeno posegao u nju, izazvala brisanje sadržaja ćelija sećanja. Ne verujem, međutim, da je Gospodar raspolagao sa dovoljno umeća za tako nešto; za to je potrebna veoma specijalizovana tehnika. Pitaću tvoju mašinu da li se u njenim jedinicama pamćenja nalazi vod za brisanje."
<BR>&nbsp;&nbsp;&nbsp;&nbsp;&nbsp;"Ali šta", uzbuđeno uzviknu Alvin, "ako i samo pitanje o postojanju voda za brisanje dovodi do brisanja pamćenja?"
<BR>&nbsp;&nbsp;&nbsp;&nbsp;&nbsp;"Postoji uobičajeni postupak za ovakve slučajeve i ja ću ga se pridržavati. Izdaću drugostepena uputstva, rekavši mašini da prenebregne moje pitanje, ukoliko takva zamka postoji. Ona će se onda neminovno suočiti sa logičkim paradoksom; bez obzira na to da li mi odgovori ili se uzdrži od odgovora, prekršiće prvostepena uputstva. U takvim okolnostima svi roboti postupaju na isti način kako bi zaštitili sebe. Oni jednostavno isključe ulazne vodove i delaju kao da im nije postavljeno pitanje."
<BR>&nbsp;&nbsp;&nbsp;&nbsp;&nbsp;Alvin je požalio što je poveo reč o ovom predmetu i posle kratkog mentalnog kolebanja zaključio je da bi i on trebalo da pribegne istoj taktici i da se pretvara da mu nikakvo pitanje nije upućeno. U svakom slučaju, pouzdano je utvrdio bar jednu stvar: Centralni Kompjuter bio je potpuno pripravan da se uhvati ukoštac sa svakom neočekivanom zamkom koja može postojati u robotovim jedinicama sećanja. Alvin nije želeo da vidi mašinu svedenu na gomilu gvožđurije; umesto toga, znatno bi je radije vratio u Šalmiran sa neugroženim tajnama.
<BR>&nbsp;&nbsp;&nbsp;&nbsp;&nbsp;Čekao je što je mogao strpljivije da se zbije nemi, bestelesni susret dva intelekta. Bilo je to ogledanje dva uma, koje je stvorio ljudski genije u davno zapretenom zlatnom dobu svog najvećeg dostignuća. Sada su se obojica nalazila daleko izvan moći poimanja bilo kog živog čoveka.
<BR>&nbsp;&nbsp;&nbsp;&nbsp;&nbsp;Mnogo minuta kasnije ponovo je prozborio šupalj, neodređen glas Centralnog Kompjutera.
<BR>&nbsp;&nbsp;&nbsp;&nbsp;&nbsp;"Uspostavio sam delimičan kontakt", reče. "Sada bar znam prirodu blokade i mislim da sam otkrio zbog čega je postavljena. Postoji samo jedan način na koji se ona može otkloniti. Tek kada Veliki dođu na Zemlju, ovaj robot će ponovo progovoriti."
<BR>&nbsp;&nbsp;&nbsp;&nbsp;&nbsp;"Ali to je besmisleno", usprotivi se Alvin. "I drugi Gospodarev sledbenik verovao je u njih i pokušao je da objasni šta su oni značili po nas. Ali uglavnom je pričao nerazumljivosti. Veliki nikada nisu postojali, niti će ikada postojati."
<BR>&nbsp;&nbsp;&nbsp;&nbsp;&nbsp;Izgledalo je da se našao u ćorsokaku i osetio je gorko, bespomoćno razočaranje. Put do istine zaprečile su mu želje jednog čoveka koji je bio sišao s uma i koji je umro pre milijardu godina.
<BR>&nbsp;&nbsp;&nbsp;&nbsp;&nbsp;"Možda si u pravu", reče Centralni Kompjuter, "kada kažeš da Veliki nikada nisu postojali. Ali to ne znači da oni nikada neće postojati."
<BR>&nbsp;&nbsp;&nbsp;&nbsp;&nbsp;Ponovo je usledila duga tišina, dok je Alvin razmišljao o značenju ove opaske, a umovi dvaju robota ponovo uspostavljali svoj tanani kontakt. A onda, bez ikakvog predznaka, on se obreo u Šalmiranu.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
