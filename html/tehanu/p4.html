<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. KALESIN
<P>&nbsp;&nbsp;&nbsp;&nbsp;&nbsp;"Čekaj", rekao joj je Ogion koji je sada bio Aihal, neposredno pre no što ga je zahvatio vetar smrti i odvojio od života. "Gotovo... sve se promenilo", prošaputao je, a zatim dodao: "Tenar, čekaj..." Ali nije joj kazao šta to treba da čeka. Možda promenu koju je video ili za koju je znao; ali kakvu promenu? Da nije mislio na vastitu smrt, svoj život koji se okončao? Izgovorio je to razdragano, pobedonosno. Zadužio ju je da čeka.
<BR>&nbsp;&nbsp;&nbsp;&nbsp;&nbsp;"Šta mi drugo i preostaje?" upita ona samu sebe, čisteći pod u njegovoj kući. "Šta sam drugo ikada pa radila?" A zatim se obratila svom sećanju na njega: "Treba li da čekam ovde, u tvojoj kući?"
<BR>&nbsp;&nbsp;&nbsp;&nbsp;&nbsp;"Da", odvrati Aihal Tihi, jedva čujno, s osmehom.
<BR>&nbsp;&nbsp;&nbsp;&nbsp;&nbsp;Završila je sa čišćenjem kuće i ognjišta i provetrila dušeke. Izbacila je neke okrnjene zemljane sudove i napuknuti tiganj, ali krajnje pažljivo. Čak je prislonila i obraz uz naprsli tanjir dok ga je iznosila na đubrište, jer on je bio dokaz da je stari mag tokom protekle godine bio bolestan. Bio je jednostavan čovek, živeo je skromno poput kakvog siromašnog seljaka, ali dok mu je pogled bio bistar i dok je još bio u snazi, nikada nije upotrebio polomljeni tanjir niti dozvoljavao da tiganj bude nepopravljen. Ovi znaci njegove slabosti su je rastužili i bilo joj je žao što nije bila s njim i brinula se o njemu. "Bilo bi mi drago da sam mogla", obrati se ona svom sećanju na njega, ali on ništa ne odvrati. Nikada ne bi dozvolio nikome da se brine o njemu, sam je to činio. Da li bi joj kazao: "Imaš preča posla"? Nije znala. Bio je ćutljiv čovek. Ali bila je sigurna da je pravilno postupila kada je ostala ovde u njegovoj kući.
<BR>&nbsp;&nbsp;&nbsp;&nbsp;&nbsp;Džumbirka i njen ostareli muž, Bistropotok, koji je na imanju u Srednjoj dolini, bio duže od nje same, paziće na stada i na voćnjak; drugi par sa imanja, Srk i Seka, zasejaće polja. Ostalo će morati da se za izvesno vreme brine samo o sebi. Komšijska deca pobraće njene maline. Šteta; volela je maline. Ovde gore na Prekopadu, gde je uvek duvao vetar sa mora, bilo je suviše hladno za maline. Međutim, Ogionova mala breskva koja je rasla u zaklonu kuće pored zida okrenutog prema jugu rodila je osamnaest breskvica; Teru ih je posmatrala kao mačka miša još od dana kada su stigle, sve dok konačno nije došla i rekla svojim promuklim, nejasnim glasom: "Dve breskvice su sasvim crvene i žute."
<BR>&nbsp;&nbsp;&nbsp;&nbsp;&nbsp;"Ah", izusti Tenar. Zajedno su otišle do breskve i ubrale dva prva sazrela ploda koja su odmah tu, onako neoguljena, i pojele. Sok im je curio niz brade. Olizale su prste.
<BR>&nbsp;&nbsp;&nbsp;&nbsp;&nbsp;"Mogu li je posaditi?" upita Teru, posmatrajući naboranu košticu svoje breskve.
<BR>&nbsp;&nbsp;&nbsp;&nbsp;&nbsp;"Svakako. Ovo je pogodno mesto, blizu starog drveta. Ali ne suviše blizu. Kako bi korenje i grane oba drveta imalo dovoljno prostora."
<BR>&nbsp;&nbsp;&nbsp;&nbsp;&nbsp;Dete je odabralo mesto i iskopalo sićušni grob. Položila je košticu u njega i prekrila je zemljom. Tenar ju je promatrala. Za ovo nekoliko dana koliko je ovde provela, Teru se izmenila, pomisli ona. Još je bila nepristupačna, nikad ljuta, nikada vesela; ali otkada su ovde boravile gotovo neznatno je popustila ona njena uzdržanost, njena nepokretnost. Poželela je breskvu. Setila se da posadi košticu, da poveća broj bresaka na svetu. Na Hrastovom imanju nije se plašila samo dvoje ljudi, Tenar i Ševe; a ovde se sasvim lako privikla na Vresku, pastiricu iz Re Albija, prodornog glasa, nežnu glupaču od dvadeset godina, koja se odonosila prema ovom detetu, ovom sakatom detetu, slično kao i prema kozama. To je bilo u redu. I tetka Mahovina je bila dobra, bez obzira na grozni miris što ga je širila oko sebe.
<BR>&nbsp;&nbsp;&nbsp;&nbsp;&nbsp;Kada je Tenar pre dvadeset pet godina živela u Re Albiju, Mahovina nije bila stara vračara, već mlada. Uvlačila je glavu, klanjala se i razvlačila usta u osmeh pred "mladom damom", "Belom Damom", Ogionovom štićenicom i učenicom, uvek joj se obraćajući sa krajnjim poštovanjem. Tenar je osećala da je to poštovanje lažno, maska kojom je prikrivala zavist, netrpeljivost i nepoverenje koje je tako dobro upoznala družeći se sa ženama koje su bile niže od nje po rangu, ženama koje su sebe smatrale običnima, a nju neobičnom, povlašćenom. Sveštenica u Grobnicama Atuana ili strankinja štićenica maga sa Gonta, uvek je bila nešto drugo, nešto iznad. Muškarci su joj podarili moć, muškarci su delili svoju moć sa njom. Žene su je posmatrale spolja, ponekada u njoj gledajući suparnicu, a često joj se rugajući.
<BR>&nbsp;&nbsp;&nbsp;&nbsp;&nbsp;Osećala se kao da su je ostavili napolju, isključili je. Umakla je pred Moćima pustinjskih grobnica, a zatim je napustila moći učenja i veština koje joj je ponudio njihov čuvar, Ogion. Okrenula je leđa svemu tome, otišla na drugu stranu, u drugu prostoriju, u kojoj su žene živele, kako bi postala jedna od njih. Žena, žena seljaka, majka, domaćica, preuzevši na sebe moći za koje je žena bila predodređena, vlast koju su ženama udelili muškarci.
<BR>&nbsp;&nbsp;&nbsp;&nbsp;&nbsp;Tamo, u Srednjoj dolini, Kremenkova žena, Goha, bila je dobro došla, kada se sve uzme u obzir, među ženama; strankinja bez sumnje, bledog tena, koja je govorila pomalo čudno, ali ugledna domaćica, odlična prelja, sa dobro odgojenom i lepom decom i naprednim imanjem: ugledna. A za muškarce je ona bila Kremenkova žena, koja je obavljala uobičajene ženske poslove: vodila je ljubav, rađala, mesila, kuvala, čistila, prela, šila, služila. Dobra žena. S odobravanjem su gledali na nju. Kremenko je ipak dobro izabrao, govorili su. Pitam se kakve li su bele žene, bele po celom telu? govorile su njihove oči, dok su je pratili pogledom, dok nije ostarila; sada je više nisu primećivali.
<BR>&nbsp;&nbsp;&nbsp;&nbsp;&nbsp;Ovde, sada, sve se promenilo, ovde nije bilo ničeg od svega toga. Od kada su ona i Mahovina bdele zajedno nad Ogionom, vračara joj je jasno stavila do znanja da će joj biti prijateljica, sledbenica, sluškinja, šta god Tenar od nje bude tražila. Tenar uopše nije bila sigurna da zna šta bi želela da tetka Mahovina bude, jer ju je smatrala nepredvidljivom, nepouzdanom, nedokučivom, strastvenom, neukom, lukavom i prljavom. Ali Mahovina se dobro slagala sa opečenim detetom. Možda je Mahovina bila ta koja je dovela do ove promene, do gotovo neprimetnog opuštanja, kod Teru. Prema njoj se Teru ponašala kao i prema svima drugima... ravnodušno, nezainteresovano, poslušno kao što su poslušne nežive stvari, onako kako je na primer poslušan kamen. Ali starica je nije ostavljala na miru, nutkala ju je slatkišima i dragocenostima, podmićivala, laskala, ulagivala joj se. "Pođi s tetkom Mahovinom, draga! Dođi i tetka Mahovina će ti pokazati najlepši prizor koji si ikada videla..."
<BR>&nbsp;&nbsp;&nbsp;&nbsp;&nbsp;Mahovinin nos štrčao je iznad bezubih usta i tankih usana; na obrazu je imala bradavicu veličine koštice trešnje; kosa joj je bila sedo-crna, sva isprepletena čvorićima za čini i čupercima; oko sebe je širila snažan, sveobuhvatan, jak i složeni miris poput onog koji dolazi iz lisičje jazbine. "Pođi u šumu sa mnom, draga!" govorile su stare vračare u pričama koje su slušala deca sa Gonta. "Dođi i ja ću ti pokazati jedan divan prizor!" A onda bi vračara zatvorila dete u peć i pekla ga dok ne potamni, pa bi ga pojela, ili bi ga bacila u bunar, gde bi ono skakutalo i jadikovalo, potišteno zauvek, ili bi ga uspavala na sto godina u nekom velikom kamenu, dok ne dođe kraljev sin, princ-mag, koji će jednom rečju razoriti kamen, probuditi devojku poljupcem i pogubiti opaku vračaru...
<BR>&nbsp;&nbsp;&nbsp;&nbsp;&nbsp;"Pođi sa mnom, draga!" I ona bi povela dete u polje i pokazala joj gnezdo kakve ševe u zelenoj pokošenoj travi ili bi je povela do baruština da skupljaju bele svece, divlju metvicu i kupine. Nije morala da zatvori dete u peć, niti da je pretvori u čudovište, ni da je zarobi u kamen. Sve je to već bilo obavljeno.
<BR>&nbsp;&nbsp;&nbsp;&nbsp;&nbsp;Bila je ljubazna prema Teru, ali bila je to pritvorna ljubaznost, jer kada su bile zajedno izgleda da je detetu sve vreme nešto govorila. Tenar nije znala šta joj je Mahovina to govorila niti čemu ju je učila, niti da li bi trebalo da dopusti vračari da i dalje puni detetu glavu tim stvarima. Slaba kao ženina magija, zla kao ženina magija, tu je izreku čula stotinu puta. I zaista, toliko puta se uverila da je vračanje žena kakve su bile Mahovina ili Bršljanka često bilo bez smisla, a ponekad su se iza njega krile zle pobude ili neukost. Seoske vračare, iako su mogle znati mnogo čarolija i čini i pojedine velike pesme, nikada nisu učile Veliku Umetnost niti načela magije. Nijedna žena nikada nije savlada ta znanja. Čarobnjaštvo je bilo muški posao, muška veština; magiju su stvorili muškarci. Nikada nijedna žena nije bila mag. Mada se njih nekoliko nazivalo čarobnicama ili vračevima, njihova moć nije bila školovana, bila je to snaga bez umetnosti ili znanja, poluništavna, polu opasna.
<BR>&nbsp;&nbsp;&nbsp;&nbsp;&nbsp;Obična seoska vračara, kakva je bila Mahovina, živela je od ono nekoliko reči Pravog Jezika koje su joj kao kakvo veliko blago saopštile starije vračare ili koje je po visokoj ceni otkupila od vračeva, kao i od gomila običnih basmi nalaženja i popravljanja, mnoštva besmislenih obreda, zapetljavanja i mumljanja nerazumljivih reči, solidnog znanja i iskustva kod porođaja, nameštanja kostiju, vidanja životinja i ljudskih slabosti, dobrog poznavanja bilja pomešanog sa gomilom sujeverja... sve se to nadograđivalo na nekakav urođeni dar koji je mogla posedovati za lečenje, pevanje, menjanje ili čaranje. Takva jedna mešavina mogla je biti dobra ili loša. Pojedine vračare bile su žestoke, ogorčene žene, spremne da nanesu zlo, nesvesne razloga zbog kojih to ne bi trebalo da rade. Uglavnom su bile babice i isceliteljke koje su znale da sprave nekoliko ljubavnih napitaka, nekoliko basmi plodnosti i čarolija za vraćanje potencije, uz šta je uvek išlo i puno prigušenog cinizma. One malobrojne koje su bile mudre iako neuke, upražnjavale su svoj dar jedino u korisne svrhe, iako nisu umele da kažu, kao što je to usotalom bio slučaj sa svim šegrtima čarobnjaka, zašto sve to čine, već su brbljale o Ravnoteži i Putevima Moći kako bi opravdale svoje delanje ili uzdržavanje od delanja. "Sledim svoje srce", rekla je jedna od tih žena Tenar dok je ova bila Ogionova štićenica i učenica. "Gospodar Ogion je veliki mag. Ukazuje ti veliku čast time što te podučava. Ali razmisli i videćeš, dete, da se sve ono čemu te uči na kraju svodi na to da slediš svoje srce."
<BR>&nbsp;&nbsp;&nbsp;&nbsp;&nbsp;Tenar je još tada naučila da je ta mudra žena bila u pravu, pa ipak ne baš u potpunosti; nešto je tu nedostajalo. Još je bila toga mišljenja.
<BR>&nbsp;&nbsp;&nbsp;&nbsp;&nbsp;Dok je sada promatrala Mahovinu i Teru, pomislila je kako Mahovina sledi svoje srce, ali bilo je to mračno, divlje, čudno srce, nalik na vranu koja ide svojim putem i svojim poslom. Takođe joj je palo na pamet da Mahovinu nije k Teru privukla samo ljubaznost, već i Teruna povreda, šteta koja joj je pričinjena: nasilno, uz pomoć vatre.
<BR>&nbsp;&nbsp;&nbsp;&nbsp;&nbsp;Međutim, Teru niti postupcima niti rečima nije pokazivala da je bilo šta naučila od tetke Mahovine osim gde ševe svijaju gnezda, gde rastu kupine i kako jednom rukom da pravi premetaljke. Terunu desnu šaku je u toj meri izjela vatra da je zarasla u obliku čvornovate izrasline, tako da je palac mogla da koristi samo kao štipaljku, kao rakova klešta. Ali tetka Mahovina je imala zadivljujuću zbirku premeštaljki za četiri prsta i palac, i stihove koji su išli uz pravljenje raznih oblika...
<BR>
<BR>&nbsp;&nbsp;&nbsp;&nbsp;&nbsp;Muć, muć, zacrveni sve!
<BR>&nbsp;&nbsp;&nbsp;&nbsp;&nbsp;Gori, gori, pokopaj sve!
<BR>&nbsp;&nbsp;&nbsp;&nbsp;&nbsp;Dođi, zmaju, dođi!
<BR>
<BR>&nbsp;&nbsp;&nbsp;&nbsp;&nbsp;... i kanapčić bi napravio četiri trougla koji bi se preobrazili u kvadrat... Teru nikada nije pevala glasno, ali Tenar ju je čula kako šapuće tiho napev dok je pravila figure, sama, sedeći na pragu magove kuće.
<BR>&nbsp;&nbsp;&nbsp;&nbsp;&nbsp;I Tenar se zamislila, kakva je to veza spajala nju sa detetom, osim sažaljenja, pored puke dužnosti da pomogne nemoćnome? Ševa bi je uzela kod sebe da je Tenar nije prihvatila. Ali Tenar ju je uzela, čak se ni ne zapitavši zašto je to učinila. Da li je to ona sledila svoje srce? Ogion je nije ništa pitao o detetu, ali je kazao: "Plašiće je se." A Tenar je odvratila: "I sada je se plaše", što je bilo tačno. Možda je i ona sama zazirala od tog deteta, kao što je ono zaziralo od okrutnosti, silovanja i vatre. Da li je strah bio ta spona između njih?
<BR>&nbsp;&nbsp;&nbsp;&nbsp;&nbsp;"Goha", oslovi je Teru, sedeći na petama ispod breskvinog drveta, zagledana u mesto u stvrdnutoj letnjoj prašini na kome je posadila košticu breskve: "Šta su to zmajevi?"
<BR>&nbsp;&nbsp;&nbsp;&nbsp;&nbsp;"Ogromna stvorenja", odvrati Tenar, "slična gušterima, ali duža od broda... veća od kuće. Sa krilima poput ptičjih. Imaju plameni dah."
<BR>&nbsp;&nbsp;&nbsp;&nbsp;&nbsp;"Dolaze li oni ovamo?"
<BR>&nbsp;&nbsp;&nbsp;&nbsp;&nbsp;"Ne", odvrati Tenar.
<BR>&nbsp;&nbsp;&nbsp;&nbsp;&nbsp;Teru više ništa nije pitala.
<BR>&nbsp;&nbsp;&nbsp;&nbsp;&nbsp;"Da li ti je tetka Mahovina pričala o zmajevima?"
<BR>&nbsp;&nbsp;&nbsp;&nbsp;&nbsp;Teru odmahnu glavom. "Ti si mi pričala", odvrati ona.
<BR>&nbsp;&nbsp;&nbsp;&nbsp;&nbsp;"Ah", izusti Tenar. A zatim dodade: "Breskvi koju si posejala biće potrebna voda. Jednom dnevno, dok ne dođu kiše."
<BR>&nbsp;&nbsp;&nbsp;&nbsp;&nbsp;Teru ustade i zađe za ugao kuće uputivši se ka bunaru. Noge i stopala bili su joj savršeni, bez i najmanje ozlede. Tener je volela da je gleda kako hoda ili trči, kako svojim tamnim, prašnjavim, slatki,m malim stopalima tapka po zemlji. Vratila se sa Ogionovim krčagom za zalivanje, s mukom ga noseći, a zatim je laganim mlazom zalila mesto gde je posadila novu biljku.
<BR>&nbsp;&nbsp;&nbsp;&nbsp;&nbsp;"Znači, sećaš se priče o vremenu kada su ljudi i zmajevi bili isti narod... U njoj se govori o tome kako su ljudska bića došla ovamo, na istok, a svi zmajevi ostali na dalekim zapadnim ostrvima. Daleko, daleko odavde."
<BR>&nbsp;&nbsp;&nbsp;&nbsp;&nbsp;Teru klimnu. Činilo se da ne obraća pažnju, ali kada je Tenar, kazala "zapadna ostrva", i pokazala prema moru, Teru je okrenula lice prema visokom, jasnom obzorju koje se naziralo između stabljika pasulja i šupe za mužu.
<BR>&nbsp;&nbsp;&nbsp;&nbsp;&nbsp;Na vrhu šupe za mužu pojavila se jedna koza i okrenula im profil, dostojanstveno podigavši glavu; očigledno je zamišljala da je planinska koza.
<BR>&nbsp;&nbsp;&nbsp;&nbsp;&nbsp;"Sipi se opet oslobodila", reče Tenar.
<BR>&nbsp;&nbsp;&nbsp;&nbsp;&nbsp;"Hissss! Hissss!" oglasi se Teru, oponašajući Vresku kada je dozivala koze; zatim se i sama Vreska pojavila kod ograde iza koje je bio posejan pasulj, vičući "Hissss!" kozi koja uopšte nije obraćala pažnju na nju, zamišljeno zureći dole u pasulj.
<BR>&nbsp;&nbsp;&nbsp;&nbsp;&nbsp;Tenar ostavi njih tri da se igraju poznate igre hvatanja Sipi. Odšetala je pored parcele sa pasuljem prema ivici stene i nastavila duž nje. Ogionova kuća nalazila se van sela i bila je bliža od bilo koje druge Prekopadu; ovde je strma, travnata padina bila ispresecana izbočinama i stenama i tu su se mogle napasati koze. Ako nastavite prema severu, padina postaje još strmija, i na kraju se obrušava; a kroz zemlju na stazi pomalja se velika stenovita izbočina, dok se na milju otprilike severno od sela Prekopad ne suzi u policu crvenkastog peskovitog kamena koja visi nad morem što je podlokalo njenu osnovu dve hiljade stopa niže.
<BR>&nbsp;&nbsp;&nbsp;&nbsp;&nbsp;Ništa nije raslo na tom udaljenom kraju Prekopada osim lišajeva i trava koje uspevaju po kamenjaru i tu i tamo po kog plavog krasuljka, zakržljalog usled vetra, nalik na dugme ispušteno na grubi kamen koji se drobio. Sa kopnenog dela ivice stene okrenutog prema severu i istoku, iznad uskog poteza močvarnog zemljišta, uzdizala se tamna i grdna padina planine Gont, pošumljena gotovo do samog vrha. Stena je bila tako visoko iznad zaliva da je čovek morao pogledati nadole kako bi video njegove spoljašnje obale i nejasne nizije Esarija. Iza njih, na celom jugu i zapadu nije bilo ničeg osim neba nad morem.
<BR>&nbsp;&nbsp;&nbsp;&nbsp;&nbsp;Tenar je volela da dođe ovamo u vreme kada je živela u Re Albiju. Ogion je voleo šume, ali ona, koja je živela u pustinji u kojoj osim njihovog voćnjaka sa čvornovatim stablima bresaka i jabuka nije bilo drveta na stotinu milja unaokolo, i za koji su tokom beskrajnih leta morali da donose vodu, gde nije raslo ništa zeleno, vlažno i prirodno, gde nije bilo ničeg osim jedne planine, ogromne ravnice i neba... ona je volela ivicu stene više od zatvorenih šuma. Dopadalo joj se kada joj se ništa ne nalazi iznad glave.
<BR>&nbsp;&nbsp;&nbsp;&nbsp;&nbsp;Lišajevi, siva retka trava, krasuljci bez stabljike - i njih je volela; bili su joj bliski. Sela je na stepenastu stenu nekoliko stopa od ivice i zagledala se put mora kao što je to nekada činila. Sunce je bilo jako, ali je vetar koji je duvao bez prestanka ohladio znoj na njenom licu i rukama. Oslonila se o šake pružene iza leđa, oslobođena svih misli, dopuštajući da je ispune sunce, vetar, nebo i more, čineći je providnom za sunce, vetar, nebo, more. Ali uskoro ju je leva šaka podsetila na svoje postojanje i ona se okrenula da vidi šta je to grebucka. Bio je to sićušni čičak, polusakriven u pukotini peščanog kamena, koji je jedva pružao svoje bezbojne bodljice prema svetlosti i vetru. Ukočeno se klanjao na vetru, odolevajući mu, duboko zavukavši svoj koren u stenu. Dugo je ostala zagledana u njega.
<BR>&nbsp;&nbsp;&nbsp;&nbsp;&nbsp;Kada je ponovo podigla pogled prema moru, ugledala je, plavetnilo u plavoj izmaglici tamo gde se more sretalo sa nebom, obris jednog ostrva: Oranee, najistočnijeg od Unutrašnjih Ostrva.
<BR>&nbsp;&nbsp;&nbsp;&nbsp;&nbsp;Zurila je u taj slabašni oblik iz snova, sanjareći, dok joj pogled nije privukla jedna ptica koja je dolazila sa zapada preko mora. To nije bio galeb, jer je letela postojano, ali isuviše visoko da bi bio pelikan. Da nije kakva divlja guska ili albatros, veliki, retki putnik sa pučine, zašao među ostrva? Posmatrala je lagano pomeranje krila, daleko i visoko odatle u bleštavom vazduhu. Zatim je ustala, povukla se nekoliko koraka od ivice stene i ostala nepomično da stoji, dok joj je srce zalupalo kao ludo, a dah zastao u grlu. Netremice se upiljila u vijugavo, čelično-tamno telo koje su nosila dugačka paučinasta krila crvena poput vatre, to telo sa ispruženim kandžama, za kojim su čileli u vazduhu pramenovi dima.
<BR>&nbsp;&nbsp;&nbsp;&nbsp;&nbsp;Leteo je pravo prema Gontu, pravo prema Prekopadu, pravo prema njoj. Videla je kako mu se presijavaju rđasto-crne krljušti i zapazila sjaj izduženog oka. Videla je crveni jezik, plameni jezik. Vetar je ispunio smrad paljevine, kada je uz siktavu grmljavinu zmaj, okrenuvši se ka tlu na ispustu stene, ispustio jedan plameni dah.
<BR>&nbsp;&nbsp;&nbsp;&nbsp;&nbsp;Stopala mu zaparaše stenu. Bodljikavi rep se uvijao, podizao buku, a krila, skarletna na mestima gde je sunce sijalo kroz njih, grmela su i šuštala dok ih je savijao i spuštao uz oklopljene bokove. Glava se lagano okrenula. Zmaj je pogledao u ženu koja je stajala na dohvat njegovih kandži oštrih poput kose. Žena je gledala u zmaja. Osećala je toplotu njegova tela.
<BR>&nbsp;&nbsp;&nbsp;&nbsp;&nbsp;Govorili su joj da ljudi ne smeju gledati zmaju u oči, ali njoj to ništa nije značilo. On je zurio pravo u nju svojim žutim očima ispod oklopljenih štitnika široko smeštenih iznad uskog nosa i nozdrva iz kojih je sukljao plamen i koje su se pušile. Njeno sićušno, blago lice i tamne oči bili su upravljeni pravo u njega.
<BR>&nbsp;&nbsp;&nbsp;&nbsp;&nbsp;Oboje su ćutali.
<BR>&nbsp;&nbsp;&nbsp;&nbsp;&nbsp;Zmaj je okrenuo glavu malko u stranu kako je ne bi satro kada progovori, ili je to možda bio smeh... jedno snažno "Ha!" od narandžastog plamena.
<BR>&nbsp;&nbsp;&nbsp;&nbsp;&nbsp;Zatim se spustio u čučanj i progovorio, ali nije se obratio njoj.
<BR>&nbsp;&nbsp;&nbsp;&nbsp;&nbsp;"Ahivaraihe, Ged", izgovori on, gotovo nežno, dimeći, zapalacavši plamenim jezikom; zatim pognu glavu.
<BR>&nbsp;&nbsp;&nbsp;&nbsp;&nbsp;Tenar tek tada primeti da je na leđima doneo nekog čoveka. Sedeo je u udubljenju između dva visoka trna nalik na dva mača koji su se protezali duž zmajeve kičme, tik iza vrata i iznad ramena odakle su polazila krila. Šakama je čvrsto stezao rđasto- tamnu grivu na zmajevom vratu, a glavu je položio uz podnožje trna-mača, kao da spava.
<BR>&nbsp;&nbsp;&nbsp;&nbsp;&nbsp;"Ahi eheraihe, Ged!" reče zmaj, malo glasnije; izgledalo je je kao da se njegova izdužena usta neprestano osmehuju, otkrivajući zube dugačke kao Tenarina podlaktica, žućkaste, sa belim, oštrim vrhovima.
<BR>&nbsp;&nbsp;&nbsp;&nbsp;&nbsp;Muškarac se nije ni promeškoljio.
<BR>&nbsp;&nbsp;&nbsp;&nbsp;&nbsp;Zmaj okrenu izduženu glavu i ponovo pogleda u Tenar.
<BR>&nbsp;&nbsp;&nbsp;&nbsp;&nbsp;"Sobriost" izgovori on, šapatom kao kada se metal tare o metal.
<BR>&nbsp;&nbsp;&nbsp;&nbsp;&nbsp;Poznavala je tu reč Jezika Stvaranja. Ogion ju je naučio onoliko koliko je želela da nauči od tog jezika. Pođi gore, rekao je zmaj: popni se! I ona ugleda stepenike kojima se mogla popeti. Stopalo sa kandžama, povijeni lakat, rameni zglob, prvi mišić, krila: četiri stepenika.
<BR>&nbsp;&nbsp;&nbsp;&nbsp;&nbsp;I ona izusti jedno: "Ha!" ali ne u želji da se nasmeje, već da dođe do vazduha, koji joj je stalno zapinjao u grlu; na trenutak je pognula glavu kako bi savladala blagu nesvesticu. Zatim je krenula napred, pored kandži, izduženih bezusnih usta i dugačkog žutog oka, i popela se na zmajevo rame. Uhvatila je muškarca za ruku. Nije se pokrenuo, ali očigledno nije bio mrtav, jer ga je zmaj doneo ovamo i obratio mu se. "Hajde", reče ona, a kada je uspela da mu rastvori čvrsto stegnutu levu šaku, ugledala mu je i lice: "Hajde, Gede. Hajde..."
<BR>&nbsp;&nbsp;&nbsp;&nbsp;&nbsp;Tek neznatno je podigao glavu. Oči su mu bile otvorene, ali su zurile u prazno. Morala je da se popne oko njega, grebući nogama po toploj, oklopljenoj koži zmaja, kako bi mu rastvorila i desnu šaku kojom je stezao rožnatu izraslinu u podnožju trna- mača. Naterala ga je da je uhvati za ruke, kako bi ga polunoseći poluvukući spustila niz ta četiri čudna stepenika na zemlju.
<BR>&nbsp;&nbsp;&nbsp;&nbsp;&nbsp;Podigao se taman toliko da pokuša da se drži za nju, ali u njemu nije bilo snage. Tresnuo je sa zmaja na tlo poput prazne vreće i ostao tamo da leži.
<BR>&nbsp;&nbsp;&nbsp;&nbsp;&nbsp;Zmaj je okrenuo ogromnu glavu i sasvim po životinjski onjušiio i omirisao čovekovo telo.
<BR>&nbsp;&nbsp;&nbsp;&nbsp;&nbsp;Zatim je podigao glavu, a za njom i napola raširio krila uz sveobuhvatni, metalni zvuk. Pomerio je stopala dalje od Geda, bliže ivici stene. Okrenuvši unazad glavu na trnovitom vratu, ponovo je pogledao Tenar, ovaj put neposrednije i progovorio glasom nalik na suvu tutnjavu vatre u sušari: "These Kalesin."
<BR>&nbsp;&nbsp;&nbsp;&nbsp;&nbsp;Morski vetar zviždao je uhvaćen u zmajeva napola rastvorena krila.
<BR>&nbsp;&nbsp;&nbsp;&nbsp;&nbsp;"These Tenar", odvrati žena jasnim, drhtavim glasom.
<BR>&nbsp;&nbsp;&nbsp;&nbsp;&nbsp;Zmaj odvrati pogled prema zapadu, preko mora. Izvio je zatim dugačko telo uz zveket čeličnih krljušti, iznenada raširio krila, čučnuo, i skočio pravo sa stene u vetar. Rep koji se vukao za njim napravio je brazdu u peskovitom kamenu. Crvena krila zalepetala su svega dva puta i Kalesin je već bio daleko od kopna, leteo je pravo, leteo je na zapad.
<BR>&nbsp;&nbsp;&nbsp;&nbsp;&nbsp;Tenar ga je pratila pogledom dok nije postao manji od divlje guske ili galeba. Vazduh je bio hladan. Dok se zmaj nalazio tu bio je topao, vreo, grejala ga je zmajeva unutrašnja vatra. Tenar se strese. Sela je na stenu pored Geda i počela da plače. Sakrila je lice između ruku i naglas plakala. "Šta da učinim?" pitala se. "Šta sada da učinim?"
<BR>&nbsp;&nbsp;&nbsp;&nbsp;&nbsp;Ubrzo potom obrisala je oči i nos o rukav, zagladila kosu obema šakama i okrenula se prema čoveku koji je ležao pored nje. Ležao je tako mirno, tako prirodno na goloj steni, kao da bi tu mogao zauvek ostati da počiva.
<BR>&nbsp;&nbsp;&nbsp;&nbsp;&nbsp;Tenar uzdahnu. Ništa nije mogla da učini, ali uvek je postojalo nešto što je trebalo preduzeti.
<BR>&nbsp;&nbsp;&nbsp;&nbsp;&nbsp;Nije mogla da ga nosi. Moraće da dovede pomoć. To je značilo da će morati da ga ostavi samog. Učinilo joj se da je suviše blizu ivice stene. Ako pokuša da ustane, mogao bi pasti, onako slab i sa vrtoglavicom koju će sigurno imati. Kako da ga pomeri? Uopšte se nije dizao dok mu je govorila i dodirivala ga. Uhvatila ga je ispod pazuha i pokušala da ga vuče, i na vlastito iznenađenje uspela je u svom naumu; on joj uopšte nije pomagao, ali i nije bio mnogo težak. Odlučno ga je odvukla nekih deset, petnaest stopa dublje u kopno, što dalje od ogolele stene, do parčeta zemlje i prašine gde su suvi buseni trave stvarali prvid kakvog-takvog zaklona. Tu je morala da ga ostavi. Nije mogla da trči, jer su joj se noge tresle, a i dahtanje još nije prestalo. Ipak, uputila se što je brže mogla ka Ogionovoj kući, dozivajući dok se približavala Vresku, Mahovinu i Teru.
<BR>&nbsp;&nbsp;&nbsp;&nbsp;&nbsp;Dete se pojavilo iza šupe za mužu i stalo, kao što je uvek činilo, poslušno se odazvavši Tenarinom dozivanju, ali joj ne prišavši da je pozdravi niti da bude pozdravjeno.
<BR>&nbsp;&nbsp;&nbsp;&nbsp;&nbsp;"Teru, otrči do mesta i zamoli bilo koga da dođe... nekog snažnog... Na steni se nalazi povređeni čovek."
<BR>&nbsp;&nbsp;&nbsp;&nbsp;&nbsp;Teru je i dalje stajala. Nikada do tada nije išla sama u selo. Ukočila se; želela je da posluša, ali bilo ju je strah. Tenar shvati u čemu je problem i upita: "Da li je tetka Mahovina ovde? Vreska? Nas tri bismo ga mogle doneti. Samo brzo, brzo, Teru!" Mislila je da će Ged sigurno umreti ako ga tamo ostavi da leži nezaštićen. Možda ga više neće naći kada se vrati... može umreti, pasti, mogu ga odneti zmajevi. Svašta se moglo dogoditi. Mora požuriti pre no što se nešto slično dogodi. Kremenko je umro od srčanog udara u svojim poljima, a ona nije bila s njim. Umro je sam. Pronašao ga je pastir pored kapije. Ogion je umro i ona nije mogla da ga spreči u tome, nije mogla da mu udahne život. Ged je došao kući da umre i to je bio kraj svemu, ništa više nije preostalo, ništa da se učini, ali ona ipak mora nešto učiniti. "Požuri, Teru! Dovedi bilo koga!"
<BR>&nbsp;&nbsp;&nbsp;&nbsp;&nbsp;Sama je krenula drhtavim korakom prema selu, ali je ugledala staru Mahovinu kako hita preko pašnjaka, potpomažući se debelim glogovim štapom. "Jesi li me zvala, draga?"
<BR>&nbsp;&nbsp;&nbsp;&nbsp;&nbsp;Mahovinino prisustvo donelo joj je istog časa olakšanje. Trudila se da povrati dah i da počne jasno da razmišlja. Mahovina nije gubila vreme postavljajući pitanja, već je, čim je čula da je neki čovek povređen i da ga treba prebaciti, dohvatila debeli platneni čaršav koji je Tenar iznela da se provetri i ponela ga prema kraju Prekopada. Ona i Tenar prebacile su Geda na njega i počele da ga vuku s teškom mukom prema kući, kada se pojavila Vreska, sa Teru i Sipi. Vreska je bila mlada i snažna i uz njenu pomoć uspele su da podignu platneni čaršav i ponesu ga kao nosiljku do kuće.
<BR>&nbsp;&nbsp;&nbsp;&nbsp;&nbsp;Tenar i Teru su spavale u niši u zapadnom zidu dugačke jedine prostorije u kući. Na suprotnom kraju nalazio se još samo Ogionov krevet, prekriven debelim lanenim čaršavom. Čoveka su položile na njega. Tenar ga je prekrila Ogionovim ćebetom, dok je Mahovina mrmljala čini oko kreveta, a Vreska i Teru stajale i zurile u njega.
<BR>&nbsp;&nbsp;&nbsp;&nbsp;&nbsp;"Ostavimo ga sada", reče Tenar, povevši ih sve u prednji deo kuće.
<BR>&nbsp;&nbsp;&nbsp;&nbsp;&nbsp;"Ko je on?" upita Vreska.
<BR>&nbsp;&nbsp;&nbsp;&nbsp;&nbsp;"Šta je radio na Prekopadu?" zapita Mahovina.
<BR>&nbsp;&nbsp;&nbsp;&nbsp;&nbsp;"Ti ga, Mahovino, poznaješ. Nekada je bio Ogionov... Aihalov šegrt."
<BR>&nbsp;&nbsp;&nbsp;&nbsp;&nbsp;Vračara odmahnu glavom. "To je bio momak iz Deset Jova, draga", odvrati ona. "Taj je sada Arhimag na Rouku."
<BR>&nbsp;&nbsp;&nbsp;&nbsp;&nbsp;Tenar klimnu.
<BR>&nbsp;&nbsp;&nbsp;&nbsp;&nbsp;"Ne, draga", ostade uporna Mahovina. "Ovaj samo liči na njega. Ali to nije on. Ovaj čovek nije mag. Nije čak ni vrač."
<BR>&nbsp;&nbsp;&nbsp;&nbsp;&nbsp;Vreska je prelazila pogledom s jedne na drugu, očigledno se zabavljajući. Ona uglavno nije razumela ono što su ljudi govorili, ali je volela da ih sluša.
<BR>&nbsp;&nbsp;&nbsp;&nbsp;&nbsp;"Ali ja ga poznajem, Mahovino. To je Jastreb." Kada je izgovorila to ime, Gedovo svakodnevno ime, osetila je izvesnu nežnost, tako da je prvi put pomislila i osetila da je ovo odista bio on i da su ih upravo sve ove godine od kada ga je prvi put videla povezivale. Ugledala je svetlost sličnu zvezdi u tami, ispod zemlje, veoma davno, i njegovo lice na toj svetlosti. "Poznajem ga, Mahovino." Osmehnula se najpre tek primetno, a onda je razvukla usta u širok osmeh. "On je prvi muškarac koga sam ikada videla", izjavi ona.
<BR>&nbsp;&nbsp;&nbsp;&nbsp;&nbsp;Mahovina je nešto mrmljala i prebacivala se s jedne na drugu nogu. Nije volela da se suprotstavlja "Gospodarici Gohi", ali ova nije uspela da je ubedi. "Postoje trikovi, prerušavanja, menjanje oblika, promene", reče ona. "Budi oprezna, draga. Kako je stigao tamo gde si ga našla, čak tamo? Da li ga je iko video da je prošao kroz selo?"
<BR>&nbsp;&nbsp;&nbsp;&nbsp;&nbsp;"Niko od vas... nije video...?"
<BR>&nbsp;&nbsp;&nbsp;&nbsp;&nbsp;Zurile su u nju. Pokušala je da kaže "zmaja" ali nije mogla. Njene usne i jezik odbili su da oblikuju tu reč. Ali reč je oblikovala samu sebe pomoću njih, stvorila je sebe upotrebivši njena usta i dah. "Kalesina", izusti ona.
<BR>&nbsp;&nbsp;&nbsp;&nbsp;&nbsp;Teru je zurila u nju. Iz deteta kao da je potekao nekakav talas toplote, vreline, kao da je bila u groznici. Ništa nije kazala, ali je stala da pomera usne kao da ponavlja to ime, a groznica je žarila oko nje.
<BR>&nbsp;&nbsp;&nbsp;&nbsp;&nbsp;"Trikovi!" reče Mahovina. "Sada kada našeg maga više nema, ovuda će se muvati sva sila onih koji se služe trikovima."
<BR>&nbsp;&nbsp;&nbsp;&nbsp;&nbsp;"Došla sam iz Atuana do Hevnora, od Hevnora do Gonta, sa Jastrebom, u otvorenom čamcu", izjavi otresito Tenar. "Videla si ga kada me je doveo ovamo, Mahovino. Tada nije bio Arhimag. Ali bio je isti, isti ovaj čovek. Ima li još neko slične ožiljke kao on?"
<BR>&nbsp;&nbsp;&nbsp;&nbsp;&nbsp;Starica je mirno stajala sada kada joj se Tenar javno suprotstavila; pokušavala je da se sabere. Pogledala je Teru. "Ne", odvrati ona. "Ali..."
<BR>&nbsp;&nbsp;&nbsp;&nbsp;&nbsp;"Zar misliš da ga ja ne bih prepoznala?"
<BR>&nbsp;&nbsp;&nbsp;&nbsp;&nbsp;Mahovina iskrivi usta, namršti se, protrlja jedan palac drugim, zagledavši se u šake. "U svetu se dešavaju zle stvari, gospodarice", izjavi ona. "Postoji stvar koja na sebe uzima oblik i telo čovečje, ali njegova duša nestaje... biva pojedena..."
<BR>&nbsp;&nbsp;&nbsp;&nbsp;&nbsp;"Gebet?"
<BR>&nbsp;&nbsp;&nbsp;&nbsp;&nbsp;Mahovina se trgnu kada ču tu reč - javno izgovorenu. Zatim klimnu. "Priča se da je jednom, kada je mag Jastreb došao ovamo, veoma davno, pre no što si ti stigla s njim, da je i ta stvar tame došla sa njim... da ga je sledila. Možda ga još sledi. Možda..."
<BR>&nbsp;&nbsp;&nbsp;&nbsp;&nbsp;"Zmaj koji ga je doneo ovamo", poče Tenar, "oslovio ga je njegovim pravim imenom. Ja znam to ime." U njenom glasu odzvanjale su gnev zbog vračarine jogunaste sumnjičavosti.
<BR>&nbsp;&nbsp;&nbsp;&nbsp;&nbsp;Mahovina je nemo stajala. Njeno ćutanje predstavjalo je bolji argument od njenih reči.
<BR>&nbsp;&nbsp;&nbsp;&nbsp;&nbsp;"Možda je nad njim senka smrti", reče Tenar. "Možda umire. Ne znam. Da je Ogion..."
<BR>&nbsp;&nbsp;&nbsp;&nbsp;&nbsp;Setivši se Ogiona, ponovo je briznula u plač jer se prisetila da je Ged zakasnio. Zatomila je suze i otišla do drvenog sanduka za drva. Dala je Teru čajnik da ga napuni, dodirnuvši joj lice dok joj je govorila šta da uradi. Šavovi i zadebljali ožiljci bili su vreli pri dodiru, ali dete nije imalo groznicu. Tenar je kleknula da založi vatru. Neko u ovom doličnom domaćinstvu... vračara, udovica, bogalj ili slaboumnica... morao je da obavi ono što je trebalo obaviti, a ne plašiti dete plačem. Zmaj je otišao i zar ovamo ništa više neće doći osim smrti?
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
