<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. DOM
<P>&nbsp;&nbsp;&nbsp;&nbsp;&nbsp;Gotovo svi stanovnici Valmauta spustili su se na dokove da vide brod iz Hevnora, kada su čuli da se na njemu nalazi kralj, novi kralj, mladi kralj o kome su pevale nove pesme. Još nisu znali te nove pesme, ali znali su stare, pa je stari Reli došao sa harfom i otpevao deo iz Dela Moredovih, jer kralj Zemljomorja mora da je Moredov naslednik. Uskoro se na palubi pojavi i sam kralj, mlad, visok i zgodan da mu nije bilo ravna, a sa njim je bio mag sa Rouka i jedna žena sa devojčicom; njih dve su bile odevene u stare ogrtače nimalo bolje od onih kakve nose prosjaci, ali on se prema njima ophodio kao da su kraljica i princeza, što su možda i bile. "Možda mu je to majka", reče Šini, izdižući se na prste ne bi li nešto videla iznad glava muškaraca koji su stajali ispred nje, a onda je njena prijateljica Jabuka ščepa za ruku i reče vrištavim šapatom: "Jeste... to je majka!"
<BR>&nbsp;&nbsp;&nbsp;&nbsp;&nbsp;"Čija majka?" upita Šini, a Jabuka odvrati: "Moja. A ono je Teru." Ali nije krenula da se gura kroz gomilu, čak ni kada je jedan oficir sa broda sišao na obalu da pozove starog Relija na brod da svira za kralja. Čekala je sa ostalima. Videla je da je kralj primio viđene ljude Valmauta i čula je Relija koji je pevao za njega. Posmatrala ga je kako maše svojim gostima na odlasku, jer brod se spremao da se vrati na pučinu, bar su tako ljudi pričali, pre no što se spusti noć, i krene nazad ka Hevnoru. Poslednje su preko mostića prešle Teru i Tenar. Kralj je obe ispratio formalnim zagrljajem, prislanjanjem obraza uz obraz; čak je i kleknuo da bi Teru zagrlio. "Ah!" ote se gomili na doku. Sunce je nestajalo u zlatnoj izmaglici, ostavljajući za sobom veliki zlatni trag preko zaliva, dok su njih dve silazile ograđenim mostićem. Tenar je vukla težak zavežljaj i torbu; Teru je držala pognutu glavu tako da joj je kosa skrivala lice. Mostić je povučen i mornari se užurbaše oko snasti, oficiri stadoše da viču i Delfin uskoro krenu. Tek tada Jabuka stade da se probija kroz gomilu.
<BR>&nbsp;&nbsp;&nbsp;&nbsp;&nbsp;"Zdravo, majko", pozdravi je ona, a Tenar odvrati: "Zdravo, kćeri." Poljubiše se i Jabuka podiže Teru i reče joj: "Kako si samo porasla! Dvostruko si veća nego kada sam te poslednji put videla. Hajdemo, hajdete kući sa mnom."
<BR>&nbsp;&nbsp;&nbsp;&nbsp;&nbsp;Međutim, te večeri je Jabuka bila nekako stidljiva sa majkom, u prijatnom domu svog mladog muža trgovca. Nekoliko puta se zagledala u nju zamišljenim, gotovo zabrinutim pogledom. "Znaš, majko, nikada mi to ništa nije značilo", reče konačno na vratima Tenarine spavaće sobe. "Sve to... Runa Mira... i to što si ti donela Prsten u Hevnor. Sve je to za mene bila samo još jedna pesma. Nešto što se dogodilo pre hiljadu godina! Ali to si stvarno bila ti, zar ne?"
<BR>&nbsp;&nbsp;&nbsp;&nbsp;&nbsp;"Bila je to devojčica iz Atuana", odvrati Tenar. "Pre hiljadu godina. Čini mi se da bih mogla spavati narednih hiljadu godina."
<BR>&nbsp;&nbsp;&nbsp;&nbsp;&nbsp;"Pođi na počinak, majko." Jabuka se okrenu da krene, ali onda se predomisli i ponovo se okrenu prema majci sa svetiljkom u ruci. "Kraljoljupče", reče.
<BR>&nbsp;&nbsp;&nbsp;&nbsp;&nbsp;"Ma pusti to", pobuni se Tenar.
<BR>
<BR>&nbsp;&nbsp;&nbsp;&nbsp;&nbsp;Jabuka i njen muž zadržali su Tenar nekoliko dana, ali potom je ona odlučno izjavila da se vraća na imanje. Tako je Jabuka krenula s njom i Teru uz spokojnu, srebrnastu Kahedu. Bio je kraj leta. Sunce je i dalje bilo dosta jako, ali zato je duvao hladan vetar. Krošnje drveća izgledale su umorno i nekako prašnjavo, a polja su bila pokošena ili su ih upravo kosili.
<BR>&nbsp;&nbsp;&nbsp;&nbsp;&nbsp;Jabuka je upravo hvalila Teru koliko je ojačala i kako je sada mnogo krepkije hodala.
<BR>&nbsp;&nbsp;&nbsp;&nbsp;&nbsp;"Volela bih da si je videla u Re Albiju", primeti Tenar, "pre..." i zastade. Odlučila je da ne opterećuje kćer time.
<BR>&nbsp;&nbsp;&nbsp;&nbsp;&nbsp;"Šta se dogodilo?" upita Jabuka, jasno joj stavivši do znanja da je čvrsto rešila da sazna, tako da se Tenar predala i odvratila tihim glasom: "Jedan od njih."
<BR>&nbsp;&nbsp;&nbsp;&nbsp;&nbsp;Teru je bila nekoliko jardi ispred njih, dugonoga, u okračaloj haljinici, tražila je kupine u živici pored puta.
<BR>&nbsp;&nbsp;&nbsp;&nbsp;&nbsp;"Njen otac?" upita Jabuka kojoj pripade muka i od same te pomisli.
<BR>&nbsp;&nbsp;&nbsp;&nbsp;&nbsp;"Ševa je kazala da je onaj koji joj je po svoj prilici otac nazivao sebe Oslić. Ovaj je mlađi. To je onaj koji je došao do Ševe da joj kaže. Zove se Spretni. Motao se... po Re Albiju. A onda smo, na nesreću, naletele na njega u gontskoj luci. Kralj ga je oterao. I tako sam sada ja ovde, a on je tamo, i svemu tome je kraj."
<BR>&nbsp;&nbsp;&nbsp;&nbsp;&nbsp;"Ali Teru se uplašila", primeti Jabuka smrknuto.
<BR>&nbsp;&nbsp;&nbsp;&nbsp;&nbsp;Tenar klimnu.
<BR>&nbsp;&nbsp;&nbsp;&nbsp;&nbsp;"A zašto si išla u gontsku luku?"
<BR>&nbsp;&nbsp;&nbsp;&nbsp;&nbsp;"Oh, taj Spretni je radio za jednog čoveka... čarobnjaka iz kuće gospodara od Re Albija, koji me je omrznuo..." Pokušala je da se seti čarobnjakovog svakodnevnog imena, ali nije mogla; po glavi joj se motala reč Tuaho, kargijska reč za jednu vrstu drveta, ali nije uspela da se seti kog drveta.
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"I tako sam pomislila da će biti bolje da se vratim kući."
<BR>&nbsp;&nbsp;&nbsp;&nbsp;&nbsp;"Ali zbog čega se taj čarobnjak okomio na tebe?"
<BR>&nbsp;&nbsp;&nbsp;&nbsp;&nbsp;"Uglavnom stoga što sam žena."
<BR>&nbsp;&nbsp;&nbsp;&nbsp;&nbsp;"Bah", reče Jabuka. "Stara kora od sira."
<BR>&nbsp;&nbsp;&nbsp;&nbsp;&nbsp;"U ovom slučaju, mlada kora od sira."
<BR>&nbsp;&nbsp;&nbsp;&nbsp;&nbsp;"Još gore. Koliko je meni poznato, niko iz okoline nije video roditelje, ako se tako mogu nazvati. Ali ako su još tu negde, neće mi biti drago da budeš sama na imanju."
<BR>&nbsp;&nbsp;&nbsp;&nbsp;&nbsp;Prijatno je kada se rođena kćer ponaša kao majka i pridikuje ti, a ti možeš da se ponašaš kao kćerkina kćer. Tenar nestrpljivo primeti: "Sa mnom će biti sve u redu!"
<BR>&nbsp;&nbsp;&nbsp;&nbsp;&nbsp;"Bar bi mogla da nabaviš psa."
<BR>&nbsp;&nbsp;&nbsp;&nbsp;&nbsp;"Razmišljala sam o tome. Možda neko u selu ima kakvo štene. Upitaćemo Ševu kada svratimo."
<BR>&nbsp;&nbsp;&nbsp;&nbsp;&nbsp;"Nisam mislila na štene, majko. Već na psa."
<BR>&nbsp;&nbsp;&nbsp;&nbsp;&nbsp;"Ali mladog... s kojim će Teru moći da se igra", reče ona molećivim glasom.
<BR>&nbsp;&nbsp;&nbsp;&nbsp;&nbsp;"Lepo štene koje će se umiljavati oko provalnika", reče Jabuka, nastavivši da korača onako jedra i sivooka, smejući se majci.
<BR>&nbsp;&nbsp;&nbsp;&nbsp;&nbsp;U selo su stigle oko podneva. Ševa je dočekala Tenar i Teru bezbrojnim zagrljajima, poljupcima, pitanjima i jelom. Ševin mirni muž i ostali seljani svratiše da pozdrave Tenar. Bila je srećna što je ponovo kod kuće.
<BR>&nbsp;&nbsp;&nbsp;&nbsp;&nbsp;Ševa i njeno dvoje najmlađih od sedmoro koliko ih je imala, dečak i devojčica, otpratiše ih do imanja. Deca su dobro znala Teru, još od kada ju je Ševa donela kući, navikli su se na nju, mada su u početku, posle dva meseca razdvojenosti, bili pomalo stidljivi. I u njihovom društvu, pa čak i u Ševinom, bila je povučena, pasivna, kao u stara loša vremena.
<BR>&nbsp;&nbsp;&nbsp;&nbsp;&nbsp;"Iscrpljena je, zbunjena svim ovim putovanjima. Oporaviće se. Odlično se tamo snašla", obavesti Tenar Ševu, ali Jabuka nije htela da dozvoli da se ovaj razgovor završi na tome. "Pojavio se jedan od njih i na smrt isprepadao i nju i majku", objavi Jabuka. I tako, malo po malo, udruženim snagama, kćerka i prijatleljica izvukoše celu priču iz Tenar toga popodneva, pošto su otvorile hladnu, zagušljivu kuću, pospremile je, provetrile posteljinu, zavrtele glavama nad proklijalim lukom koji su pronašle među nešto malo hrane u ostavi, te pristavile veliki lonac supe za večeru. Tenar nije mogla da im kaže šta je to čarobnjak učinio, morale su iz nje kleštima da izvlače reči; čini, rekla je neodređeno, ili je možda on poslao Spretnog za njom. Međutim, kada je počela da priča o kralju, reči su sustizale jedna drugu.
<BR>&nbsp;&nbsp;&nbsp;&nbsp;&nbsp;"Stajao je tamo... kralj!... poput oštrice mača... A Spretni se natraške povlačio drhteći pred njim... Pomislila sam od njega da je Iskra! Jesam, stvarno, na trenutak sam pomislila da je on, bila sam sva... van sebe..."
<BR>&nbsp;&nbsp;&nbsp;&nbsp;&nbsp;"Pa", primeti Jabuka, "uklapa se, jer Šini je mislila da si njegova majka. Dok smo stajale na doku i posmatrale kako stižete u svoj svojoj slavi. Je l' ti rekla da ga je poljubila, tetka Ševo. Poljubila je kralja... kao da je to nešto sasvim normalno. Pomislila sam da će potom poljubiti i maga. Ali nije."
<BR>&nbsp;&nbsp;&nbsp;&nbsp;&nbsp;"Svašta, kako ti je samo to palo na pamet. Kakvog maga?" upita Ševa, zavukavši glavu u kredenac. "Gde ti je brašno, Goha?"
<BR>&nbsp;&nbsp;&nbsp;&nbsp;&nbsp;"Ispod tvoje šake. Mag sa Rouka, došao je po novog Arhimaga."
<BR>&nbsp;&nbsp;&nbsp;&nbsp;&nbsp;"Ovamo?"
<BR>&nbsp;&nbsp;&nbsp;&nbsp;&nbsp;"Zašto da ne?" upita Jabuka. "I poslednji je bio sa Gonta, je li tako? Ali nisu se baš potrudili da ga pronađu. Odmah su krenuli nazad za Hevnor, čim su se rešili majke."
<BR>&nbsp;&nbsp;&nbsp;&nbsp;&nbsp;"Kako to govoriš o majci."
<BR>&nbsp;&nbsp;&nbsp;&nbsp;&nbsp;"Kazao je da traga za ženom", obavesti ih Tenar. "'Ženom sa Gonta.' Ali izgleda da nije bio srećan zbog toga."
<BR>&nbsp;&nbsp;&nbsp;&nbsp;&nbsp;"Čarobnjak koji traga za ženom? E pa, to je, zaista, nešto novo", primeti Ševa. "Mislila sam da će biti puno žižaka, ali sasvim je dobro. Ispeći ću jedno dve ječmene lepinje, važi? Gde je ulje?"
<BR>&nbsp;&nbsp;&nbsp;&nbsp;&nbsp;"Moraću da ga izvadim iz ćupa u hladiku. Oh, Džumbirko! Tu si! Kako si? Kako je Bistropotok? Šta ima novo? Jeste li prodali jaganjce?"
<BR>&nbsp;&nbsp;&nbsp;&nbsp;&nbsp;Za večerom ih je bilo devetoro. Pri mekoj, žutoj svetlosti večeri u kuhinji popločanoj kamenom, za dugačkim stolom, Teru je počela malo pomalo da diže glavu, pa se čak nekoliko puta i obratila ostaloj deci; međutim, i dalje je sva bila nekako stisnuta, a kada je napolju počelo da se smrkava, sela je tako da je svojim jedinim okom mogla da motri na prozor.
<BR>&nbsp;&nbsp;&nbsp;&nbsp;&nbsp;Tek kada su Ševa i njena deca otišli kući u sumrak, a Jabuka stala da pesmom uspavljuje Teru, Tenar je, perući sudove sa Džumbirkom, upitala za Geda. Ni sama nije znala zašto, ali nije htela da pita za njega dok su Ševa i Jabuka bile tu; ionako će morati toliko toga da objašnjava. Potpuno je zaboravila da pomene da je i on bio u Re Albiju. U svakom slučaju, više nije želela da priča o Re Albiju. Um kao da joj se pomračivao svaki put kada bi pomislila na to mesto.
<BR>&nbsp;&nbsp;&nbsp;&nbsp;&nbsp;"Da li je prošlog meseca dolazio čovek koga sam ja poslala... da pomogne?"
<BR>&nbsp;&nbsp;&nbsp;&nbsp;&nbsp;"Oh, potpuno sam zaboravila!" povika Džumbirka. "Misliš na Sokola... onog sa ožiljcima na licu?"
<BR>&nbsp;&nbsp;&nbsp;&nbsp;&nbsp;"Da", odvrati Tenar. "Soko."
<BR>&nbsp;&nbsp;&nbsp;&nbsp;&nbsp;"Oh, da, pa ovaj, biće da je sada negde na planini, na Toplim Izvorima, iznad Lisija, gore je sa ovcama, sa Serijevim ovcama, mislim. Došao je ovamo i rekao da si ga ti poslala, ali za njega ovde nije bilo baš nikakvog posla, znaš, Bistropotok i ja pazimo na ovce, ja pravim mleko i sir, a stari Srk i Seka pomognu mi ako ustreba, tako da nisam znala šta ću, ali je zato Bistropotok odmah kazao: 'Idi pitaj Serijevog čoveka, nadzornika seljaka Serija, gore kod Kahedanana, da li su im potrebni pastiri za visoke pašnjake' kazao je, i taj Soko je otišao, i učinio upravo tako, i primili ga, i narednog dana je već pošao gore. Što znači da će sići sa stadom tek ujesen, bez svake sumnje. Tamo je gore na Dugačkom Obrubu, iznad Lisija, na visokim pašnjacima. Možda su ga uzeli i da čuva koze, ne sećam se više. Nadam se da nemaš ništa protiv što ga nismo ovde zadržali, Goha, jer stvarno za njega ne bi bilo ni trunke posla pored mene i Bistropotoka, starog Srka i Seke koja je već unela laneno platno. Kazao je da je bio pastir, čuvao koze i u svom rodnom kraju, s druge strane planine, negde iznad Arusta, kako reče, mada nikada nije čuvao ovce, tako je kazao. Možda su ga tamo gore poslali sa kozama."
<BR>&nbsp;&nbsp;&nbsp;&nbsp;&nbsp;"Možda", odvrati Tenar. Kamen joj je pao sa srca, ali bila je razočarana. Jedva je čekala da čuje da je stigao zdrav i čitav i da je dobro, ali takođe je želela da ga zatekne ovde.
<BR>&nbsp;&nbsp;&nbsp;&nbsp;&nbsp;Dosta je i to, stala je da ubeđuje sebe, što je najzad stigla kući... a možda je i bolje što on nije ovde, što će moći za sobom da ostavi svu tugu, snove, čarobnjaštvo i užase Re Albija, zauvek. Sada je bila ovde i ovo je bio njen dom, ovi kameni podovi i zidovi, ovi mali prozori, kroz koje su se napolju videli mračni hrastovi na mesečini, ove tihe, uredne sobe. Te noći je izvesno vreme ležala budna. Njena kćer spavala je u drugoj sobi, dečjoj sobi, sa Teru, a Tenar je ležala u svom krevetu, muževljevom krevetu, sama.
<BR>&nbsp;&nbsp;&nbsp;&nbsp;&nbsp;Zaspala je. Probudila se, ne sećajući se da li je išta sanjala.
<BR>
<BR>&nbsp;&nbsp;&nbsp;&nbsp;&nbsp;Posle nekoliko dana na imanju jedva da se i setila leta koje je provela na Prekopadu. To je bilo tako davno i tako daleko. Iako je Džumbirka uporno tvrdila kako na imanju nema baš ništa da se radi, ona je pronašla toliko toga: sve je to ostalo neurađeno tokom celog leta i sve je to trebalo obaviti sada u vreme žetve i spravljanja sira. Radila je od zore do mraka, i ako je kojim slučajem ugrabila koji sat da sedne, odmah bi dohvatila preslicu ili bi šila za Teru. Crvena haljinica je konačno bila gotova, bila je zaista lepa, imala je belu keceljicu za bolje prilike i narandžasto-smeđu za svaki dan. "Izgledaš predivno!" izjavi ponosno Tenar, zadovoljna obavljenim poslom, kada ju je Teru prvi put probala.
<BR>&nbsp;&nbsp;&nbsp;&nbsp;&nbsp;Teru okrenu glavu.
<BR>&nbsp;&nbsp;&nbsp;&nbsp;&nbsp;"Prelepa si", reče joj Tenar izmenjenim glasom. "Čuj me, Teru. Dođi ovamo. Imaš ožiljke, ružne ožiljke, jer su ti urađene ružne, zle stvari. Ljudi vide ožiljke. Ali oni vide i tebe, a ti nisi ožiljak. Ti nisi ružna. Ti nisi zla. Ti si Teru i ti si prelepa. Ti si Teru koja je u stanju da radi, da šeta, trči, pleše, i to prelepo, u crvenoj haljini."
<BR>&nbsp;&nbsp;&nbsp;&nbsp;&nbsp;Dete je slušalo, meka, nepovređena strana lica bila joj je isto onako bezizražajna kao i ona druga, gruba, izbrazdana ožiljcima, nalik na masku.
<BR>&nbsp;&nbsp;&nbsp;&nbsp;&nbsp;Spustila je pogled na Tenerine šake i dotakla ih svojim malim prstima. "Haljina je divna", reče svojim slabim, promuklim glasićem.
<BR>&nbsp;&nbsp;&nbsp;&nbsp;&nbsp;Kada je Tenar ostala sama, zabavljena zamatanjem ostataka crvenog materijala, u očima počeše da je peku suze. Osećala se kao da ju je neko prekoreo. Imala je pravo što je sašila tu haljinu i detetu je rekla istinu. Ali to nije bilo dovoljno, nije bilo dovoljno biti u pravu i govoriti istinu. Postojale su provalija, praznina, struja, pored tog prava i istine. Ljubav, njena ljubav prema Teru i Terunina prema njoj, napravile su most preko provalije, most od paučine, ali ljubav je nije ispunila niti zatvorila. Ništa nije to učinilo. A dete je toga bilo svesno bolje i od nje same.
<BR>&nbsp;&nbsp;&nbsp;&nbsp;&nbsp;Došao je i dan ravnodnevice, jasno jesenje sunce probijalo se kroz maglu. U krošnjama hrastova pojavili su se prvi žuti listovi. Dok je ribala posude za skupljanje kajmaka u mlekari pored otvorenog prozora i vrata kako bi unutra ulazio miomirisni vazduh, Tenar se setila da je mladi kralj upravo danas krunisan u Hevnoru. Gospodari i gospe pojaviće se u plavoj, zelenoj i grimiznoj odeždi, ali on će biti u belom, pomisli ona. Popeće se stepenicama u Kulu Mača, istim onim stepenicama kojima su se ona i Ged popeli. Na glavu će mu biti stavljena Moredova kruna. Kada se trube oglase, on će se okrenuti i sesti na presto koji je tolike godine bio prazan i pogledaće u svoje kraljevstvo onim svojim tamnim očima koje su upoznale bol i strah. "Vladaj dobro, vladaj dugo", pomisli ona, "jadni dečače!" Zatim je još pomislila: "Trebalo je Ged da mu stavi krunu na glavu. Trebalo je da ode."
<BR>&nbsp;&nbsp;&nbsp;&nbsp;&nbsp;Ali Ged je čuvao ovce bogataša, ili možda koze, gore na visokim pašnjacima. Jesen je bila lepa, suva, zlatna, i oni neće sići sa stadima sve dok gore u visinama ne padne sneg.
<BR>&nbsp;&nbsp;&nbsp;&nbsp;&nbsp;Kada je otišla do sela, Tenar je odlučila da prođe pored Bršljankine kolibe na kraju Mlinskog puta. Pošto je upoznala Mahovinu iz Re Albija, poželela je da i Bršljanku bolje upozna, ako uspe da prebrodi vračarinu sumnjičavost i ljubomoru. Nedostajala joj je Mahovina, iako je ovde imala Ševu; naučila je od nje dosta toga i zavolela ju je, Mahovina je i njoj i Teru podarila nešto što im je obema bilo potrebno. Nadala se da će ovde pronaći zamenu za to. Međutim, Bršljanka, iako mnogo čišća i pouzdanija od Mahovine, nije uopšte pokazivala nameru da zaboravi netrpeljivost koju je osećala prema Tenar. Odnosila se prema njenim ponudama za prijateljstvo s prezirom, što je, priznala je Tenar, možda i zaslužila. "Ti idi svojim putem, a ja ću svojim", jasno joj je stavljala do znanja vračara, iako nijednom to nije rekla; i Tenar ju je poslušala, premda je nastavila da se odnosi prema Bršljaki sa vidljivim poštovanjem kada bi se srele. Suviše dugo i suviše često ju je omalovažavala, i morala je to nekako da joj nadoknadi. I vračara je očigledno bila istog mišljenja, jer je prihvatala takvo ponašanje sa popustljivom ljutnjom.
<BR>&nbsp;&nbsp;&nbsp;&nbsp;&nbsp;Sredinom jeseni u dolinu je dospeo vrač Bukva, koga je pozvao jedan bogati seljak da mu izleči kozu. Izvesno vreme je ostao u selima Srednje doline, što je i inače činio, i jednog je popodneva prošao i pored Hrastovog imanja, da obiđe Teru i popriča sa Tenar. Zanimalo ga je sve što je znala o tome kako je Ogion proveo poslednje dane. Bio je učenik Ogionovog učenika i odano se divio magu sa Gonta. Tenar je otkrila da joj uopšte nije bilo teško da govori o Ogionu, što nije bio slučaj kada je trebalo da nešto kaže o drugim ljudima iz Re Albija, pa mu je ispričala sve što je znala. Kada je završila, on ju je, pomalo se snebivajući, upitao: "A da li se Arhimag... pojavio?"
<BR>&nbsp;&nbsp;&nbsp;&nbsp;&nbsp;"Jeste", odvratila je Tenar.
<BR>&nbsp;&nbsp;&nbsp;&nbsp;&nbsp;Bukva je imao glatku kožu, pitom izgled, otprilike četrdeset godina, bio je sklon gojaznosti i imao tamne podočnjake ispod očiju, koji su samo još više isticali blagost njegovog lica; osmotrio ju je, ali ništa nije pitao.
<BR>&nbsp;&nbsp;&nbsp;&nbsp;&nbsp;"Došao je pošto je Ogion umro. I otišao", dodade ona. A zatim reče: "Nije više Arhimag. To si znao?"
<BR>&nbsp;&nbsp;&nbsp;&nbsp;&nbsp;Bukva klimnu.
<BR>&nbsp;&nbsp;&nbsp;&nbsp;&nbsp;"Ima li vesti da li su izabrali novog Arhimaga?"
<BR>&nbsp;&nbsp;&nbsp;&nbsp;&nbsp;Vrač odmahnu glavom. "Nedavno je ovde bio brod sa Enlada, ali posada je pričala samo o krunisanju. Usta nisu zatvarali! Izgleda da su sva proricanja i događaji bili srećni. Ako naklonost maga išta vredi, onda je ovaj naš mladi kralj bogat čovek... A izgleda da je i aktivan. Neposredno pre no što sam otišao iz Valmauta, kopnom je iz luke Gont stiglo naređenje da se okupe svi plemići, trgovci, gradonačelnik i njegovo veće i da se pobrinu da oblasni kraljevi predstavnici budu zaslužni ljudi na koje se može računati, jer oni su sada kraljevi službenici, čija će dužnost biti da sprovode njegovu volju i zakon. Možeš misliti kako je gospodar Heno to pozdravio!" Heno je bio uvaženi poglavar gusara koji je već dugo držao u džepu većinu kraljevih predstavnika i morskih šerifa iz Južnog Gonta. "Ali bilo je ljudi koji su bili voljni da se suprotstave Henu, ako ih kralj podrži. Smesta su otpustili gomilu starih i naimenovali petnaest novih kraljevih predstavnika, pristojne ljude, koji primaju platu iz gradonačelnikovih fondova. Heno je pobesneo, pretio da će ih sve uništiti. Svanuo je novi dan! Razume se, ništa se neće dogoditi preko noći, ali počelo je. Žao mi je što gospodar Ogion nije poživeo da to vidi."
<BR>&nbsp;&nbsp;&nbsp;&nbsp;&nbsp;"Jeste", odvrati Tenar. "Nasmešio se pre no što je umro i rekao: "Sve se izmenilo..."
<BR>&nbsp;&nbsp;&nbsp;&nbsp;&nbsp;Bukva je to primio na svoj staložen način, lagano klimnuvši. "Sve se izmenilo", ponovi on.
<BR>&nbsp;&nbsp;&nbsp;&nbsp;&nbsp;Posle izvesnog vremena dodade: "Malena napreduje baš dobro."
<BR>&nbsp;&nbsp;&nbsp;&nbsp;&nbsp;"Prilično dobro... Ponekad mislim da ipak ne napreduje dovoljno dobro."
<BR>&nbsp;&nbsp;&nbsp;&nbsp;&nbsp;"Gospodarice Goha", zausti vrač, "da je bila kod mene ili kod bilo kog vrača i vračare ili usuđujem se rečć čarobnjaka, i da smo koristili svu moć vidanja pomoću veštine vračanja tokom svih ovih meseci od kada je povređena, ne bi joj bilo bolje. Možda joj čak ne bi bilo dobro kao što je sada. Učinila si sve što se moglo učiniti, gospodarice. Postigla si čudo."
<BR>&nbsp;&nbsp;&nbsp;&nbsp;&nbsp;Dirnula ju je njegova iskrena pohvala, ali ju je i rastužila; rekla mu je i zašto. "To nije dovoljno", reče ona. "Ne mogu da je izlečim. Ona je... Šta će da radi? Šta će postati?" Ispustila je nit koju je upredala na preslici i dodala: "Plašim se."
<BR>&nbsp;&nbsp;&nbsp;&nbsp;&nbsp;"Za nju", primeti Bukva, a u tim njegovim rečima naziralo se i pitanje.
<BR>&nbsp;&nbsp;&nbsp;&nbsp;&nbsp;"Plašim se jer njen strah privlači ka sebi, ka njoj, uzrok njenog straha. Plašim se jer..."
<BR>&nbsp;&nbsp;&nbsp;&nbsp;&nbsp;Nije mogla da nađe prave reči.
<BR>&nbsp;&nbsp;&nbsp;&nbsp;&nbsp;"Ako bude živela u strahu, činiće zlo", reče ona konačno. "Toga se plašim."
<BR>&nbsp;&nbsp;&nbsp;&nbsp;&nbsp;Vrač se zamisli. "Mislio sam", reče on na kraju na svoj nedovoljno samopouzdan način, "možda bi, ako poseduje dar, a mislim da ga poseduje, možda bismo je mogli malo uputiti u Veštinu. A kao vračara, njen... izgled možda joj tada ne bi toliko smetao." Pročistio je grlo. "Ima vračara koje obavljaju veoma cenjen posao", dodade.
<BR>&nbsp;&nbsp;&nbsp;&nbsp;&nbsp;Tenar malo propusti između prstiju nit koju je prela, ispitujući da li je svuda podjednake debljine i koliko je čvrsta. "Ogion mi je kazao da je podučim. 'Poduči je svemu', rekao je, a zatim još dodao, 'Ne Rouk'. Ne znam šta je time hteo da kaže."
<BR>&nbsp;&nbsp;&nbsp;&nbsp;&nbsp;Bukvi nije bilo nimalo teško da joj odgonetne njegove reči. "Hteo je da kaže da znanje koje se stiče na Rouku... Visoke Veštine... ne bi bile primerene za devojčicu. A naročito ne za hendikepiranu devojčicu. Ali ako je kazao da bi je trebalo podučiti svemu osim tom učenju, znači da je i on shvatao kako bi ona trebalo da pođe tim putem - putem vračare." Ponovo se zamislio, sada već raspoloženiji, pošto je na svojoj strani imao i Ogionovo mišljenje. "Kroz godinu ili dve, kada dovoljno ojača i još malo poraste, mogla bi zamoliti Bršljanku da počne polako da je podučava. Razume se, ne mnogo, čak ni od tog znanja, dok ne dobije pravo ime."
<BR>&nbsp;&nbsp;&nbsp;&nbsp;&nbsp;Tenar oseti snažnu, trenutnu odbojnost prema tom predlogu. Ništa nije rekla, ali Bukva je bio osetljiv čovek. "Bršljanka je tvrd orah", reče on. "Ali ono što zna, pošteno primenjuje. Što se ne može reći za sve vračare. Slab kao ženske čini, znaš već, i zao kao ženske čini! Poznavao sam vračare koje su posedovale odistinsku moć da leče. Lečenje pristaje ženi. Nekako joj leži. A i dete bi to moglo privući... pošto je sama bila toliko povređena."
<BR>&nbsp;&nbsp;&nbsp;&nbsp;&nbsp;Njegova ljubaznost bila je nevina, pomisli Tenar.
<BR>&nbsp;&nbsp;&nbsp;&nbsp;&nbsp;Zahvalila mu je, rekavši da će dobro da razmisli o onome što je kazao. I stvarno je to učinila.
<BR>
<BR>&nbsp;&nbsp;&nbsp;&nbsp;&nbsp;Pre isteka tog meseca sela Srednje doline okupila su se kod Okrugle Štale Sodeve kako bi naimenovala svoje kraljeve predstavnike i časnike mira i odredila iznos poreza koji će podmirivati plate kraljevih predstavnika. Tako su glasila kraljeva naređenja, koja su primili gradonačelnici i starešine sela i spremno se prihvatili njihovih izvršenja, jer su puteve zaposeli mnogobrojni uporni prosjaci i lopovi, a seljani i posednici jedva su čekali da se zavede red i obezbedi sigurnost. Unaokolo su se širile ružne glasine po kojima je gospodar Heno osnovao Veće Podlaca i popisivao sve crnostražare po okolini, čiji će zadatak biti da se kreću u bandama i lupaju glave kraljevim predstavnicima; ipak je većina ljudi govorila: "Samo neka pokušaju!" Razišli su se kućama, pričajući jedni drugima da sada pošten čovek može noću mirno da spava i da će kralj srediti sve što je pošlo naopako, iako su porezi bili krajnje nerazumni, tako da će ih sve dovesti do prosjačkog štapa.
<BR>&nbsp;&nbsp;&nbsp;&nbsp;&nbsp;Tenar je bilo milo kada je sve to čula od Ševe, ali nije obraćala mnogo pažnje. Naporno je radila; i kako je ponovo bila u svom domu, rešila je, gotovo nesvesno, da ne dopusti da njenim ili Teruninim životom vlada sećanje na Spretnog ili nekog sličnog lupeža. Nije mogla sve vreme da drži dete uz sebe, jer tada nikada ne bi zaboravila na svoj strah, već bi se njeni užasi samo obnavljali, stalno je podsećajući na ono čega nije trebalo da se seća ako je želela da normalno živi. Dete mora biti slobodno i znati da je slobodno, kako bi normalno raslo.
<BR>&nbsp;&nbsp;&nbsp;&nbsp;&nbsp;Postepeno je prestala da se trza i plaši i sada je već išla sama po celom imanju, tumarala sporednim putevima i odlazila čak do sela. Tenar joj nijednom nije kazala da se pazi, mada je ponekad osećala silnu potrebu da to učini. Teru je bila bezbedna na imanju, bila je bezbedna i u selu, niko je tamo ne bi povredio: to se moralo uzeti zdravo za gotovo. I Tenar to stvarno nije često dovodila u pitanje. Ovde su bili ona, Džumbirka i Bistropotok, a Seka i Srk boravili su u donjoj kući; Ševa je imala rođake po celom selu; ko je onda mogao nauditi detetu te blage jeseni u Srednoj dolini?
<BR>&nbsp;&nbsp;&nbsp;&nbsp;&nbsp;Nabavila je i psa, kada je čula za onakvog kakvog je želela: velikog, sivog, gontskog, pastirskog psa, koji imaju mudre, kudrave glave.
<BR>&nbsp;&nbsp;&nbsp;&nbsp;&nbsp;S vremena na vreme bi pomislila, isto kao i u Re Albiju: "Moram podučavati dete! Ogion je tako rekao." Ali nikako joj ništa nije padalo na pamet osim seljačkih poslova i priča, koje joj je uveče pričala, kada bi se noć uvukla unutra, a one zasele oko kuhinjske vatre posle večere, pre no što bi pošle na počinak. Možda je Bukva bio u pravu, možda je Teru stvarno trebalo poslati kakvoj vračari da nauči ono što one znaju. To je bilo bolje nego da je da za šegrta kod tkača, kao što je ranije nameravala. Ali ni to nije bilo mnogo bolje. Uostalom, još je bila suviše mala i neuka za svoje godine, pošto je ničemu nisu učili dok nije dospela na Hrastovo imanje. Bila je kao mala životinja, jedva je poznavala ljudski govor, a veštine i da ne pominjemo. Doduše, brzo je učila i bila je dvostruko poslušnija i marljivija od Ševinih neobuzdanih devojčica i lenjih dečaka koji su se stalno smejali. Umela je da čisti, poslužuje i prede, pomalo da kuva i pomalo da šije, da se brine o živini, dovede krave i odlično se snalazila u spravljanju proizvoda od mleka. Prava devojka sa sela, zvao ju je stari Srk, ovlaš se mršteći. Tenar ga je videla kako kradomice pravi znak protiv zla kada bi Teru prošla pored njega. Poput većine ljudi i Srk je verovao da o čoveku treba suditi na osnovu onoga što mu se događa. Bogati i jaki mora da su puni vrlina; oni kojima je pričinjeno zlo moraju biti zli i pravo je što su kažnjeni.
<BR>&nbsp;&nbsp;&nbsp;&nbsp;&nbsp;A u tom slučaju kakva korist od toga da Teru postane i najuzornija devojka sa sela na celom Gontu. Čak ni napredak neće umanjiti vidljivi žig koji je govorio o onome što joj je učinjeno. I zato je Bukva video u njoj vešticu koja prihvata, koristi žig. Da li je i Ogion na to mislio kada je kazao "Ne Rouk"... kada je kazao "Plašiće je se"? Je li to bilo sve?
<BR>&nbsp;&nbsp;&nbsp;&nbsp;&nbsp;Jednoga dana kada su se naizgled slučajno srele na seoskoj ulici, Tenar reče Bršljanki: "Želim nešto da te pitam, gospodarice Bršljanko. U vezi sa tvojim zvanjem."
<BR>&nbsp;&nbsp;&nbsp;&nbsp;&nbsp;Vračara je odmeri. Imala je nemilosrdno oko.
<BR>&nbsp;&nbsp;&nbsp;&nbsp;&nbsp;"U vezi sa mojim zvanjem, kažeš?"
<BR>&nbsp;&nbsp;&nbsp;&nbsp;&nbsp;Tenar klimnu, ne skrenuvši pogled.
<BR>&nbsp;&nbsp;&nbsp;&nbsp;&nbsp;"Hajdemo, onda", reče Bršljanka, slegnuvši ramenima i povevši je niz Mlinarsku ulicu ka svojoj kućici.
<BR>&nbsp;&nbsp;&nbsp;&nbsp;&nbsp;To nije bila zloglasna jazbina puna pilića, kao Mahovinina kuća, ali ipak je posredi bio vračarin dom, u kome su o grede bile gusto obešene razne trave, suve i one koje su se tek sušile, vatra je tinjala ispod sivog pepela, održavajući se zahvaljući samo jednom sitnom grumenu uglja koji je namigivao poput kakvog crvenog oka, dok je gibka, debela, crna mačka sa jednim belim brkom spavala gore na polici; posvuda su se mogle videti kutijice, lonci, vrčevi za vodu, poslužavnici i začepljene boce, sve je to bilo aromatično, oporo, slatko ili čudno.
<BR>&nbsp;&nbsp;&nbsp;&nbsp;&nbsp;"Šta mogu da učinim za tebe, gospodarice Goha?" upita je veoma suvo Bršljanka, kada se nađoše unutra.
<BR>&nbsp;&nbsp;&nbsp;&nbsp;&nbsp;"Reci mi, molim te, misliš li da moja štićenica, Teru, poseduje bilo kakav dar za ono čime se ti baviš... ima li imalo moći u njoj?"
<BR>&nbsp;&nbsp;&nbsp;&nbsp;&nbsp;"Ona? Svakako!" odvrati vračara.
<BR>&nbsp;&nbsp;&nbsp;&nbsp;&nbsp;Tenar je sinula na ovako brz i zadovoljavajući odgovor. "Pa", poče ona, "bukva misli isto."
<BR>&nbsp;&nbsp;&nbsp;&nbsp;&nbsp;"To može da vidi i slepi miš iz pećine", odvrati Bršljanka. "Je li to sve?"
<BR>&nbsp;&nbsp;&nbsp;&nbsp;&nbsp;"Ne. Volela bih da me posavetuješ. Kada ti postavim pitanje, reći ćeš mi koliko će me koštati odgovor. Pošteno?"
<BR>&nbsp;&nbsp;&nbsp;&nbsp;&nbsp;"Pošteno."
<BR>&nbsp;&nbsp;&nbsp;&nbsp;&nbsp;"Da li bi trebalo da dam Teru na nauk kod kakve vračare, kada malo poodraste?"
<BR>&nbsp;&nbsp;&nbsp;&nbsp;&nbsp;Bršljanka je na trenutak ćutala, razmišljajući o naknadi, bar je Tenar tako pretpostavila. Međutim, odgovorila je na pitanje. "Ja je ne bih uzela", reče.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Plašila bih se", odvrati vračara, iznenada divlje pogledavši Tenar.
<BR>&nbsp;&nbsp;&nbsp;&nbsp;&nbsp;"Plašila? Čega?"
<BR>&nbsp;&nbsp;&nbsp;&nbsp;&nbsp;"Nje! Šta je ona?"
<BR>&nbsp;&nbsp;&nbsp;&nbsp;&nbsp;"Dete. Gadno iskorišćeno dete!"
<BR>&nbsp;&nbsp;&nbsp;&nbsp;&nbsp;"Nije ona samo to."
<BR>&nbsp;&nbsp;&nbsp;&nbsp;&nbsp;Tenar obuze mračni bes i ona reče: "Da li šegrt za vračaru mora biti devica?"
<BR>&nbsp;&nbsp;&nbsp;&nbsp;&nbsp;Bršljanka se zagleda u nju. Trenutak potom reče: "Nisam mislila na to."
<BR>&nbsp;&nbsp;&nbsp;&nbsp;&nbsp;"A na šta si mislila?"
<BR>&nbsp;&nbsp;&nbsp;&nbsp;&nbsp;"Htela sam da kažem da ne znam šta je ona. To jest, kada me gleda onim svojim jednim okom na koje vidi i onim drugim slepim, ne znam šta vidi. Vidim te kako ideš s njom unaokolo kao da je obično dete, i mislim, šta su one? Kakvu snagu poseduje ta žena, jer nije ona budala, kada drži vatru za ruku i prede niti sa vihorom? Kažu, gospodarice, da si kao dete živela i sama sa Starima, Onima iz Mraka, Onima Ispod Tla, i da si bila kraljica i sluga tih sila. Možda se zato ne plašiš ove. Kakva je ona sila, ja to ne znam, ne mogu da kažem. Ali znam da prevazilazi moje znanje... ili Bukvino, kao i znanje svih vračeva i čarobnjaka koje sam ikada upoznala! Daću ti savet, gospodarice, sasvim besplatno. Sastoji se u ovome: čuvaj se. Čuvaj se nje, doći će dan kada će otkriti svoju snagu! To je sve."
<BR>&nbsp;&nbsp;&nbsp;&nbsp;&nbsp;"Zahvaljujem ti, gospodarice Bršljanko", reče Tenar krajnje formalno kako je to činila kao Sveštenica Grobnica Atuana, posle čega je izišla iz tople sobe na slabi, ujedajući vetar s kraja jeseni.
<BR>&nbsp;&nbsp;&nbsp;&nbsp;&nbsp;Još je bila ljuta. Niko ne želi da joj pomogne, pomisli ona. Znala je da je taj zadatak van njenih moći, nisu morali to da joj govore... ali niko od njih nije hteo da joj pomogne. Ogion je umro, a stara Mahovina se samo busala u grudi, Bršljanka ju je upozorila, Bukva je bio jasan, a Ged... on koji je stvarno mogao da joj pomogne... Ged je pobegao. Pobegao poput prebijenog psa, ne javivši se ni znakom ni rečju, zaboravivši na nju i Teru, misleći samo na svoj dragoceni sram. To je bilo njegovo dete, njegovo mezimče. Samo mu je to bilo važno. Nikada nije mario za nju, niti mislio na nju, već samo na moć... njenu moć, svoju moć, na to kako je može iskoristiti, kako od nje može stvoriti još veću moć. Sastaviti slomljeni Prsten, napraviti Runu, postaviti kralja na presto. A kada je izgubio moć, i dalje ni o čemu drugom nije mogao da razmišlja: samo o tome da je više ne poseduje, da je izgubljena, da je sada prepušten sam sebi, svom sramu, svojoj ispraznosti.
<BR>&nbsp;&nbsp;&nbsp;&nbsp;&nbsp;Nije pošteno, reče Goha Tenar.
<BR>&nbsp;&nbsp;&nbsp;&nbsp;&nbsp;Pošteno! - uzviknu Tenar. Da li je on postupao pošteno?
<BR>&nbsp;&nbsp;&nbsp;&nbsp;&nbsp;Jeste, odvrati Goha. Jeste. Ili je bar pokušavao.
<BR>&nbsp;&nbsp;&nbsp;&nbsp;&nbsp;E pa, od sada može da postupa pošteno sa kozama koje čuva, baš mene briga, reče u sebi Tenar, nastavivši put kuće po vetru i prvim retkim, hladnim kapima kiše.
<BR>&nbsp;&nbsp;&nbsp;&nbsp;&nbsp;"Noćas će možda početi sneg", rekao je najamnik Srk, kada ju je sreo na putu pored livada Kahede.
<BR>&nbsp;&nbsp;&nbsp;&nbsp;&nbsp;"Sneg, već? Nadam se da neće."
<BR>&nbsp;&nbsp;&nbsp;&nbsp;&nbsp;"Mraz, svakako, ubeđen sam."
<BR>&nbsp;&nbsp;&nbsp;&nbsp;&nbsp;Kada je sunce zašlo, odista je nastupio mraz: prvo barice od kiše, zatim su jarci za navodnjavanje počeli da se prelivaju, zatim led; trska pored Kahede se ukočila, okovana ledom; i sam vetar se primirio kao da se smrzao i više nije mogao da se kreće.
<BR>&nbsp;&nbsp;&nbsp;&nbsp;&nbsp;Pored vatre... mnogo lepše od Bršljankine, jer gorelo je drvo od stare trešnje koju su posekli prošlog proleća u voćnjaku... Tenar i Teru sedoše da predu i pričaju posle večere.
<BR>&nbsp;&nbsp;&nbsp;&nbsp;&nbsp;"Pričaj mi priču o mačjim duhovima", reče Teru svojim hrapavim glasom, okrenuvši točak kako bi počela da prede gomilu tamne, svilenkaste, kozje vune u pređu od strižene vune.
<BR>&nbsp;&nbsp;&nbsp;&nbsp;&nbsp;"To je letnja priča."
<BR>&nbsp;&nbsp;&nbsp;&nbsp;&nbsp;Teru nakrenu glavu.
<BR>&nbsp;&nbsp;&nbsp;&nbsp;&nbsp;"U zimu treba pričati velike priče. Zimi se uči Stvaranje Ee, kako bi je mogla pevati za vreme Dugog Plesa kada dođe leto. Zimi se uči Zimska pesma i Dela mladoga kralja, koje onda možeš pevati na Svetkovini Povratka sunca, kada sunce skrene ka severu da donese proleće."
<BR>&nbsp;&nbsp;&nbsp;&nbsp;&nbsp;"Ne umem da pevam", prošaputa devojčica.
<BR>&nbsp;&nbsp;&nbsp;&nbsp;&nbsp;Tenar je namotavala gotovu pređu sa preslice u loptu, spretno i ritmički.
<BR>&nbsp;&nbsp;&nbsp;&nbsp;&nbsp;"Ne peva se samo glasom", reče ona. "Peva se i umom. Kakva korist od najlepšeg glasa na svetu ako um ne zna pesme." Odvezala je poslednji komad pređe, koji je prvi uprela. "Ti, Teru, poseduješ snagu, a snaga bez znanja može postati opasna."
<BR>&nbsp;&nbsp;&nbsp;&nbsp;&nbsp;"Kao kod onih koji neće da uče", primeti Teru. "Divljih." Tenar nije znala na koga je to mislila i upitno ju je pogledala. "Onih koji su ostali na zapadu", objasni Teru.
<BR>&nbsp;&nbsp;&nbsp;&nbsp;&nbsp;"Ah... misliš na zmajeve... iz pesme Žene od Kemaja. Da. Upravo tako. Da vidimo: s kojom da počnemo... s onom koja govori kako su se ostrva izdigla iz mora, ili kako je kralj Mored vratio Crne Brodove?"
<BR>&nbsp;&nbsp;&nbsp;&nbsp;&nbsp;"Ostrva", prošaputa Teru. Tenar se nadala da će izabrati Dela mladoga kralja, jer je Lebanenovo lice videla kao Moredovo; ali dete je napravilo dobar izbor. "U redu", reče ona. Pogledala je prema Ogionovim velikim knjigama sa Predanjima na polici iznad ognjišta, hrabreći samu sebe kako će u njima pronaći reči koje je možda zaboravila; uvukla je vazduh i počela.
<BR>&nbsp;&nbsp;&nbsp;&nbsp;&nbsp;Kada je došlo vreme da pođe u postelju, Teru je već znala kako je Segoj izdigao prvo ostrvo iz dubina Vremena. Umesto da joj peva, Tenar je sela na krevet pošto ju je ušuškala i njih dve zajedno počeše da recituju, lagano, prvu strofu pesme Stvaranja.
<BR>&nbsp;&nbsp;&nbsp;&nbsp;&nbsp;Tenar je vratila malu uljanu svetiljku u kuhinju i stala da osluškuje potpunu tišinu. Mraz je okovao svet, zaključao ga. Nije se videla nijedna zvezda. Tama je pritisla jedini prozor na kuhinji. Kamene podove prekrila je hladnoća.
<BR>&nbsp;&nbsp;&nbsp;&nbsp;&nbsp;Vratila se do vatre, jer joj se još nije spavalo. Značajne reči pesme su je uzbudile, a još se nije oslobodila besa i nemira posle razgovora sa Bršljankom. Dohvatila je žarač kako bi prodžarala vatru i privukla jednu cepanicu bliže središtu. Kada je udarila po cepanici začuo se odjek u stražnjem delu kuće.
<BR>&nbsp;&nbsp;&nbsp;&nbsp;&nbsp;Uspravila se i stala da osluškuje.
<BR>&nbsp;&nbsp;&nbsp;&nbsp;&nbsp;Ponovo: tihi, tupi udari ili tutnjava... izvan kuće... na prozoru prostorije za spravljanje mleka?
<BR>&nbsp;&nbsp;&nbsp;&nbsp;&nbsp;Ne ispuštajući žarač, Tenar krenu niz mračni hodnik do vrata koja su vodila u sobu za hlađenje. Iza te prostorije nalazila se ona u kojoj su prerađivali mleko. Kuća je bila podignuta uz jedno nisko brdo, tako da su se obe te prostorije pružale u padinu poput podruma, mada na istom nivou kao i ostali deo kuće. Soba za hlađenje imala je samo otvore za provetravanje; prostorija za preradu mleka imala je vrata i jedan prozor, nizak i širok kao onaj u kuhinji, i to na jedinom spoljašnjem zidu. Stojeći na vratima prostorije za hlađenje, čula je kako se neko muva oko prozora i viri kroz njega, kao i šapat muških glasova.
<BR>&nbsp;&nbsp;&nbsp;&nbsp;&nbsp;Kremenko je bio metodičan gazda. Sva vrata na njegovoj kući osim jednih imala su rezu sa svake strane, a preko sredine se protezao debeli komad gvožđa. Sve je bilo čisto i podmazano; nijedna nikada nisu bila zabravljena.
<BR>&nbsp;&nbsp;&nbsp;&nbsp;&nbsp;Navukla je rezu preko vrata prostorije za hlađenje. Skliznula je na mesto nečujno, udobno se smestivši u prorez na dovratku.
<BR>&nbsp;&nbsp;&nbsp;&nbsp;&nbsp;Čula je kako se otvaraju spoljašnja vrata na prostoriji za preradu mleka. Jedan od njih se konačno setio da proba da li su možda otvorena, pre no što su razbili prozor, i tako je otkrio da nisu. Ponovo je začula glasove. Zatim je nastupila tišina, dovoljno duga da čuje otkucaje srca u ušima i to tako snažno da se uplašila kako neće moći da čuje nijedan drugi zvuk pored tog. Osetila je kako joj se noge tresu i kako joj se hladnoća poda uvlači pod suknju poput nečije šake.
<BR>&nbsp;&nbsp;&nbsp;&nbsp;&nbsp;"Otvorena su", prošaputa muški glas blizu nje i njeno srce bolno poskoči. Spustila je šaku na rezu, misleći da je otvorena... da ju je sklonila, a ne namakla... umalo je nije stvarno uklonila kada je čula kako škripe vrata između prostorije za preradu mleka i prostorije za hlađenje. Znala je da tu škripu stvara gornja šarka. Prepoznala je i glas, ali na drugačiji način. "To je skladište", reče Spretni, a onda, kada se vrata ispred kojih je stajala zatresoše, dodade: "Ova su zaključana". Vrata se ponovo se zatresoše. Tanka oštrica svetlosti, nalik na sečivo noža, pojavi se između vrata i dovratka. Dodirnu joj prsa i ona se povuče kao da ju je posekla.
<BR>&nbsp;&nbsp;&nbsp;&nbsp;&nbsp;Vrata se ponovo zatresoše, ali ne baš jako. Bila su čvrsta, dobro uglavljena, a i reza je bila čvrsta.
<BR>&nbsp;&nbsp;&nbsp;&nbsp;&nbsp;Nešto su mrmljali s druge strane vrata. Znala je da planiraju da uđu s druge strane, da će pokušati s prednje strane kuće. Našla se kod prednjih vrata, zabravila ih, ni sama ne znajući kako je tamo dospela. Možda je ovo bila noćna mora. Već je sanjala ovaj san, san u kome neko pokušava da prodre u kuću, da uvlači tanke noževe kroz pukotine na vratima. Vrata... ima li još vrata kroz koja mogu da uđu? Prozori... Kapci na prozorima spavaće sobe... Ostala je bez daha tako da je mislila da neće stići do Terunine sobe, ali već je bila tamo i zatvarala teške drvene kapke preko stakala. Zasuni su bili zarđali, tako da su se spojili uz tresak. Sada su znali. Dolazili su. Doći će do prozora naredne sobe, njene sobe. Biće tamo pre no što uspe da zatvori kapke. I bili su.
<BR>&nbsp;&nbsp;&nbsp;&nbsp;&nbsp;Videla je lica, nejasne obrise koji su se kretali kroz tamu napolju, dok je pokušavala da oslobodi levi kapak koji je bio zapeo. Zaglavio se. Nije mogla da ga odvoji. Jedna šaka dodirnu staklo i onako bela priljubi se uz njega.
<BR>&nbsp;&nbsp;&nbsp;&nbsp;&nbsp;"Evo je."
<BR>&nbsp;&nbsp;&nbsp;&nbsp;&nbsp;"Pusti nas unutra. Nećemo ti ništa."
<BR>&nbsp;&nbsp;&nbsp;&nbsp;&nbsp;"Želimo samo da porazgovaramo."
<BR>&nbsp;&nbsp;&nbsp;&nbsp;&nbsp;"On samo hoće da vidi svoju malu devojčicu."
<BR>&nbsp;&nbsp;&nbsp;&nbsp;&nbsp;Uspela je da oslobodi kapak i povukla ga preko prozora. Ali ako razbiju staklo neće im biti teško da spolja odgurnu kapke. Spajala ih je samo kuka koja će pod pritiskom odmah izleteti iz drveta.
<BR>&nbsp;&nbsp;&nbsp;&nbsp;&nbsp;"Pusti nas unutra, nećemo ti ništa", začu se jedan glas.
<BR>&nbsp;&nbsp;&nbsp;&nbsp;&nbsp;Čula je bat njihovih stopala po smrznutom tlu i pucketanje opalog lišća. Da li se Teru probudila? Možda ju je pbrobudila kada je zatvarala kapke, ali ni glasa nije davala od sebe. Tenar je stajala na vratima između svoje i Terunine sobe. Bio je mrkli mrak, tišina. Plašila se da dodirne dete da ga ne probudi. Mora ostati u sobi s njom. Mora se boriti za nju. Imala je žarač u ruci, gde li ga je ostavila? Spustila ga je na pod kada je zatvarala kapke. Nije mogla da ga pronađe. Tražila ga je pipajući unaokolo u tami sobe koja kao da nije imala zidova.
<BR>&nbsp;&nbsp;&nbsp;&nbsp;&nbsp;Zatresoše se u svom okviru prednja vrata koja su vodila u kuhinju.
<BR>&nbsp;&nbsp;&nbsp;&nbsp;&nbsp;Kada bi uspela da pronađe žarač ostala bi ovde, suprotstavila bi im se.
<BR>&nbsp;&nbsp;&nbsp;&nbsp;&nbsp;"Ovamo" povika jedan od njih i njoj bi jasno šta je pronašao. Gledao je u širok kuhinjski prozor, na kome nisu bili zatoreni kapci i do koga je lako bilo doseći.
<BR>&nbsp;&nbsp;&nbsp;&nbsp;&nbsp;Krenula je, kako se činilo veoma polako i pipajući ka vratima sobe. Sada je to bila Terunina soba. Nekada soba njene dece. Dečja soba. Zato na vratima nije bilo kvake sa unutrašnje strane. Kako deca ne bi mogla da se zatvore i uplaše ako se reza zaglavi.
<BR>&nbsp;&nbsp;&nbsp;&nbsp;&nbsp;S druge strane brda i s druge strane voćnjaka Bistropotok i Džumbirka sigurno spavaju u svojoj kolibi. Ako počne da priziva u pomoć, možda bi je Džumbirka mogla čuti. Ako bi otvorila prozor na spavaćoj sobi i počela da viče... ili ako bi probudila Teru, i kada bi zajedno izišle kroz prozor i potrčale kroz voćnjak... ali tamo su bili ti ljudi, baš tamo, čekali su.
<BR>&nbsp;&nbsp;&nbsp;&nbsp;&nbsp;To više nije mogla da podnese. Ledeni užas od koga se ukočila popucao je i ona u besu pojuri u kuhinju koja se u njenim očima kupala u crvenoj svetlosti, zgrabi dugačak, oštar mesarski nož iz stalka, jednim zamahom skloni zasun i stade na vrata. "Hajde, dođite!" povika.
<BR>&nbsp;&nbsp;&nbsp;&nbsp;&nbsp;Dok je to izgovarala, začuo se urlik i krkljanje, posle čega je neki čovek povikao: "Pazi!" A drugi: "Ovamo! Ovamo!"
<BR>&nbsp;&nbsp;&nbsp;&nbsp;&nbsp;Zatim je nastupila tišina.
<BR>&nbsp;&nbsp;&nbsp;&nbsp;&nbsp;Svetlost koja je prodrla kroz otvorena vrata obasjala je barice prekrivene crnim ledom i led koji je svetlucao na crnim granama hrastova i na opalom srebrnom lišću; kada joj se pogled razbistrio, primetila je da nešto puzi prema njoj, neka tamna masa ili gomila gamizala je prema njoj, piskutavo i dahtavo ječeći. Iza svetlosti potrčala je jedna crna prilika, naciljala, dugačka sečiva su zasijala.
<BR>&nbsp;&nbsp;&nbsp;&nbsp;&nbsp;"Tenar."
<BR>&nbsp;&nbsp;&nbsp;&nbsp;&nbsp;"Stani", reče ona, podigavši nož.
<BR>&nbsp;&nbsp;&nbsp;&nbsp;&nbsp;"Tenar! To sam ja... Soko, Jastreb!"
<BR>&nbsp;&nbsp;&nbsp;&nbsp;&nbsp;"Ostani gde si", reče ona.
<BR>&nbsp;&nbsp;&nbsp;&nbsp;&nbsp;Crna prilika koja je malopre jurnula ostade nepomično da stoji pored crne mase ispružene na stazi. Slaba svetlost koja je prodirala kroz vrata obasjala je telo, lice, dugačke zašiljene, uspravljene vile koje su podsećale na palicu čarobnjaka, i ona pomisli: "Jesi li to ti?" upitala je.
<BR>&nbsp;&nbsp;&nbsp;&nbsp;&nbsp;Kleknuo je pored te crne stvari na stazi.
<BR>&nbsp;&nbsp;&nbsp;&nbsp;&nbsp;"Mislim da sam ga ubio", reče. Pogledao je preko ramena i ustao. Od ostalih nije bio ni traga ni glasa.
<BR>&nbsp;&nbsp;&nbsp;&nbsp;&nbsp;"Gde su?"
<BR>&nbsp;&nbsp;&nbsp;&nbsp;&nbsp;"Pobegli. Tenar, pomozi mi."
<BR>&nbsp;&nbsp;&nbsp;&nbsp;&nbsp;U jednoj šaci držala je nož. Drugom je uhvatila za ruku čoveka koji je bio sklupčan na stazi. Ged ga je dohvatio ispod ramena i njih dvoje ga odvukoše preko praga u kuću. Ležao je na kamenom podu kuhinje, iz grudi i stomaka mu je curela krv poput vode iz vrča. Gornja usna mu je bila povučena unazad, tako da su mu se videli zubi, a od očiju samo beonjače.
<BR>&nbsp;&nbsp;&nbsp;&nbsp;&nbsp;"Zaključaj vrata", reče Ged i ona ga posluša.
<BR>&nbsp;&nbsp;&nbsp;&nbsp;&nbsp;"Treba mu poviti rane čaršavom", reče ona, a on donese čaršav i iscepa ga na trake koje je ona zatim obmotala nekoliko puta oko čovekovog stomaka i grudi u koje su se svom snagom zabola tri od četiri šiljka vila, stvorivši tri snažna izvora krvi iz kojih je kapalo i štrcalo dok je Ged pridržavao čovekov torzo kako bi ona mogla da obmota zavoj.
<BR>&nbsp;&nbsp;&nbsp;&nbsp;&nbsp;"Šta ćeš ti ovde? Jesi li došao s njima?"
<BR>&nbsp;&nbsp;&nbsp;&nbsp;&nbsp;"Jesam. Ali oni to nisu znali. To je otprilike sve što možeš da učiniš za njega, Tenar." Spustio je čovekovo telo i seo, teško dišući, brišući lice gornjim delom krvave šake. "Mislim da sam ga ubio", ponovi on.
<BR>&nbsp;&nbsp;&nbsp;&nbsp;&nbsp;"Možda jesi." Tenar je posmatrala svetle crvene mrlje kako se lagano šire preko debelog platna koje je obmotavalo čovekova mršava, dlakava prsa i stomak. Ona ustade i zaljulja se; vrtelo joj se u glavi. "Priđi vatri", reče ona. "Mora da si se smrzao do kosti."
<BR>&nbsp;&nbsp;&nbsp;&nbsp;&nbsp;Nije znala kako je uspela da ga prepozna u tami. Možda po glasu. Na sebi je imao nezgrapan zimski kaput kakav su nosili pastiri, od sečene kože sa runom unutra, i pastirsku pletenu stražarsku kapu navučenu na oči; lice mu je bilo mršavo i ogrubelo, kosa dugačka i čelično siva. Zaudarao je na dim, mraz i ovce. Drhtao je, celo telo mu se treslo. "Priđi vatri", ponovi ona. "Dodaj drva."
<BR>&nbsp;&nbsp;&nbsp;&nbsp;&nbsp;Poslušao ju je. Tenar je napunila kotlić i obesila ga za gvozdenu dršku iznad plamena.
<BR>&nbsp;&nbsp;&nbsp;&nbsp;&nbsp;Suknja joj je bila umrljana krvlju i ona umoči kraj platna u hladnu vodu da je očisti. Zatim je tkaninu pružila Gedu da opere krv sa šaka. "Kako si to mislio", poče ona, "došao si s njima, ali oni to nisu znali?"
<BR>&nbsp;&nbsp;&nbsp;&nbsp;&nbsp;"Krenuo sam nazad. Sa planine. Putem koji vodi od izvora Kahede." Govorio je ravnomernim glasom, kao da je ostao bez vazduha, a kako se tresao, govor mu je bio dosta nejasan. "Pastiri iza mene, ja sam se sklonio. U šumu. Nije mi se pričalo. Ne znam. Nešto u vezi s njima. Bojao sam ih se."
<BR>&nbsp;&nbsp;&nbsp;&nbsp;&nbsp;Nervozno je klimnula i sela nasuprot njemu i ognjištu, nagnuvši se napred kako bi ga čula, čvrsto stegnutih šaka u krilu. Vlažna suknja joj se priljubljivala uz noge i bilo joj je hladno.
<BR>&nbsp;&nbsp;&nbsp;&nbsp;&nbsp;"Čuo sam kako jedan od njih pominje 'Hrastovo imanje' dok su prolazili. Krenuo sam za njima. Jedan nije prestajao da priča. O detetu."
<BR>&nbsp;&nbsp;&nbsp;&nbsp;&nbsp;"Šta je kazao?"
<BR>&nbsp;&nbsp;&nbsp;&nbsp;&nbsp;Ćutao je. Konačno joj je odgovorio: "Da će je vratiti nazad. Da će je kazniti, to je kazao. I da će tebi vratiti milo za drago. Što si je ukrla, tako je rekao. Kazao je..." Zaćutao je.
<BR>&nbsp;&nbsp;&nbsp;&nbsp;&nbsp;"Da će i mene kazniti."
<BR>&nbsp;&nbsp;&nbsp;&nbsp;&nbsp;"Svi su pričali. O, o tome."
<BR>&nbsp;&nbsp;&nbsp;&nbsp;&nbsp;"Ovaj ovde nije Spretni." Pokazala je glavom prema čoveku na podu. "Je li to..."
<BR>&nbsp;&nbsp;&nbsp;&nbsp;&nbsp;"Rekao je da je njegova." Sada je i Ged osmotrio čoveka, a zatim ponovo pogled upravio u vatru. "Umire. Trebalo bi da odemo po pomoć."
<BR>&nbsp;&nbsp;&nbsp;&nbsp;&nbsp;"Neće on umreti", odvrati Tenar. "Ujutro ću poslati po Bršljanku. Ostali su još negde u mraku... koliko ih je?"
<BR>&nbsp;&nbsp;&nbsp;&nbsp;&nbsp;"Dvojica."
<BR>&nbsp;&nbsp;&nbsp;&nbsp;&nbsp;"Ako umre, umre, ako preživi, preživi. Ni ti ni ja noćas više ne izlazimo." Ustala je, sva u grču od straha. "Jesi li uneo vile, Gede?"
<BR>&nbsp;&nbsp;&nbsp;&nbsp;&nbsp;On pokaza prema njima, četiri dugačka šiljka oslonjena o zid pored vrata.
<BR>&nbsp;&nbsp;&nbsp;&nbsp;&nbsp;Ponovo je sela na klupicu pored ognjišta, ali sada se i ona tresla, drhtala je od glave do pete, kao on malopre. Ispružio je ruku preko ognjišta i dodirnuo je. "Sve je u redu", reče.
<BR>&nbsp;&nbsp;&nbsp;&nbsp;&nbsp;"Šta ako su još tamo negde napolju?"
<BR>&nbsp;&nbsp;&nbsp;&nbsp;&nbsp;"Pobegli su."
<BR>&nbsp;&nbsp;&nbsp;&nbsp;&nbsp;"Mogli bi da se vrate."
<BR>&nbsp;&nbsp;&nbsp;&nbsp;&nbsp;"Njih dvojica protiv nas dvoje? A mi imamo i vile."
<BR>&nbsp;&nbsp;&nbsp;&nbsp;&nbsp;Spustila je glas do jedva čujnog šapata i sva užasnuta rekla: "Kuka za kresanje granja i kose su u dozidanoj štali."
<BR>&nbsp;&nbsp;&nbsp;&nbsp;&nbsp;On odmahnu glavom. "Pobegli su. Videli su... njega... i tebe na vratima."
<BR>&nbsp;&nbsp;&nbsp;&nbsp;&nbsp;"Šta si ti učinio?"
<BR>&nbsp;&nbsp;&nbsp;&nbsp;&nbsp;"Naleteo je na mene. I tako sam i ja naleteo na njega."
<BR>&nbsp;&nbsp;&nbsp;&nbsp;&nbsp;"Mislim, ranije. Na putu."
<BR>&nbsp;&nbsp;&nbsp;&nbsp;&nbsp;"Smrzli su se hodajući. Počela je da pada kiša, pa im je postalo hladno i tako su počeli da pričaju o tome kako će doći ovamo. Pre toga je samo ovaj pričao o detetu i tebi, o tome kako će... kako će ti održati lekciju..." Glas ga je izdao. "Žedan sam", reče.
<BR>&nbsp;&nbsp;&nbsp;&nbsp;&nbsp;"I ja sam. Voda još nije provrila. Nastavi."
<BR>&nbsp;&nbsp;&nbsp;&nbsp;&nbsp;Uvukao je vazduh i pokušao suvislo da ispriča celu priču. "Ona druga dvojica nisu baš mnogo obraćala pažnju na ono što je pričao. Možda su sve to već ranije čula. Žurilo im se. Hteli su što pre da stignu do Valmauta. Kao da su bežali pred nekim. Želeli su da pobegnu što dalje. Ali zahladnelo je, a on je nastavio da melje o Hrastovom imanju, tako da je na kraju onaj sa kapom kazao: "Zašto ne bismo pošli tamo i proveli noć sa..."
<BR>&nbsp;&nbsp;&nbsp;&nbsp;&nbsp;"Sa udovicom, da."
<BR>&nbsp;&nbsp;&nbsp;&nbsp;&nbsp;Ged sakri lice u šake. Čekala je.
<BR>&nbsp;&nbsp;&nbsp;&nbsp;&nbsp;Zagledao se u vatru i nastavio. "Onda sam ih na kraće vreme izgubio. Put se spustio u ravnicu, pa više nisam mogao da ih sledim kao do tada, u šumi, kada sam im stalno bio za petama. Morao sam da skrenem, da pođem preko polja, kako me ne bi videli. Ne poznajem ovaj predeo, znam samo put. Bojao sam se da ću se izgubiti ako presečem preko polja i promašiti kuću. Počelo je da se smrkava. Mislio sam da sam promašio kuću, da sam je zaobišao. Vratio sam se na put i umalo nisam naleteo na njih... tamo na okuci. Videli su nekog starca kako prolazi. Odlučili su da sačekaju dok ne padne mrak i dok se ne uvere da niko ne dolazi. Čekali su u štali. Ja sam ostao napolju. Razdvajao nas je samo zid."
<BR>&nbsp;&nbsp;&nbsp;&nbsp;&nbsp;"Mora da si se smrzao", primeti Tenar tupo.
<BR>&nbsp;&nbsp;&nbsp;&nbsp;&nbsp;"Bilo je hladno." Prineo je šake vatri kao da je osetio studen čim se toga setio. "Pronašao sam vile pored vrata dozidane štale. Kada su izišli, uputili su se iza kuće. Mogao sam tada doći na prednja vrata i upozoriti te, i to je trebalo da uradim, ali jedino sam mogao da mislim na to kako ću da ih iznenadim... mislio sam da je u tome moja prednost, moja prilika... mislio sam da će kuća biti zaključana i da će morati da provaljuju. Međutim, čuo sam ih kako ulaze sa stražnje strane. Ušao sam... u prostoriju za preradu mleka... posle njih. Samo što sam izišao, kada su naišli na zaključana vrata." Nekako čudno se nasmejao. "U mraku su prošli tik pored mene. Mogao sam da im podmetnem nogu... Jedan od njih imao je kremen i čelik, pa je zapalio malo kresivo kada su hteli da pogledaju bravu. Zatim su zaobišli kuću i došli s prednje strane. Čuo sam te kako zatvaraš kapke; znao sam da si ih čula. Razgovarali su o tome da li da razbiju prozor na kome su te videli. Tada je onaj sa kapom primetio prozor... onaj tamo prozor..." Klimnuo je prema kuhinjskom prozoru, sa dubokim i širokim unutrašnjim simsom. "Rekao je: 'Nađite mi kamen, odmah ću ga srediti', prišli su mestu na kome se on nalazio i upravo su se spremali da ga podignu na sims. Zato sam dreknuo, on je pao, a jedan od njih... ovaj ovde... naleteo je pravo na mene."
<BR>&nbsp;&nbsp;&nbsp;&nbsp;&nbsp;"Ah, ah", zastenja čovek na podu, kao da potvrđuje istinitost Gedove priče. Ged ustade i nagnu se nad njim.
<BR>&nbsp;&nbsp;&nbsp;&nbsp;&nbsp;"Mislim da umire."
<BR>&nbsp;&nbsp;&nbsp;&nbsp;&nbsp;"Ne, ne umire", odvrati Tenar. Nije mogla da prestane da se trese, mada ju je sada samo prožimala unutrašnja drhtavica. Čajnik je zapištao. Napravila je krčag čaja i položila šake na njegove zaobljene strane dok se čaj namakao. Napunila je dve šolje, a zatim i treću, u koju je dodala malo hladne vode. "Suviše je vruć", rekla je Gedu, "nemoj odmah da piješ. Da vidimo hoću li uspeti da uspem ovo u njega." Sela je na pod pored čovekove glave, podigla je na svoju ruku, prinela mu šolju raslađenog čaja ustima, gurnula obod između ogoljenih zuba. Topla tečnost potekla mu je u usta; progutao ju je. "Neće umreti", reče ona. "Pod je hladan kao led. Pomozi mi da ga pomerim bliže vatri."
<BR>&nbsp;&nbsp;&nbsp;&nbsp;&nbsp;Ged je hteo da uzme prostirku sa klupe koja se protezala duž zida između odžaka i hodnika. "Ne tu, ta je nova", reče Tenar, pa ode do ormana i izvadi iznošeni ogrtač od filca, od koga zatim napravi postelju za čoveka. Prebaciše nepokretno telo na nju i pokriše ga jednim krajem. Natopljene crvene mrlje na zavojima više se nisu širile.
<BR>&nbsp;&nbsp;&nbsp;&nbsp;&nbsp;Tenar ustade i ostade nepokretna.
<BR>&nbsp;&nbsp;&nbsp;&nbsp;&nbsp;"Teru", izusti ona.
<BR>&nbsp;&nbsp;&nbsp;&nbsp;&nbsp;Ged se osvrnu unaokolo, ali ne ugleda dete. Tenar žurno iziđe iz sobe.
<BR>&nbsp;&nbsp;&nbsp;&nbsp;&nbsp;U dečjoj sobi, u detetovoj sobi, vladali su potpuni mrak i tišina. Pipajući, stigla je do kreveta i spustila šaku na topli prevoj ćebeta navučenog preko Teruninog ramena.
<BR>&nbsp;&nbsp;&nbsp;&nbsp;&nbsp;"Teru?"
<BR>&nbsp;&nbsp;&nbsp;&nbsp;&nbsp;Dete je mirno disalo. Nije se probudila. Tenar je mogla da oseti toplotu njenog tela koje kao da je zračilo u hladnoj sobi.
<BR>&nbsp;&nbsp;&nbsp;&nbsp;&nbsp;Dok je izlazila, Tenar pređe šakom preko komode sa ladicama i napipa hladni metal: žarač koji je odložila dok je zatvarala kapke. Vratila ga je u kuhinju, preskočila preko čovekovog tela i okačila žarač o kuku na dimnjaku. Ostala je da stoji zagledana u vatru.
<BR>&nbsp;&nbsp;&nbsp;&nbsp;&nbsp;"Nisam mogla ništa", reče. "Šta je trebalo da uradim? Da istrčim napolje... smesta... vičući, i pojurim prema Bistropotoku i Džumbirki. Ne bi stigli da povrede Teru."
<BR>&nbsp;&nbsp;&nbsp;&nbsp;&nbsp;"Našli bi se u kući s njom, a ti bi bila napolju, sa jednim starcem i staricom. Ili su mogli da je pokupe i zbrišu s njom. Učinila si šta si mogla. Postupila si kako treba. U pravom trenutku. Prvo svetlost iz kuće, zatim si se ti pojavila držeći nož i ja s druge strane... mogli su da vide vile... i njega na tlu. I tako su pobegli."
<BR>&nbsp;&nbsp;&nbsp;&nbsp;&nbsp;"Oni koji su mogli", primeti Tenar. Okrenula se i vrškom cipele gurnula čovekovu nogu, kao da je on neki predmet koji je pomalo zanima, odbija, poput mrtve zmije. "Ti si postupio pravilno", primeti ona.
<BR>&nbsp;&nbsp;&nbsp;&nbsp;&nbsp;"Mislim da ih nije ni video. Natrčao je pravo na njih. Kao..." Nije završio kako je to izgledalo. Rekao je: "Popij čaj", i sipao sebi još iz čajnika koji je stajao na toplim ciglama ognjišta. "Dobar je. Sedi", reče joj i ona ga posluša.
<BR>&nbsp;&nbsp;&nbsp;&nbsp;&nbsp;"Dok sam bio dečak", poče on posle izvesnog vremena, "Kargi su poharali moje selo. Imali su koplja... dugačka, sa perjem zavezanim za dršku..."
<BR>&nbsp;&nbsp;&nbsp;&nbsp;&nbsp;Ona klimnu. "Ratnici Božje-Braće", primeti.
<BR>&nbsp;&nbsp;&nbsp;&nbsp;&nbsp;"Podigao sam maglu... pomoću čarolije. Kako bih ih zbunio. Ali neki od njih su ipak nastavili dalje. Video sam jednog koji je naleteo pravo na vile... isto kao i ovaj. Samo ovoga su skroz probole. Ispod pasa."
<BR>&nbsp;&nbsp;&nbsp;&nbsp;&nbsp;"Pogodio si u rebro", reče Tenar.
<BR>&nbsp;&nbsp;&nbsp;&nbsp;&nbsp;On klimnu.
<BR>&nbsp;&nbsp;&nbsp;&nbsp;&nbsp;"To je jedina greška koju si napravio", dodade ona. Sada je i cvokotala. Ispila je čaj. "Gede, šta ako se vrate?"
<BR>&nbsp;&nbsp;&nbsp;&nbsp;&nbsp;"Neće."
<BR>&nbsp;&nbsp;&nbsp;&nbsp;&nbsp;"Mogu zapaliti kuću."
<BR>&nbsp;&nbsp;&nbsp;&nbsp;&nbsp;"Ovu kuću?" On odmeri kamene zidove.
<BR>&nbsp;&nbsp;&nbsp;&nbsp;&nbsp;"Štalu sa senom..."
<BR>&nbsp;&nbsp;&nbsp;&nbsp;&nbsp;"Neće se vratiti", ostade on uporan.
<BR>&nbsp;&nbsp;&nbsp;&nbsp;&nbsp;"Neće."
<BR>&nbsp;&nbsp;&nbsp;&nbsp;&nbsp;Pažljivo su držali šolje, grejući šake na njima.
<BR>&nbsp;&nbsp;&nbsp;&nbsp;&nbsp;"Sve je prespavala."
<BR>&nbsp;&nbsp;&nbsp;&nbsp;&nbsp;"Baš dobro što jeste."
<BR>&nbsp;&nbsp;&nbsp;&nbsp;&nbsp;"Ali videće ga... ovde... ujutro..."
<BR>&nbsp;&nbsp;&nbsp;&nbsp;&nbsp;Zagledali su se jedno u drugo.
<BR>&nbsp;&nbsp;&nbsp;&nbsp;&nbsp;"Da sam ga ubio... kada bi umro!" Izgovori besno Ged. "Mogao bih ga izvuči napolje i pokopati..."
<BR>&nbsp;&nbsp;&nbsp;&nbsp;&nbsp;"Učini to."
<BR>&nbsp;&nbsp;&nbsp;&nbsp;&nbsp;On samo ljutito odmahnu glavom.
<BR>&nbsp;&nbsp;&nbsp;&nbsp;&nbsp;"Kakve veze ima, zašto, zašto ne možemo to da učinimo!" zapita Tenar.
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Čim svane..."
<BR>&nbsp;&nbsp;&nbsp;&nbsp;&nbsp;"Izneću ga iz kuće. Kolica. Starac mi može pomoći."
<BR>&nbsp;&nbsp;&nbsp;&nbsp;&nbsp;"On više ne može ništa da podigne. Ja ću ti pomoći."
<BR>&nbsp;&nbsp;&nbsp;&nbsp;&nbsp;"Možda mogu i sam, odvešću ga do sela. Ima li kakav vidar tamo?"
<BR>&nbsp;&nbsp;&nbsp;&nbsp;&nbsp;"Vračara, Bršljanka."
<BR>&nbsp;&nbsp;&nbsp;&nbsp;&nbsp;Odjednom se osetila krajnje, neopisivo umorna. Jedva je i šolju držala.
<BR>&nbsp;&nbsp;&nbsp;&nbsp;&nbsp;"Ima još čaja", reče ona otežalog jezika.
<BR>&nbsp;&nbsp;&nbsp;&nbsp;&nbsp;On nasu sebi još jednu šolju.
<BR>&nbsp;&nbsp;&nbsp;&nbsp;&nbsp;Vatra joj je poigravala u očima. Plamenovi su plovili, skakali, primirivali se, ponovo postajali jači naspram čađavog kamena, naspram tamnog neba, naspram bledog neba, struja večeri, dubina vazduha i svetlosti s druge strane sveta. Plamenovi žuti, narandžasti, narandžasto-crveni, crveni jezičci plamena, plameni jezici, reči koje nije mogla da izgovori.
<BR>&nbsp;&nbsp;&nbsp;&nbsp;&nbsp;"Tenar."
<BR>&nbsp;&nbsp;&nbsp;&nbsp;&nbsp;"Mi tu zvezdu zovemo Tehanu", reče ona.
<BR>&nbsp;&nbsp;&nbsp;&nbsp;&nbsp;"Tenar, draga. Dođi. Pođi sa mnom."
<BR>&nbsp;&nbsp;&nbsp;&nbsp;&nbsp;Nisu bili pored vatre. Nalazili su se u tamnom... tamnom hodniku. Tamnom prolazu. Već su jednom ranije tamo bili, vodeći jedno drugo, sledeći jedno drugo, kroz tamu ispod zemlje.
<BR>&nbsp;&nbsp;&nbsp;&nbsp;&nbsp;"Ovuda", reče ona.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
