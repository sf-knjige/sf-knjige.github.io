<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. POGORŠANJE
<P>&nbsp;&nbsp;&nbsp;&nbsp;&nbsp;Još je bilo više od mesec dana do jesenje ravnodnevice i dani su bili dugi na Prekopadu okrenutom prema zapadu. Teru se kasno vratila iz celodnevnog pohoda na koji ju je tetka Mahovina povela da skupljaju trave. Bila je odveć umorna da bi jela. Tenar ju je smestila u krevet i ostala da sedi pored nje i da joj peva. Kada je dete bilo premoreno nije moglo da spava, već bi se sklupčalo u krevetu poput kakve paralisane životinje, zureći u halucinacije dok ne bi zapala u košmarno stanje, negde između sna i jave, tokom koga niko ne bi mogao do nje dopreti. Tenar je otkrila da to može sprečiti držeći je u naručju i pevajući joj dok ne bi zaspala. Kada bi joj ponestalo pesama koje je naučila kao žena seljaka u Srednjoj dolini, posegnula bi za beskrajnim kargskim napevima koje je naučila kao dete-sveštenica u Grobnicama Atuana, uljuljkujući Teru jednoličnim mumljanjem i slatkim zavijanjem kojima je nudila ponude Bezimenim Moćima i Praznom Prestolu, sada prekrivenom prašinom i ostacima razornog zemljotresa. Za nju te pesme više nisu imale nikakvu drugu moć, do one koju poseduje pesma kao takva; a i volela je da peva na svom jeziku, iako nije znala pesme koje su majke pevale svojoj deci u Atuanu, pesme koje je njena majka njoj pevala.
<BR>&nbsp;&nbsp;&nbsp;&nbsp;&nbsp;Teru je ipak brzo zaspala. Tenar ju je prebacila iz svog krila u krevet i sačekala još trenutak kako bi bila sigurna da se neće probuditi. Zatim, pošto je na brzinu osmotrila prostoriju da se uveri kako je sama, brzo kao da je nešto skrivila, pa ipak s ceremonijalnim uživanjem i velikim zadovoljstvom, ona položi svoju tanku, belu šaku na onu stranu detetovog lica na kojoj je vatra pojela oko i obraz, ostavivši za sobom zadebljao, upadljiv ožiljak. Pod dodirom njene šake sve bi to nestajalo. Meso bi opet bilo tu, a detetovo usnulo lice postajalo bi okruglo i meko. Kao da je svojim dodirom obnavljala istinu.
<BR>&nbsp;&nbsp;&nbsp;&nbsp;&nbsp;Lagano, nevoljno, podigla je dlan i ugledala neizlečivi gubitak, oštećeno mesto koje nikada neće biti izlečeno.
<BR>&nbsp;&nbsp;&nbsp;&nbsp;&nbsp;Sagnula se i poljubila taj ožiljak, a zatim tiho ustala i izišla iz kuće.
<BR>&nbsp;&nbsp;&nbsp;&nbsp;&nbsp;Sunce je zalazilo iza nepregledne, biserne ogrlice. Nikog nije bilo u blizini. Jastreb je verovatno bio negde u šumi. Počeo je da odlazi na Ogionov grob, provodeći sate na tom mirnom mestu ispod bukvinog drveta, a kada je malo ojačao stao je da tumara šumskim stazama koje je Ogion voleo. Hrana je očigledno za njega bila bez ukusa; Tenar je morala da ga moli da jede. Odbijao je društvo i jedino što je tražio bilo je da bude sam. Teru bi ga sledila svuda, a kako je bila isto onako tiha kao i on, nije mu smetala, ali on svejedno nije imao mira, pa bi ubrzo poslao dete kući i nastavio dalje sam; s kojim ciljem - to Tenar nije znala. Vraćao bi se kasno i samo bacao na krevet, a često bi odlazio pre no što bi se ona i dete probudile. Ostavljala mu je hleb i meso da ponese sa sobom.
<BR>&nbsp;&nbsp;&nbsp;&nbsp;&nbsp;Ugledala ga je sada kako se približava stazom koja je vodila kroz livadu, a koja joj se učinila tako duga i teška dok je pomagala Ogionu da je pređe poslednji put. Stigao je kroz svetlucavi vazduh, kroz travu koja se povijala na vetru, žustrim korakom, zatvoren u svoju tvrdokornu bedu, čvrstu poput kamena.
<BR>&nbsp;&nbsp;&nbsp;&nbsp;&nbsp;"Hoćeš li biti u blizini kuće?" upitala ga je kada se dovoljno približio da ju je mogao čuti. "Teru spava, pošla bih u šetnju."
<BR>&nbsp;&nbsp;&nbsp;&nbsp;&nbsp;"Hoću. Samo idi", odvrati on i ona ode, razmišljajući o nezainteresovanosti muškaraca za nužnosti koje upravljaju ženama: da neko mora biti u blizini usnulog deteta, da sloboda jednoga predstavlja neslobodu za drugoga, osim ako se ne postigne izvesna stalno promenljiva, pokretna ravnoteža, nalik na ravnotežu tela koje se kreće napred, kao što se ona sada kretala, na dve noge, prvo jedna pa druga, vežbajući tu izuzetnu veštinu, hodanje... A onda su sve tamnije boje neba i meka upornost vetra zamenili njene misli. Nastavila je da hoda, bez metafora, dok nije stigla do stenja od peščanog kamenja. Tu se zaustavila da isprati sunce koje se izgubilo u mirnoj, ružičastoj izmaglici.
<BR>&nbsp;&nbsp;&nbsp;&nbsp;&nbsp;Kleknula je i pronašla prvo očima, a zatim vrhovima prstiju dugačko, plitko, nejasno udubljenje u steni, koje se protezalo do same njene ivice: trag Kalesinovog repa. Stalno ga je iz početka pratila prstima, zureći u struje sumraka, sanjareći. Izgovorila je samo jednu reč. Ovoga puta to ime nije zaplamsalo u njenim ustima, već je zacvrčalo i lagano joj skliznulo sa usana: "Kalesin..."
<BR>&nbsp;&nbsp;&nbsp;&nbsp;&nbsp;Pogledala je prema istoku. Vrhovi planine Gont iznad šuma bili su crveni, jer su hvatali svetlost koja je nestala ovde dole. Još dok ih je posmatrala, boja se rasplinula. Skrenula je pogled, a kada ga je vratila vrh je bio siv, mračan, pošumljene padine tamne.
<BR>&nbsp;&nbsp;&nbsp;&nbsp;&nbsp;Čekala je večernju zvezdu. Kada je zasijala iznad izmaglice, polako je krenula kući.
<BR>&nbsp;&nbsp;&nbsp;&nbsp;&nbsp;Kući, ne kući. Zašto je još boravila u Ogionovoj kući, umesto u svojoj vlastitoj seoskoj kući, zašto je brinula o Ogionovim kozama i luku, a ne o svojim voćnjacima i stadima? "Čekaj", rekao joj je, i ona je čekala; došao je zmaj; Ged se oporavio... dosta se oporavio. Ona je svoj deo posla obavila. Brinula se o kući. Više nije bila potrebna ovde. Bilo je vreme da krene.
<BR>&nbsp;&nbsp;&nbsp;&nbsp;&nbsp;Pa ipak, nikako nije mogla da zamisli sebe kako napušta ovaj visoki ispust, ovo jastrebovo gnezdo, i ponovo silazi u nizinu, lagodna obrađena polja, unutrašnjost kopna bez vetra; nije mogla o tome da razmišlja, a da se ne oneraspoloži i ne smrkne. Šta je sa snom koji je ovde usnula, pod malim prozorom okrenutim prema zapadu? Šta je sa zmajem koji je došao do nje, ovamo?
<BR>&nbsp;&nbsp;&nbsp;&nbsp;&nbsp;Vrata kuće bila su kao i obično otvorena da bi u kuću ušlo što više svetlosti i vazduha. Jastreb je sedeo na niskom sedištu pored očišćenog ognjišta u kome nije zapalio vatru; nije upalio ni svetiljku. Često je tu sedeo. Pomislila je da je to sigurno bilo njegovo mesto dok je ovde kratko vreme boravio kao dečak i Ogionov šegrt. To je bilo i njeno mesto, u zimskim danima, kada je bila Ogionov učenik.
<BR>&nbsp;&nbsp;&nbsp;&nbsp;&nbsp;Podigao je pogled prema njoj kada se pojavila na vratima, ali ga nije zadržao na njoj već se zaustavio desno od vrata, u mračnom uglu iza njih. Tamo se nalazila Ogionova palica, hrastov štap, težak, uglačan od upotrebe, iste visine kao što je i on sam bio. Pored njega stajali su Terunin tanki štap od leske i štap od jove, koje je Tenar odsekla za njih dve dok su pešačile ka Re Albiju.
<BR>&nbsp;&nbsp;&nbsp;&nbsp;&nbsp;Tenar je razmišljala... Njegova palica, njegova čarobnjačka palica, od tisovine, Ogion mu ju je dao... Gde li je sada?... A u isto vreme: Zašto sam se tek sada toga setila?
<BR>&nbsp;&nbsp;&nbsp;&nbsp;&nbsp;U kući je bilo mračno i zagušljivo. Bila je potištena. Želela je da ostane i razgovara sa njim, a sada kada ga je zatekla kako tamo sedi nije imala šta da mu kaže, kao uostalom ni on njoj.
<BR>&nbsp;&nbsp;&nbsp;&nbsp;&nbsp;"Mislim", poče ona konačno, ispravljajući četiri činije na hrastovom kredencu, "da je došlo vreme da se vratim na svoje imanje."
<BR>&nbsp;&nbsp;&nbsp;&nbsp;&nbsp;Ništa nije odgovorio. Možda je klimnuo, ali bila mu je okrenuta leđima.
<BR>&nbsp;&nbsp;&nbsp;&nbsp;&nbsp;Odjednom je osetila umor i poželela da pođe u krevet; ali on je sedeo u prednjem delu kuće, a još nije bilo sasvim mračno; nije mogla da se svuče pred njim. Zbog osećanja stida se razbesnela. Upravo se spremala da ga zamoli da nakratko iziđe napolje, kada on oklevajući progovori, prethodno pročistivši grlo.
<BR>&nbsp;&nbsp;&nbsp;&nbsp;&nbsp;"Knjige. Ogionove knjige. Rune i dve Nauk-knjige. Hoćeš li i njih poneti sa sobom?"
<BR>&nbsp;&nbsp;&nbsp;&nbsp;&nbsp;"Ja?"
<BR>&nbsp;&nbsp;&nbsp;&nbsp;&nbsp;"Ti si bila njegov poslednji učenik."
<BR>&nbsp;&nbsp;&nbsp;&nbsp;&nbsp;Prišla je ognjištu i sela preko puta njega na Ogionov tronožac.
<BR>&nbsp;&nbsp;&nbsp;&nbsp;&nbsp;"Naučila sam da pišem rune na hardiškom, ali sam većinu zaboravila, u to sam sasvim sigurna. Naučio me je nešto malo i jezik kojim govore zmajevi. Ponečeg se još sećam. Ali ništa više. Nisam postala ovisnik, čarobnjak. Udala sam se, kao što znaš. Da li bi Ogion ostavio svoje mudre knjige jednoj ženi seljaka?"
<BR>&nbsp;&nbsp;&nbsp;&nbsp;&nbsp;Posle pauze on reče, bezizražajnog izraza lica: "Zar ih nikome, onda, nije ostavio?"
<BR>&nbsp;&nbsp;&nbsp;&nbsp;&nbsp;"Tebi, bez sumnje."
<BR>&nbsp;&nbsp;&nbsp;&nbsp;&nbsp;Jastreb ništa ne reče.
<BR>&nbsp;&nbsp;&nbsp;&nbsp;&nbsp;"Ti si bio njegov poslednji šegrt, njegov ponos i prijatelj. On to nikada nije kazao, ali podrazumeva se da knjige sada pripadaju tebi."
<BR>&nbsp;&nbsp;&nbsp;&nbsp;&nbsp;"A šta bih ja sa njima?"
<BR>&nbsp;&nbsp;&nbsp;&nbsp;&nbsp;Zurila je u njega kroz sumrak. Svetlost koja je dopirala kroz prozor na zapadnoj strani slabo je obasjavala prostoriju. Nepopustljiv, bezdušan, neobjašnjiv bes koji se nazirao u njegovom glasu izazvao je bes i u njoj.
<BR>&nbsp;&nbsp;&nbsp;&nbsp;&nbsp;"Ti, Arhimag, mene pitaš? Zašto praviš od mene veću budalu nego što jesam, Gede?"
<BR>&nbsp;&nbsp;&nbsp;&nbsp;&nbsp;On ustade. Glas mu je podrhtavao. "Ali zar ne vidiš... zar ne možeš da vidiš... s tim je svršeno... nema više!"
<BR>&nbsp;&nbsp;&nbsp;&nbsp;&nbsp;Ostala je da sedi zagledana u njega, pokušavajući da mu nazre lice.
<BR>&nbsp;&nbsp;&nbsp;&nbsp;&nbsp;"Ne posedujem više nikakvu moć, baš ništa. Dao sam... potrošio sam... sve što sam imao. Da zatvorim... Da... S tim je sada gotovo."
<BR>&nbsp;&nbsp;&nbsp;&nbsp;&nbsp;Pokušala je da porekne njegove reči, ali nije mogla.
<BR>&nbsp;&nbsp;&nbsp;&nbsp;&nbsp;"Kao kad prospeš malo vode", reče on, "šolju vode u pesak. U suvoj zemlji. Morao sam to da učinim. Ali sada više nemam šta da popijem. A kakva korist, kakva korist od jedne šolje vode u celoj pustinji? Da li će pustinja nestati?... Ah! Slušaj!... Nekada mi je to šaputalo tamo iza vrata: Slušaj, slušaj! I otišao sam u suvu zemlju kada sam bio mlad. Sreo sam to tamo, postao sam to, oženio se svojom smrću. To mi je podarilo život. Vodu, vodu života. Bio sam kladenac, izvor, tekao sam, darivao. Ali tamo nema izvora. Sve što mi je na kraju ostalo bila je jedna šolja vode, a i nju sam morao da prospem u pesak, u korito presahle reke, na stenje u tami. I tako, ni nje nema više. Gotovo je. Završeno."
<BR>&nbsp;&nbsp;&nbsp;&nbsp;&nbsp;Dovoljno je naučila od Ogiona i od samog Geda, tako da je znala o kojoj je to zemlji govorio; iako je pričao u slikama, to nije bila zamaskirana istina već prava istina onako kako ju je on upoznao. Takođe je znala da mora poreći ono što je govorio, bila to istina ili ne. "Potrebno ti je još vremena, Gede", primeti ona. "Povratak iz smrti mora da je dugačak... čak i na leđima zmaja. Potrajaće to. Biće ti neophodno još vremena, mira, tišine, mirovanja. Bio si povređen. Rane će zaceliti."
<BR>&nbsp;&nbsp;&nbsp;&nbsp;&nbsp;Dugo je ćutao i samo stajao. Taman je pomislila kako je rekla pravu stvar i time ga malo utešila. Ali onda je on konačno progovorio.
<BR>&nbsp;&nbsp;&nbsp;&nbsp;&nbsp;"Kao kod deteta?"
<BR>&nbsp;&nbsp;&nbsp;&nbsp;&nbsp;Bio je to ubod nožem koji je bio tako oštar da nije ni osetila kako joj prodire u telo.
<BR>&nbsp;&nbsp;&nbsp;&nbsp;&nbsp;"Ne znam", nastavi on istim nežnim, suvim glasom, "zašto si je uzela, znajući da ne može biti izlečena. Znajući kakav joj život mora biti. Pretpostavljam da je to deo vremena u kome smo živeli... mračnog vremena, doba razaranja, vremena koje se završava. Pretpostavljam da si je uzela iz istog razloga zbog koga sam ja otišao da se sretnem sa svojim neprijateljem, jer je to bilo jedino što si mogla da učiniš. I tako moramo nastaviti da živimo u novom dobu sa ostacima naše pobede nad zlom. Ti sa tvojim opečenim detetom, a ja bez ičega."
<BR>&nbsp;&nbsp;&nbsp;&nbsp;&nbsp;Ravnodušnim, tihim glasom iskazivao je svoje očajanje.
<BR>&nbsp;&nbsp;&nbsp;&nbsp;&nbsp;Tenar se okrenula da pogleda magovu palicu ostavljenu u mraku desno od vrata, ali iz nje nije zračila svetlost. I spolja i iznutra bila je sasvim tamna. Kroz otvorena vrata mogla je videti nekoliko zvezda; bile su visoke i jedva vidljive. Zagledala se u njih. Poželela je da sazna koje su to zvezde. Ustala je i prošla tapkajući pored stola do vrata. Spustila se izmaglica, tako da se nije videlo mnogo zvezda. Jedna od onih koje je videla još iznutra bila je bela letnja zvezda koju su, u Atuanu, na njenom jeziku, zvali Tehanu. Druge nije poznavala. Nije znala ni kako su Tehanu ovde zvali, na hardiškom, niti kako je bilo njeno pravo ime, kako su je zmajevi zvali. Znala je samo kako ju je zvala njena majka, Tehanu, Tehanu, Tenar, Tenar...
<BR>&nbsp;&nbsp;&nbsp;&nbsp;&nbsp;"Gede", pozva ga ona sa vrata, ne okrenuvši se, "ko te je othranio?"
<BR>&nbsp;&nbsp;&nbsp;&nbsp;&nbsp;Prišao joj je, i sam se zagledavši u maglovito obzorje mora, zvezde, u tamnu gromadu planine iznad njih.
<BR>&nbsp;&nbsp;&nbsp;&nbsp;&nbsp;"Niko posebno", odvrati on. "Majka mi je umrla još dok sam bio beba. Imao sam stariju braću. Ne sećam ih se. Imao sam i oca kovača. I majčinu sestru. Ona je bila vračara u Deset Jova."
<BR>&nbsp;&nbsp;&nbsp;&nbsp;&nbsp;"Tetka Mahovina", primeti Tenar.
<BR>&nbsp;&nbsp;&nbsp;&nbsp;&nbsp;"Mlađa. Posedovala je određene moći."
<BR>&nbsp;&nbsp;&nbsp;&nbsp;&nbsp;"Kako se zvala?"
<BR>&nbsp;&nbsp;&nbsp;&nbsp;&nbsp;Ćutao je.
<BR>&nbsp;&nbsp;&nbsp;&nbsp;&nbsp;"Ne mogu da se setim", odvrati on polako.
<BR>&nbsp;&nbsp;&nbsp;&nbsp;&nbsp;Posle izvesnog vremena dodade: "Učila me je imenima. Soko, hodočasnički soko, orao, orao kliktavac, jastreb kokošar, kobac-ptičar..."
<BR>&nbsp;&nbsp;&nbsp;&nbsp;&nbsp;"Kako zovete onu zvezdu? Onu belu, tamo visoko."
<BR>&nbsp;&nbsp;&nbsp;&nbsp;&nbsp;"Labudovo srce", odvrati on, podigavši pogled. "U Deset Jova su je zvali Strela."
<BR>&nbsp;&nbsp;&nbsp;&nbsp;&nbsp;Ali nije joj rekao njeno ime na Jeziku Stvaranja, kao ni prava imena za jastreba, sokola, kopca-ptičara, kojima ga je naučila vračara.
<BR>&nbsp;&nbsp;&nbsp;&nbsp;&nbsp;"Ono što sam kazao... tamo unutra... bilo je pogrešno", reče on nežno. "Nije trebalo uopšte o tome da govorim. Oprosti."
<BR>&nbsp;&nbsp;&nbsp;&nbsp;&nbsp;"Ako ne želiš da razgovaraš, šta drugo mogu nego da te ostavim?" Okrenula se prema njemu. "Zašto misliš samo na sebe? Uvek samo na sebe? Iziđi malo napolje", naredi mu ona, besno. "Hoću u krevet."
<BR>&nbsp;&nbsp;&nbsp;&nbsp;&nbsp;Bio je zaprepašćen; promucao je nekakvo izvinjenje i izišao; a ona, ona je otišla do niše, svukla odeću, uvukla se u krevet i sakrila lice u slatku toplinu Teruninog svilenkastog zatiljka.
<BR>&nbsp;&nbsp;&nbsp;&nbsp;&nbsp;"Znajući kakav joj život mora biti..."
<BR>&nbsp;&nbsp;&nbsp;&nbsp;&nbsp;Bes koji je osećala prema njemu, glupo odbijanje da prizna kako je tačno ono što joj je upravo kazao, poticali su iz razočaranja. Iako je Ševa ko zna koliko puta kazala da se ništa ne može učiniti, ipak se nadala da bi Tenar mogla izlečiti te opekotine; i uprkos tome što je izjavila da ni Ogion to ne bi mogao, Tenar se nadala da bi Ged mogao izlečiti Teru... da bi mogao položiti šaku na njen ožiljak posle čega bi se on izravnao i nestao, slepo oko progledalo, unakažena šaka se povratila, unakažen život zacelio.
<BR>&nbsp;&nbsp;&nbsp;&nbsp;&nbsp;"Znajući kakav joj život mora biti..."
<BR>&nbsp;&nbsp;&nbsp;&nbsp;&nbsp;Glave okrenute od nje, znaci protiv zla, užas i znatiželja, sažaljenje od koga ti je muka i radoznala pretnja, jer učinjeno zlo privlači novo... I nikada zagrljaj muškarca. Nikada je niko neće držati u naručju. Nikada niko osim Tenar. Oh, bio je on u pravu, dete je trebalo da umre, tebalo bi da je mrtvo. Trebalo je da je puste da ode u suvu zemlju, ona, Ševa i Bršljanka, starice koje se u sve petljaju, meka srca, a u stvari okrutne. Bio je u pravu, uvek je bio u pravu. Ali onda su i muškarci koji su je iskoristili za svoje potrebe i igre, žena koja je dopustila da bude iskorišćena... onda su i oni bili u pravu kada su je prebili i onesvešćenu gurnuli u vatru da izgori. Samo nisu bili temeljiti. Izgubili su živce i ostavili u njoj malo života. Tu su pogrešili. I sve što je ona, Tenar, učinila, bilo je pogrešno. Kao dete data je mračnim silama; one su je pojele, dopustili su da je pojedu. Zar je mislila da će, ako pređe more, ako nauči druge jezike, ako bude nečija žena, majka deci, da će jednostavno, živeći svojim životom, ikada moći da bude nešto drugo sem onoga što je bila... njihova sluškinja, njihova hrana, njihova da bi je koristili za svoje potrebe i igre? Uništena, privlačila je k sebi uništene, deo vlastitog uništenja, telo vlastitog zla.
<BR>&nbsp;&nbsp;&nbsp;&nbsp;&nbsp;Detetova kosa bila je fina, topla, divno je mirisala. Ležala je sklupčana u toplom Tenarinom naručju, snevala. Kakvo je zlo ona mogla predstavljati? Učinjena joj je nepravda, nepravda koja se nije mogla ispraviti, ali nije ona bila grešna. Nije bila izgubljena, nije bila izgubljena, nije bila izgubljena. Tenar ju je držala i sasvim mirno ležala, usredsredivši svoj um na svetlost iz njenog sna, struje prozirnog vazduha, ime zmaja, ime zvezde, Labudovo srce, Strela, Tehanu.
<BR>
<BR>&nbsp;&nbsp;&nbsp;&nbsp;&nbsp;Češljala je crnu kozu kako bi došla do donje vune koju će upresti i odneti tkaču da je pretvori u tkaninu, svilenkasto "striženo runo" sa ostrva Gont. Stara crna koza češljana je već hiljadu puta i to joj se dopadalo, uživala je u uranjanju i vučenju žičanih zubaca češlja. Sivo-crna, češljom izvučena vuna narasla je u mekani, prljavi oblak, koji je Tenar na kraju gurnula u mrežu; počeškala je kozu iza ušiju u znak zahvalnosti i šljepnula je uz put po zaobljenom boku. "Beee!" oglasi se koza i ode. Tenar napusti ograđeni pašnjak i zaobiđe kuću, pogledavši preko livade da proveri da li se Teru još tamo igra.
<BR>&nbsp;&nbsp;&nbsp;&nbsp;&nbsp;Mahovina je pokazala detetu kako da pravi kotarice od trave; iako nespretna zbog obogaljene šake, ipak je polako sticala veštinu. Sedela je u travi na livadi sa radom u krilu, ali nije radila. Posmatrala je Jastreba.
<BR>&nbsp;&nbsp;&nbsp;&nbsp;&nbsp;Stajao je podalje od nje, blizu ivice stene. Bio joj je okrenut leđima i nije bio svestan da ga neko promatra, jer je sam posmatrao pticu, jednu vrstu mladog sokola; a ovaj je, pak, motrio neki manji plen koji je uočio u travi. Stalno je lepetao krilima, u želji da natera kakvu voluharicu ili miša u paniku i beg prema gnezdu. Čovek je stajao isto tako napet, gladan, i zurio u pticu. Lagano je podigao desnu ruku, držeći ispruženu podlakticu; činilo se da nešto govori, mada je vetar odnosio njegove reči. Mladi soko se okrenuo, zakliktao svojim prodornim, promuklim, reskim glasom i poleteo prema šumi.
<BR>&nbsp;&nbsp;&nbsp;&nbsp;&nbsp;Muškarac je spustio ruku i ostao mirno da stoji, posmatrajući pticu. Dete i žena se nisu ni pomakli. Samo je ptica letela, slobodno odletela.
<BR>
<BR>&nbsp;&nbsp;&nbsp;&nbsp;&nbsp;"Jednom je došao k meni kao soko, hodočasnički soko", ispričao joj je Ogion, dok su sedeli pored vatre, jednog zimskog dana. Pričao joj je o čarolijama Pretvaranja, o preobražajima, o magu Bordgeru koji je postao medved. "Doleteo je kod mene, na moj zglob, negde sa severa i zapada. Uneo sam ga unutra i smestio pored vatre. Nije mogao da govori. Pošto sam ga poznao, bio sam u stanju da mu pomognem; mogao je da se otarasi lika sokola i ponovo postane čovek. Ali oduvek je u njemu bilo nečeg jastrebskog. U selu su ga zvali Jastreb jer su divlji jastrebovi dolazili k njemu, na samo jednu njegovu reč. Ko smo mi? Šta to znači biti čovek? Pre no što je dobio svoje ime, pre no što je stekao znanje, pre no što je zadobio moć, jastreb je bio u njemu, kao i čovek, mag, i više od toga... bio je ono što nismo u stanju da imenujemo. Kao, uostalom, i svi mi."
<BR>&nbsp;&nbsp;&nbsp;&nbsp;&nbsp;Devojčica koja je sedela kod ognjišta, zureći u vatru, slušajući, ugledala je jastreba; čoveka; videla je ptice koje su dolazile k njemu, na njegov poziv, kada bi ih nazvao njihovim pravim imenom, dolazile bi lepečući krilima da ga svojim oštrim kandžama uhvate za ruku; videla je sebe jastreba, divlju pticu.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
