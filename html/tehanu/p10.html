<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. DELFIN
<P>&nbsp;&nbsp;&nbsp;&nbsp;&nbsp;Neće pustiti dete, neće im dati dete. Na brodu su bili sve sami muškarci. Tek posle dužeg vremena počelo je da joj stiže do svesti ono što su govorili, što je učinjeno, što se dešavalo. Kada je shvatila ko je bio taj mladić, onaj za koga je u prvi mah pomislila da joj je sin, preplavilo ju je osećanje da je to znala od samog početka, samo što nije bila u stanju sve jasno da sagleda. Nije bila kadra o bilo čemu da misli.
<BR>&nbsp;&nbsp;&nbsp;&nbsp;&nbsp;Vratio se na brod sa dokova i upravo je razgovrao sa nekim sedokosim muškarcem, zapovednikom broda ako je suditi po izgledu, blizu mostića. Bacio je pogled prema Tenar koju su ostavili sklupčanu sa Teri u uglu palube između ograde i sidrenog vitla. Po Teruninom licu jasno se videlo da je imala naporan dan, tako da je ubrzo zaspala, priljubljena uz Tenar. Jastuk joj je bio mali ranac, a ogrtač ćebe.
<BR>&nbsp;&nbsp;&nbsp;&nbsp;&nbsp;Tenar polako ustade, a mladić joj istog časa priđe. Ona poravna suknju i pokuša da zagladi kosu. "Ja sam Tenar od Atuana", reče. Ćutke je stajao. Ona nastavi: "Mislim da si ti kralj."
<BR>&nbsp;&nbsp;&nbsp;&nbsp;&nbsp;Bio je veoma mlad, mlađi od njenog sina, Iskre. Teško da mu je bilo i dvadeset godina. Ali njegov izgled je govorio suprotno, nešto u njegovim očima nateralo ju je da pomisli: Prošao je kroz oganj.
<BR>&nbsp;&nbsp;&nbsp;&nbsp;&nbsp;"Ime mi je Lebanen od Enlada, moja gospo", predstavi se on, i upravo se spremao da joj se nakloni, a možda čak i da klekne pred njom, kada ga ona uhvati za šake, tako da ostadoše da stoje licem u lice. "Ne treba ni ti meni da se klanjaš", reče ona, "ni ja tebi!"
<BR>&nbsp;&nbsp;&nbsp;&nbsp;&nbsp;On se iznenađeno nasmeja i zadrža njene šake u svojima dok ju je otvoreno posmatrao: "Otkud si znala da te tražim? Jesi li krenula pred mene, kada je taj čovek..."
<BR>&nbsp;&nbsp;&nbsp;&nbsp;&nbsp;"Ne, ne. Bežala sam... od njega... od... od lupeža... samo sam pokušavala da stignem kući, to je sve."
<BR>&nbsp;&nbsp;&nbsp;&nbsp;&nbsp;"U Atuan?"
<BR>&nbsp;&nbsp;&nbsp;&nbsp;&nbsp;"Oh, ne! Na svoju farmu. U Srednjoj dolini. Na Gontu, ovde." I ona se nasmejala; nasmejala se sa suzama u očima. Sada je mogla da plače i trebalo je da isplače te suze. Pustila je kraljeve šake kako bi mogla da obriše oči.
<BR>&nbsp;&nbsp;&nbsp;&nbsp;&nbsp;"Gde se nalazi Srednja dolina?" upita on.
<BR>&nbsp;&nbsp;&nbsp;&nbsp;&nbsp;"Prema jugu i istoku, s druge strane rta. Valmaut je njena luka."
<BR>&nbsp;&nbsp;&nbsp;&nbsp;&nbsp;"Odvešćemo te tamo", izjavi on, oduševljen što može to da joj ponudi, da učini nešto za nju.
<BR>&nbsp;&nbsp;&nbsp;&nbsp;&nbsp;Osmehnula se i obrisala oči, klimnuvši u znak pristanka.
<BR>&nbsp;&nbsp;&nbsp;&nbsp;&nbsp;"Čaša vina. Jelo, odmor", reče on, "i krevet za tvoje dete." Zapovednik broda koji je diskretno slušao razgovor, izdade potrebna naređenja. Priđe im onaj ćelavi mornar koga se sećala, ali činilo joj se da ga je prvi put videla veoma davno. Nameravao je da podigne Teru. Tenar se ispreči između njega i deteta. Nije mogla da mu dozvoli da je dodirne. "Ja ću je poneti", reče ona, veoma napetim glasom.
<BR>&nbsp;&nbsp;&nbsp;&nbsp;&nbsp;"Morali biste da je nosite niz stepenice, gospoja. Ja ću je poneti", reče mornar. Znala je da želi da joj pomogne, ali ipak mu nije mogla dozvoliti da dodirne Teru.
<BR>&nbsp;&nbsp;&nbsp;&nbsp;&nbsp;"Dozvoli meni", oglasi se mladić, kralj, pogledom zatraživši odobrenje, a zatim kleknu, podiže usnulo dete, pa je ponese do otvora i pažljivo snese niz lestvice. Tenar ga je sledila.
<BR>&nbsp;&nbsp;&nbsp;&nbsp;&nbsp;Položio ju je na ležaj u skučenoj kabini, nespretno, nežno. Zatušnuo ju je ogrtačem. Tenar mu dozvoli da to uradi.
<BR>&nbsp;&nbsp;&nbsp;&nbsp;&nbsp;U većoj kabini koja se protezala preko krme broda, sa dugačkim prozorom koji je gledao na polumrak zaliva, ponudio joj je da sedne za hrastov sto. Uzeo je poslužavnik koji je doneo mali sa broda i spustio ga na sto, nalio vino u pehare od debelog stakla, ponudio je voćem i kolačima.
<BR>&nbsp;&nbsp;&nbsp;&nbsp;&nbsp;Probala je vino.
<BR>&nbsp;&nbsp;&nbsp;&nbsp;&nbsp;"Veoma je dobro, ali nije iz Godine zmaja", reče ona.
<BR>&nbsp;&nbsp;&nbsp;&nbsp;&nbsp;Pogledao ju je sa neskrivenim iznenađenjem, poput kakvog dečaka.
<BR>&nbsp;&nbsp;&nbsp;&nbsp;&nbsp;"Vino je iz Enlada, ne sa Andrada", reče on ponizno.
<BR>&nbsp;&nbsp;&nbsp;&nbsp;&nbsp;"Veoma je dobro", stade da ga uverava ona, ponovo prinevši pehar ustima. Poslužila se i kolačem. Bio je prhak, bogat, ne previše sladak. Zeleno i ćilibarno grožđe bilo je slatko i oporo. Raznovrsni ukusi hrane i vina podsećali su na konopce kojima je bio privezan brod; privezali su je ponovo za svet, za njen um.
<BR>&nbsp;&nbsp;&nbsp;&nbsp;&nbsp;"Bila sam veoma uplašena", reče ona kao da se izvinjava. "Mislim da ću ubrzo uspeti da se povratim. Juče... ne, danas, jutros... bačene su... čini..." Nikako nije mogla da izgovori tu reč, zamucala je kod nje: "K-kletva... je bačena na mene. Čini mi se da me je lišila moći govora, razuma. Pobegle smo od toga, ali smo naletele pravo na čoveka, čoveka koji je..." Podigla je očajnički pogled prema mladiću koji ju je slušao. Njegov ozbiljan pogled nagna je da izgovori do kraja ono što je moralo biti izgovoreno. "On je bio jedan od onih koji su obogaljili dete. On i njeni roditelji. Silovali su je, pretukli i bacili u vatru; takve stvari se dešavaju, gospodaru moj. Te stvari se dešavaju deci. Stalno joj je za petama, želi da je uzme. I..."
<BR>&nbsp;&nbsp;&nbsp;&nbsp;&nbsp;Zastala je, otpila malo vina, nagnavši sebe da proveri njegov ukus.
<BR>&nbsp;&nbsp;&nbsp;&nbsp;&nbsp;"I tako sam od njega pobegla k tebi. U raj." Osvrnula se unaokolo, odmerivši pogledom niske, izrezbarene grede u kabini, lakirani sto, srebrni poslužavnik, usko, mirno lice mladića. Kosa mu je bila tamna i meka, koža bronzano-crvena; bio je odeven lepo i jednostavno, nije nosio ni lanac ni prsten, niti bilo kakav drugi spoljašnji znak svoga položaja. Ali izgledao je onako kako bi jedan kralj trebalo da izgleda, pomisli ona.
<BR>&nbsp;&nbsp;&nbsp;&nbsp;&nbsp;"Žao mi je što sam ga pustio da ode", reče on. "Ali neće biti teško ponovo ga pronaći. Ko je na tebe bacio čini?"
<BR>&nbsp;&nbsp;&nbsp;&nbsp;&nbsp;"Jedan čarobnjak." Nije želela da kaže njegovo ime. Nije uopšte želela da razmišlja o svemu tome. Želela je sve to da ostavi za sobom, da zaboravi.
<BR>&nbsp;&nbsp;&nbsp;&nbsp;&nbsp;Lebanen nije navaljivao, ali ipak ju je upitao: "Hoćeš li biti bezbedna od tih ljudi na svom imanju?"
<BR>&nbsp;&nbsp;&nbsp;&nbsp;&nbsp;"Mislim da hoću. Da nisam bila tako umorna, što mi je onemogućilo da razmišljam, ne bih se toliko uplašila Spretnog. Šta je mogao da učini? Sa svim tim ljudima oko nas na ulici? Nije trebalo da pobegnem pred njim. Ali jedino sam bila u stanju da osetim njen strah. Tako je sitna i jedino može da ga se plaši. Moraće naučiti da ga se ne plaši. Moram je tome naučiti..." Pitala se. Misli su joj navirale na kargiškom. Da li je i govorila na kargiškom? Pomisliće da je luda, brbljava starica. Kradomice ga je pogledala. Njegove tamne oči nisu počivale na njoj; zurio je u plamen staklene svetiljke koja je nisko visila iznad stola, u mali, miran, jasan plamen. Izraz lica bio mu je suviše tužan za jednog mladića.
<BR>&nbsp;&nbsp;&nbsp;&nbsp;&nbsp;"Došao si da ga pronađeš", reče ona. "Arhimaga. Jastreba."
<BR>&nbsp;&nbsp;&nbsp;&nbsp;&nbsp;"Geda", dodade on, pogledavši je i ovlaš se osmehnuvši. "Ti, on i ja koristimo svoja prava imena."
<BR>&nbsp;&nbsp;&nbsp;&nbsp;&nbsp;"Ti i ja, da. Ali on samo kada je s tobom ili sa mnom."
<BR>&nbsp;&nbsp;&nbsp;&nbsp;&nbsp;On klimnu.
<BR>&nbsp;&nbsp;&nbsp;&nbsp;&nbsp;"Preti mu opasnost od zavidnih ljudi, ljudi koji mu žele zlo, a on nema... ne može više da se odbrani. Znaš li to?"
<BR>&nbsp;&nbsp;&nbsp;&nbsp;&nbsp;Nije mogla da nagna sebe da bude jasnija; međutim, Lebanen reče: "Rekao mi je da je istrošio svu svoju moć kao mag. Potrošio ju je spasavajući mene i sve nas. Ali u to je bilo teško poverovati. Nisam želeo da mu verujem."
<BR>&nbsp;&nbsp;&nbsp;&nbsp;&nbsp;"Ni ja. Ali tako je. I tako on..." Ponovo je stala da okleva. "Želi da bude sam dok mu rane ne zacele", konačno je oprezno izgovorila.
<BR>&nbsp;&nbsp;&nbsp;&nbsp;&nbsp;Lebanen primeti: "On i ja smo bili u zemlji tame, suvoj zemlji, zajedno. Zajedno smo umrli. Zajedno smo prešli tamošnje planine. Čovek se može vratiti preko planina. Postoji način. On ga je znao. Ali ime te planine je Bol. Kamenje... Kamenje zaseca kožu, a posekotine sporo zarastaju."
<BR>&nbsp;&nbsp;&nbsp;&nbsp;&nbsp;Spustio je pogled na šake. Setila se Gedovih šaka, izbrazdanih i izranjavaljenih, čvrsto stisnutih. Kao da je želeo da posekotine zatvori stiskanjem pesnica.
<BR>&nbsp;&nbsp;&nbsp;&nbsp;&nbsp;I njena se šaka sklopi oko kamenčića u džepu, reči koju je odabrala na strmom putu.
<BR>&nbsp;&nbsp;&nbsp;&nbsp;&nbsp;"Zašto se krije od mene?" zavapi mladić. Zatim tiše dodade: "Stvarno sam se nadao da ću ga videti. Ali ako on to ne želi, onda o tome nema više šta da se kaže, razume se." Nisu joj promakli učtivost, uljudnost, dostojanstvo glasnika iz Hevnora i umela je to da ceni; znala je vrednost toga. Ali njega je volela zbog bola koji je osećao.
<BR>&nbsp;&nbsp;&nbsp;&nbsp;&nbsp;"Sigurno će ti doći. Daj mu samo vremena. Bio je tako teško povređen... sve mu je oduzeto... Međutim, kada je govorio o tebi, kada je izgovarao tvoje ime, oh, onda bi u njemu ponovo videla onog starog Geda... kakav će biti ponovo... Ponosnog Geda!"
<BR>&nbsp;&nbsp;&nbsp;&nbsp;&nbsp;"Ponos?" ponovi Lebanen, kao da je iznenađen.
<BR>&nbsp;&nbsp;&nbsp;&nbsp;&nbsp;"Da. Svakako, ponos. Ko ima pravo na ponos, ako ne on?"
<BR>&nbsp;&nbsp;&nbsp;&nbsp;&nbsp;"Uvek sam mislio o njemu kao o... Bio je tako strpljiv", primeti Lebanen, pa se nasmeja, shvativši da ga je krajnje neprilično opisao.
<BR>&nbsp;&nbsp;&nbsp;&nbsp;&nbsp;"Sada uopšte više nije strpljiv", reče ona, "i neverovatno je nemilosrdan prema samome sebi. Ništa ne možemo učiniti za njega, osim da ga pustimo da ide svojim putem i da pronađe sebe na kraju svoje nemoći, kao što kažu na Gontu..." Odjednom je i sama bila na kraju svojih moći, osećala je strašan umor kao da je bolesna. "Moraću da se odmorim", reče.
<BR>&nbsp;&nbsp;&nbsp;&nbsp;&nbsp;Istog časa je ustao. "Gospo Tenar, rekla si da si pobegla od jednog neprijatelja i naletela na drugog; a ja sam pošao u potragu za jednim prijateljem, a našao drugog." Osmehnula se njegovoj dosetki i ljubaznosti. Baš divan mladić, pomisli ona.
<BR>
<BR>&nbsp;&nbsp;&nbsp;&nbsp;&nbsp;Kada se probudila, brod je bio sav u pokretu: drvo je škripalo i napinjalo se, iznad glave joj je odzvanjao bat koraka u trku, platno je lepetalo, mornari su se dovikivali. Teru je jedva uspela da probudi, a i kada se razbudia bila je sva mlitava, možda je imala groznicu, mada je uvek bila tako topla da je Tenar bilo teško da oceni da li ima groznicu ili ne. Osećajući grižu savesti što je vukla to krhko dete petnaest milja pešice i zbog svega što se juče dogodilo, Tenar je pokušala da je razveseli pričama o tome kako se nalaze na brodu zajedno sa pravim kraljem i da je ova mala kabina u koju su ih smestili u stvari kraljeva kabina; da će brodom stići kući, na imanje, gde će ih čekati tetka Ševa, a možda i Jastreb. Čak ni to nije zainteresovalo Teru. Gledala je prazno pred sebe, nije se ni se micala, niti progovarala.
<BR>&nbsp;&nbsp;&nbsp;&nbsp;&nbsp;Na njenoj maloj, tankoj ruci Tenar je primetila nekakav znak... četiri prsta... crven, sličan žigu, kao da ju je neko čvrsto stegnuo. Međutim, Spretni je nije uhvatio, samo ju je dodirnuo. Tenar joj je kazala, obećala da je on nikada više neće dodirnuti. Nije uspela da održi obećanje. Njena reč ništa nije značila. Koja je reč išta značila, spram gluvog nasilja?
<BR>&nbsp;&nbsp;&nbsp;&nbsp;&nbsp;Sagnula se i poljubila otisak prstiju na Terunoj ruci.
<BR>&nbsp;&nbsp;&nbsp;&nbsp;&nbsp;"Žao mi je što ti nisam završila crvenu haljinu", reče ona. "Kralj bi verovatno voleo da je vidi. Ali pretpostavljam da ljudi ne nose na brodu svoja najbolja odela, čak ni kraljevi."
<BR>&nbsp;&nbsp;&nbsp;&nbsp;&nbsp;Teru je sedela na ležaju, pognute glave, i nije joj odgovorila. Tenar ju je očešljala. Konačno je počela da joj raste gušća kosa, svilenkasta crna zavesa preko izgorelih delova skalpa. "Jesi li gladna, ptičice? Sinoć nisi ni večerala. Možda će nam kralj dati doručak. Sinoć mi je dao kolače i grožđe."
<BR>&nbsp;&nbsp;&nbsp;&nbsp;&nbsp;Odgovora nije bilo.
<BR>&nbsp;&nbsp;&nbsp;&nbsp;&nbsp;Kada je Tenar kazala da je došlo vreme da iziđu iz kabine, poslušala ju je. Gore na palubi stajala je glave prislonjene uz rame. Nije podigla pogled prema belim jedrima koja su se napinjala na jutarnjem vetru, niti se zagledala u iskričavu površinu vode, pa čak ni prema planini Gont iza njih koja se uzdizala put neba razmećući se svojim veličanstvenim šumama, stenama i vrhom. Nije podigla pogled ni kada joj se Lebanen obratio.
<BR>&nbsp;&nbsp;&nbsp;&nbsp;&nbsp;"Teru", oslovi je nežno Tenar, kleknuvši pored nje, "kada te kralj nešto pita moraš mu odgovoriti."
<BR>&nbsp;&nbsp;&nbsp;&nbsp;&nbsp;I dalje je ćutala.
<BR>&nbsp;&nbsp;&nbsp;&nbsp;&nbsp;Nije mogla da razabere šta Lebanen misli o njoj prema izrazu njegovog lica, dok ju je promatrao. Možda je navukao masku, uglađenu masku iza koje su se krili gnušanje, šok. Međutim, tamne oči mu nisu lutale. Tek ovlaš je dodirnuo detetovu ruku i rekao: "Mora da si se čudno osećala kada si se probudila na pučini."
<BR>&nbsp;&nbsp;&nbsp;&nbsp;&nbsp;Pojela je tek malo voća. Kada ju je Tenar upitala da li želi da se vrati u kabinu, klimnula je. Tenar joj je dozvolila, mada nevoljno, da se sklupča na ležaju i vratila se gore na palubu.
<BR>&nbsp;&nbsp;&nbsp;&nbsp;&nbsp;Brod je prolazio između Stena Stražara, visokih mračnih zidova koji kao da su se nadnosili nad jedrima. Strelci na straži koji su se nalazili u malim tvrđavama nalik na lastavičja gnezda od blata, visoko na stenama, gledali su odozgo na palubu, a mornari su im veselo dovikivali. "Prolaz za kralja!" razdraše se oni posle čega je usledio odgovor ne čujniji od glasanja laste gore iz visina: "Kralj!"
<BR>&nbsp;&nbsp;&nbsp;&nbsp;&nbsp;Lebanen je stajao na vrhu prove sa zapovednikom broda i jednim postarijim, mršavim, sitnookim čovekom u sivom ogrtaču, magom sa ostrva Rouk. Ged je nosio isti takav ogrtač, čist, lep, onog dana kada su on i ona doneli Prsten Eret-Akbe u Kulu Mača; stari, umrljan, prljav i iznošen, bio mu je jedini prekrivač dok je ležao na hladnom kamenu Grobnica Atuana i u prašini pustinjskih planina dok su zajedno preko njih prelazili. Razmišljala je o tome dok je pena letela pored brodskih bokova, a visoke stene se sve više udaljavale od njih.
<BR>&nbsp;&nbsp;&nbsp;&nbsp;&nbsp;Kada je brod prošao i pored poslednjih grebena i počeo da skreće ka istoku, trojica muškaraca joj priđoše. Lebanen reče: "Gospo, ovo je Veliki majstor Vetroumeća sa ostrva Rouk."
<BR>&nbsp;&nbsp;&nbsp;&nbsp;&nbsp;Mag se pokloni, gledajući je s poštovanjem, ali i sa znatiželjom; bio je to čovek koji je voleo da zna u kom pravcu vetar duva, pomisli ona.
<BR>&nbsp;&nbsp;&nbsp;&nbsp;&nbsp;"Sada ne moram da se nadam da ćemo imati dobro vreme, već slobodno mogu na to da računam", reče mu ona.
<BR>&nbsp;&nbsp;&nbsp;&nbsp;&nbsp;"Ja sam samo suvišni teret po ovakvom danu", odvrati mag. "Pored mornara kakav je gospodar Seraten koji upravlja brodom, kome je potreban vremetvorac?"
<BR>&nbsp;&nbsp;&nbsp;&nbsp;&nbsp;Tako smo ljubazni, pomisli ona, sve same dame, gospoda i gospodari, samo se klanjamo i delimo komplimente. Bacila je pogled na mladog kralja. Posmatrao ju je, smešio se, ali ostajao je uzdržan.
<BR>&nbsp;&nbsp;&nbsp;&nbsp;&nbsp;Osećala se kao i onda u Hevnoru kada je bila devojčica: bila je usamljena varvarka među tim uglađenim ljudima. Ali sada nije više bila devojčica, nije osećala strahopoštovanje, već samo čuđenje zbog načina na koji su muškarci uredili svoj svet; pretvorili su ga u ples maski koji su žene veoma brzo naučile da igraju.
<BR>&nbsp;&nbsp;&nbsp;&nbsp;&nbsp;Rekli su joj da će im do Valmauta biti potreban samo jedan dan plovidbe. U luku će stići kasno po podne, uz pomoć povoljnog vetra koji je sada duvao.
<BR>&nbsp;&nbsp;&nbsp;&nbsp;&nbsp;Još je bila veoma umorna od velike brige i napetosti koje joj je doneo prethodni dan, tako da je sa zahvalnošću prihvatila da sedne na sedište što ga je za nju napravio ćelavi mornar od slamnatog dušeka i tkanine za jedra i da promatra talase, galebove i obrise planine Gont, plave i snene na podnevnoj svetlosti, koji su se menjali dok je brod promicao pored strmih obala na samo milju ili dve od kopna. Izvela je i Teru na sunce, i dete je sada ležalo pored nje, posmatrajući i dremajući.
<BR>&nbsp;&nbsp;&nbsp;&nbsp;&nbsp;Jedan od mornara, veoma tamnoput i bezub, prišao im je bosih nogu sa tabanima poput kopita i strašno skvrčenim palčevima, i spustio nešto na platno blizu Teru. "Za malenu", reče on promuklim glasom i odmah se udalji, mada nije daleko otišao. Povremeno je s puno nade podizao pogled s posla da vidi da li joj se dopada poklon, a onda se pretvarao da mu to uopšte nije bila namera. Teru nije htela ni da dodirne mali krpeni smotuljak. Tenar je morala da ga otvori. Unutra je bio prelepo izrezbareni delfin, od kosti ili slonovače, dužine njenog palca.
<BR>&nbsp;&nbsp;&nbsp;&nbsp;&nbsp;"Može živeti u tvojoj vrećici od trave", reče Tenar, "sa ostalima, čovekom i životinjom od kosti."
<BR>&nbsp;&nbsp;&nbsp;&nbsp;&nbsp;Tek tada je Teru dovoljno živnula i izvadila vrećicu od trave, stavivši delfina unutra. Ali Tenar je morala da ode i zahvali se skromnom darodavcu. Teru nije htela ni da ga pogleda, ni da razgovara s njim. Posle izvesnog vremena zatražila je da se vrati u kabinu i Tenar ju je tamo ostavila s njenom figurom čoveka od kosti, životinjom od kosti i delfinom da joj prave društvo.
<BR>&nbsp;&nbsp;&nbsp;&nbsp;&nbsp;Ljutito je razmišljala o tome kako je Spretni lako mogao da joj oduzme sunce, brod, kralja i detinjstvo i koliko je muke bilo potrebno da joj se to sve vrati! Godinu dana sam utrošila pokušavajući da joj sve to vratim, a on ih joj je jednim dodirom uduzeo i bacio. A zbog čega... šta on time dobija, kakvu moć stiče? Da li je to moć... praznina?
<BR>&nbsp;&nbsp;&nbsp;&nbsp;&nbsp;Pridružila se kralju i magu kod ograde na palubi. Sunce je bilo već dobro zamaklo na zapad i brod se kretao kroz slavu svetlosti što ju je podsetilo na njen san u kome je letela sa zmajevima.
<BR>&nbsp;&nbsp;&nbsp;&nbsp;&nbsp;"Gospo Tenar", oslovi je kralj, "za našeg prijatelja nemam nikakvu poruku. Imam utisak da bih vas time samo opteretio, a njemu ograničio slobodu; a ja ne želim da učinim ni jedno ni drugo. Kroz mesec dana treba da budem krunisan. Ako bi on bio taj koji će držati krunu, moja vladavina počela bi onako kako moje srce žudi. Ali bez obzira na to da li će on biti tamo ili ne, on je taj koji me je doveo u moje kraljevstvo. On je od mene napravio kralja. I ja to nikada neću zaboraviti."
<BR>&nbsp;&nbsp;&nbsp;&nbsp;&nbsp;"Znam da nećeš zaboraviti", uzvrati ona nežno. Bio je tako napet, tako ozbiljan, u oklopu formalnosti svoga položaja, pa ipak i tako ranjiv u svom poštenju, čistoti svoje volje. Srce joj se kidalo zbog njega. Mislio je da je naučio šta je to bol, ali moraće to da uči stalno iz početka, celoga života, i ništa neće zaboravljati.
<BR>&nbsp;&nbsp;&nbsp;&nbsp;&nbsp;I zato neće, poput Spretnog, ići lakšim putem.
<BR>&nbsp;&nbsp;&nbsp;&nbsp;&nbsp;"Rado ću mu preneti poruku", reče ona. "Ne predstavlja mi to nikakav teret. Da li će pristati da je sasluša, to zavisi od njega."
<BR>&nbsp;&nbsp;&nbsp;&nbsp;&nbsp;Veliki majstor Vetroumeća se osmehnu. "Uvek je tako bilo", primeti on. "Činio je samo ono što je hteo."
<BR>&nbsp;&nbsp;&nbsp;&nbsp;&nbsp;"Poznajete ga dugo?"
<BR>&nbsp;&nbsp;&nbsp;&nbsp;&nbsp;"Čak duže nego vas, moja gospo. Podučavao sam ga", odvrati mag. "Koliko sam mogao... Došao je u školu na Rouku, kao što znate, kao dečak, sa Ogionovim pismom u kome je stajalo da poseduje veliku moć. Prvi put kada sam ga poveo napolje u čamcu, da bi naučio kako da se obraća vetru, podigao je vodeni tornado. Bilo mi je jasno u šta smo se to upustili. Pomislio sam: Ili će se utopiti pre šesnaeste, ili će postati Arhimag pre četrdesete... Bar mi se dopada da mislim kako sam to pomislio."
<BR>&nbsp;&nbsp;&nbsp;&nbsp;&nbsp;"Je li on još Arhimag?" upita Tenar. Imala je utisak da je tim pitanjem jasno iskazala svoju neupućenost, a kada je dočekano ćutanjem, pobojala se da je tu posredi bilo nešto mnogo gore nego što je neupućenost.
<BR>&nbsp;&nbsp;&nbsp;&nbsp;&nbsp;Mag konačno reče: "Trenutno ne postoji Arhimag od Rouka." Glas mu je bio krajnje oprezan i jasan.
<BR>&nbsp;&nbsp;&nbsp;&nbsp;&nbsp;Nije se usudila da pita šta je time hteo da kaže.
<BR>&nbsp;&nbsp;&nbsp;&nbsp;&nbsp;"Mislim", poče kralj, "da bi Vidar Rune Mira mogao biti u svakom veću ovog kraljevstva; ne mislite li i vi tako, gospodine?"
<BR>&nbsp;&nbsp;&nbsp;&nbsp;&nbsp;Posle još jedne pauze i očigledno premišljajući se, mag reče: "Svakako."
<BR>&nbsp;&nbsp;&nbsp;&nbsp;&nbsp;Kralj je čekao, ali on ništa više nije dodao.
<BR>&nbsp;&nbsp;&nbsp;&nbsp;&nbsp;Lebanen se zagledao u bistru vodu i progovorio kao da namerava da im ispriča neku priču: "Kada smo on i ja stigli na Rouk sa krajnjeg zapada, na zmaju..." Zastao je, a zmajevo ime se samo izgovorilo u Tenarinom umu, Kalesin, kao da je neko udario u gong.
<BR>&nbsp;&nbsp;&nbsp;&nbsp;&nbsp;"Mene je zmaj tamo ostavio, ali je njega odneo. Čuvar kapije Zdanja Rouka tada je kazao: 'On je svoje odradio. Odlazi kući.' A pre toga... na obali Selidora... naložio mi je da ostavim njegovu palicu, rekavši da više nije mag. I tako su Veliki majstori Rouka stali da se savetuju oko izbora novog Arhimaga.
<BR>&nbsp;&nbsp;&nbsp;&nbsp;&nbsp;Pozvali su i mene kako bih naučio ono što bi kralju moglo da koristi da zna o Veću Mudrih. A i da bih zauzeo mesto jednog od njihovih članova: Toriona, Prizivača, čiju je umetnost okrenulo protiv njega samog veliko zlo koje je moj gospodar Jastreb pronašao i okončao. Kada smo bili tamo, u suvoj zemlji, između zida i planine, video sam Toriona. Moj gospodar je govorio s njim, otkrio mu je put koji je vodio nazad u život, preko zida. Ali ovaj se nije vratio."
<BR>&nbsp;&nbsp;&nbsp;&nbsp;&nbsp;Mladić je čvrsto stezao ogradu broda snažnim, lepo oblikovanim šakama. Sve vreme dok je govorio zurio je u more. Trenutak je poćutao, a zatim nastavio priču.
<BR>&nbsp;&nbsp;&nbsp;&nbsp;&nbsp;"Sa mnom, bilo nas je devetorica koji smo se okupili da izaberemo novog Arhimaga. Oni su... oni su mudri", dodade on, pogledavši Tenar. "Ne samo da su upućeni u svoju umetnost, već poseduju veliko znanje. Koriste razlike koje među njima postoje, što sam već ranije video, kako bi im odluke bile što snažnije. Međutim, ovog puta..."
<BR>&nbsp;&nbsp;&nbsp;&nbsp;&nbsp;"Stvar je u tome", preuze reč Veliki majstor Vetroumeća, videvši da Lebanen ne želi da on pomisli kako kritikuje Velike majstore sa Rouka, "naša mišljenja su se toliko razlikovala da nismo mogli doneti nikakvu odluku. Nikako nismo mogli da se složimo. I to stoga što Arhimag nije bio mrtav... on je živ, znate, a ipak nije mag... ali je i dalje gospodar zmajeva, kako se čini... A kako je naš Veliki majstor Rukoveština još bio potresen činjenicom da se njegova vlastita umetnost okrenula protiv njega i pošto je verovao da će se Veliki majstor Prizivanja vratiti iz mrtvih, preklinjao nas je da ga sačekamo... a Veliki majstor Ustrojstva nije hteo ni reč da progovori. On je iz Karga, gospo moja, kao i vi; da li ste to znali? Došao nam je iz Karego-Ata." Posmatrao ju je svojim pronicljivim očima: u kom pravcu duva vetar? "I tako, zbog svega toga, morali smo biti na gubitku. Kada je Čuvar kapije zatražio da mu kažemo imena onih između kojih ćemo birati, nijedno ime nije bilo izgovoreno. Samo smo gledali jedni druge...
<BR>&nbsp;&nbsp;&nbsp;&nbsp;&nbsp;"Ja sam gledao u tle", javi se Lebanen.
<BR>&nbsp;&nbsp;&nbsp;&nbsp;&nbsp;"Na kraju smo svi pogledali u onoga ko zna imena: Velikog majstora Imenovanja. A on je pogledao u Velikog majstora Ustrojstva, koji nije izgovorio nijednu reč, već je samo sedeo među svojim drvećem poput panja. Sastali smo se, znate, u Gaju, čije drveće seže dublje od ostrva. Već je bilo kasno veče. Ponekada se između tog drveća pojavi svetlost, ali te noći je nije bilo. Bilo je mračno, nije bilo čak ni zvezda, već samo oblačno nebo iznad krošnji. Učitelj Ustrojstva je ustao i progovorio... ali na svom materinjem jeziku, ne Prastarim Govorom, ne na hardiškom, već na kargijskom. Malo nas ga zna, neki ga čak nisu ni prepoznali, tako da nismo znali šta da mislimo. Međutim, Veliki majstor Imenovanja nam je preveo reči Velikog majstora Ustrojstva. Rekao je: Žena na Gontu.
<BR>&nbsp;&nbsp;&nbsp;&nbsp;&nbsp;Zaćutao je. Nije više gledao u nju. Posle kraćeg vremena, ona upita: "I ništa više?"
<BR>&nbsp;&nbsp;&nbsp;&nbsp;&nbsp;"Niti reč. Kada smo stali da ga salećemo, samo je zurio u nas, nesposoban da bilo šta odgovori; jer imao je viziju, znate... video je obrise stvari, ustrojstvo; a malo toga se ikada može izraziti rečima, a još manje idejama. Nije znao šta da misli o onome što je kazao, kao ni mi ostali. Ali to je bilo sve što smo imali."
<BR>&nbsp;&nbsp;&nbsp;&nbsp;&nbsp;Konačno, Veliki majstori Rouka bili su učitelji, a Veliki majstor Vetroumeća bio je odličan učitelj; morao je da objasni stvar do kraja. Da je učini jasnijom nego što je to možda i sam želeo. Pogledao je Tenar, a zatim skrenuo pogled.
<BR>&nbsp;&nbsp;&nbsp;&nbsp;&nbsp;"I tako, vidite, morali smo doći na Gont. Ali zbog čega? Koga mi to tražimo? 'Ženu'... nije baš neki početak! Očigledno, ta žena treba na neki način da nas povede, da nam ukaže na put koji će nas odvesti do našeg Arhimaga. I onda smo, sasvim iznenada, počeli da pričamo o vama, gospo, kao što ste već sigurno pretpostavili... jer za koju smo mi to drugu ženu sa Gonta ikada čuli? Ovo je malo ostrvo, ali vaša je slava velika. Jedan od nas je kazao: 'Ona će nas odvesti do Ogiona.' Ali svi smo dobro znali da je Ogion još odavno odbio da bude Arhimag, tako da sigurno ni sada ne bi prihvatio jer je bio star i bolestan. Zaista, dok smo mi razgovarali o njemu, mislim da je Ogion već umirao. Onda je neko drugi kazao: 'Ali ona će nas takođe odvesti do Jastreba!' I onda smo se, bukvalno rečeno, našli u tami."
<BR>&nbsp;&nbsp;&nbsp;&nbsp;&nbsp;"Da", saglasi se Lebanen. "Jer počela je da pada kiša, tamo među drvećem." Osmehnuo se. "Mislio sam da nikada više neću ćuti rominjanje kiše. To je za mene bila velika radost."
<BR>&nbsp;&nbsp;&nbsp;&nbsp;&nbsp;"Devetorica mokrih", reče Veliki majstor Vetroumeća, "i jedan srećan."
<BR>&nbsp;&nbsp;&nbsp;&nbsp;&nbsp;Tenar se nasmeja. Taj joj se čovek dopadao. Bio je oprezan u ophođenju s njom, što je značilo da i ona treba da bude oprezna dok razgovara s njim; ali kada je Lebanen bio u pitanju, i u Lebanenovom prisustvu, samo je iskrenost dolazila u obzir.
<BR>&nbsp;&nbsp;&nbsp;&nbsp;&nbsp;"Znači, ta vaša žena sa Gonta nikako ne mogu biti ja, jer ja vas neću odvesti do Jastreba."
<BR>&nbsp;&nbsp;&nbsp;&nbsp;&nbsp;"To sam i mislio", primeti mag sa očiglednom, a možda i sa nepatvorenom iskrenošću, "da to nikako ne možete biti vi, gospo. Kao prvo, izgovorio bi vaše ime, u to ne sumnjam, dok je bio u viziji. Malo je onih koji se otvoreno služe svojim pravim imenom! Međutim, mene je Veće Rouka zadužilo da vas pitam znate li neku ženu na ovom ostrvu koja bi mogla biti ta koju tražimo... sestra ili majka nekog čoveka koji poseduje moć, ili čak njegova učiteljica; jer neke od vračara su veoma mudre na izvestan način. Možda je Ogion poznavao neku takvu ženu? Kažu da je znao svakog živog na ostrvu, iako je živeo sam i lutao po divljini. Voleo bih da je još živ da nam sada pomogne!"
<BR>&nbsp;&nbsp;&nbsp;&nbsp;&nbsp;Već je ranije pomislila na ribarku iz Ogionove priče. Ali ta žena je bila stara još u vreme kada ju je Ogion poznavao, pre mnogo godina, i mora da je već odavno mrtva. Mada zmajevi, pomisli ona, žive veoma dugo, bar tako kažu.
<BR>&nbsp;&nbsp;&nbsp;&nbsp;&nbsp;Izvesno je vreme ćutala, a zatim samo izjavila: "Ne znam nikog takvog."
<BR>&nbsp;&nbsp;&nbsp;&nbsp;&nbsp;Mogla je da oseti magovo kontrolisano nestrpljenje. Zašto ne popušta? Šta li ona želi? - razmišljao je on, izvan svake sumnje. A ona se pitala zbog čega ne može da mu kaže. Ućutkala ju je njegova gluvoća. Nije čak mogla ni da mu kaže da je gluv.
<BR>&nbsp;&nbsp;&nbsp;&nbsp;&nbsp;"Znači", prozbori ona konačno, "trenutno nemamo Arhimaga Zemljomorja. Ali imamo kralja."
<BR>&nbsp;&nbsp;&nbsp;&nbsp;&nbsp;"U koga s pravom polažemo veliku nadu i imamo poverenja", odvrati mag s toplinom koja mu je godila. Lebanen ih je posmatrao, slušao i osmehivao se.
<BR>&nbsp;&nbsp;&nbsp;&nbsp;&nbsp;"Poslednjih godina", nastavi oklevajući Tenar, "bilo je mnogo nevolja, mnogo bede. Moja... moja malena... Takve stvari bile su sasvim uobičajene. A čula sam muškarce i žene od moći kako govore o nestajanju ili menjanju njihove moći."
<BR>&nbsp;&nbsp;&nbsp;&nbsp;&nbsp;"Onaj koga je Arhimag i moj gospodar pobedio u suvoj zemlji, taj Kob, prouzrokovao je neizrecivu štetu i uništio mnogo toga. Obnovićemo našu umetnost, izlečiti naše čarobnjake i naše čarobnjaštvo, da nam još dugo traju", reče mag odlučno.
<BR>&nbsp;&nbsp;&nbsp;&nbsp;&nbsp;"Pitam se, neće li biti potrebno i nešto više od obnavljanja i izlečenja", primeti ona, "mada će i to biti neophodno... Ali brine me, da nije možda taj... taj Kob mogao imati toliku moć zahvaljujući tome što su se stvari već menjale... i što je promena, velika promena, već bila u toku, već se odigrala? I da zahvaljujući toj promeni ponovo imamo kralja u Zemljomorju... možda bolje kralja nego Arhimaga?"
<BR>&nbsp;&nbsp;&nbsp;&nbsp;&nbsp;Veliki majstor Vetroumeća pogledao ju je kao da vidi veoma udaljen olujni oblak na krajnjem obzorju. Čak je podigao i desnu šaku i započeo, napravio prvi obris čarolije kojom se hvata vetar, posle čega ju je spustio. Osmehnuo se. "Ne plašite se, moja gospo", reče on. "Rouk i Veština Čaranja će odoleti. Naše blago je dobro čuvano!"
<BR>&nbsp;&nbsp;&nbsp;&nbsp;&nbsp;"Recite to Kalesinu", odvrati ona, jer odjednom nije mogla više da trpi njegovo nepoštovanje i potpuno odsustvo svesti o tome. Razume se, ovo ga je nateralo da se zagleda u nju. Čuo je zmajevo ime. Ali ni ono ga nije nateralo da čuje nju. Kako je mogao on, koji nikada nije slušao žene još od vremena kada mu je majka otpevala poslednju uspavanku, da čuje nju?
<BR>&nbsp;&nbsp;&nbsp;&nbsp;&nbsp;"Zaista", reče Lebanen, "Kalesin je došao na Rouk, za koji se tvrdi da je potpuno zaštićen od zmajeva; i to ne zahvaljujući nekoj čaroliji moga gospodara, jer on tada više nije mogao da se koristi magijom... i ne mislim, Veliki majstore Vetroumeća, da se gospa Tenar uplašla za sebe."
<BR>&nbsp;&nbsp;&nbsp;&nbsp;&nbsp;Mag se svojski potrudio da ublaži uvredu koju je izrekao. "Izvinite, gospo", reče, "govorio sam s vama kao da ste obična žena."
<BR>&nbsp;&nbsp;&nbsp;&nbsp;&nbsp;Umalo se nije nasmejala. Mogla je dobro da ga uzdrma. Ipak je samo ravnodušno primetila: "Moji strahovi su obični." Nije bilo pomoći; nije mogao da je čuje.
<BR>&nbsp;&nbsp;&nbsp;&nbsp;&nbsp;Međutim, mladi kralj je ćutao, slušao.
<BR>&nbsp;&nbsp;&nbsp;&nbsp;&nbsp;Mali na brodu, koji se nalazio u vrtoglavim visinama i lelujavom svetu jarbola, jedara i snasti iznad njihovih glava, doviknu jasnim i umilnim glasom: "Grad iza rta!" I oni dole začas ugledaše malu gomilu krovova od škriljca, koplja plavičastog dima, nekoliko staklenih prozora koji su hvatali odsjaje sunca što se klonilo zapadu, pa dokove i gatove Valmauta u njegovom zalivu sa svilenkastom, plavom vodom.
<BR>&nbsp;&nbsp;&nbsp;&nbsp;&nbsp;"Hoću li ga ja uvesti ili ćete ga vi rečima odvesti, gospodaru?" upita staloženi zapovednik broda, a Veliki majstor Vetroumeća mu odvrati: "Vi ga uvedite, zapovedniče. Ne bakće mi se sa svim tim kršom!" On pokazaa rukom prema desetak ribarskih lađica razbacanih po zalivu. I tako je kraljev brod, poput labuda među pačićima, lagano zaplovio u luku, a sa svakog broda pored koga su prošli ljudi su im mahali.
<BR>&nbsp;&nbsp;&nbsp;&nbsp;&nbsp;Tenar pogleda duž dokova, ali ne vide nijednu drugu lađu koja će otploviti na otvoreno more.
<BR>&nbsp;&nbsp;&nbsp;&nbsp;&nbsp;"Moj sin je mornar", reče ona Lebanenu. "Pomislila sam da mu je možda brod u luci."
<BR>&nbsp;&nbsp;&nbsp;&nbsp;&nbsp;"Kako mu se zove brod?"
<BR>&nbsp;&nbsp;&nbsp;&nbsp;&nbsp;"Bio je treći časnik na Galebu od Eskela, ali to je bilo pre više od dve godine. Možda je promenio brod. On je nestalan čovek." Osmehnula se. "Kada sam te prvi put ugledala, pomislila sam od tebe da je moj sin. Uopšte ne ličite, osim što ste obojica visoki, mršavi i mladi. Bila sam zbunjena, uplašena... Obični strahovi."
<BR>&nbsp;&nbsp;&nbsp;&nbsp;&nbsp;Mag je otišao do zapovednikove kabine na pramcu, tako da su ona i Lebanen ostali sami.
<BR>&nbsp;&nbsp;&nbsp;&nbsp;&nbsp;"Postoji suviše običnih strahova", primeti on.
<BR>&nbsp;&nbsp;&nbsp;&nbsp;&nbsp;Sada je imala retku priliku da s njim porazgovara nasamo i iz nje velikom brzinom pokuljaše nesigurne reči... "Htela sam da kažem... ali nije bilo koristi... zar nije moguće da na Gontu postoji žena, ne znam ko bi to mogao biti, nemam pojma, ali možda ipak postoji, ili će postojati, ili možda već postoji, neka žena, i da oni nju traže... da im je ona... potrebna. Da li je to moguće?"
<BR>&nbsp;&nbsp;&nbsp;&nbsp;&nbsp;Saslušao ju je. On nije bio gluv. Ipak se namrštio, sav se napeo, kao da pokušava da razume neki strani jezik. Samo je rekao, i to jedva čujno: "Možda."
<BR>&nbsp;&nbsp;&nbsp;&nbsp;&nbsp;Jedna ribarka u svom malom čamcu doviknu: "Odakle?" - a mali iz snasti zakrešta: "Iz kraljevog grada!"
<BR>&nbsp;&nbsp;&nbsp;&nbsp;&nbsp;"Kako se zove ovaj brod?" upita Tenar. "Sin će me pitati na kom sam brodu plovila?"
<BR>&nbsp;&nbsp;&nbsp;&nbsp;&nbsp;"Delfin", odvrati Lebanen, osmehnuvši joj se. Sine, kralju, dragi moj dečače, pomisli ona. Kako bih samo volela da te zadržim pored sebe!
<BR>&nbsp;&nbsp;&nbsp;&nbsp;&nbsp;"Moram po malenu", reče ona.
<BR>&nbsp;&nbsp;&nbsp;&nbsp;&nbsp;"Kako ćete posle?"
<BR>&nbsp;&nbsp;&nbsp;&nbsp;&nbsp;"Pešice. Nije daleko, svega nekoliko milja dublje u dolinu." Ona pokaza pored grada, ka unutrašnjosti kopna, gde se Srednja dolina protezala, široka i obasjana suncem, između dve ruke planine, kao u krilu. "Selo se nalazi na reci, a moje imanje je pola milje od sela. To je lep ugao vašeg kraljevstva."
<BR>&nbsp;&nbsp;&nbsp;&nbsp;&nbsp;"Hoćete li tamo biti bezbedne?"
<BR>&nbsp;&nbsp;&nbsp;&nbsp;&nbsp;"Oh, da. Noćas ću ostati kod kćeri ovde u Valmautu. A u selu mogu da računam na pomoć svih seljana. Neću biti sama."
<BR>&nbsp;&nbsp;&nbsp;&nbsp;&nbsp;Pogledi im se na trenutak ukrstiše, ali nijedno od njih ne izgovori ime koje im je bilo na vrhu jezika.
<BR>&nbsp;&nbsp;&nbsp;&nbsp;&nbsp;"Hoće li sa Rouka ponovo doći?" upita ona. "Da traže 'ženu sa Gonta'... ili njega?"
<BR>&nbsp;&nbsp;&nbsp;&nbsp;&nbsp;"Njega ne. Ako to ponovo predlože, zabraniću", odvrati Lebanen, ni ne shvatajući koliko joj je mnogo kazao tom jednom reči. "Ali što se tiče njihove potrage za novim Arhimagom, ili ženom iz vizije Velikog majstora Ustrojstva, da, to bi ih ponovo moglo dovesti ovamo. A možda i do vas."
<BR>&nbsp;&nbsp;&nbsp;&nbsp;&nbsp;"Biće dobro došli na Hrastovom imanju", reče ona. "Mada ne onoliko koliko vi."
<BR>&nbsp;&nbsp;&nbsp;&nbsp;&nbsp;"Doći ću kada budem mogao", odvrati on, nekako kruto; i pomalo setno, "ako budem mogao."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
