<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. NALAŽENJE REČI
<P>&nbsp;&nbsp;&nbsp;&nbsp;&nbsp;Kosili su travu za seno na gospodarevoj dugačkoj livadi koja se protezala preko padine u svetlim senkama jutra. Tri kosca su bile žene, a od dvojice muškaraca jedan je bio dečak, koliko je Tenar mogla da razabere sa izvesne udaljenosti, a drugi je bio pogrbljen i sedokos. Popela se do njih između pokošenih redova trave i stala da se raspituje kod jedne od žena o muškarcu sa kožnom kapom.
<BR>&nbsp;&nbsp;&nbsp;&nbsp;&nbsp;"Onaj iz okoline Valmauta, ah", reče žena. "Ne znam kud se dede." Priđoše im i ostali, srećni što mogu da predahnu. Niko od njih nije znao gde je čovek iz Srednje doline niti zašto ne kosi sa njima. "Takvi ne ostaju", primeti sedokosi. "Nespretnjaković. Znate ga, gospoja?"
<BR>&nbsp;&nbsp;&nbsp;&nbsp;&nbsp;"Na žalost", odvrati Tenar. "Prišunjao se mojoj kući... isprepadao mi dete. Ne znam čak ni kako mu je ime."
<BR>&nbsp;&nbsp;&nbsp;&nbsp;&nbsp;"Zove sebe Spretni", obavesti je dečak. Ostali je pogledaše ili odvratiše pogled i ništa ne rekoše. Svima je namah postalo jasno da je ona žena iz Karga, koja je živela u kući staroga maga. Oni su bili zakupnici kod gospodara Re Albija, sumnjičavi prema seljanima, nepoverljivi prema svemu što je imalo veze sa Ogionom. Naoštrili su kose, okrenuli se, raspršili se i prionuli na posao. Tenar krenu nizbrdo kroz polje na padini brda, pored niza orahovih stabala, prema putu.
<BR>&nbsp;&nbsp;&nbsp;&nbsp;&nbsp;Na njemu je stajao neki čovek. Srce joj brže zakuca. Nastavila je ka njemu.
<BR>&nbsp;&nbsp;&nbsp;&nbsp;&nbsp;Bio je to Jasika, čarobnjak iz glavnog zdanja. Skladno se oslanjao o svoju visoku jelovu palicu u hladu jednog drveta pored puta. Kada je izbila na put, on reče: "Tražiš li posao?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Mom gospodaru su potrebni nadničari. Uskoro će se vreme promeniti, moramo spremiti seno."
<BR>&nbsp;&nbsp;&nbsp;&nbsp;&nbsp;Za Gohu, Kremenkovu udovicu, njegove reči su imale smisla i ona mu učtivo odvrati: "Ne sumnjam da si u stanju svojim veštinama da odvratiš kišu od polja dok seno ne bude spremljeno." Ali on je znao da je ona bila žena kojoj je Ogion na samrti otkrio svoje pravo ime, i pošto je to znao, njegove reči su bile krajnje uvredljive i namerno lažne, jer im je jedini cilj bio da posluže kao upozorenje. Upravo se spremala da ga upita zna li gde se nalazi čovek po imenu Spretni. Međutim, nastavila je ovako: "Došla sam da upozorim nadglednika da je čovek koga je unajmio za kosidbu napustio moje selo kao lopov, a počinio je i gore stvari, i da ga niko ne želi u svojoj blizini. Ali izgleda da je već otišao."
<BR>&nbsp;&nbsp;&nbsp;&nbsp;&nbsp;Mirno je posmatrala Jasiku dok joj nije odgovorio, i to s mukom: "Ne znam ništa o tim ljudima."
<BR>&nbsp;&nbsp;&nbsp;&nbsp;&nbsp;Onog jutra kada je Ogion umro, pomislila je za njega da je mlad, visok, zgodan muškarac sa sivim ogrtačem i srebrnastom palicom. U stvari, sada je videla da nije tako mlad kao što je u prvi mah pomislila, ili je možda i bio, ali izgledao je nekako isušen i uveo. Pogled i glas su mu sada bili otvoreno izazivački i ona mu odvrati Gohinim glasom: "Svakako. Izvini." Nije želela da ima nevolja s njim. Spremala se da krene nazad ka selu, ali Jasika ju je zaustavio: "Stani!"
<BR>&nbsp;&nbsp;&nbsp;&nbsp;&nbsp;Stala je.
<BR>&nbsp;&nbsp;&nbsp;&nbsp;&nbsp;"'Lopov, a i gore od toga', kažeš, ali ta kleveta ti je providna, ženin jezik je gori od svakog lopova. Došla si ovamo gore da stvoriš zlu krv među nadničarima, pomoću lažnih optužbi i laži, da poseješ zmajevo seme koje svaka vračara seje za sobom. Misliš da nisam znao da si vračara? Kada sam video tog nečasnog vraga koji se ne odvaja od tebe, zar misliš da mi odmah nije bilo jasno kako je stvoren i s kakvim naumom. Čovek koji je pokušao da uništi to stvorenje postupio je pravilno, međutim njegov posao treba dokrajčiti. Jednom si mi se već suprotstavila nad telom starog čarobnjaka i tada sam se uzdržao da te ne kaznim, zbog njega i zbog ostalih koji su bili prisutni. Ali sada si preterala, upozoravam te, ženo! Neću ti dozvoliti da kročiš na ovaj posed. A ako se usprotiviš mojoj volji ili se usudiš makar samo da mi se obratiš, nahuškaću pse na tebe, koji će te oterati iz Re Albija tako da ćeš leteti sa Prekopada. Jesi li me razumela?"
<BR>&nbsp;&nbsp;&nbsp;&nbsp;&nbsp;"Nisam", odvrati Tenar. "Nikada nisam razumela ljude poput tebe."
<BR>&nbsp;&nbsp;&nbsp;&nbsp;&nbsp;Ona se okrenu i nastavi putem nizbrdo.
<BR>&nbsp;&nbsp;&nbsp;&nbsp;&nbsp;Nešto ju je pogodilo u kičmu, razlilo se kroz celo njeno telo i uslovilo da joj se kosa digne na glavi. Oštro se okrenula i videla da je čarobnjak uperio u nju palicu oko koje su se sjatile tamne munje; usne su mu se rastavile jer se upravo spremao da izgovori neke reči. U magnovenju pomisli: Mislila sam da su svi ljudi izgubili moć da bajaju, jer ju je Ged izgubio, ali nisam bila u pravu!... Kad jedan uljudni glas reče: "Vidi, vidi. Šta se to ovde dešava?"
<BR>&nbsp;&nbsp;&nbsp;&nbsp;&nbsp;Iz voćnjaka sa trešnjama izišla su na put s druge strane dvojica muškaraca iz Hevnora. Prelazili su lukavim i uljudnim pogledom sa Jasike na Tenar, kao da žale što moraju sprečiti čarobnjaka da baci kletvu na sredovečnu udovicu, ali stvarno, stvarno, to ne bi bilo u redu.
<BR>&nbsp;&nbsp;&nbsp;&nbsp;&nbsp;"Gospodarice Goha", oslovi je muškarac sa zlatom izvezenom košuljom i pokloni joj se.
<BR>&nbsp;&nbsp;&nbsp;&nbsp;&nbsp;Onaj drugi, bisrooki, takođe joj je salutirao, smešeći se. "Gospodarice Goha", poče on, "da li ste vi ta koja se, poput kralja, otvoreno, bez straha, služi svojim pravim imenom. Pošto živi na Gontu, možda bi više volela da je oslovljavamo njenim gontskim imenom. Ali kako su nam poznata njena dela, molim za dopuštenje da joj odam počast; jer ona je nosila Prsten koji nijedna žena posle Elfaran nije nosila." On se spusti na jedno koleno kao da je to najprirodnija stvar na svetu, uze Tenarinu desnu šaku veoma nežno i brzo i čelom joj dodirnu zglavak. Zatim joj pusti joj šaku i ustade, ne prestajući da se ljubazno i izveštačeno osmehuje.
<BR>&nbsp;&nbsp;&nbsp;&nbsp;&nbsp;"Ah", izusti Tenar zbunjena i razgaljena, "postoji mnogo različitih moći na svetu!... Hvala vam."
<BR>&nbsp;&nbsp;&nbsp;&nbsp;&nbsp;Čarobnjak je nepokretno stajao, zureći u njih. Zatvorio je usta, ne izgovorivši kletvu i spustio palicu, ali oko nje kao i oko njegovih očiju još se nazirala tama.
<BR>&nbsp;&nbsp;&nbsp;&nbsp;&nbsp;Nije bila načisto da li je znao ili je tek sada otkrio da je ona bila Tenar od Prstena. To i nije bilo važno. Već ju je ionako dovoljno mrzeo, više nije mogao. Njen nedostatak bio je to što je žena. Ništa nije moglo ni pogoršati niti popraviti mišljenje koje je imao o njoj; nema te kazne koju bi on smatrao dovoljnom. Video je kakva je nepravda učinjena Teru i odobravao je to.
<BR>&nbsp;&nbsp;&nbsp;&nbsp;&nbsp;"Gospodine", obrati se ona sada starijem muškarcu, "kralj, u čije ime govorite i delate, zaslužuje jedino poštenje i otvorenost. Želela bih stoga da iskažem poštovanje prema kralju i njegovim glasnicima. Ali moja čast je u ćutanju, dok me moj prijatelj ne oslobodi toga. Ubeđena sam, gospodo, da će vam u dogledno vreme poslati poruku. Ali, molim vas, dajte mu vremena."
<BR>&nbsp;&nbsp;&nbsp;&nbsp;&nbsp;"Svakako", odvratiše obojica, "koliko god mu bude potrebno. A poverenje koje ste nam ukazali, draga gospo, predstavlja za nas najveću čast."
<BR>&nbsp;&nbsp;&nbsp;&nbsp;&nbsp;Konačno je nastavila putem za Re Albi, potresena šokom i izmenom stvari, čarobnjakovom neverovatnom mržnjom, vlastitim ljutitim prezirom, strahom zbog iznenadnog saznanja da je on rešen da joj naudi i da je to i te kako u stanju, i iznenadnim prolaskom tog straha kada su joj kraljevi poslanici ponudili pribežište... ljudi koji su došli brodom sa belim jedrima iz samog raja, iz Kule Mača i Prestola, središta pravde i reda. Osećala je neverovatnu zahvalnost u srcu. Na prestolu je stvarno sedeo kralj, a u njegovoj kruni najvažniji dragulj biće Runa Mira.
<BR>&nbsp;&nbsp;&nbsp;&nbsp;&nbsp;Dopalo joj se lice mlađeg muškarca, pametno i ljubazno, i način na koji je kleknuo pred njom kao da je kraljica, dopao joj se i njegov pomalo šeretski osmeh. Okrenula se. Dva poslanika išla su putem prema glavnom zdanju sa čarobnjakom Jasikom. Izgleda da su prijateljski ćaskali sa njim, kao da se ništa nije dogodilo.
<BR>&nbsp;&nbsp;&nbsp;&nbsp;&nbsp;To je malo umanjilo njeno ushićenje, nadu i poverenje. Oni su, nema sumnje, bili dvorani. Nije bilo njihovo da se svađaju ili da sude i iskazuju neslaganje. A on je bio čarobnjak, i to čarobnjak njihovog domaćina. Pa ipak, pomisli ona, nisu baš morali da pođu s njim i upuste se u tako prijatan razgovor.
<BR>
<BR>&nbsp;&nbsp;&nbsp;&nbsp;&nbsp;Ljudi iz Hevnora ostali su nekoliko dana kod gospodara od Re Albija, možda se nadajući da će se Arhimag predomisliti i dođi do njih, ali nisu ga tražili, niti su navaljivali na Tenar da im kaže gde bi on mogao biti. Kada su konačno ipak otišli, Tenar je zaključila da mora odlučiti šta će dalje. Nije imala nikakvog razloga da ostaje ovde, ali je zato imala dva jaka razloga da ode: Jasiku i Spretnog - jer ni jednom ni drugom nije mogla verovati da će nju i Teru ostaviti na miru.
<BR>&nbsp;&nbsp;&nbsp;&nbsp;&nbsp;Pa ipak, bilo joj je teško da se reši, jer joj nije bilo lako čak ni da razmišlja o odlasku. Ako bi sada napustila Re Albi, napustila bi i Ogiona, izgubila bi ga, ali sve dok bude održavala njegovu kuću i plevila njegov luk, on će biti s njom. Mislila je: Tamo dole nikada neću sanjati o nebu. Ovde, gde se Kalesin spustio, ona je bila Tenar, pomisli. Dole, u Srednjoj dolini, ponovo će biti samo Goha. Odlagala je odlazak. Rekla je sama sebi: "Zar ja da se plašim tih probisveta i da bežim pred njima? Upravo to bi oni i želeli. Zar će oni da mi naređuju kada da idem i kada da se vraćam?" I još: "Samo da još spravim sir." Teru nije dozvoljavala da se odvaja od nje. A dani su prolazili.
<BR>&nbsp;&nbsp;&nbsp;&nbsp;&nbsp;Kada je jednom Mahovina navratila da joj nešto ispriča, Tenar stade da se raspituje o čarobnjaku Jasiki, ne ispričavši joj celu priču, već joj samo otkrivši da joj je pretio... što je, u stvari, možda jedino i želeo. Mahovina se obično držala podalje od imanja starog gospodara, ali zanimalo ju je šta se tamo događa, pa je koristila svaku priliku da popriča sa poznanicama koje su tamo živele, ženom koja ju je naučila babičkim poslovima i ostalima kod kojih je odlazila u svojstvu vidara i pronalazača. Navela bi ih na razgovor o tome šta se zbiva u glavnom zdanju. Svi su mrzeli Jasiku, tako da su bili više nego spremni da pričaju o njemu; međutim, te priče mora da su bile iz druge ruke, jer je u njima bilo dosta zlobe i straha. Ipak, među svim tim izmišljotinama zacelo je bilo i istine. I sama Mahovina je posvedočila da je do pre tri godine, kada je Jasika stigao, mladi gospodar, unuk, bio sasvim dobrog zdravlja, mada je bio stidljiv i mrzovoljan, "preplašenko", nazva ga ona. Otprilike u isto vreme kada je umrla majka mladog gospodara, stari gospodar je poslao po čarobnjaka na Rouk... Čemu? Gospodar Ogion je stanovao na manje od milju udaljenosti. Uostalom, svi su oni u tom zdanju vračevi i vračare."
<BR>&nbsp;&nbsp;&nbsp;&nbsp;&nbsp;Jasika je ipak došao. Prema Ogionu se ponašao s dužnim poštovanjem i to je bilo sve; sve vreme je, prema Mahovininim rečima, boravio u zdanju. Od tada su sve ređe i ređe viđali unuka, a sada se već priča da uopšte ne ustaje iz kreveta, "poput bolesnog deteta, sav zgrčen", rekla je jedna od žena koja je bila u kući nekim poslom. Međutim, stari gospodar, "kome je već sto godina, ili blizu, ili više", bila je uporna Mahovina... nije se plašila brojeva i nije ih poštovala... stari gospodar je prosto cvetao, "pun soka", pričali su. A jedan od muškaraca, pošto su dozvoljavali jedino muškarcima da ih poslužuju u zdanju, rekao je jednoj od žena da je stari gospodar unajmio čarobnjaka kako bi mu obezbedio večni život i da je čarobnjak upravo to radio, hraneći ga, kazao je čovek, životom njegova unuka. Čoveku to nije bilo ništa čudno, jer je izjavio: "Ko ne bi želeo da živi zauvek?"
<BR>&nbsp;&nbsp;&nbsp;&nbsp;&nbsp;"Ovaj", izusti Tenar, zabezeknuta, "prilično ružna priča. Zar se o tome ne priča u selu?"
<BR>&nbsp;&nbsp;&nbsp;&nbsp;&nbsp;Mahovina slegnu ramenima. Opet ono "Ma pusti". Nije na onima bez moći da sude o onome što čine moćni. Radilo se tu i o nejasnoj, slepoj odanosti, koja ih je vezivala za to mesto: starac je bio njihov gospodar, gospodar Re Albija, nikoga se ne tiče šta on radi... očigledno je i Mahovina bila toga mišljenja. "Opasan trik", prokomentarisa ona, "može da se izrodi u zlo", ali nije kazala da je izopačen.
<BR>&nbsp;&nbsp;&nbsp;&nbsp;&nbsp;Niko u zdanju nije video čoveka po imenu Spretni. Usled velike želje da se uveri kako je on napustio Prekopad, Tenar je upitala nekoliko poznanika iz sela da li su videli nekog sličnog, ali dobila je samo nevoljne i dvosmislene odgovore. Nisu želeli da uzimaju učešća u njenim poslovima. "Pusti..." Samo se stari Lepeza odnosio prema njoj kao prijatelj i komšija. A i to možda samo zato što nije dobro mogao da vidi Teru.
<BR>&nbsp;&nbsp;&nbsp;&nbsp;&nbsp;Sada je i dete vodila sa sobom kada bi išla u selo, ili se udaljavala od kuće.
<BR>&nbsp;&nbsp;&nbsp;&nbsp;&nbsp;Teru to nije smetalo. Držala se Tenar kao što to obično čine mnogo mlađa deca, radeći pored nje ili se igrajući. Pravila je premetaljke, plela korpe i igrala se dvema figuricama od kosti koje je Tenar pronašla u vrećici od trave na jednoj od Ogionovih polica. Jedna je predstavljala životinjicu koja je mogla biti pas ili ovca, a druga je mogla predstavljati i muškarca i ženu. Tenar nije osećala da poseduju neku moć ili da su opasne, a Mahovina je kazala: "To su samo igračke." Za Teru su one predstavljale veliku magiju. Satima je znala da ih pomera unaokolo, prateći ustrojstva neke neme priče; nije pričala dok se igrala. Ponekad je pravila kućice za tu osobu i životinju, kamene humke, kolibe od blata i slame. Uvek ih je nosila u džepu u vrećici od trave. Počela je da uči da prede; mogla je da drži preslicu izgorenom šakom, a drugom da uvrće vreteno. Redovno su češljale ovce još od kada su došle i već su bile sakupile poveću vreću svilenkaste kozje dlake koju je trebalo upresti.
<BR>&nbsp;&nbsp;&nbsp;&nbsp;&nbsp;"Trebalo bi da je podučavam", pomisli rastreseno Tenar. "Svemu je nauči, rekao je Ogion, a čemu je ja podučavam? Kuvanju i predenju?" A onda onaj drugi njen deo upita Gohinim glasom: "Zar to nisu prave veštine, neophodne i plemenite? Nije sva mudrost u rečima."
<BR>&nbsp;&nbsp;&nbsp;&nbsp;&nbsp;Ipak joj je to i dalje zadavalo brige i jedno popodne dok je Teru razvlačila kozju dlaku kako bi je lakše očistila i rastresla i potom grebenala, u hladu breskve, ona reče: "Teru, možda je došlo vreme da počneš da učiš prava imena stvari. Postoji jedan jezik u kome stvari imaju prava imena, a delo i reč su jedno. Govoreći tim jezikom, Segoj je iz dubina izdigao ostrva. To je jezik kojim govore zmajevi."
<BR>&nbsp;&nbsp;&nbsp;&nbsp;&nbsp;Dete ju je ćutke slušalo.
<BR>&nbsp;&nbsp;&nbsp;&nbsp;&nbsp;Tenar spusti češljeve za dlaku i podiže kemenčić sa tla. "Na tom jeziku", reče ona, "ovo je tolk."
<BR>&nbsp;&nbsp;&nbsp;&nbsp;&nbsp;Teru je pratila njene pokrete i ponovila reč, tolk, ali bezglasno, samo je oblikujući usnama, koje su malo bile povučene unazad na desnoj strani, usled ožiljka.
<BR>&nbsp;&nbsp;&nbsp;&nbsp;&nbsp;Na Tenarinom dlanu počivao je kamen.
<BR>&nbsp;&nbsp;&nbsp;&nbsp;&nbsp;Obe su ćutale.
<BR>&nbsp;&nbsp;&nbsp;&nbsp;&nbsp;"Ne još", reče Tenar. "Sada nije vreme za to." Pustila je da joj kamenčić sklizne na tle i dohvatila češljeve i šaku paperjaste sive vune koju je Teru pripremila za grebenanje. "Možda, kada dobiješ pravo ime, možda će tada biti vreme. Sada nije. Saslušaj me. Sada je vreme za priče, da počneš da učiš priče. Mogu ti pričati priče iz Arhipelaga i iz Zemlji Karga. Ispričala sam ti već priču koju sam čula od svog prijatelja Aihala Ćutljivog. Sada ću ti ispričati jednu koju sam čula od svoje prijatleljice Ševe dok ju je pričala svojoj i mojoj deci. To je priča o Andauru i Avadu. Davno kao što je zauvek davno, daleko kao što je Selidor daleko, živeo je čovek po imenu Andaur, drvoseča, koji je sam odlazio u brda. Jednoga dana, duboko u šumi, posekao je jedan veliki hrast. Dok je padao, hrast mu je doviknuo ljudskim glasom..."
<BR>&nbsp;&nbsp;&nbsp;&nbsp;&nbsp;Popodne je prijatno proteklo za obe.
<BR>&nbsp;&nbsp;&nbsp;&nbsp;&nbsp;Ali te noći, dok je ležala pored usnulog deteta, Tenar nikako nije mogla da zaspi. Osećala je neki nemir i sve vreme je samo iznalazila jednu stvar za drugom zbog kojih je brinula... da li sam zabravila ogradu pašnjaka, da li me šaka boli od grebenanja ili sam dobila artritis, i tako dalje. Potom ju je spopao jak osećaj nelagodnosti, jer je mislila da čuje neku buku napolju. Zašto nisam nabavila psa? - pomisli ona. Baš glupo što nemam psa. Žena i dete koji žive sami trebalo bi ovih dana da imaju psa. Ali ovo je Ogionova kuća! Niko neće doći ovamo da bi im naudio. Ali Ogion je mrtav, pokopan među korenjem drveta na rubu šume. I niko neće doći. Jastreb je otišao, pobegao. Više čak ni Jastreb, čovek-senka, nikome nije ni od kakve koristi, mrtvac primoran da živi. A ja nemam snage, od kakve sam ja koristi. Izgovorim reč Stvaranja i ona zamre na mojim usnama, izgubi značenje. Kamen. Ja sam žena, starica, slaba, glupa. Sve što činim, činim pogrešno. Sve što dodirnem pretvara se u pepeo, senku, kamen. Ja sam stvorenje tame, naduto od tame. Samo me vatra može pročistiti. Samo me vatra može pojesti, pojesti kao...
<BR>&nbsp;&nbsp;&nbsp;&nbsp;&nbsp;Podigla se u krevetu i glasno zavikala na materinjem jeziku: "Neka kletva bude razvrgnuta i uzvraćena!" Ispružila je desnu ruku naviše, a zatim je spustila, pokazujući prema zatvorenim vratima. Potom je skočila iz kreveta i otišla do vrata, širom ih otvorila i izgovorila u oblačnu noć: "Zakasnio si, Jasiko. Odavno sam ja pojedena. Idi i pometi vlastitu kuću."
<BR>&nbsp;&nbsp;&nbsp;&nbsp;&nbsp;Odgovora nije bilo, nije se začuo nikakav zvuk, već se samo osećao slabi, opori, odvratan miris paljevine... u pitanju je bilo ili malo parče tkanine ili dlaka.
<BR>&nbsp;&nbsp;&nbsp;&nbsp;&nbsp;Zatvorila je vrata, oslonila Ogionovu palicu o njih i proverila da li Teru spava. Ona sama te noći nije spavala.
<BR>
<BR>&nbsp;&nbsp;&nbsp;&nbsp;&nbsp;Ujutro je povela Teru u selo da pita Lepezu da li bi hteo da im istka pređu koju su uprele. Bio je to izgovor da pobegnu iz kuće i da izvesno vreme provedu među ljudima. Starac im je kazao da će mu biti drago da im istka pređu; popričali su nekoliko minuta, ispod velike islikane lepeze; devojka šegrt se sve vreme mrštila i, klepečući, sva namrgođena otišla do razboja. Kada su Tenar i Teru napustile Lepezinu kuću, neko je zamakao za malu kolibu u kojoj je ona živela. Nešto, ose ili pčele, poče da bode Tenar po vratu i glavi; svuda oko nje čulo se dobovanje kiše, grmljavina, ali bez oblaka... Kamenje. Videla je kamenčiće kako udaraju o tle. Nekoliko dečaka pobeže dalje od kolibe iza koje su se krili, čas se zaklanjajući da ih ne opaze, čas se javno pokazujući, dozivajući se, smejući se.
<BR>&nbsp;&nbsp;&nbsp;&nbsp;&nbsp;"Dođi", reče Tenar odrešito i njih dve krenuše prema Ogionovoj kući.
<BR>&nbsp;&nbsp;&nbsp;&nbsp;&nbsp;Tenar je drhtala, i to drhtanje je postajalo samo još jače dok su se udaljavale. Pokušala je da ga prikrije od Teru, koja je izgledala zabrinuta, ali i uplašena, pošto nije razumela šta se dogodilo.
<BR>&nbsp;&nbsp;&nbsp;&nbsp;&nbsp;Čim su ušle u kuću, Tenar je bilo jasno da je neko dolazio dok su njih dve bile u selu. Unutra se osećalo na sagoreno meso i kosu. Prekrivač na njihovom krevetu bio je u neredu.
<BR>&nbsp;&nbsp;&nbsp;&nbsp;&nbsp;Kada je pokušala da razmisli o tome šta joj valja činiti, sinulo joj je da je neko bacio čini na nju. Ostavljene su da je sačekaju. Nije mogla da prestane da drhti, nije mogla razborito da misli, bila je spora, neodlučna. Nije bila u stanju da razmišlja. Izgovorila je reč, pravo ime kamena, i on je zavitlan na nju, pravo u lice... u lice zla, odvratno lice... Usudila se da progovori... Nije mogla da govori...
<BR>&nbsp;&nbsp;&nbsp;&nbsp;&nbsp;Pomislila je na materinjem jeziku: Ne mogu da razmišljam na hardiškom, ne smem. Mogla je da misli na kargijskom. Doduše, ne brzo. Kao da je morala da zamoli devojčicu Arhu, koja je ona bila pre mnogo vremena, da iziđe iz tame i misli za nju. Da joj pomogne. Kao što joj je pomogla prošle noći, vrativši čarobnjakovu kletvu njemu samom. Arha nije znala mnoge stvari koje su bile poznate Tenar i Gohi, ali je znala da baca kletve i kako da preživi u tami, kako da ćuti.
<BR>&nbsp;&nbsp;&nbsp;&nbsp;&nbsp;Teško je bilo ćutati. Želela je da vrisne. Želela je da priča... da ode do Mahovine i ispriča joj šta se dogodilo, zašto mora poći, zašto se konačno mora oprostiti. Pokušala je da to kaže Vreski: "Koze su sada tvoje, Vreska", uspela je to da izgovori na hardiškom, kako bi je Vreska razumela, međutim, Vreska je nije razumela. Buljila je u nju i smejala se. "Oh, to su koze gospodara Ogiona!" odvratila je.
<BR>&nbsp;&nbsp;&nbsp;&nbsp;&nbsp;"Onda... ti...", Tenar je pokušala da kaže "nastavi da paziš na njih", ali osetila je groznu mučninu i začula vlastiti vrištavi glas: "Budalasta, zaostala, imbecilna ženo!" Vreska se zagledala u nju i prestala da se smeje. Tenar je prekrila usta šakom. Uhvatila je Vresku i okrenula je prema siru koji se sušio u šupi za mužu, pokazala prema njemu, pa prema Vreski, napred nazad, dok Vreska nije neodređeno klimnula i ponovo se nasmejala, jer se Tenar tako čudno ponašala.
<BR>&nbsp;&nbsp;&nbsp;&nbsp;&nbsp;Tenar klimnu prema Teru... dođi!... pa uđe u kuću, gde je onaj odvratni miris bio jači, tako da se Teru šćućurila.
<BR>&nbsp;&nbsp;&nbsp;&nbsp;&nbsp;Tenar dohvati njihove rance i cipele za put. U svoj ranac stavila je rezervnu haljinu i rublje, Terunine dve stare haljine i napola završenu novu, kao i preostalu tkaninu; vretena koja je izrezbarila za sebe i Teru; nešto malo hrane i glinenu bocu za vodu. U Teruninom rancu našle su se njene najbolje korpice, fljudska igura od kosti i životinjica od kosti u njihovoj vrećici od trave, nekoliko pera, mali lavirint koji joj je Mahovina dala, kao i vrećica oraha i suvog grožđa.
<BR>&nbsp;&nbsp;&nbsp;&nbsp;&nbsp;Želela je da kaže: "Idi i zalij breskvu", ali se nije usudila. Izvela je dete napolje i pokazala joj. Teru je pažljivo zalila sićušni izdanak.
<BR>&nbsp;&nbsp;&nbsp;&nbsp;&nbsp;Očistile su i pospremile kuću, brzo, ćutke.
<BR>&nbsp;&nbsp;&nbsp;&nbsp;&nbsp;Tenar vrati krčag na policu i spazi na drugom kraju police tri velike knjige, Ogionove knjige.
<BR>&nbsp;&nbsp;&nbsp;&nbsp;&nbsp;Arha ih je videla i one joj ništa nisu značile, velike kožne kutije pune hartije.
<BR>&nbsp;&nbsp;&nbsp;&nbsp;&nbsp;Ali Tenar je zurila u njih i grizla zglavke, mršteći se od napora da donese odluku, da shvati šta treba da uradi, da odgonetne kako da ih ponese. Nije mogla da ih nosi. Ali morala ih je poneti. Ne smeju ostati u obeščašćenoj kući, kući u koju je ušla mržnja. Pripadale su njemu. Ogionu. Gedu. Njoj. Znanje. Poduči je svemu! Izvadila je iz vreće vunu i pređu koje je nameravala da ponese i unutra stavila knjige, jednu na drugu, a zatim je stegnula vreću kožnom pantlikom i napravila petlju da se ne otvori. Onda je rekla: "Sada moramo poći, Teru." Progovorila je na kargijskom, ali detetovo ime bilo je isto, to je bila kargijska reč, plamen, gorenje; pošla je, ne postavljajući pitanja, noseći svoje malo blago u rancu na leđima.
<BR>&nbsp;&nbsp;&nbsp;&nbsp;&nbsp;Uzele su štapove kojima će se potpomagati u hodanju, grančicu leske i granu jove. Ogionovu palicu ostavile su pored vrata u tamnom uglu. Vrata kuće ostavile su širom otvorena kako bi unutra mogao da uđe vetar sa mora.
<BR>
<BR>&nbsp;&nbsp;&nbsp;&nbsp;&nbsp;Životinjski instinkt vodio je Tenar što dalje od polja i brdovitog puta kojim je došla. Krenula je prečicom naniže prema pašnjacima koji su se strmo spuštali, držeći Teru za ruku, prema putu kojim su obično išla kola, a koji je krivudao prema luci Gont. Znala je da je propala ako sretne Jasiku i stalno je mislila na to kako je on možda čeka na putu. Ali možda ne na ovom putu.
<BR>&nbsp;&nbsp;&nbsp;&nbsp;&nbsp;Posle otprilike jedne milje silaženja počela je jasnije da misli. Prva stvar koja joj je pala na um bila je da je izabrala pravi put. Vraćale su joj se i reči hardiškog, a posle izvesnog vremena i prave reči, pa je zastala i dohvatila kamen, i dok ga je držala u šaci, izgovorila je u sebi, tolk; pa je gurnula kamen u džep. Zagledala se u daljinu u nepregledne slojeve vazduha i oblaka i u sebi izgovorila, jednom, Kalesin. Um joj se razbistrio, sada je ličio na jasni vazduh oko nje.
<BR>&nbsp;&nbsp;&nbsp;&nbsp;&nbsp;Stigle su do dugačkog useka koji se nalazio u senci visokih, travnatih obala i kamenja koje je štrčalo; tu se osećala pomalo neprijatno. Kada su na zaokretu izbile napolje, ispod sebe su ugledale tamno-plavi zaliv, u koji je upravo, između Stena Stražara, ulazio prelepi brod pod punim jedrima. Tenar se plašila onog poslednjeg broda, ali ne i ovoga. Poželela je da potrči putem i dočeka ga.
<BR>&nbsp;&nbsp;&nbsp;&nbsp;&nbsp;To nije mogla da učini. Hodale su onoliko brzo koliko je Teru mogla. Sada je koračala mnogo brže nego pre dva meseca, a i lakše im je bilo jer su išle nizbrdo. Ali brod je hitao da dočeka njih. U njegovim je jedrima bio vetar koji je zazvao kakav mag; jedrio je zalivom poput letećeg labuda. Bio je u luci pre no što su Tenar i Teru stigle na pola puta do narednog dugačkog zaokreta.
<BR>
<BR>&nbsp;&nbsp;&nbsp;&nbsp;&nbsp;Gradovi bilo koje veličine predstavljali su za Tenar čudna mesta. Nikada nije ni u jednom živela. Videla je najveći grad Zemljomorja, Hevnor, nekada, i to na kratko; doplovila je u luku Gont sa Gedom, pre mnogo godina, ali nisu se zadržali na ulicama, već su odmah krenuli uzbrdo putem prema Prekopadu. Jedino je još poznavala Valmaut, u kome je živela njena kćer, sneni, sunčani, mali, lučki grad u kome je dolazak trgovačkog broda iz Andrada predstavljao veliki događaj, a razgovori meštana uglavnom su bili vezani za sušenu ribu.
<BR>&nbsp;&nbsp;&nbsp;&nbsp;&nbsp;Ona i dete našle su se na ulicama luke Gont dok je sunce još bilo visoko iznad zapadnog mora. Teru je prešla petnaest milja nijednom se ne požalivši, nije čak bila ni iscrpljena, iako je najverovatnije bila veoma umorna. I Tenar je bila umorna, pošto prethodne noći nije spavala i zato što je bila veoma uznemirena; a i Ogionove knjige bile su poprilično teške. Na pola puta ih je premestila u ranac na leđima, a hranu i odeću u vunenu vreću, što je bilo bolje, ali ne i znatno bolje. I tako su one umornim korakom stigle do prvih kuća, do gradskih kapija, gde se put, prošavši između dva isklesana zmaja, pretvarao u ulicu. Uočio ih je jedan čovek, stražar na kapiji. Teru sagnu svoje izgorelo lice prema ramenu i sakri unakaženu šaku ispod keceljice.
<BR>&nbsp;&nbsp;&nbsp;&nbsp;&nbsp;"Idete li u kuću u gradu, gospodarice?" upita stražar zureći u dete.
<BR>&nbsp;&nbsp;&nbsp;&nbsp;&nbsp;Tenar nije znala šta da kaže. Nije znala za stražare na gradskim kapijama. Nije imala čime da plati stražaru. Ni žive duše nije znala u luci Gont... osim, upravo se setila, čarobnjaka, onoga koji je došao da sahrani Ogiona, kako li se zvaše? Ali ona nije znala kako se zvao. Stajala je otvorenih usta, kao Vreska.
<BR>&nbsp;&nbsp;&nbsp;&nbsp;&nbsp;"Hajde, prolazite, prolazite", reče stražar, kome je bilo dosadno, pa se okrenuo na drugu stranu.
<BR>&nbsp;&nbsp;&nbsp;&nbsp;&nbsp;Htela je da ga pita za put koji vodi na jug preko rta, priobalni put za Valmaut; ali nije se usudila ponovo da mu privuče pažnju, kako ne bi zaključio da je skitnica, vračara ili bilo šta od čega on i kameni zmajevi treba da čuvaju luku Gont. I tako su njih dve prošle između zmajeva... Teru je malko podigla glavu kako bi ih videla... pa su nastavile da tapkaju po kaldrmi; sve ih je više obuzimalo čuđenje, zapanjenost, zbunjenost. Tenar se činilo da je u luci Gont bilo svega i svačega iz celog sveta. Sve se skupilo ovde. Visoke kamene kuće, zatvorena kola, kola za razvoženje piva, otvorena kola, stoka, majmuni, tržnice, radnje, gomile, ljudi, ljudi... što su dalje odmicale, to je bilo sve više ljudi. Teru je čvrsto stegla Tenarinu šaku, kretala se postrance, skrivajući lice kosom. Tenar se čvrsto držala za Teruninu šaku.
<BR>&nbsp;&nbsp;&nbsp;&nbsp;&nbsp;Nije videla načina da ostanu ovde, tako da im je jedino preostalo da nastave na jug, da se kreću dok ne padne noć... što će se uskoro desiti... nadajući se da će se dočepati šuma. Tenar je izabrala jednu krupnu ženu sa širokom belom keceljom, koja je upravo zatvrala kapke na radnji, i prešla ulicu, rešena da je upita za put koji je iz grada vodio na jug. Ženino odlučno, crvneo lice bilo je prilično prijatno i dok je Tenar skupljala snagu da joj se obrati, Teru se toliko privila uz nju, kao da želi se sakrije iza nje; kada je podigla pogled videla je da im se iz suprotnog pravca približava muškarac sa kožnom kapom. U istom trenutku i on je nju primetio. Zaustavio se.
<BR>&nbsp;&nbsp;&nbsp;&nbsp;&nbsp;Tenar stisnu Terunu šaku i stade da je vuče, okreće. "Hajdemo!" reče ona i krenu pravo napred u nameri da prođe pored tog čoveka. Kada ga je ostavila za sobom, ubrzala je korak, spuštajući se nizbrdo prema bleštavilu i tami vode pri zalasku sunca, prema dokovima i kejovima u podnožju strme ulice. Teru je trčala sa njom, dahćući kao što je dahtala neposredno pošto je bačena u vatru.
<BR>&nbsp;&nbsp;&nbsp;&nbsp;&nbsp;Visoki jarboli njihali su se naspram crveno-žutog neba. Brod, smotanih jedara, bio je ukotvljen pored kamenog mola, iza jedne galije na vesla.
<BR>&nbsp;&nbsp;&nbsp;&nbsp;&nbsp;Tenar se osvrnu. Čovek ih je sledio, na maloj udaljenosti. Nije žurio.
<BR>&nbsp;&nbsp;&nbsp;&nbsp;&nbsp;Istrčala je na molo, ali ubrzo se Teru saplela i nije mogla dalje, jer je ostala bez daha. Tenar ju je podigla i dete se privilo uz nju, krijući lice u udubljenju Tenarinog ramena. Međutim, Tenar sada više gotovo da nije mogla da se kreće ovako opterećena. Noge su joj se tresle. Napravila je jedan korak, pa drugi, treći. Stigla je do malog drvenog mosta koji je povezivao molo i palubu broda. Spustila je šaku na ogradu.
<BR>&nbsp;&nbsp;&nbsp;&nbsp;&nbsp;Mornar sa palube, jedan ćelavi, žilav momak, je odmeri. "Nešto nije u redu, gospoja?" upita on.
<BR>&nbsp;&nbsp;&nbsp;&nbsp;&nbsp;"Je li... je li to brod iz Hevnora?"
<BR>&nbsp;&nbsp;&nbsp;&nbsp;&nbsp;"Iz kraljevog grada, razume se."
<BR>&nbsp;&nbsp;&nbsp;&nbsp;&nbsp;"Pustite me da se popnem!"
<BR>&nbsp;&nbsp;&nbsp;&nbsp;&nbsp;"Pa, to ne mogu", odvrati čovek, cereći se, ali u tom času skrenu pogled; primetio je muškarca koji se zaustavio pored Tenar.
<BR>&nbsp;&nbsp;&nbsp;&nbsp;&nbsp;"Ne morate da bežite", obrati joj se Spretni. "Neću vam ništa. Ne želim da vas povredim. Ne razumete. Ja sam onaj koji je otišao po pomoć, zar ne? Stvarno mi je bilo jako krivo zbog onog što se dogodilo. Želim da vam pomognem oko nje." Ispružio je šaku kao da ne može da odoli da ne dodirne Teru. Tenar nije mogla da se pomeri. Obećala je Teru da je on nikada više neće dodirnuti. Videla je kako njegova šaka dodiruje detetovu golu ruku koja se trzala.
<BR>&nbsp;&nbsp;&nbsp;&nbsp;&nbsp;"Šta želite od nje?" začu se nečiji glas. Mesto ćelavog mornara zauzeo je jedan drugi: neki mladić. Tenar je u prvi mah pomislila da joj je to sin.
<BR>&nbsp;&nbsp;&nbsp;&nbsp;&nbsp;Spretni se odmah snašao. "Kod nje je... uzela mi je dete. Nećakinju. Moja je. Začarala ju je, pobegla s njom, vidite..."
<BR>&nbsp;&nbsp;&nbsp;&nbsp;&nbsp;Ni reč nije mogla da prozbori. Ponovo je ostala bez reči, ponovo su joj bile oduzete. Mladi mornar nije bio njen sin. Lice mu je bilo usko i odlučno, pogled bistar. Kada ga je pogledala, pronašla je reči: "Pustite me na brod. Molim vas!"
<BR>&nbsp;&nbsp;&nbsp;&nbsp;&nbsp;Mladić ispruži šaku. Ona je prihvati i on je povede preko mostića na palubu.
<BR>&nbsp;&nbsp;&nbsp;&nbsp;&nbsp;"Ostani tamo", naredi Spretnom, a njoj reče: "Pođite sa mnom."
<BR>&nbsp;&nbsp;&nbsp;&nbsp;&nbsp;Međutim, nju noge više nisu držale. Sručila se na palubu broda iz Hevnora, ispustivši tešku vreću, ali ne i dete. "Nemojte dozvoliti da je uzme, oh, ne dajte im je, ne ponovo, ne ponovo, ne ponovo!"
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
