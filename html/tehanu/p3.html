<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. OGION
<P>&nbsp;&nbsp;&nbsp;&nbsp;&nbsp;Smestila je dete na poljski krevet u zapadnoj niši. Založila je vatru. Zatim je, prekrstivši noge, sela na pod pored Ogionove slamarice.
<BR>&nbsp;&nbsp;&nbsp;&nbsp;&nbsp;"Niko te ne pazi!"
<BR>&nbsp;&nbsp;&nbsp;&nbsp;&nbsp;"Sve sam ih razjurio", prošaputa on.
<BR>&nbsp;&nbsp;&nbsp;&nbsp;&nbsp;U licu se nije izmenio; i dalje mu je bilo tamno i odlučno, ali mu se zato kosa proredila i potpuno osedela, a prigušena svetlost lampe nije uspevala da izazove one poznate iskre u njegovim očima.
<BR>&nbsp;&nbsp;&nbsp;&nbsp;&nbsp;"Mogao si i umreti sam", primeti ona ljutito.
<BR>&nbsp;&nbsp;&nbsp;&nbsp;&nbsp;"Pomozi mi da umrem", reče starac.
<BR>&nbsp;&nbsp;&nbsp;&nbsp;&nbsp;"Ne još", stade da ga preklinje ona, sagnuvši se i položivši čelo na njegovu šaku.
<BR>&nbsp;&nbsp;&nbsp;&nbsp;&nbsp;"Ne noćas", složi se on.
<BR>&nbsp;&nbsp;&nbsp;&nbsp;&nbsp;Podigao je šaku da je pomiluje po glavi; imao je tek toliko snage da to jednom učini.
<BR>&nbsp;&nbsp;&nbsp;&nbsp;&nbsp;Ponovo se uspravila. Vatra se rasplamsala. Njen plamen je poigravao po zidovima i niskoj tavanici i bacao senke koje su se zgušnjavale u uglovima dugačke prostorije.
<BR>&nbsp;&nbsp;&nbsp;&nbsp;&nbsp;"Kad bi samo Ged došao", promrmlja starac.
<BR>&nbsp;&nbsp;&nbsp;&nbsp;&nbsp;"Jesi li poslao po njega?"
<BR>&nbsp;&nbsp;&nbsp;&nbsp;&nbsp;"Izgubljen", odvrati Ogion. "On je izgubljen. Oblak. Magla iznad kopna. Otišao je na zapad. Noseći grančicu oskoruše. U mračnu maglu. Izgubio sam svog jastreba."
<BR>&nbsp;&nbsp;&nbsp;&nbsp;&nbsp;"Ne, ne, ne", prošaputa ona. "Vratiće se on."
<BR>&nbsp;&nbsp;&nbsp;&nbsp;&nbsp;Zaćutali su. Toplota koja je dolazila od vatre počela je oboje da prožima, omogućivši Ogionu da se opusti i da s vremena na vreme zapadne u san, tako da je Tenar mogla da se odmori posle celodnevnog pešačenja. Izmasirala je noge i bolna ramena. Dobrim delom poslednjeg dugačkog uspona nosila je Teru, jer je dete počelo od umora da dahće, upirući se da održi korak.
<BR>&nbsp;&nbsp;&nbsp;&nbsp;&nbsp;Tenar je ustala, zagrejala vodu i sprala sa sebe prašinu od puta. Zagrejala je mleko i pojela malo hleba koji je pronašla u Ogionovoj ostavi, pa se vratila i ponovo sela pored njega. Dok je spavao; sedela je i razmišljala, posmatrajući njegovo lice, plamen vatre i senke.
<BR>&nbsp;&nbsp;&nbsp;&nbsp;&nbsp;Razmišljala je o devojčici koja je ćutke, zamišljena, sedela, noću, veoma davno i veoma daleko, o devojčici u prostoriji bez prozora, odgajenoj da o sebi misli samo kao o onoj koja je pojedena, sveštenici i sluškinji zemaljskih moći tame. Zatim o ženi koja bi ostala da sedi u spokojnoj tišini seoske kuće dok su muž i deca spavali, da razmišlja, da jedan sat bude sama. I na kraju o udovici koja je ovamo donela opečeno dete, koja je sedela pored uzglavlja umirućeg, koja je čekala jednog čoveka da se vrati. Poput svih žena, poput bilo koje žene, obavljajući ženske dužnosti. Ali Ogion je nije oslovio imenima sluškinje, žene niti udovice. Kao ni Ged u tami Grobnica. Niti... još ranije, dalje od svega toga... njena majka, majka koje se sećala jedino kao topline i lavovske boje plamena, majka koja joj je nadenula ime.
<BR>&nbsp;&nbsp;&nbsp;&nbsp;&nbsp;"Ja sam Tenar", prošaputa ona. Iz vatre se izvi jedan sjajni žuti jezik kada ova zahvati suvu granu jele.
<BR>&nbsp;&nbsp;&nbsp;&nbsp;&nbsp;Ogion odjednom poče teže da diše i da se bori za vazduh. Pomogala mu je koliko je mogla dok mu nije bilo malo lakše. Oboje su malo odspavali, ona je zadremala kada je on zapao u omamljujuću i sveobuhvatnu tišinu, koju bi prekidao izgovarajući čudne reči. Jednom je duboko u noć naglas kazao, kao da je upravo sreo nekog prijatelja na putu: "Znači, ovde si, sada? Jesi li ga video?" A onda je opet, kada je Tenar ustala da podstakne vatru, počeo da govori, ali ovog puta kao da se obraćao nekom iz sećanja, nekom iz davno prošlog vremena, jer je rekao glasno, onako kako bi to dete učinilo: "Pokušao sam da joj pomognem, ali srušio se krov kuće. Pao je na njih. Bio je to zemljotres." Tenar je slušala. I ona je doživela zemljotres. "Pokušao sam da pomognem!" govorio je dečak glasom starca, punim bola. A zatim je ponovo počeo da se bori za vazduh.
<BR>&nbsp;&nbsp;&nbsp;&nbsp;&nbsp;Tenar je s prvom svetlošću probudio zvuk za koji je u prvi mah pomislila da dolazi s mora. Bio je to lepet mnogobrojnih ptičjih krila. Jedno jato je u niskom letu prolazilo iznad kuće; bilo ih je toliko da im je lepet krila ličio na grmljavinu, a njihove brze senke zamračile su prozor. Kao da su jednom obletele oko kuće, a potom otišle dalje. Ni na koji način se nisu oglasile, i ona nije znala koje su to ptice bile.
<BR>&nbsp;&nbsp;&nbsp;&nbsp;&nbsp;Tog jutra su došli ljudi iz sela Re Albi; Ogionova kuća se nalazila po strani od mesta, prema severu. Došla je devojka koja je čuvala koze i žena da pokupi mleko od Ogionovih koza, kao i ostali koji su samo hteli da vide mogu li nešto učiniti za njega. Mahovina, seoska vračara, pokaza prstom na štapove od jove i leske oslonjene o zid pored vrata i s puno nade proviri unutra, ali čak se ni ona nije usudila da uđe; Ogion je samo progunđao sa slamarice: "Oteraj ih! Sve ih oteraj!"
<BR>&nbsp;&nbsp;&nbsp;&nbsp;&nbsp;Kao da mu se snaga malo povratila i kao da mu je bilo udobnije. Kada se probudila mala Teru, poveo je s njom razgovor na svoj suv, ljubazan, tihi način koga se Tenar sećala. Dete je otišlo da se igra na suncu, a on upita Tenar: "Kojim si je imenom nazvala?"
<BR>&nbsp;&nbsp;&nbsp;&nbsp;&nbsp;Znao je Pravi Jezik Stvaranja, ali nikada nije naučio ni jednu jedinu reč kargskog.
<BR>&nbsp;&nbsp;&nbsp;&nbsp;&nbsp;"Teru, što znači paljevina, rasplamsavanje vatre", odvrati ona.
<BR>&nbsp;&nbsp;&nbsp;&nbsp;&nbsp;"Ah, ah", izusti on; oči mu zasijaše i on se namršti. Trenutak se činilo kao da s mukom traži reči. "Ona", poče on: "Ona... plašiće je se."
<BR>&nbsp;&nbsp;&nbsp;&nbsp;&nbsp;"Plaše je se i sada", odvrati ogorčeno Tenar.
<BR>&nbsp;&nbsp;&nbsp;&nbsp;&nbsp;Mag odmahnu glavom.
<BR>&nbsp;&nbsp;&nbsp;&nbsp;&nbsp;"Poduči je, Tenar", prošaputa on. "Nauči je svemu!... Ne Rouk. Oni se plaše... Zašto li sam te samo pustio da odeš? Zašto si otišla? Da bi nju dovela ovamo... prekasno?"
<BR>&nbsp;&nbsp;&nbsp;&nbsp;&nbsp;"Miruj, miruj", nežno mu je rekla, jer se upinjao da pronađe reči, da povrati dah, a ni jedno ni drugo nije mu polazilo za rukom. On odmahnu glavom i zadahta: "Poduči je!" i ostade nepokretno da leži.
<BR>&nbsp;&nbsp;&nbsp;&nbsp;&nbsp;Nije hteo da jede, a popio je samo malo vode. Negde oko podneva je zaspao. Probudio se kasno po podne i kazao: "Sada, kćeri", i pridigao se.
<BR>&nbsp;&nbsp;&nbsp;&nbsp;&nbsp;Tenar ga je uhvatila za šaku i osmehnula mu se.
<BR>&nbsp;&nbsp;&nbsp;&nbsp;&nbsp;"Pomozi mi da ustanem."
<BR>&nbsp;&nbsp;&nbsp;&nbsp;&nbsp;"Ne, ne."
<BR>&nbsp;&nbsp;&nbsp;&nbsp;&nbsp;"Da", reče on. "Napolje. Ne mogu umreti unutra."
<BR>&nbsp;&nbsp;&nbsp;&nbsp;&nbsp;"Kuda ćeš?"
<BR>&nbsp;&nbsp;&nbsp;&nbsp;&nbsp;"Bilo kuda. Ali ako budem mogao, poći ću šumskom stazom", odvrati on. "Do bukve iznad livade."
<BR>&nbsp;&nbsp;&nbsp;&nbsp;&nbsp;Pomogla mu je tek kada je videla da je u stanju da ustane i da je čvrsto rešio da iziđe. Zajedno su stigli do vrata, gde je on zastao i osvrnuo se po jedinoj prostoriji svoje kuće. U tamnom uglu desno od vrata stajala je oslonjena o zid njegova visoka palica, blago svetleći. Tenar pruži ruku da mu je doda, ali on odmahnu glavom. "Ne", reče, "ne to." Ponovo se osvrnuo oko sebe kao da traži nešto čega tu nema, nešto zaboravljeno. "Hajdemo", konačno prozbori.
<BR>&nbsp;&nbsp;&nbsp;&nbsp;&nbsp;Sjajni vetar sa zapada zapahnuo im je lice; zagledavši se ka visokom obzorju, on reče: "To je dobro."
<BR>&nbsp;&nbsp;&nbsp;&nbsp;&nbsp;"Dozvoli mi da pozovem neke ljude iz sela da ti naprave nosiljku", reče ona. "Svi čekaju da nešto učine za tebe."
<BR>&nbsp;&nbsp;&nbsp;&nbsp;&nbsp;"Želim da hodam", odvrati starac.
<BR>&nbsp;&nbsp;&nbsp;&nbsp;&nbsp;Iza kuće se pojavila Teru; pogledom punim strahopoštovanja ispratila je Ogiona i Tenar, koji su se udaljavali lagano, korak po korak, zastajkujući posle svakih pet šest koraka kako bi Ogion došao do daha; išli su preko livade isprepletene trave prema šumi koja se strmo uspinjala uz stenoviti planinski obronak. Sunce je peklo i duvao je hladan vetar. Dugo im je trebalo da pređu preko livade. Ogionovo lice bilo je sivo, a noge su mu podrhtavale poput trave na vetru kada su konačno stigli do podnožja velike mlade bukve na pragu šume, nekoliko jardi udaljene od početka planinske staze. Tu je utonuo među korenja drveta, oslonivši se leđima o njegovo deblo. Dugo nije mogao da izusti nijednu reč niti da se pomeri, a srce mu je silno tuklo i na trenutke zastajalo, potresajući mu telo. Konačno je klimnuo i prošaputao: "Dobro."
<BR>&nbsp;&nbsp;&nbsp;&nbsp;&nbsp;Teru ih je pratila na odstojanju. Tenar je otišla do nje, uzela je u naručje i rekla joj nekoliko reči. Zatim se vratila do Ogiona. "Doneće prekrivač", reće ona.
<BR>&nbsp;&nbsp;&nbsp;&nbsp;&nbsp;"Nije mi hladno."
<BR>&nbsp;&nbsp;&nbsp;&nbsp;&nbsp;"Meni jeste."
<BR>&nbsp;&nbsp;&nbsp;&nbsp;&nbsp;Lice joj na tren ozari osmeh.
<BR>&nbsp;&nbsp;&nbsp;&nbsp;&nbsp;Devojčica se vratila, noseći ćebet od kozje dlake. Nešto je došapnula Tenar i ponovo otrčala.
<BR>&nbsp;&nbsp;&nbsp;&nbsp;&nbsp;"Vreska će joj dozvoliti da joj pomogne da pomuze koze i paziće na nju", reće Tenar Ogionu. "Kako bih ja mogla da ostanem ovde sa tobom."
<BR>&nbsp;&nbsp;&nbsp;&nbsp;&nbsp;"Nikada samo jedan posao", primeti on promuklim šapatom, jedinim koji mu je još ostao.
<BR>&nbsp;&nbsp;&nbsp;&nbsp;&nbsp;"Ne. Uvek bar dve stvari, a obično i više", odvrati ona. "Ali sada sam ovde."
<BR>&nbsp;&nbsp;&nbsp;&nbsp;&nbsp;On klimnu.
<BR>&nbsp;&nbsp;&nbsp;&nbsp;&nbsp;Dugo nije progovarao, već je samo sedeo oslonjen leđima o deblo, zatvorenih očiju. Posmatrajući njegovo lice, Tenar je primetila kako se menja isto onako lagano kao što se menjala svetlost na zapadu.
<BR>&nbsp;&nbsp;&nbsp;&nbsp;&nbsp;Otvorio je oči i zagledao se kroz prorez u krošnji put neba na zapadu. Kao da je nešto promatrao, neki čin ili delo, u tom dalekom, jasnom, zlatnom prostoru svetlosti. Prošaputao je jednom, oklevajući, kao da nije siguran: "Zmaj..."
<BR>&nbsp;&nbsp;&nbsp;&nbsp;&nbsp;Sunce je zašlo, spustio se vetar.
<BR>&nbsp;&nbsp;&nbsp;&nbsp;&nbsp;Ogion se zagledao u Tenar.
<BR>&nbsp;&nbsp;&nbsp;&nbsp;&nbsp;"Gotovo", prošaputa on iscrpljeno. "Sve se izmenilo!... Izmenilo, Tenar! Čekaj... čekaj ovde, da..." Drhtaj mu protrese telo, bacakajući ga poput grane drveta na jakom vetru. On zadahta. Sklopio je, pa otvorio oči, pogleda uprtog negde kroz nju. Položio je šaku na njene; sagnula se do njega; otkrio joj je svoje ime, kako bi posle smrti znali ko je on, u stvari, bio.
<BR>&nbsp;&nbsp;&nbsp;&nbsp;&nbsp;Čvrsto ju je uhvatio za šaku, zatvorio oči i još jednom otpočeo bitku za vazduh, bitku koja se okončala kada je ostao potpuno bez daha. Ležao je tu poput ostalog korenja, dok su se zvezde pomaljale, a njihov sjaj počinjao da se probija kroz lišće i grane šume.
<BR>&nbsp;&nbsp;&nbsp;&nbsp;&nbsp;Tenar je prosedela sa umrlim ceo sumrak sve do mraka. S druge strane livade treperila je svetiljka poput kakvog svica. Oboje ih je prekrila vunenim ćebetom, ali šaka u kojoj je držala njegovu i sama se ohladila, kao da je u njoj držala kamen. Još jednom je svojim čelom dotakla njegovu šaku. Zatim je ustala, ukočeno i s vrtoglavicom; vlastito telo joj se učinilo čudno, te je pošla u susret onome ko je dolazio noseći svetiljku.
<BR>&nbsp;&nbsp;&nbsp;&nbsp;&nbsp;Tu su noć susedi prosedeli sa Ogionom; ovog puta, on ih nije oterao.
<BR>
<BR>&nbsp;&nbsp;&nbsp;&nbsp;&nbsp;Glavno zdanje gospodara Re Albija bilo je smešteno na stenovitom ispustu planinskog obronka iznad Prekopada. Rano ujutro, znatno pre no što je sunce obasjalo planinu, kroz selo se odozgo spustio čarobnjak koji je bio u službi rečenog gospodara; a odmah za njim stigao je još jedan čarobnjak, s mukom se uspevši strmim putem iz luke Gont, odakle je krenuo još za mraka. Do njih je stigao glas da je Ogion na samrti, ili su posedovali moć koja im je omogućavala da znaju kada se gasio život kakvog velikog maga.
<BR>&nbsp;&nbsp;&nbsp;&nbsp;&nbsp;U Re Albi nije bilo vrača; mesto je imalo samo svoga maga i vračaru koja je obavljala manje važne poslove, kao što su pronalaženje, popravke i nameštnje kostiju, čime ljudi nisu hteli da gnjave maga. Tetka Mahovina bila je strogo stvorenje, neudata, kao uglavnom i sve vračare, neoprana, sa kosom koja joj je sedela i bila svezana u čudne čini-čvorove, sa crvenim kolutovima oko očiju od dima travi. Ona je bila ta koja je došla preko livade sa svetiljkom u ruci i zajedno sa Tenar i ostalima probdela noć pored Ogionovog tela. Zapalila je voštanu sveću i zaklonila je staklom, tamo u šumi, a zatim zapalila mirišljava ulja u glinenoj činijici; izgovorila je reči koje je trebalo izgovoriti i obavila sve što je valjalo obaviti. Kada je trebalo pripremiti telo za ukop, dodirnuti ga, podigla je pogled prema Tenar kao da od nje traži dopuštenje, a zatim je nastavila da obavlja svoj posao. Seoske vračare su obično bile zadužene da pripreme mrtvog za put kući, kako su one to zvale, a često i za sahranu.
<BR>&nbsp;&nbsp;&nbsp;&nbsp;&nbsp;Kada je stigao čarobnjak iz glavnog zdanja, visoki mladić sa srebrnastom palicom od jelovine, i onaj drugi koji je pristigao iz luke Gont, krupan, sredovečan muškarac sa kratkom palicom od tisovine, tetka Mahovina ih nije pogledala svojim zakrvavljenim očima, već je uvukla glavu u ramena, pognula se i povukla u stranu, skupljajući svoje bedne čini i vradžbine.
<BR>&nbsp;&nbsp;&nbsp;&nbsp;&nbsp;Kada je položila telo kako je trebalo da leži za ukop, na levi bok, sa povijenim kolenima, spustila mu je u levu šaku okrenutu nagore sićušni smotuljak sa činima, nešto zamotano u meku kozju kožu i svezano obojenim konopcem. Čarobnjak iz Re Albija odgurnu vrećicu vrhom palice.
<BR>&nbsp;&nbsp;&nbsp;&nbsp;&nbsp;"Je li grob iskopan?" upita čarobnjak iz luke Gont.
<BR>&nbsp;&nbsp;&nbsp;&nbsp;&nbsp;"Jeste", odvrati čarobnjak iz Re Albija. "Iskopan je na groblju moga gospodara." On pokaza prema zdanju visoko u planini.
<BR>&nbsp;&nbsp;&nbsp;&nbsp;&nbsp;"Tako, znači", reče onaj iz luke Gont. "Mislio sam da će naš mag biti uz sve počasti pokopan u gradu koji je spasao od zemljotresa."
<BR>&nbsp;&nbsp;&nbsp;&nbsp;&nbsp;"Moj gospodar traži da ta čast pripadne njemu", odvrati onaj iz Re Albija.
<BR>&nbsp;&nbsp;&nbsp;&nbsp;&nbsp;"Ali to bi značilo...", zausti onaj iz luke Gont i zastade, ne želeći da se upusti u prepirku, ali ipak ne hotevši ni da olako prepusti pobedu mlađem čoveku. Pogledao je umrlog. "Mora biti pokopan bez imena", reče on sa žaljenjem i gorčinom. "Proveo sam na putu celu noć, ali ipak sam kasno stigao. Ovako je veliki gubitak još veći!"
<BR>&nbsp;&nbsp;&nbsp;&nbsp;&nbsp;Mladi čarobnjak ništa ne uzvrati.
<BR>&nbsp;&nbsp;&nbsp;&nbsp;&nbsp;"Ime mu je bilo Aihal", oglasi se Tenar. "Njegova je želja da počiva ovde, upravo ovde gde sada leži."
<BR>&nbsp;&nbsp;&nbsp;&nbsp;&nbsp;Oba muškarca se zagledaše u nju. Mlađi muškarac se jednostavno okrenuo na drugu stranu kada je ugledao sredovečnu seljanku. Onaj iz luke Gont trenutak je zurio u nju, a onda ju je upitao: "Ko si ti?"
<BR>&nbsp;&nbsp;&nbsp;&nbsp;&nbsp;"Zovu me Kremenkova udovica, Goha", odvrati ona. "Ne tiče vas se ko sam, bar ja tako mislim. I nije na meni da vam to kažem."
<BR>&nbsp;&nbsp;&nbsp;&nbsp;&nbsp;Začuvši njene reči, čarobnjak iz Re Albija se udostojao da je ovlaš odmeri. "Pazi, ženo, kako razgovaraš sa ljudima od moći!"
<BR>&nbsp;&nbsp;&nbsp;&nbsp;&nbsp;"Stanite, stanite", javi se onaj iz luke Gont. Podigao je ruke u želji da smiri bes čarobnjaka iz Re Albija, ne skidajući pogled sa Tenar. "Ti si... Ti si nekada bila njegova štićenica?"
<BR>&nbsp;&nbsp;&nbsp;&nbsp;&nbsp;"I prijateljica", dodade Tenar. Potom je okrenula glavu na drugu stranu i ostala ćutke da stoji. Osetila je bes u glasu dok je izgovarala reč: "prijateljica". Spustila je pogled prema lešu svog prijatelja, spremnom da bude položen u zemju, izgubljenom i nepomičnom. Njih dvojica su stajala nad njim, živi i moćni, ali nisu mu nudili prijateljstvo, samo prezir, rivalstvo, bes.
<BR>&nbsp;&nbsp;&nbsp;&nbsp;&nbsp;"Izvinite", reče ona. "Bila je to duga noć. Bila sam s njim kada je umro."
<BR>&nbsp;&nbsp;&nbsp;&nbsp;&nbsp;"To nije..." zausti mladi čarobnjak, ali ga sasvim iznenada prekide tetka Mahovina, rekavši naglas: "Bila je. Da, bila je. Niko drugi osim nje. Poslao je po nju. Poslao je mladog Gradoslata, trgovca ovcama, da je pozove, tamo sa druge strane planine, i nije dozvolio da umre dok ona nije došla da bude s njim, a onda je umro i umro je na mestu gde će biti i sahranjen, ovde."
<BR>&nbsp;&nbsp;&nbsp;&nbsp;&nbsp;"I", poče stariji mušakarc, "...i on ti je kazao...?"
<BR>&nbsp;&nbsp;&nbsp;&nbsp;&nbsp;"Svoje ime." Tenar podiže pogled prema njima i pošto je na licu starijeg muškarca razabrala nevericu, a na licu mlađeg prezir, ona im bez imalo poštovanja odbrusi. "Izgovorila sam to ime", reče. "Zar vam ga moram ponoviti?"
<BR>&nbsp;&nbsp;&nbsp;&nbsp;&nbsp;Na svoje nezadovoljstvo zaključila je po izrazima njihovih lica da oni uopšte nisu čuli to ime, Ogionovo pravo ime; nisu na nju obraćali pažnju.
<BR>&nbsp;&nbsp;&nbsp;&nbsp;&nbsp;"Oh!" izusti ona. "Ovo su rđava vremena... kada čak i jedno takvo ime može proći nezapaženo, može pasti poput kakvog kamena! Zar sposobnost slušanja ne predstavlja moć? Čujte, onda: ime mu je bilo Aihal. Njegovo ime u smrti je Aihal. U pesmama će biti znan kao Aihal sa Gonta. Ako se uopšte još stvaraju nove pesme. Bio je tih čovek. Sada je tek tih. Možda i neće biti pesama, već samo tišina. Ne znam. Veoma sam umorna. Izgubila sam oca i dragog prijatelja." Glas ju je izdao; u grlu joj je zastao jecaj. Okrenula se i pošla. Na šumskoj stazi ugledala je svežanj sa činima koji je napravila tetka Mahovina. Podigla ga je, klekla pored tela, poljubila otvoreni dlan leve šake i položila svežanj u njega. Dok je klečala, još je jednom podigla pogled prema dvojici muškaraca, a zatim je tiho progovorila.
<BR>&nbsp;&nbsp;&nbsp;&nbsp;&nbsp;"Hoćete li se pobrinuti da njegov grob bude iskopan ovde, gde je on to želeo?"
<BR>&nbsp;&nbsp;&nbsp;&nbsp;&nbsp;Prvo klimnu onaj stariji, a za njim i mlađi.
<BR>&nbsp;&nbsp;&nbsp;&nbsp;&nbsp;Ustala je, poravnala suknju i krenula nazad preko livade obasjane jutarnjom svetlošću.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
