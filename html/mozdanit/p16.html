<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Izleteli su iz polja i sledećih nekoliko minuta bilo je stravično. Onda:
<BR>&nbsp;&nbsp;&nbsp;&nbsp;&nbsp;"Gde smo?"
<BR>&nbsp;&nbsp;&nbsp;&nbsp;&nbsp;Nepoznata sazvežđa svetlucala su oko njih i tišina je bila tako enormna da im je njihovo disanje u sopstvenim ušima delovalo glasno i oštro.
<BR>&nbsp;&nbsp;&nbsp;&nbsp;&nbsp;"Ne znam", zavapio je Luis. "I nije me briga. Aj' pusti me da spavam."
<BR>&nbsp;&nbsp;&nbsp;&nbsp;&nbsp;Oteturao se duž uske kabine i bacio na ležaj; drhtao je od mučnine. Korint ga je za trenutak posmatrao kroz maglu u koju se pretvorio njegov vid, a zatim se vratio zvezdama.
<BR>&nbsp;&nbsp;&nbsp;&nbsp;&nbsp;Ovo je smešno, oštro je rekao samom sebi. Opet si slobodan. Opet ti mozak radi punom parom. Onda ga koristi!
<BR>&nbsp;&nbsp;&nbsp;&nbsp;&nbsp;Telo mu se treslo od bola. Živa bića nisu predviđena za ovakve promene. Iznenadan povratak u staru nejasnost, tupi dani koji blede u nedelje dok brod nekontrolisano srlja dalje, a onda trenutan izlazak, čist svemir i nervni sistem koji se ponovo pali na punu snagu... To bi trebalo da ih ubije.
<BR>&nbsp;&nbsp;&nbsp;&nbsp;&nbsp;Proći će, proći će, ali u međuvremenu brod jednako ide dalje; svaka sekunda koja proleti ostavlja Zemlju još dalje. Zaustavi ga!
<BR>&nbsp;&nbsp;&nbsp;&nbsp;&nbsp;Seo je i uhvatio se za držače na stolici; borio se protiv suve mučnine.
<BR>&nbsp;&nbsp;&nbsp;&nbsp;&nbsp;Mirnoća, poželeo je, sporost, smiri srce koje juri, opusti mišiće koji se trzaju o njihove kosti, založi vatre života i pusti ih da se polako razgorevaju kao što bi i trebalo.
<BR>&nbsp;&nbsp;&nbsp;&nbsp;&nbsp;Pomislio je na Šilu koja ga čeka, i taj lik je postao postojana tačka u kovitlacu vaseljene. Postepeno, osetio je da se snaga širi onako kako on to želi. Bila je to svesna borba da zaustavi neredovne udisaje pluća, ali kada je dobio tu bitku, srce kao da se samo smirilo. Probadanje je prestalo, drhtanje se zaustavilo, oči raščistile i Piter Korint je postao potpuno svestan sebe.
<BR>&nbsp;&nbsp;&nbsp;&nbsp;&nbsp;Ustao je, osetio u kabini opor smrad izbljuvka i aktivirao mašinu koja je to počistila. Gledao je ekrane i prikupljao sliku neba. Brod je mnogo puta mogao da promeni brzinu i pravac na svojoj slepoj trci nebesima; mogli su da se nalaze bilo gde u ovom kraku galaksije, ali...
<BR>&nbsp;&nbsp;&nbsp;&nbsp;&nbsp;Ipak, bili su tu Magelanovi oblaci, duhovi na pozadini noći, a ta rupa crnine mora da je Vreća uglja, a onda velika maglina u Andromedi... Sunce mora da leži negde u onom pravcu. Oko tri nedelje putovanja maksimalnom pseudobrzinom; onda će, naravno, morati da prokrstare lokalnom oblasti da pronađu običnog žutog patuljka koji je čovekovo sunce. Za to ostaviti nekoliko dana, ili nedelja. Bolje nego mesec dana!
<BR>&nbsp;&nbsp;&nbsp;&nbsp;&nbsp;Tu nema pomoći, ma kako nestrpljiv bio. Emocija je, uzgred, psihofiziološko stanje i, kao takva, mora se kontrolisati. Korint je, željom, istisnuo iz sebe bes i jad, usadio mirnoću i odlučnost. Prišao je komandama i rešavao njihov matematički problem onoliko koliko je to mogao s nedovoljnim brojem dostupnih podataka. Nekoliko kratkih kretnji rukama zaustavilo je let broda, okrenulo ga i hitnulo ka Suncu.
<BR>&nbsp;&nbsp;&nbsp;&nbsp;&nbsp;Luis je bio u nesvesti i Korint ga nije budio. Neka prespava šok ponovnog prilagođavanja. Fizičar je ionako želeo malo privatnosti, da bi razmišljao.
<BR>&nbsp;&nbsp;&nbsp;&nbsp;&nbsp;Misli su mu se vratile groznim nedeljama u polju. Kada su bili u njemu, on i Luis, njihovi životi otkako ga je Zemlja napustila delovali su snoliko. Jedva da su mogli i da zamisle šta su radili; nisu mogli ni da razmišljaju ni da osećaju onako kako su to oni drugi oni radili. Misaoni lanci koji su za nekoliko meseci omogućili reorganizaciju sveta i gradnju broda bili su suviše tanani i razgranati da bi ih pratio životinjski čovek. Posle nekog vremena, njihov razgovor i očajnički planovi pretočili su se u apatiju beznađa, i zatim su tupo čekali da ih slučaj oslobodi, ili ubije.
<BR>&nbsp;&nbsp;&nbsp;&nbsp;&nbsp;Dobro, pomislio je Korint rubom uma koji je radio desetak stvari odjednom, tako se i zbilo, oslobođeni smo.
<BR>&nbsp;&nbsp;&nbsp;&nbsp;&nbsp;Sedeo je i gledao čudesnu divotu nebesa, a shvatanje da ide kući i da je još živ i zdravog razuma, radosno je pulsiralo u njemu. Ali hladnokrvnost koju je poželeo sebi, obavijala ga je kao oklop. Može je odbaciti kad za to bude vreme, i hoće, ali sama ta činjenica bila je neodoljiva.
<BR>&nbsp;&nbsp;&nbsp;&nbsp;&nbsp;Trebalo je da predvidi da će do ovoga doći. Nema sumnje da su mnogi na Zemlji i sami to otkrili, ali kako je komunikacija još bila isprekidana, još nije mogao da se pronese glas o tome. Ljudska istorija je, u jednom smislu, predstavljala beskrajnu borbu između nagona i inteligencije, nevoljni ritam organizma i samostvorenih obrazaca svesti. Ovde, onda, leži konačna pobeda uma.
<BR>&nbsp;&nbsp;&nbsp;&nbsp;&nbsp;Jer to mu je iznenada došlo. Šok ponovnog vraćanja na punu neuralnu aktivnost ubrzao je promenu koja je latentno postojala u njemu. Međutim, za sve normalno čovečanastvo mora da će ona uskoro doći... Postepeno, kontinualno možda, ali uskoro.
<BR>&nbsp;&nbsp;&nbsp;&nbsp;&nbsp;Promena u ljudskoj prirodi i ljudskom društvu, do koje će ovo da dovede, bila je van domašaja čak i njegove mašte. Čovek će još imati motivaciju, još će želeti da radi nešto, ali moći će da svesno bira šta želi. Njegova ličnost moći će da se sama prilagodi intelektom shvaćenim zahtevima situacije u kojoj se nalazi. On neće biti robot, ne, ali neće ni podsećati na ono što je bilo u prošlosti. Kada se nove tehnike u potpunosti razviju, nestaće psihosomatskih bolesti, pa čak će se i organske nevolje u velikoj meri moći kontrolisati voljom; nema više bola; svaki čovek moći će da nauči dovoljno o medicini da može da se za ostalo brine, i više neće biti doktora.
<BR>&nbsp;&nbsp;&nbsp;&nbsp;&nbsp;Na kraju ... neće biti smrti?
<BR>&nbsp;&nbsp;&nbsp;&nbsp;&nbsp;Ne, verovatno ne i to. Čovek je još jako konačna stvar. Čak i sad, on ima prirodna ograničenja, kakva god ona bila. Istinski besmrtan čovek na kraju bi bio satrt težinom sopstvenog iskustva, potencijali njegovog nervnog sistema bili bi iscrpljeni.
<BR>&nbsp;&nbsp;&nbsp;&nbsp;&nbsp;Bez obzira na to, životni vek od mnogo vekova trebalo bi da bude dostižan; a sablasti starosti, laganom raspadanju zvanom senilnost, doći će kraj.
<BR>&nbsp;&nbsp;&nbsp;&nbsp;&nbsp;Protejski čovek - intelektualni čovek - beskonačnost!
<BR>
<BR>&nbsp;&nbsp;&nbsp;&nbsp;&nbsp;Zvezda se nije mnogo razlikovala od Sunca... Malo veća, malo crvenija, ali imala je planete, a jedna od njih ličila je na Zemlju. Korint je usmerio brod u atmosferu na noćnoj strani.
<BR>&nbsp;&nbsp;&nbsp;&nbsp;&nbsp;Detektori su obrađivali površinu. Nije bilo druge radijacije osim pozadinskog zračenja, što je označavalo da se ne koristi atomska energija; ali bilo je gradova u kojima su same zgrade sijale hladnom svetlošću, i mašina i radija i komunikacije širom planete. Brod je zabeležio glasove koji su govorili u noći, da bi se kasnije možda mogao i jezik da analizira.
<BR>&nbsp;&nbsp;&nbsp;&nbsp;&nbsp;Domoroci, viđeni i fotografisani u deliću sekunde dok je brod nečujno proletao iznad njih, bili su humanoidni, dvonožni sisari, mada su imali zelenkasto krzno, šest prstiju na ruci i sasvim neljudske glave. Dok su se tiskali u svojim gradovima, gotovo patetično su nalikovali gomilama u starom Njujorku. Oblik je bio tuđinski, ali sam život i njegove skromne želje bili su isti.
<BR>&nbsp;&nbsp;&nbsp;&nbsp;&nbsp;Inteligencija, druga rasa umova, čovek nije sam u ogromnosti prostor-vremena - nekada bi to obeležilo čitavu epohu. Sada je samo potvrđivalo hipotezu. Korintu su se prilično dopala stvorenja koja su hodala ispod njega, zaželeo im je dobro, ali oni su bili samo još jedna vrsta lokalne faune. Životinje.
<BR>&nbsp;&nbsp;&nbsp;&nbsp;&nbsp;"Čini se da su daleko senzibilniji nego što smo to mi bili u starim danima", rekao je Luis dok je brod pravio zavojnicu oko kontinenta. "Ne vidim nikakve dokaze priprema za rat; možda su prerasli to pre nego što su osvojili mašinsku tehnologiju."
<BR>&nbsp;&nbsp;&nbsp;&nbsp;&nbsp;"Ili je možda ovo planetarna univerzalna država", odgovorio je Korint. "Jedna nacija je konačno porazila sve ostale i prisajedinila ih. Moralo bi se malo proučiti ovo mesto da bi se to saznalo, a ja, pod jedan, ne nameravam da se ovde zastavljam da to obavim."
<BR>&nbsp;&nbsp;&nbsp;&nbsp;&nbsp;Luis je slegnuo ramenima. "Rek'o bih da si u pravu. 'Ajdemo onda - kratak prelaz oko noćne strane i nek za sada ostane na tome."
<BR>&nbsp;&nbsp;&nbsp;&nbsp;&nbsp;Uprkos samokontroli koja se razvijala u njemu, Korint je morao da se bori s besom nestrpljenja. Luis je bio u pravu u svom navaljivanju da bar istraže zvezde koje su ležale na putu do kuće. Niko neće stradati na Zemlji ako sačeka neku nedelju više na njihov povratak, a informacije će biti dragocene.
<BR>
<BR>&nbsp;&nbsp;&nbsp;&nbsp;&nbsp;Nekoliko sati posle ulaska u atmosferu, Šila ju je ponovo napustila i krenula ka zvezdama. Planeta se brzo gubila iza njenog pogonskog trupa, sunce je bilo sve manje i na kraju nestalo, jedan ceo živi svet - život, evoluciju, istorijske epohe, borbu, slavu i prokletstvo, snove, mržnje i strahove, nadu, ljubav i žudnju, celo slojevito postojanje hiljada miliona razumnih bića - progutala je tama.
<BR>&nbsp;&nbsp;&nbsp;&nbsp;&nbsp;Korint je pogledao napolje i dopustio da drhtaj obeshrabrenosti slobodno prođe kroz njega. Kosmos je bio prevelik. Bez obzira koliko brzo čovek leteo kroz njega, bez obzira koliko daleko on dosegao u budućnosti i koliko moćno delao, biće to samo kraćušan blesak u jednom zaboravljenom uglu velike tišine. Ova jedna jedina trunka prašine galaksije bila je tako nepojmljivo ogromna da čak i sada njegov mozak nije mogao da je čitavu obuhvati; čak i za milion godina, ona neće biti sva spoznata; a onostran toga i onostran toga ležala su blistava ostrva zvezda, spoljašnjost nedostupna i mašti. Nek čovek poseže napred sve dok i sam kosmos ne počne da nestaje, pa ipak još neće učiniti ništa protiv njegove neobaziruće neizmernosti.
<BR>&nbsp;&nbsp;&nbsp;&nbsp;&nbsp;Bilo je to zdravo saznanje, dovođenje poniznosti koja je nedostajala hladnoći njegovog novog uma. A bilo je dobro znati da će uvek postojati granica i izazov; shvatanje da će jezovita ogromnost povezati ljude, da će jedni u drugima tražiti utehu, moglo bi ih dovesti do toga da budu susretljiviji prema svakom obliku života.
<BR>&nbsp;&nbsp;&nbsp;&nbsp;&nbsp;Luis je polako govorio u tišini broda: "S ovim smo posetili devetnaest planeta; četrnaest od njih s inteligentnim životom."
<BR>&nbsp;&nbsp;&nbsp;&nbsp;&nbsp;Korint se prisetio onoga što je video: planinskih, okeanskih i šumskih svetova, života koji je cvetao u raskoši ili se borio tek da preživi, i razuma koji se razvio da pokori slepu prirodu. Bila je to fantastična raznolikost oblika i civilizacija. Skakutavi, repati varvari zavijali su u svojim močvarama; krhka i nežna rasa, siva kao olovo prekriveno srebrnim prahom, uzgajala je svoje veliko cveće iz nekog nepoznatog simboličnog razloga; svet koji se pušio i goreo u besu nacija zarobljenih u smrtonosnom atomskom škripcu, srozavao je celokupnu kulturu u pohotnoj histeriji mržnje; bića u obliku kentaura letela su između planeta sopstvenog sunca i sanjala da dosegnu zvezde; čudovišta što udišu vodonik, koja su obitavala na jalovoj i otrovnoj džinovskoj planeti, razvila su tri nezavisne vrste, toliko je bila ogromna razdaljina između njih; svetska civilizacija dvonožnog naroda koji je gotovo nalikovao na ljude i postao tako potpuno i neelastično organizovan da je individualnost nestala, a i sama svest je čilela i težila istrebljenju kako je mravolika rutina preuzimala mesto razmišljanju; mala rasa stvorenja s njuškama razvila je specijalizovane biljke koje su im zadovoljavale sve potrebe, i uspostavila tropski raj besposličenja; jedna nacija, od mnogo na prstenastom svetu, prezirala je blago i moć kao motivaciju i strasno se odala umetnosti. Oh, bilo ih je mnogo i bile su neobične; nije se moglo ni zamisliti kakva se raznovrsnost razvila u vaseljeni. Ipak, čak ni sada Korint nije mogao da uoči obrazac.
<BR>&nbsp;&nbsp;&nbsp;&nbsp;&nbsp;Luis mu je objašnjavao: "Siguran sam da su neke od tih rasa mnogo starije od naše. Pa ipak, Pite, nijedna od njih nije osetnije inteligentnija od čoveka pre promene. Shvataš li na šta to ukazuje?"
<BR>&nbsp;&nbsp;&nbsp;&nbsp;&nbsp;"Pa, devetnaest planeta ... a broj zvezda samo u ovoj galaksiji reda je stotina milijardi, a teorija kaže da većina ima planete... Kakav je to uzorak?"
<BR>&nbsp;&nbsp;&nbsp;&nbsp;&nbsp;"Koristi mozak, čoveče! Bezbedno je opkladiti se da pod normalnim evolucionarnim uslovima jedna rasa postaje toliko i toliko inteligentna, i onda se zaustavlja. Znaš, nijedna od tih zvezda nije bila u inhibitorskom polju.
<BR>&nbsp;&nbsp;&nbsp;&nbsp;&nbsp;To se uklapa, ima smisla. A ni moderan čovek se u suštini ne razlikuje od najranijeg homo sapiensa. Osnovna sposobnost inteligentne vrste je prilagođavanje okoline da služi njenim potrebama, pre nego prilagođavanje sebe okolini. Zato, u stvari, misleća rasa može da postigne prilično nepromenljive uslove. To je tako i za jednog Eskima u njegovom iglou, baš kao i za Njujorčanina u stanu s erkondišnom; ali mašinska tehnologija, jednom kada rasa nabasa na nju, čini okolinu još nepromenljivijom. Poljoprivreda i medicina stabilizuju biološko okruženje. Ukratko, jednom kad rasa dostigne inteligenciju ranije izraženu prosekom IQ od 100 do, recimo, 150, ona ne mora da postane pametnija nego što jeste."
<BR>&nbsp;&nbsp;&nbsp;&nbsp;&nbsp;Korint je klimnuo. "Na kraju, razvijaju se i surogati mozga da rešavaju probleme koje sam mozak ne bi mogao", rekao je. "Kompjuteri, na primer; iako je pisanje zaista to isto. Naravno, shvatam šta hoćeš da kažeš."
<BR>&nbsp;&nbsp;&nbsp;&nbsp;&nbsp;"Oh, ima tu još mnogo toga", dodao je Luis. "Fizička građa nervnog sistema nameće ograničenja, kao što ti je dobro poznato. Mozak ne može da bude veći jer bi nervni putevi bili predugački. Razradiću detaljniju teoriju kad stignem kući, ako me neko drugi nije preduhitrio.
<BR>&nbsp;&nbsp;&nbsp;&nbsp;&nbsp;Zemlja, naravno, predstavlja poseban slučaj. Prisustvo inhibitorskog polja nateralo je život na Zemlji da promeni svoju osnovnu biohemiju. I mi imamo ograničenja u građi, ali ona su šira zbog te razlike u tipu. Stoga je lako moguće da smo mi sada najpametnija rasa u vaseljeni ... ili, bar, u ovoj galaksiji."
<BR>&nbsp;&nbsp;&nbsp;&nbsp;&nbsp;"Mmmmm, može biti. Naravno, u polju je bilo i mnogo drugih zvezda."
<BR>&nbsp;&nbsp;&nbsp;&nbsp;&nbsp;"I još je. Nove mora da ulaze svakog dana. Gospode, kako mi je žao mislećih rasa na tim planetama! One se vraćaju nazad, na submoronski nivo... Mnoge od njih moraće naprosto da izumru, nesposobne da opstanu bez umova. Zemlja je imala sreće; uplovila je u polje pre nego što se inteligencija pojavila."
<BR>&nbsp;&nbsp;&nbsp;&nbsp;&nbsp;"Ali mora da ima mnogo planeta kod kojih je tako", navaljivao je Korint.
<BR>&nbsp;&nbsp;&nbsp;&nbsp;&nbsp;"Pa, moguće je", dopustio je Luis. "Možda ima rasa koje su se hiljadama godina ranije razvile i uzdigle na naš sadašnji nivo. Ako je tako, na kraju ćemo se sresti s njima, iako je galaksija tako velika da to može da potraje. A mi ćemo se harmonično prilagoditi jedni drugima." Šeretski se nasmejao. "Najzad, čist logički um tako je protejski, a sama psihička želja postaće nam tako nevažna da ćemo, bez sumnje, spoznati da su ta bića baš kao i mi ... bez obzira na šta nas njihova tela podsećala. Kako bi ti se svidelo da postaneš parter jednom, recimo ... džinovskim pauku."
<BR>&nbsp;&nbsp;&nbsp;&nbsp;&nbsp;Korint je slegnuo ramenima. "Ne bih imao ništa protiv."
<BR>&nbsp;&nbsp;&nbsp;&nbsp;&nbsp;"Ne, naravno da ne bi. Bilo bi zabavno sresti ih. A i više nećemo biti sami u svemiru..." Luis je uzdahnuo. "Ipak, Pite, suočimo se s tim. Mora da je jako mali broj razumnih vrsta u galaksiji bio naše sreće. Možda ćemo naći desetak srodnih rasa, ili sto ... nikako velik broj. Naša vrsta uma vrlo je usamljena."
<BR>&nbsp;&nbsp;&nbsp;&nbsp;&nbsp;Oči su mu krenule ka zvezdama. "Bez obzira na to, možda ta jedinstvenost nudi nešto zauzvrat. Mislim da počinjem da sagledavam odgovor na jedan stvaran problem: Šta će čovek supermozga da radi sa svojim moćima, šta je vredno njegovog truda? Još se pitam da li možda ne postoji razlog - nazovimo ga Bogom - što se ovo dogodilo."
<BR>&nbsp;&nbsp;&nbsp;&nbsp;&nbsp;Korint je odsutno klimnuo. Zurio je ispred sebe, piljio u ekrane kao da njegov pogled može da preskoči svetlosne godine i pronađe planetu zvanu Zemlja.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
