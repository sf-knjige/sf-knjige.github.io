<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Zaliha je ponestajalo - hrane za njega, hrane i soli za životinje njemu ostavljene. Nije bilo struje, a nije voleo da koristi gorivo iz plinske svetiljke koju je pronašao. Brok je tada shvatio da mora da ode u grad.
<BR>&nbsp;&nbsp;&nbsp;&nbsp;&nbsp;"Ostani ovde, Džoi", rekao je. "Trebalo bi da se brzo vratim."
<BR>&nbsp;&nbsp;&nbsp;&nbsp;&nbsp;Pas je klimnuo; jedan neugodno ljudski gest. Brzo je usvajao engleski; Brok je oduvek imao običaj da s njim razgovara a u poslednje vreme svesno je počeo s programom obuke. "Budi na oprezu, Džoi", rekao je i sa zebnjom pogledao prema rubu šume. Iz velikih buradi sa poseda sipao je gorivo u izlupani zeleni kamionet i krenuo niz pristupni put. Bilo je hladno jutro; kiša se osećala u vazduhu a obzorje se mutilo u izmaglici. Dok je kloparao okružnim putem, razmišljao je o tome kako na selu više nema nikoga. Koliko je to prošlo ... dva meseca ... od promene? Možda ni u gradu neće biti žive duše.
<BR>&nbsp;&nbsp;&nbsp;&nbsp;&nbsp;Skrenuo je na asfaltirani državni put i pritiskivao gas sve dok motor nije počeo da zavija. Nije žudio da poseti običan svet, i želeo je da što pre s tim svrši. Vreme koje je provodio sam bilo je mirno... Mnogo teškog posla, da, da mu ne bude dosadno; ali kada nije bio zauzet poslom, ili umoran, čitao je i razmišljao, istraživao mogućnosti uma, koji je do sada, tako je pretpostavljao, bio reda čistog genija, prema standardima od pre promene. Flegmatično je prihvatio život samotnjaka - bilo je i gorih sudbina - i nije žudeo da se opet sretne sa svetom.
<BR>&nbsp;&nbsp;&nbsp;&nbsp;&nbsp;Pre neki dan bio je svratio do Martinsonovih, suseda, ali tamo nije bilo nikoga; mesto je bilo zatarabljeno i pusto. To ga je tako pomelo da nije pokušao ni kod koga drugog.
<BR>&nbsp;&nbsp;&nbsp;&nbsp;&nbsp;Promaklo je nekoliko kuća, a onda je prešao vijadukt i ušao u grad. Nikoga nije bilo na vidiku, ali činilo se kao da u kućama neko ipak stanuje. Prozori radnji, međutim, slepo su gledali u njega, i on je zadrhtao.
<BR>&nbsp;&nbsp;&nbsp;&nbsp;&nbsp;Parkirao se kod A " P supermarketa. To mesto i nije baš ličilo na prodavnicu. Roba jeste bila tamo, ali cene nisu bile izložene a čovek za tezgom nije delovao kao prodavac. Naprosto je sedeo tamo, sedeo i ... razmišljao.
<BR>&nbsp;&nbsp;&nbsp;&nbsp;&nbsp;Brok mu je prišao; noge su mu neprijatno odjekivale po podu. "Ovaj ... oprostite", počeo je, jako blago.
<BR>&nbsp;&nbsp;&nbsp;&nbsp;&nbsp;Čovek je podigao pogled. Prepoznavanje mu je zaiskrilo u očima i kratak osmeh preleteo mu licem. "O, zdravo Arči", rekao je promišljeno sporo. "Kako si."
<BR>&nbsp;&nbsp;&nbsp;&nbsp;&nbsp;"Hvala, dobro." Brok je spustio pogled na svoje cipele jer nije bio sposoban da se sretne sa spokojnim pogledom. "Ja sam ... ovaj ... došao sam da nešto kupim."
<BR>&nbsp;&nbsp;&nbsp;&nbsp;&nbsp;"Oh?" U glasu se osećala hladnoća. "Žao mi je ali mi više ne prodajemo za novac."
<BR>&nbsp;&nbsp;&nbsp;&nbsp;&nbsp;"Pa, ja..." Brok je ispravio ramena i naterao sebe da podigne pogled. "Da, rekao bih da mi je to jasno. Nacionalna vlada je propala, je l'... zar nije?"
<BR>&nbsp;&nbsp;&nbsp;&nbsp;&nbsp;"Ne baš. Samo je prestala da bude važna, to je sve." Čovek je odmahnuo glavom. "I mi smo u početku imali problema, ali smo se reorganizovali na racionalnoj osnovi. Sad sve prilično glatko teče. Još nam nedostaju neke stvari, koje smo dobijali spolja, ali, ako bude neophodno, ovako možemo da izdržimo unedogled."
<BR>&nbsp;&nbsp;&nbsp;&nbsp;&nbsp;"Jedna ... socijalistička ekonomija."
<BR>&nbsp;&nbsp;&nbsp;&nbsp;&nbsp;"Pa, Arči", rekao je čovek, "to bi se teško moglo nazvati tim imenom, jer je socijalizam zasnovan na ideji vlasništva. Ali šta vlasništvo nad nečim zaista znači. To samo znači da sa tom stvari možeš da činiš šta ti je drago. Po toj definiciji, bilo gde u svetu ima malo potpunog vlasništva. To je više pitanje simboličnog značenja. Čovek bi sebi rekao: 'To je moj dom, moja zemlja' i osećao bi snagu i sigurnost; jer je to 'moje' bilo simbol za tako nešto, i on je reagovao na simbol. Sad ... pa ... shvatili smo da je to pomalo bilo samoobmanjivanje. Ranije je to služilo svrsi, doprinosilo je samopoštovanju i emocionalnoj ravnoteži; međutim, to nam više nije potrebno. Više nema razloga da vezujemo sebe za neko određeno parče zemljišta kada se ekonomska funkcija, kojoj je to služilo, može delotvornije obaviti na neki drugi način. Zato se većina farmera iz okoline preselila u grad i naselila kuće koje su napustili oni koji su rešili da se u potpunosti isele odavde."
<BR>&nbsp;&nbsp;&nbsp;&nbsp;&nbsp;"Pa zajedno obrađujete zemljište?"
<BR>&nbsp;&nbsp;&nbsp;&nbsp;&nbsp;"Teško da bi se to moglo tako imenovati. Neki, s umovima sklonijim mehanici, smislili su mašine koje nam obavljaju većinu toga. Zapanjujuće je šta se sve može učiniti s traktorskim motorom i nekim krpežom s otpada, ako imaš mozga da sve to pravilno sklopi.
<BR>&nbsp;&nbsp;&nbsp;&nbsp;&nbsp;Bar za sada, našli smo svoj nivo. Oni kojima se to nije svidelo, otišli su, većinom, a ostali se bave razvijanjem novih društvenih reformi, koje bi odgovarale našim novim ličnostima. Imamo prilično usklađene planove razvoja."
<BR>&nbsp;&nbsp;&nbsp;&nbsp;&nbsp;"Ali šta radite?"
<BR>&nbsp;&nbsp;&nbsp;&nbsp;&nbsp;"Bojim se", blago je rekao čovek, "da ti to ne bih mogao da objasnim."
<BR>&nbsp;&nbsp;&nbsp;&nbsp;&nbsp;Brok je ponovo pogledao u stranu. "Pa", na kraju je rekao; glas mu je zvučao čudno promuklo, "ja sam sasvim sam na Rosmanovom imanju, i zalihe mi presušuju. Takođe, trebaće mi pomoć kod žetve, i tako to. Šta je s tim?"
<BR>&nbsp;&nbsp;&nbsp;&nbsp;&nbsp;"Ako hoćeš da pristupiš našem društvu, ja sam siguran da mesta ima."
<BR>&nbsp;&nbsp;&nbsp;&nbsp;&nbsp;"Ne ... ja samo želim..."
<BR>&nbsp;&nbsp;&nbsp;&nbsp;&nbsp;"Ja bih ti svim srcem preporučio da nam se pridružiš, Arči. Biće ti potrebna zaleđina zajednice. Tamo napolju više nije bezbedno. Ovde u blizini, negde u vreme promene, nalazio se cirkus, divlje životinje su pobegle, a neke su još na slobodi."
<BR>&nbsp;&nbsp;&nbsp;&nbsp;&nbsp;Brok je osetio jezu. "To mora da je bilo ... uzbudljivo", kratko je rekao.
<BR>&nbsp;&nbsp;&nbsp;&nbsp;&nbsp;"Bilo je." Čovek se slabašno smešio. "Znaš, nismo to odmah saznali; imali smo puno naših briga i prekasno smo shvatili da se i životinje menjaju. Jedna od njih mora da je njuškom otvorila kavez i pustila ostale, da prikrije sopstveno bekstvo. Nedeljama se jedan tigar vrzmao oko grada, odneo je i nekoliko dece, i nikad ga nismo ni uhvatili ... naprosto je jednog dana otišao. Gde? Šta je sa slonovima i... Ne, Arči, tamo nisi bezbedan sam." Zastao je. "A onda, tu je prost fizički rad. Bolje zauzmi mesto u našoj zajednici."
<BR>&nbsp;&nbsp;&nbsp;&nbsp;&nbsp;"Mesto, đavola!" Iznenada je u sebi osetio bes, mračan i gorak. "Treba mi samo malo pomoći. Možete da uzmete deo letine u nadoknadu. To vam neće predstavljati neki problem, ako imate sve te zgodne nove mašine."
<BR>&nbsp;&nbsp;&nbsp;&nbsp;&nbsp;"Možeš da pitaš druge", rekao je čovek. "Ja zapravo nisam nadležan. Konačna odluka zavisiće od Veća i društvaša. Ali bojim se da će u tvom slučaju to biti sve ili ništa, Arči. Mi ti nećemo smetati ako to ne želiš, ali ne možeš zauzvrat ni od nas da očekuješ nikakvu milostinju. To je još jedan zastareo simbol. Ako želiš da se uklopiš u potpunu ekonomiju - koja nija tiranska ni po čemu, slobodnija je od bilo čega što je svet ikada video - mi ćemo ti naći neku funkciju."
<BR>&nbsp;&nbsp;&nbsp;&nbsp;&nbsp;"Ukratko", nezgrapno je rekao Brok, "mogu da budem domaća životinja, i da radim posliće koje mi dodelite, ili divlja, na koju niko neće obraćati pažnju. Za moje dobro ... ha!" Okrenuo se na petama. "Kako vam drago."
<BR>&nbsp;&nbsp;&nbsp;&nbsp;&nbsp;Drhtao je dok je odlazio i vraćao se u kamion. Što je najgore, divlje je pomislio, što je najgore, u pravu su. Ne bih dugo izdržao u statusu parije, delom unutra delom napolje. Jednom je to bilo u redu, onda kad je bio prostodušan; tada nije znao dovoljno da shvati šta to znači. Sad je znao, i zavisan život bi ga slomio.
<BR>&nbsp;&nbsp;&nbsp;&nbsp;&nbsp;Menjač je škripao dok je polazio. Uspeće i bez njihove pomoći, proklet bio ako ne uspe. Ako ne može da bude napola pripitomljen prosjak i ne može da bude kućni ljubimac, u redu, biće divlja životinja.
<BR>&nbsp;&nbsp;&nbsp;&nbsp;&nbsp;Odvezao se nazad nerazumnom brzinom. Vozeći se primetio je jednu mašinu u polju: velika zagonetna stvar s rukama koje su bleskale i radile ceo posao s jednim jedinim čovekom koji je upravljao njome, i uz to delovao kao da se dosađuje. Verovatno će ugraditi robota pilota čim nabave materijal. Pa šta? On još ima dve ruke.
<BR>&nbsp;&nbsp;&nbsp;&nbsp;&nbsp;Još dalje, parče šume dopiralo je gotovo do ivice puta. Učinilo mu se da je ugledao nešto tamo, neki velik siv oblik što se tiho izmakao iz vidnog polja, ali nije bio siguran.
<BR>&nbsp;&nbsp;&nbsp;&nbsp;&nbsp;Kako se približavao imanju, vraćala mu se njegova spokojna narav, i on je počeo da računa. Od krava može da dobije mleko i puter, možda i sir. Par kokošaka koje je uspeo da uhvati mogu da obezbede dovoljno jaja. Povremena da zakolje ovcu - ne, čekaj, zašto ne bi umesto toga ulovio neku od onih prokletih svinja? - može da mu pruži dovoljno mesa za duži period; postojala je i pušnica. Može da nakupi i prilično sena, žita i kukuruza - Tom i Džeri moraće da rade! - da prebrodi zimu; ako improvizuje žrvanj, može da dobije oštro bražno i sam peče hleb. Bilo je dosta odeće, obuće, alata. So mu je predstavljala najveći problem; ali negde unutar kruga od stotinu milja trebalo bi da postoji neko prirodno solište, može da pokuša da pronađe gde je, i ode do njega, a moraće da štedi benzin, i da spremi puno drva za zimu - mislio je da će moći da se provuče. Ovako ili onako, provući će se.
<BR>&nbsp;&nbsp;&nbsp;&nbsp;&nbsp;Opseg zadatka ga je užasnuo. Jedan čovek! Jedan par ruku! Ali to je već bilo urađeno, cela ljudska rasa išla je težim putem. Neće ga ubiti to što će sniziti životni standard i jedno vreme jesti nedovoljno raznovrsnu hranu.
<BR>&nbsp;&nbsp;&nbsp;&nbsp;&nbsp;A imao je mozak koji bi se, po merilima od pre promene, smatrao izuzetnim. I već je pustio taj um u pogon: prvo, smisliti redosled operacija u sledećoj godini, zatim pronaći način da se opstanak učini lakšim. Naravno da to može da učini.
<BR>&nbsp;&nbsp;&nbsp;&nbsp;&nbsp;Ispravio je ramena i pritisnuo gas, željan da stigne kući i odmah započne.
<BR>&nbsp;&nbsp;&nbsp;&nbsp;&nbsp;Kad je skrenuo na pristupni put, buka je postala nepodnošljiva. Čuo je roktanje, cijuk i lomljavu drveća, i kamion se zaneo kad je panično trgnuo upravljač. Svinje, pomislio je. Svinje su gledale i videle kad je otišao...
<BR>&nbsp;&nbsp;&nbsp;&nbsp;&nbsp;A on je zaboravio pušku.
<BR>&nbsp;&nbsp;&nbsp;&nbsp;&nbsp;Prokleo je, pojurio putem, pored kuće, i uleteo u dvorište. Tamo je bio rusvaj. Svinje su bile kao mali crni i beli tenkovi; šištale su i roktale. Vrata štale bila su na silu otvorena, one su zašle među vreće sa stočnom hranom, cepale ih, žderale brašnjavu hranu; neke od njih čak su odvuklu cele vreće u šumu. Bio je tu i bik, koji mora da je poludeo; frktao je i rikao kad je ugledao čoveka, a krave su mukale naokolo - bile su slomile ogradu svoga pašnjaka i krenule. Dve mrtve ovce, pregažene i rasporene, ležale su u dvorištu, a ostale mora da su u strahu pobegle. A Džoi...
<BR>&nbsp;&nbsp;&nbsp;&nbsp;&nbsp;"Džoi", pozvao je Brok. "Gde si, momak?"
<BR>&nbsp;&nbsp;&nbsp;&nbsp;&nbsp;Padala je slaba kiša; fino rominjanje koje je zamagljivalo drveće i na zemlji se mešalo s krvi. Stari vepar bio je mokar i izgledao sjajan kao čelik. Kada je kamion stigao, podigao je glavu i zaskvičao.
<BR>&nbsp;&nbsp;&nbsp;&nbsp;&nbsp;Brok je krenuo pravo na njega. Kamion mu je sada bio jedino oružje. Vepar je šmugnuno u stranu i Brok je ukočio ispred štale. Odjednom, svinje su se okupile i počele da udaraju o točkove i bokove, rokćući od mržnje prema njemu. Bik je spustio glavu i kopao papkom zemlju.
<BR>&nbsp;&nbsp;&nbsp;&nbsp;&nbsp;Džoi je divlje zalajao sa vrha pilićarnika. Krvario je... Bila je to okrutna borba ... ali je nekako uspeo da se uzvere tamo i spase se.
<BR>&nbsp;&nbsp;&nbsp;&nbsp;&nbsp;Brok je krenuo unazad, skrećući tamo-amo, i zaputio se ka čoporu. Svinje su se razbežale pred njim jer nije mogao da dovoljno ubrza na tako kratkom prostoru, da ih udari, a one se nisu predavale. Bik je napao.
<BR>&nbsp;&nbsp;&nbsp;&nbsp;&nbsp;Nije bilo vremena za strah, ali Brok je ipak ugledao smrt. Smotao je kamion i zaneo ga preko dvorišta, a bik je glavačke krenuo prema njemu. Brok je osetio kako ga je divovska glava bacila o vetrobran.
<BR>&nbsp;&nbsp;&nbsp;&nbsp;&nbsp;Iskrzana tama razdvojila se pred njegovim očima. Bik se teturao, još na nogama, ali kamion je bio mrtav. Svinje kao da su to osetile i pobedonosno su stale da se roje, da okruže čoveka.
<BR>&nbsp;&nbsp;&nbsp;&nbsp;&nbsp;Zgrčen u kabini, preturao je i podizao sedište. Dugački francuski ključ bio je tamo, prijatno težak. "U redu", promrmljao je. "'Ajde, dođite po mene."
<BR>&nbsp;&nbsp;&nbsp;&nbsp;&nbsp;Nešto se pomolilo iz šume i magle. Bilo je sivo, ogromno, pružalo se ka nebu. Bik je podigao svoju zbrkanu glavu i frknuo. Svinje su prestale da udaraju o kamion i za trenutak je zavladala tišina.
<BR>&nbsp;&nbsp;&nbsp;&nbsp;&nbsp;Prolomio se pucanj iz puške. Stari vepar odjednom je počeo da galopira ukrug, podivljao od bola. Još jedna eksplozija dovela je bika do ludila, naterala ga da se okrene i zaždi u šumu.
<BR>&nbsp;&nbsp;&nbsp;&nbsp;&nbsp;Slon, promrsio je Brokov um, slon je došao u pomoć...
<BR>&nbsp;&nbsp;&nbsp;&nbsp;&nbsp;Veliki sivi oblik krenuo je polako prema svinjama. One su se uplašeno razmilile, očiju punih mržnje i užasa. Vepar je pao na zemlju i dahtavo ispuštao život. Slon je savio surlu i dao se u čudesno skladan trk. I svinje su pobegle.
<BR>&nbsp;&nbsp;&nbsp;&nbsp;&nbsp;Brok je dugo bio nepomičan; suviše se tresao da bi se uopšte pokrenuo. Kada je konačno izišao iz kamiona, sa ključem koji mu je labavo visio iz jedne ruke, slon je već bio kod plasta sena i mirno punio ždrelo. A dva mala kosmata obličja čučala su na zemlji ispred čoveka.
<BR>&nbsp;&nbsp;&nbsp;&nbsp;&nbsp;Džoi je slabašno zalajao i dovukao se do gazde. "Tiho, momče", promrmljao je Brok. Stajao je na klimavim nogama i gledao u smežurano smeđe lice šimpanze koji je imao sačmaru.
<BR>&nbsp;&nbsp;&nbsp;&nbsp;&nbsp;"Dobro", najzad je rekao. Fina hladna kiša ježila mu je znojavo lice. "Sad si ti gazda. Šta hoćeš?"
<BR>&nbsp;&nbsp;&nbsp;&nbsp;&nbsp;Šimpanza ga je dugo odmeravao. Video je da je u pitanju mužjak, a da je drugo ženka, i setio se da tropski majmuni loše podnose severnu klimu. Mora da su iz onog cirkusa o kome je govorio čovek iz radnje, pomislio je, mora da su ukrali pušku i poveli slona, ili se nagodili s njim? Sad...
<BR>&nbsp;&nbsp;&nbsp;&nbsp;&nbsp;Šimpanza se stresao. Onda, jako polako, ne skidajući oka s čoveka, spustio je pušku, prišao Broku i povukao ga za jaknu.
<BR>&nbsp;&nbsp;&nbsp;&nbsp;&nbsp;"Razumeš li me?" upitao je čovek. Osećao se suviše umorno da bi razmišljao o tome koliko je ovo fantastična scena. "Ti znaš engleski?"
<BR>&nbsp;&nbsp;&nbsp;&nbsp;&nbsp;Nije bilo odgovora, osim što je majmun nastavio da ga vuče za odelo, ne jako, ali s nekom vrstom navaljivanja. Posle nekog vremena, ruka dugih prstiju pokazala je od jakne prema sebi i svom paru.
<BR>&nbsp;&nbsp;&nbsp;&nbsp;&nbsp;"Pa", blago je rekao Brok, "shvatio sam. Plašite se i potrebna vam je pomoć čoveka, samo ne želite da se vratite nazad u kavez. Je l' tako?"
<BR>&nbsp;&nbsp;&nbsp;&nbsp;&nbsp;Bez odgovora. Ali nešto u divljim očima pozivalo se na njega.
<BR>&nbsp;&nbsp;&nbsp;&nbsp;&nbsp;"Pa", rekao je Brok, "došli ste na vreme da mi učinite uslugu, i niste me ubili iako ste to lako mogli da učinite." Duboko je uzdahnuo. "A ovde mi je vraški potrebna pomoć; s vama dvoma i sa slonom biće to nešto sasvim drugo. A i ... i ... onda, dobro. Naravno."
<BR>&nbsp;&nbsp;&nbsp;&nbsp;&nbsp;Skinuo je jaknu i dao je šimpanzi. Majmun je počo nešto blago da čavrlja i navukao je. Nije mu baš odgovarala, i Brok je morao da se nasmeje.
<BR>&nbsp;&nbsp;&nbsp;&nbsp;&nbsp;Onda je ispravio svoja povijena ramena. "U redu. Dobro. Bićemo zajedno divlje životinje. Važi? 'Ajde, uđite u kuću da nešto pojedete."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
