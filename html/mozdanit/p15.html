<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Kuća je ležala na Long Ajlendu, iznad širokog žala koje se spuštalo prema moru. Jednom je pripadala nekom bogatom posedu, pa su je drveće i visok zid zaklanjali od sveta.
<BR>&nbsp;&nbsp;&nbsp;&nbsp;&nbsp;Rodžer Kernes zaustavio je kola pod tremom sa stubovima i izišao napolje. Stresao se malo i nabio ruke u džepove kada se sirova vlažna hladnoća sklopila oko njega. Nije bilo vetra, ni senki, samo kasni sneg, gust, tužni sneg koji je tiho padao iz niskog neba, hvatao se na prozorskim oknima i topio na zemlji, kao suze. S očajanjem se zapitao da li će proleće ikada doći.
<BR>&nbsp;&nbsp;&nbsp;&nbsp;&nbsp;Dobro... Trgnuo se i zazvonio na vrata. Bilo je posla. Morao je da pregleda pacijenta.
<BR>&nbsp;&nbsp;&nbsp;&nbsp;&nbsp;Šila Korint mu je otvorila vrata. Još je bila mršava, s očima tamnim i ogromnim na bledom licu deteta; međutim, više nije drhtala i potrudila se da očešlja kosu i obuče haljinu.
<BR>&nbsp;&nbsp;&nbsp;&nbsp;&nbsp;"Zdravo", rekao je i nasmešio se. "Kako si danas?"
<BR>&nbsp;&nbsp;&nbsp;&nbsp;&nbsp;"Oh... dobro sam." Nije ga pogledala u oči. "Hoćeš li da uđeš?" Povela ga je hodnikom čije skorašnje krečenje nije sasvim uspelo da stvori veselu atmosferu koju je Kernes želeo. Ali čovek ne može da ima sve. Šila je mogla da se smatra srećnom što je imala celu kuću i jednu prijatnu stariju ženu ... morona ... da joj pomaže i da se s njom druži. Čak i danas mnogo znači ako ti je muž važan čovek.
<BR>&nbsp;&nbsp;&nbsp;&nbsp;&nbsp;Ušli su u dnevnu sobu. Vatra je pucketala na ognjištu, a pogled se pružao na plažu i nemirni okean. "Sedi", ponudila je Šila, nezainteresovano. Ona se bacila u fotelju i ostala da nepomično sedi, očiju prikovanih za prozor.
<BR>&nbsp;&nbsp;&nbsp;&nbsp;&nbsp;Kernesov pogled sledio je njen. Kako se teško valjalo more. Čak i iznutra, mogao je da čuje kako struže o obalu, prevrće kamenje, struže svet kao zubi vremena. Bilo je sivo i belo pri rubu sveta, konji sa belim jahačima koji topću i galopiraju; o kako strašno glasno ržu!
<BR>&nbsp;&nbsp;&nbsp;&nbsp;&nbsp;Pribirajući misli otvorio je aktovku. "Imam još neke knjige za tebe", rekao je. "Tekstovi iz psihologije. Kazala si da te zanima."
<BR>&nbsp;&nbsp;&nbsp;&nbsp;&nbsp;"Jesam. Hvala." Glas joj je bio bezbojan.
<BR>&nbsp;&nbsp;&nbsp;&nbsp;&nbsp;"Sad beznadežno zastareli, naravno", nastavio je. "Ali mogu ti pružiti uvid u osnovne principe. Moraš sama da uvidiš u čemu je tvoj problem."
<BR>&nbsp;&nbsp;&nbsp;&nbsp;&nbsp;"Mislim da uviđam", rekla je. "Sad mogu da mislim mnogo jasnije. Vidim koliko je vaseljena hladna i koliko smo mi mali..." Pogledala ga je sa strahom na usnama. "Želela bih da ne razmišljam tako dobro!"
<BR>&nbsp;&nbsp;&nbsp;&nbsp;&nbsp;"Jednom kad uspostaviš vlast nad svojim mislima, biće ti drago zbog njihove moći", blago je rekao.
<BR>&nbsp;&nbsp;&nbsp;&nbsp;&nbsp;"Želela bih da mogu da vratim stari svet", rekla je.
<BR>&nbsp;&nbsp;&nbsp;&nbsp;&nbsp;"Bio je to okrutan svet", odgovorio je. "Bolje nam je bez njega."
<BR>&nbsp;&nbsp;&nbsp;&nbsp;&nbsp;Klimnula je. Jedva da je mogao da čuje njen šapat: "O vojniče, što prazan ležiš na zimi, u kosi ti je mraz i tama iza očiju. Neka bude tama." Pre nego što je stigao da se zabrinuto namrgodi, glasno je nastavila: "Ali tada smo voleli i nadali se. Postojali su kafići i ljudi koji su se u sumrak smejali, bilo je muzike i plesa, piva i sendviča sa sirom u ponoć, jedrenja, nepojedenih pica, brige zbog poreza, naših privatnih šala, bilo nas je dvoje. Gde je sad Pit?"
<BR>&nbsp;&nbsp;&nbsp;&nbsp;&nbsp;"Brzo će se vratiti", žurno je rekao Kernes. Nije bilo svrhe podsećati je da zvezdani brod kasni već dve nedelje. "On je dobro. O tebi moramo da razmišljamo."
<BR>&nbsp;&nbsp;&nbsp;&nbsp;&nbsp;"Da." Skupila je veđe, ozbiljno. "Još me pohode. Senke, mislim. Reči niotkuda. Ponekad gotovo da imaju smisla."
<BR>&nbsp;&nbsp;&nbsp;&nbsp;&nbsp;"Možeš li mi ih reći?" upitao je.
<BR>&nbsp;&nbsp;&nbsp;&nbsp;&nbsp;"Ne znam. Ova kuća je na Long Ajlendu, dugom ostrvu, žudnom ostrvu, ostrvu žudnje... Gde je Pit?"
<BR>&nbsp;&nbsp;&nbsp;&nbsp;&nbsp;Nešto malo se opustio. Ovo je bila nešto očiglednija asocijacija nego ona koju mu je prethodni put iznela. Šta je to bilo? Ali kad sve mraz okuje, a vreme tako mračno postane da i lakoća je teret, reci mi onda šta ispod počiva... Možda je lečila sebe u tišini svoje samoće.
<BR>&nbsp;&nbsp;&nbsp;&nbsp;&nbsp;Nije mogao da bude siguran. Stvari su se toliko promenile. Um shizofreničara išao je u predele kroz koje ga nije mogao pratiti, novi obrasci naprosto još nisu bili kartirani. Ali pomislio je da se Šila ponaša nešto zdravije.
<BR>&nbsp;&nbsp;&nbsp;&nbsp;&nbsp;"Ne bih smela da se igram s njima, znam", naglo je rekla. "To je opasno. Ako ih uzmeš za ruku, one će te pustiti da ih neko vreme vodiš, ali onda neće da ti puste ruku."
<BR>&nbsp;&nbsp;&nbsp;&nbsp;&nbsp;"Drago mi je da si to shvatila", rekao je. "Ti treba da uvežbaš svoj um. Misli o njemu kao o alatki, ili mišiću. Prođi kroz vežbe koje sam ti dao o logičkim procesima i opštoj semantici."
<BR>&nbsp;&nbsp;&nbsp;&nbsp;&nbsp;"Jesam." Zakikotala se. "Pobedonosno otkrivanje očiglednog."
<BR>&nbsp;&nbsp;&nbsp;&nbsp;&nbsp;"Dobro", nasmejao se, "bar ti je toliko bolje da možeš da začikavaš."
<BR>&nbsp;&nbsp;&nbsp;&nbsp;&nbsp;"Oh, da." Čupkala je nit na tapacirungu. "Ali gde je Pit?"
<BR>&nbsp;&nbsp;&nbsp;&nbsp;&nbsp;Izbegao je pitanje i proveo je kroz seriju rutinskih testova asocijacija na reči. Njihova dijagnostička vrednost bila je gotovo ništavna - svaki put kad bi ih sprovodio, reči kao da su poprimale drugačije značenje - ali mogao je da doda rezultate u sopstvene registre podataka. Na kraju će imati dovoljno materijala da pronađe skriveni obrazac. Ova nova tehnika n-dimenzionalnog konformalnog preslikavanja obećavala je, mogla je iznedriti konzistentnu sliku.
<BR>&nbsp;&nbsp;&nbsp;&nbsp;&nbsp;"Moram da idem", rekao je na kraju. Potapšao ju je po ruci. "Biće ti dobro. Seti se, ako ti ikada bude potrebna pomoć, ili samo društvo, ako si u stisci, samo me pozovi."
<BR>&nbsp;&nbsp;&nbsp;&nbsp;&nbsp;Nije ustala, ostala je da sedi i gleda za njim sve dok nije zamakao za vrata. Onda je uzdahnula. Ne volim te, doktore Surovi, pomislila je. Izgledaš kao buldog koji me je jednom ujeo, pre mnogo stotina godina. Ali tako te je lako prevariti!
<BR>&nbsp;&nbsp;&nbsp;&nbsp;&nbsp;Stara pesma prošla joj je kroz glavu:
<BR>
<BR>&nbsp;&nbsp;&nbsp;&nbsp;&nbsp;Mrtav je i gotov, damo,
<BR>&nbsp;&nbsp;&nbsp;&nbsp;&nbsp;Mrtav je i gotov;
<BR>&nbsp;&nbsp;&nbsp;&nbsp;&nbsp;Nad glavom mu travnat tepih,
<BR>&nbsp;&nbsp;&nbsp;&nbsp;&nbsp;Povrh njega korov.
<BR>
<BR>&nbsp;&nbsp;&nbsp;&nbsp;&nbsp;Ne, rekla je onom drugom koji je pevao u njenoj glavi. Odlazi.
<BR>&nbsp;&nbsp;&nbsp;&nbsp;&nbsp;More je režalo i tutnjalo, sneg je sve gušće padao na prozore. Osetila je kao da se svet sklapa oko nje.
<BR>&nbsp;&nbsp;&nbsp;&nbsp;&nbsp;"Pite", prošaptala je. "Pite, dušo, toliko si mi potreban. Molim te, vrati se."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
