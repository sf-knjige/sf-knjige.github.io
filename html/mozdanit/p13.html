<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Te godine sneg je poranio. Jednog jutra Brok je izišao iz kuće i ceo svet bio je beo.
<BR>&nbsp;&nbsp;&nbsp;&nbsp;&nbsp;Za trenutak je stajao i gledao preko širokog poteza zemlje, brda i polja, i zemljanih puteva, prema obzorju boje čelika. Bilo je to kao da nikada pre nije video zimu: golo crno drveće na pozadini neba, tišina bez vetra, otežali krovovi i prozori okovani mrazom i jedna jedina vrana koja stoji na hladnom telefonskom stubu, tamna i beznadežna. I zaista, pomislio je, nikada i nisam - ne istinski.
<BR>&nbsp;&nbsp;&nbsp;&nbsp;&nbsp;Sneg je ugrejao vazduh, ali dah iz nozdrva još mu se maglio, i osećao je peckanje po licu. Pljesnuo je ruku o ruku, zapanjujuće glasan prasak u tišini, naduvao obraze i glasno rekao: "Pa, Džoi, izgleda da nas čeka sledeća polovina godine. Beo Dan zahvalnosti, a ne bi me iznenadilo da i Božić bude beo."
<BR>&nbsp;&nbsp;&nbsp;&nbsp;&nbsp;Pas je podigao pogled prema njemu i razumeo većinu, ali bez mnogo namere da mu odgovori. Nagon ga je obuzeo i on je nastavio da jurca i laje, ne bi li probudio farmu svojom bukom.
<BR>&nbsp;&nbsp;&nbsp;&nbsp;&nbsp;Jedna mala, zdepasta prilika, tako natrontana da su samo proporcije ruke i noge ukazivale da nije ljudska, izišla je iz kuće, stresla se i brzo doskakala da bi stala do čoveka. "Hladno", promrmljala je. "Hladno, hladno, hladno."
<BR>&nbsp;&nbsp;&nbsp;&nbsp;&nbsp;"Bojim se da će biti još hladnije, Mejtabel", rekao je Brok i spustio ruku na krznom prekrivenu glavu šimpanze. Još se plašio da majmuni neće preživeti zimu. Pokušao je da za njih uradi sve što može - napravio je odeću, dodelio im što je moguće više poslova u kući ili štali, gde je toplo - ali njihova pluća i dalje su bila krhka.
<BR>&nbsp;&nbsp;&nbsp;&nbsp;&nbsp;Očajnički se nadao da će ostati živi. Uprkos svojoj urođenoj neodgovornisti i lenjosti, herojski su radili uz njega; sam ne bi mogao da se spremi za zimu. Ali i više od toga - postali su prijatelji, neko s kim je mogao da priča, sad kad su između sebe uspostavili neki primitivni govor. Oni nisu imali puno toga da kažu, a njihov skakavački um nije mogao da se zadrži na jednoj temi; međutim, prekinuli su njegovu samoću. Za smeh je bilo dovoljno da samo sedi i da gleda kako prave vragolije u prostoriji za vežbanje, koju im je namestio, a smeh je bio postao retka stvar.
<BR>&nbsp;&nbsp;&nbsp;&nbsp;&nbsp;Začudo, Mejtabel je preuzela najveći deo poslova u dvorištu farme, dok se njen mužjak, Džimi, bavio kuvanjem i spremanjem po kući. Bili su snažni i pametni pomagači, ma šta radili.
<BR>&nbsp;&nbsp;&nbsp;&nbsp;&nbsp;Teško je prešao preko dvorišta - njegove čizme kaljale su devičansku belinu - i otvorio vrata štale. Talas životinjske topline pogodio ga je kada je stupio u polumrak, a snažan smrad bio je omamljujući. Mejtabel je otišla da donese seno i mleveni kukuruz za stoku - petnaest krava, dva konja i beskrajan oblik slonice Džambo - dok se Brok posvetio muži.
<BR>&nbsp;&nbsp;&nbsp;&nbsp;&nbsp;Ono stoke što je ostalo kao da je zapalo u spokojno prihvatanje novog poretka. Verovala mu je, činilo se da je neka vrsta neformalnog boga, a danas će morati da pogazi njihovu veru. Više nema svrhe odlagati, to će samo otežati stvar.
<BR>&nbsp;&nbsp;&nbsp;&nbsp;&nbsp;Vrata su se uz škripu otvorila i Vah-Vah se dogegao unutra, pronašao stolicu za mužu i pridružio se Broku. Nije ništa pričao, a svoj posao mehanički je obavljao; međutim, to nije bilo ništa neobično. Brok je pretpostavljao da Vah-Vah nije sposoban za govor, osim za neartikulisano mucanje i roktanje, po kome je i dobio ime.
<BR>&nbsp;&nbsp;&nbsp;&nbsp;&nbsp;Imbecil se negde pre nekoliko nedelja dovukao jednog dana, iscepan, prljav i nasmrt gladan. Mora da je pobegao iz nekog sanatorijuma - mali, čvornovat grbavac, neodređenih godina, sa spljoštenom glavom, ružnom toliko da čovek i ne želi da ga gleda, i sa prazninom u očima. Vah-Vahova inteligencija se očigledno povećala, baš kao i svačija, ali to nije promenilo činjenicu da je defektan, fizički, baš kao i mentalno.
<BR>&nbsp;&nbsp;&nbsp;&nbsp;&nbsp;On nije bio naročito dobrodošao. Do tada je najveći deo žetve već bio obavljen, a bilo je dovoljno brige oko zaliha preko zime i bez tih dodatnih usta. "Ubijem ga, šefe", rekao je Džimi i posegao za nožem.
<BR>&nbsp;&nbsp;&nbsp;&nbsp;&nbsp;"Ne", rekao je Brok. "Ne možemo biti tako grubi."
<BR>&nbsp;&nbsp;&nbsp;&nbsp;&nbsp;"Uradim to brzo i lako", iskezio se Džimi, probajući oštricu noža na ispruženom palcu. U njemu bilo je očaravajuće prostote džungle.
<BR>&nbsp;&nbsp;&nbsp;&nbsp;&nbsp;"Ne. Ne još, u svakom slučaju." Brok se umorno osmehnuo. Uvek je bio umoran, uvek je imalo nešto da se radi. Mi smo izgubljene ovce, a čini se da sam ja ovan predvodnik. Svi mi moramo da živimo u svetu koji nas ne želi. Trenutak kasnije dodao je: "Potrebno nam je, uz to, još puno isečenih drva."
<BR>&nbsp;&nbsp;&nbsp;&nbsp;&nbsp;Vah-Vah se prilično snašao; bio je bezopasan otkako ga je Džimi - verovatno uz pomoć štapa - oslobodio nekih neželjenih navika. A Brok je zbog toga bio još uvereniji da mora da ima mnogo njih kao što je on, onih koji se bore da prežive kada je civilizacija postala prevelika da bi se brinula o njima. Na kraju, pretpostavljao je, moroni će morati da se nekako okupe, da ustanove zajednicu i...
<BR>&nbsp;&nbsp;&nbsp;&nbsp;&nbsp;Pa, zašto to ne priznati? Bio je usamljen. Ponekad je depresija zbog samoće bila gotovo samoubilačka. Nije bilo nikoga kao on, nikog u celom zimskom svetu, a on nije radio ništa drugo osim ono što je potrebno za opstanak. Trebalo mu je srodstvo.
<BR>&nbsp;&nbsp;&nbsp;&nbsp;&nbsp;Završio je mužu i izveo životinje napolje, da se razmrdaju. Rezervoar za vodu bio je zamrznut, ali slonica Džambo kljovom je razbila tanku pokoricu i sve su se životinje okupile da piju. Kasnije, tokom dana, moraće da upregne slonicu da ispumpa još vode, za slučaj nužde, i da je prenese do rezervoara. Džambo je sada izgledala prilično dlakavo; Brok je tek sada shvatio da dlaka izraste na slonu kada nema džungle, koja je struže, ili let-lampi ljudskih vlasnika, da je skinu.
<BR>&nbsp;&nbsp;&nbsp;&nbsp;&nbsp;On sam otišao je do plasta sena s druge strane ograde za ovce. Morao je da oko nje sagradi širok zid, da spreči stado da ne probije živu ogradu i preždere se, pa su sada ovce zazirale od njegovih ograda. Božanska zamisao! Pitao se kakva se vrsta čudnih tabu-pomisli kreće u ovim uskim lobanjama.
<BR>&nbsp;&nbsp;&nbsp;&nbsp;&nbsp;Čak i pre promene ovce su bile životinje koje su imale sopstvenu ličnost, i on je svaku od njih četrdeset poznavao baš kao što bi poznavao bilo kog čoveka. Osorna, promućurna Georgina u žurbi je gurala u stranu pitomu Psihu; debela stara Marija Antoaneta spokojno je stajala i žvakala, ne mičući se, Džo-devojka sama za sebe raskošno je plesala po snegu; tu je bio i stari ovan Napoleon, prstenastih rogova, kraljevski veličanstven, suviše svestan nadmoći da bi bio nadmen. Kako da ubije nekog od njih?
<BR>&nbsp;&nbsp;&nbsp;&nbsp;&nbsp;Ipak, tu nije bilo pomoći. On, Džoi i Vah-Vah ne mogu da žive na senu, čak ni na nespretno samlevenom brašnu, jabukama i povrću iz spremišta; Džimi i Mejtabel bi takođe mogli da jedu čorbu; tu su i koža i loj, čak i same kosti možda bi vredelo sačuvati.
<BR>&nbsp;&nbsp;&nbsp;&nbsp;&nbsp;Samo, koja da to bude?
<BR>&nbsp;&nbsp;&nbsp;&nbsp;&nbsp;Georgina mu se nije naročito dopadala, ali ona je bila predobra da bi je ubio; bila mu je potrebna njena krv u budućem stadu. Draga Džo-devojka, Marija koja je došla i onjušila mu ruku, koketna Mardži, stidljiva Džeri i srčana Eleanora... Koju će od svojih prijateljica pojesti?
<BR>&nbsp;&nbsp;&nbsp;&nbsp;&nbsp;"Oh, zaveži, rekao je sam sebi. Davno si se već odlučio.
<BR>&nbsp;&nbsp;&nbsp;&nbsp;&nbsp;Zviznuo je Džoiju i otvorio vratašca na ogradi. Ovce su znatiželjno podigle pogled prema njemu dok su prelazile od hranilišta, gde su završile jelo, do senika gde su se odmarale. "Dovedi ovamo Psihu, Džoi", rekao je.
<BR>&nbsp;&nbsp;&nbsp;&nbsp;&nbsp;Pas je odmah krenuo, skačući po smetovima kao bakrena vatra. Mejtabel je izišla iz pilićarnika i tiho čekala da učini ono što mora. U ruci je imala nož.
<BR>&nbsp;&nbsp;&nbsp;&nbsp;&nbsp;Džoi je gurkao Psihu a ovca ga je gledala s nekom vrstom stidljivog čuđenja. Pas je zalajao, glasan jasan studen zvuk, i blago je ugrizao za bok. Onda je pošla, rijući kroz sneg, i izišla kroz vratašca. Stala je tamo i podigla pogled prema Broku.
<BR>&nbsp;&nbsp;&nbsp;&nbsp;&nbsp;"'Ajde, devojčice", rekao je. "Ovuda."
<BR>&nbsp;&nbsp;&nbsp;&nbsp;&nbsp;Zatvorio je vratašca i zaključao ih. Džoi je oterao Psihu za ugao pilićarnika, van domašaja pogleda stada.
<BR>&nbsp;&nbsp;&nbsp;&nbsp;&nbsp;Svinje su bile gadne i pametne da se krene od njih; štaviše, videle su premnogo klanja svoje vrste u ranijim danima. Ovce nisu znale. Brok je mislio da će, ako odvede par njih tokom zime, i nikad ih ne vrati, one naprosto prihvatiti to kao činjenicu, ne razmišljajući o tome. Na kraju će čovek, naravno, ako želi da živi sa svojim životinjama, morati da u njih usadi neku vrstu ... pa, religije ... koja zahteva žrtvovanje.
<BR>&nbsp;&nbsp;&nbsp;&nbsp;&nbsp;Brok je zadrhtao od pomisli na to. On nije bio skrojen za ulogu Moloha. Ljudska rasa bila je dovoljno zlokobna i da ne postane pleme bogova koji piju krv.
<BR>&nbsp;&nbsp;&nbsp;&nbsp;&nbsp;"Ovamo, Psiha", rekao je.
<BR>&nbsp;&nbsp;&nbsp;&nbsp;&nbsp;Stajala je i mirno ga posmatrala. On je skinuo rukavice, ona mu je liznula dlanove; jezik joj je bio topao i vlažan, na njegovoj znojavoj ruci. Kada ju je počešao iza ušiju, ona je zablejala, sasvim blago, i primakla mu se.
<BR>&nbsp;&nbsp;&nbsp;&nbsp;&nbsp;Iznenada je shvatio tragediju životinja. One nisu evoluirale za ovakvu inteligenciju. Čovek, sa svojim rukama i svojim govorom, morao se razviti kao stvorenje koje razmišlja; osećao se kod kuće sa svojim mozgom. Čak i ovo iznenadno, slamajuće opterećenje znanjem nije za njega bilo preveliko, jer je intelekt uvek bio potencijalno neograničen.
<BR>&nbsp;&nbsp;&nbsp;&nbsp;&nbsp;Ali ostale zverke su živele u harmoniji, vođene svojim nagonima kroz veliki ritam sveta, sa tačno onoliko inteligencije koliko im je potrebno za opstanak. Bile su neme, ali to nisu znale; nikakvi duhovi nisu ih pohodili, duhovi žudnje, samoće ili zbunjenog čuđenja. Sada su bile bačene u taj apstraktni beskraj u koji nikada nije trebalo da dospeju, i to ih je izvodilo iz ravnoteže. Nagon, jači nego kod čoveka, bunio se protiv stranog, a mozak, nepodešen za komunikaciju, nije čak mogao ni da izrazi šta je tu pogrešno.
<BR>&nbsp;&nbsp;&nbsp;&nbsp;&nbsp;Ogromna, ravnodušna surovost toga bila je gorka pilula u čovekovom grlu. Vid mu se pomalo zamutio, ali kretao se divljačkom brzinom, stao iza ovce, srušio je, i ispružio joj grlo prema nožu. Psiha je jednom beknula, i on joj je u očima ugledao užas spoznate smrti. Onda je majmunica zadala udarac, ona se nakratko zakoprcala, a onda umirila.
<BR>&nbsp;&nbsp;&nbsp;&nbsp;&nbsp;"Uzmi ... uzmi..." Brok je ustao. "Uzmi je sama, Mejtabel. Hoćeš li?" Otkrio je da mu je neobično teško da govori. "Nek ti Vah-Vah pomogne. Ja imam druga posla."
<BR>&nbsp;&nbsp;&nbsp;&nbsp;&nbsp;Polako se udaljio, teturajući se pomalo, a Džoi i Mejtabel izmenjali su nesigurne poglede. Njima je ovo bio samo posao; nisu znali zašto bi njihov vođa plakao.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
