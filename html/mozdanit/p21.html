<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Ponovo jesen, i zima u vazduhu. Opalo lišće ležalo je u hrpama pod golim, tamnih drvećem, i šuštalo i štropotalo po zemlji sa svakim naletom vetra. Samo je nekoliko obojenih mrlja preostalo u šumi - žutih, bronzanih i grimiznih na sivoj pozadini.
<BR>&nbsp;&nbsp;&nbsp;&nbsp;&nbsp;Gore, divlje guske preletale su u velikim jatima prema jugu. Ove godine na nebu je bilo življe ... manje lovaca, pretpostavljao je Brok. Njihov dalek zov dolebdeo je dole do njega, pun čuđenja i usamljenosti. Tamo gore bilo je čisto plavetnilo, Sunce je kružilo, jarko i zubato, prosipajući svoju cakleću svetlost po širokoj i goloj zemlji. Vetar je bio jak - duvao mu je oko obraza i lepetao mu odelo - drveće se glasno oglašavalo pod naletima.
<BR>&nbsp;&nbsp;&nbsp;&nbsp;&nbsp;Polako je išao od glavne kuće, gnječeći svelu travu čizmama. Džoi mu je tiho bio za petama. Iz spremišta dopiralo je čekićanje po limu - Mejtabel i Mek gradili su ugljeni destilator: njima je to predstavljalo veliku zabavu, a zalihe benzina su se smanjivale. Neki ljudi su otišli u grad, neki su još spavali posle nedeljnog ručka. Brok je bio sam.
<BR>&nbsp;&nbsp;&nbsp;&nbsp;&nbsp;Pomislio je da bi mogao da zastane i proćaska s Mejtabel. Ne, samo neka radi; s njom se i onako o malo čemu moglo razgovarati. Odlučio je da prošeta kroz šumu; već je bilo kasno popodne a dan je bio suviše lep da bi čovek ostao u kući.
<BR>&nbsp;&nbsp;&nbsp;&nbsp;&nbsp;Ela Me je izišla iz jedne od koliba i zakikotala se. "Zdravo", rekla je.
<BR>&nbsp;&nbsp;&nbsp;&nbsp;&nbsp;"Uh, zdravo", odgovorio je. "Kako si?"
<BR>&nbsp;&nbsp;&nbsp;&nbsp;&nbsp;"Dobro sam", rekla je. "Hoćeš unutra? Sad nema nikog unutra."
<BR>&nbsp;&nbsp;&nbsp;&nbsp;&nbsp;"Ne, hvala", rekao je. "Ja, ovaj, moram da proverim ogradu."
<BR>&nbsp;&nbsp;&nbsp;&nbsp;&nbsp;"Mogu i ja da pođem?" stidljivo je pitala.
<BR>&nbsp;&nbsp;&nbsp;&nbsp;&nbsp;"Bolje nemoj", rekao je. "Znaš, svinje. Možda ih još ima."
<BR>&nbsp;&nbsp;&nbsp;&nbsp;&nbsp;Vodnjikave plave oči Ele Me napunile su se suzama i ona je spustila svoju izobličenu glavu. "Ti nikad nećeš kod mene", optužila ga je.
<BR>&nbsp;&nbsp;&nbsp;&nbsp;&nbsp;"Hoću, kad budem imao vremena", žurno je rekao. "Naprosto imam grozno mnogo posla. Ti znaš kako je to." Povukao se što je brže mogao.
<BR>&nbsp;&nbsp;&nbsp;&nbsp;&nbsp;Moram da joj nađem muža, razmišljao je. Mora da ima još takvih kao što je ona, koji još i sad lutaju naokolo. Ne mogu da izdržim da me ovako juri; preteško je za oboje.
<BR>&nbsp;&nbsp;&nbsp;&nbsp;&nbsp;Iskezio se šeretski. Činilo se da je posao vođe sastavljen samo od tereta, s malo nagrada. Bio je komandant, planer, izvršilac, učitelj, doktor, ispovednik ... a sad i provodadžija!
<BR>&nbsp;&nbsp;&nbsp;&nbsp;&nbsp;Sagnuo se i velikom grubom rukom pomazio Džoija po glavi. Pas mu je liznuo zglob i veselo mahnuo repom. Ponekad čovek postane prokleto usamljen. Čak i prijatelj kao što je Džoi ne može da ispuni sve prohteve. Ovog dana, vetrovitog, sunčanog i punog lišća koje lebdi u vazduhu, dana oproštaja, kada cela zemlja kao da ostavlja svoj letnji dom i kreće nekim nepoznatim putem, njegov osećaj usamljenosti bio je oštar kao bol.
<BR>&nbsp;&nbsp;&nbsp;&nbsp;&nbsp;Daj, dosta takvih misli, prekoreo je sebe. "Dođi, Džoi, 'ajde da prošetamo."
<BR>&nbsp;&nbsp;&nbsp;&nbsp;&nbsp;Pas se podigao na stražnje noge - bio je to divan, napet stav - i pogledao u nebo. Brokove oči su ga pratile. Blesak metala bio je tako jak da su ga zabolele oči.
<BR>&nbsp;&nbsp;&nbsp;&nbsp;&nbsp;Vazdušni brod ... neka vrsta vazdušnog broda. I to sleće!
<BR>&nbsp;&nbsp;&nbsp;&nbsp;&nbsp;Stajao je, pesnica stisnutih pored bokova, osećajući hladan vetar na koži i slušajući ga kako urliče u granama iza njega. Srce u grudima činilo mu se apsurdno velikim, tako da je zadrhtao pod teškom jaknom i osetio znoj na dlanovima.
<BR>&nbsp;&nbsp;&nbsp;&nbsp;&nbsp;Smiri se, rekao je sam sebi. Samo se smiri. U redu, znači to je jedan od Njih. Neće te ujesti. Niko nam još nije naneo štetu, niti se mešao s nama.
<BR>&nbsp;&nbsp;&nbsp;&nbsp;&nbsp;Tiho kao list koji pada, vozilo se prizemljilo u blizini. Bio je to mali ovoid, s nekom vedrom ljupkošću u čistim linijama i krivinama, ali Brok nije mogao da vidi nikakav pogon. Pošao je ka njemu, polako i kruto. Revolver obešen na struku učinio je da se oseti smešnim, kao da je uhvaćen u dečjem odelu.
<BR>&nbsp;&nbsp;&nbsp;&nbsp;&nbsp;Iznenada je osetio nalet gorčine. Nek nas Oni prihvate ovakve kakvi jesmo. Proklet bio ako se budem ustručavao zbog nekih vražjih turista.
<BR>&nbsp;&nbsp;&nbsp;&nbsp;&nbsp;Bok vazdušnog broda zasvetlucao je i jedan čovek prošao je kroz njega. Kroz njega! Brokova prva reakcija gotovo da je bila razočaranje. Čovek je delovao tako potpuno normalno. Bio je srednje visine, nabijen, s težnjom ka gojaznosti, neuglednog lica, s običnim sportskim odelom od tvida. Kad se Brok približio, čovek se nasmešio.
<BR>&nbsp;&nbsp;&nbsp;&nbsp;&nbsp;"Kako ste?"
<BR>&nbsp;&nbsp;&nbsp;&nbsp;&nbsp;"Kako mora." Brok je zastao, stružući nogama i gledajući u zemlju. Džoi je osetio nelagodu svog gospodara i zarežao, ali sasvim slabo.
<BR>&nbsp;&nbsp;&nbsp;&nbsp;&nbsp;Stranac je pružio ruku. "Zovem se Luis. Net Luis iz Njujorka. Nadam se da ćete mi oprostiti zbog ovog upada. Poslao me je Džon Rosman. Ne oseća se najbolje, inače bi sam došao."
<BR>&nbsp;&nbsp;&nbsp;&nbsp;&nbsp;Brok se rukovao, malo ospokojen kad je pomenuto Rosmanovo ime. Starac je oduvek bio pristojna sorta, a Luisovo ponašanje bilo je udvorničko. Brok se prisilio da pogleda čoveka u oči, i predstavio se.
<BR>&nbsp;&nbsp;&nbsp;&nbsp;&nbsp;"Da, prepoznao sam vas po Rosmanovom opisu", rekao je Luis. "Njega veoma zanima kako se vi ovde snalazite. Ne brinite, on nema nameru da ponovo prisvoji ovo zemljište; to je samo prijateljska znatiželja. Ja radim u njegovom Institutu i, iskreno, i sam sam znatiželjan, tako da sam umesto njega došao da proverim."
<BR>&nbsp;&nbsp;&nbsp;&nbsp;&nbsp;Brok je odlučio da mu se Luis sviđa. Čovek je govorio prilično lagano, mora da se malo mučio da se vrati na stari način govora, ali u njemu nije bilo ničeg pokroviteljskog.
<BR>&nbsp;&nbsp;&nbsp;&nbsp;&nbsp;"Iz onoga što sam čuo, uradili ste čudesan posao", rekao je Luis.
<BR>&nbsp;&nbsp;&nbsp;&nbsp;&nbsp;"Nisam znao da ste ... pa ... da smo..." Brok je zastao, mucajući.
<BR>&nbsp;&nbsp;&nbsp;&nbsp;&nbsp;"Oh, da. Krajičkom oka posmatramo vas sve otkako smo izišli na kraj s našim sopstvenim nevoljama. A njih je bilo mnogo, verujte mi. I dalje ih ima, kad smo već kod toga. Evo, mogu li da vas ponudim cigarom?"
<BR>&nbsp;&nbsp;&nbsp;&nbsp;&nbsp;"Hmmm ... pa..." Brok je prihvatio, ali je nije zapalio. Nije imao naviku. Ali može je ponuditi nekom drugom. "Hvala."
<BR>&nbsp;&nbsp;&nbsp;&nbsp;&nbsp;"To nije beba", iskezio se Luis. "Bar se nadam da nije!" Sam je zapalio jednu upaljačem koji je radio čak i po jakom, bučnom vetru.
<BR>&nbsp;&nbsp;&nbsp;&nbsp;&nbsp;"Bez sumnje ste primetili da su gradovi u blizini evakuisani", rekao je pošto je zadovoljno povukao dim.
<BR>&nbsp;&nbsp;&nbsp;&nbsp;&nbsp;"Da, već nekoliko meseci", odgovorio je Brok. Prkosno: "Uzimali smo ono što nam je potrebno, a što smo mogli da nađemo tamo."
<BR>&nbsp;&nbsp;&nbsp;&nbsp;&nbsp;"Oh, to je sasvim u redu. Postojala je jedna ideja; u stvari, možete da se preselite u bilo koji od njih ako to želite. Komitet kolonije samo je mislio da je bolje da vas oslobodi takvih, ah, nadmoćnih suseda. Ljude nije briga; u sadašnjem stanju njihovog razvoja, za njih se jedno mesto ne razlikuje mnogo od drugog." Čežnja je preletela preko Luisovog lica. "To je naš gubitak: prisnost predavanja srca malom komadu zemlje."
<BR>&nbsp;&nbsp;&nbsp;&nbsp;&nbsp;Priznanje slabosti opustilo je Broka. Pretpostavljao je da je to bilo namerno, pa ipak...
<BR>&nbsp;&nbsp;&nbsp;&nbsp;&nbsp;"A oni koji su dolutali ovde, da vam se pridruže, često su bili nenametljivo vođeni", nastavio je Luis. "Biće i drugih, ako ih želite. A ja mislim da bi vam pomoć dobro došla, a njima bi sasvim sigurno koristio dom i bezbednost."
<BR>&nbsp;&nbsp;&nbsp;&nbsp;&nbsp;"To je ... lepo od vas", polako je rekao Brok.
<BR>&nbsp;&nbsp;&nbsp;&nbsp;&nbsp;"Ah, nije to ništa. Nemojte da mislite da ćemo vas čuvati od bilo kakve opasnosti, ili da ćemo vam obavljati sav posao. To nikada nije bilo tako, i nikada neće ni biti. Mi ćemo samo ... pa, tu i tamo pružićemo vam neku priliku. Ali na vama je da li ćete je iskoristiti."
<BR>&nbsp;&nbsp;&nbsp;&nbsp;&nbsp;"Shvatam."
<BR>&nbsp;&nbsp;&nbsp;&nbsp;&nbsp;"Mi vam ne možemo pomagati više od toga. Previše toga imamo i sami da uradimo, a premalo nas je za to. I mi to drugačije radimo. Vaša vrsta i moja vrsta došle su na raskrsnicu, Brok, ali bar možemo da kažemo zbogom i rukujemo se."
<BR>&nbsp;&nbsp;&nbsp;&nbsp;&nbsp;Bio je to topao govor; nešto se otopilo u Broku i on se nasmešio. Nije ga privlačilo da ga satre okrutna rasa bogova, a još mu se manje sviđalo da provede dane na nečijoj grbači. Luis se nije pretvarao da su jednaki, ali nije ni snobovski pristupao tom pitanju: u onome što je govorio nije bilo ni nagoveštaja nadmoćnosti.
<BR>&nbsp;&nbsp;&nbsp;&nbsp;&nbsp;Dok su razgovarali, šetali su. Luis je začuo treskanje čekića u spremištu i upitno bacio pogled prema Broku.
<BR>&nbsp;&nbsp;&nbsp;&nbsp;&nbsp;"Unutra su šimpanza i moron, prave aparat na ćumur da bi imali gorivo za motore", objasnio je Brok. Nije bolelo kad se kaže 'moron'... ne više. "Slobodan je dan, ali oni su navalili da ipak rade."
<BR>&nbsp;&nbsp;&nbsp;&nbsp;&nbsp;"Koliko ih imate, sve u svemu?"
<BR>&nbsp;&nbsp;&nbsp;&nbsp;&nbsp;"Oh, pa, deset muškaraca i šest žena, od petnaest do ... pa, rekao bih da je najstarijem šezdeset godina. Mentalno, od imbecila do morona. Rođeno je i par dece. Naravno, teško je reći gde prestaju ljudi a počinju životinje. Majmuni, ili ovaj ovde Džoi, sasvim sigurno su inteligentniji i korisniji od imbecila." Džoi je mahnuo repom i delovao kao da mu je drago. "Ja ne pravim razliku; svi rade ono za šta su najsposobniji, i svi jednako doprinosimo."
<BR>&nbsp;&nbsp;&nbsp;&nbsp;&nbsp;"Znači, vi komandujete?"
<BR>&nbsp;&nbsp;&nbsp;&nbsp;&nbsp;"Rekao bih da je tako. Uvek mene gledaju kad treba da se nešto uradi. Ja nisam najbistriji ovde, ali naša dva intelektualca su ... pa ... nesposobni."
<BR>&nbsp;&nbsp;&nbsp;&nbsp;&nbsp;Luis je klimnuo. "Često je tako. Sama inteligencija manje se računa nego ličnost, snaga karaktera ili prosta sposobnost da se odlučuje i istraje na tim odlukama." Prodorno je gledao svog većeg sadruga. "Znate, vi ste rođeni vođa."
<BR>&nbsp;&nbsp;&nbsp;&nbsp;&nbsp;"Jesam li? Ja samo nekako petljam što bolje mogu."
<BR>&nbsp;&nbsp;&nbsp;&nbsp;&nbsp;"Pa", zakikotao se Luis, "rekao bih da je to osnovna karakteristika dobrog vođe."
<BR>&nbsp;&nbsp;&nbsp;&nbsp;&nbsp;Pogledao je po zgradama, i dalje, ka širokom obzorju. "Ustanovili ste srećnu malu zajednicu", rekao je.
<BR>&nbsp;&nbsp;&nbsp;&nbsp;&nbsp;"Ne", slobodno je odgovorio Brok. "Ona to nije."
<BR>&nbsp;&nbsp;&nbsp;&nbsp;&nbsp;Luis ga je okrznuo pogledom, podižući obrve, ali nije ništa rekao.
<BR>&nbsp;&nbsp;&nbsp;&nbsp;&nbsp;"Ovde smo suviše blizu stvarnosti da bismo bili dobro zaštićeni", rekao je Brok. "To će možda doći kasnije, kada se bolje prilagodimo; sada nas u životu drži samo težak rad. Moraćemo da naučimo da živimo s nekim prilično teškim životnim činjenicama ... s tim da su neki od nas deformisani ili da je potrebno da koljemo ove jadne životinje..." Zastao je primetivši da je stisnuo pesnice, i pokušao da se s osmehom opusti.
<BR>&nbsp;&nbsp;&nbsp;&nbsp;&nbsp;"Jeste li ... oženjeni?" raspitivao se Luis. "Oprostite što guram nos u tuđe stvari, ali imam razlog zbog koga to pitam."
<BR>&nbsp;&nbsp;&nbsp;&nbsp;&nbsp;"Ne. Ovde nema nikoga ko bi mi odgovarao. Bez obzira na to, posla ima dovoljno da ne tugujem zbog toga."
<BR>&nbsp;&nbsp;&nbsp;&nbsp;&nbsp;"Shvatam..."
<BR>&nbsp;&nbsp;&nbsp;&nbsp;&nbsp;Luis je neko vreme ćutao. Šetajući, stigli su do spremišta za kukuruz, gde je daska preko dva bureta pravila mesto za sedenje zaklonjeno od vetra. Seli su, bez reči, i pustili da dan huji oko njih. Džoi im je skakutao kod nogu i posmatrao ih budnim, smeđim očima.
<BR>&nbsp;&nbsp;&nbsp;&nbsp;&nbsp;U tom trenutku Luis je izvadio svoju cigaru i ponovo progovorio. Sedeo je i gledao ispred sebe, licem okrenut od Broka, a njegov glas delovao je pomalo sanjalački, kao da govori sam za sebe.
<BR>&nbsp;&nbsp;&nbsp;&nbsp;&nbsp;"Vi i vaše žvotinje ovde izvlačite ono najbolje iz ove nove situacije", rekao je. "Do sada ona se nije pokazala baš najboljom. Da li biste želeli da se vratite u stare dane?"
<BR>&nbsp;&nbsp;&nbsp;&nbsp;&nbsp;"Ne, ja ne bih", rekao je Brok.
<BR>&nbsp;&nbsp;&nbsp;&nbsp;&nbsp;"Tako sam i mislio. Vi prihvatate ovu stvarnost koja vam je nametnuta, i izvlačite iz nje ono što je dobro. To je isto ono što i moja grana rase pokušava da uradi, Brok, samo možda vama to uspeva bolje nego nama. Ne znam. Verovatno nikada neću ni saznati ... neću to doživeti.
<BR>&nbsp;&nbsp;&nbsp;&nbsp;&nbsp;Ali želim da vam kažem nešto. Ja sam bio tamo u svemiru ... među zvezdama ... i bilo je i drugih ekspedicija tamo. Otkrili smo da je galaksija puna života, i svi oni izgledaju kao život na staroj Zemlji: mnogo oblika, mnogo civilizacija, ali nigde nema stvorenja kao što je čovek. Prosečni IQ cele vaseljene ne prelazi mnogo brojku sto. Prerano je da se kaže, ali imamo razloga da mislimo da je tako.
<BR>&nbsp;&nbsp;&nbsp;&nbsp;&nbsp;A šta ćemo mi, takozvano normalno čovečanstvo, da radimo s našim čudnim moćima? Gde ćemo nađi neki izazov, nešto dovoljno veliko da se osetimo poniznim i ko će nam ponuditi zadatak zbog koga ćemo se osetiti ponosnim? Mislim da su zvezde odgovor za nas. Oh, ne mislim da nameravamo da ustanovimo galaktičko carstvo. Porobljavanje je stvar za malu decu, koju smo već prevazišli. Niti mislim da ćemo postati anđeli čuvari svim tim nebrojenim svetovima, da ćemo ih voditi i čuvati sve dok njihove rase ne postanu tako kilave da više ne mogu da stoje na sopstvenim nogama. Ne, ništa nalik na to. Mi ćemo stvarati svoju sopstvenu novu civilizaciju, civilizaciju koja će se proširiti među zvezde, i imaćemo svoje lične ciljeve, tvorevine, borbe, nadanja... Ljudska okolina još je u prvom redu ljudska.
<BR>&nbsp;&nbsp;&nbsp;&nbsp;&nbsp;Ali ja mislim da će ta civilizacija imati svrhu. Po prvi put, čovek će zaista nekuda ići; a ova će nova svrha, tokom hiljada i miliona godina, obuhvatiti sav život u dostižnoj vaseljeni. Mislim da će se ostvariti konačna harmonija, kakvu sada niko ne može ni da zamisli.
<BR>&nbsp;&nbsp;&nbsp;&nbsp;&nbsp;Mi nećemo biti bogovi, čak ni vodiči. Ali bićemo ... neki od nas ... davači šanse. Brinućemo se da zlo previše ne nabuja i da se nada i prilika pruže kada su najpotrebnije, svim tim milionima razumnih stvorenja koja žive, vole, bore se, smeju, plaču i umiru, baš kao što je jednom čovek činio. Ne, mi nećemo biti otelotvorena Sudbina; ali možda možemo da budemo Sreća. A čak, može biti, i Ljubav."
<BR>&nbsp;&nbsp;&nbsp;&nbsp;&nbsp;Čovek se tada nasmešio, jedan veoma ljudski osmeh namenjen samom sebi, i svim svojim izmišljotinama. "Nema veze. Previše pričam. Jesenji vazduh kao vino, kako kaže stara izreka." Okrenuo se prema Broku. "Preciznije rečeno, mi ... naša vrsta ... nećemo ostati ovde na Zemlji."
<BR>&nbsp;&nbsp;&nbsp;&nbsp;&nbsp;Brok je nemo klimnuo. Vizija ispred njega bila je prevelika da bi se iznenadio.
<BR>&nbsp;&nbsp;&nbsp;&nbsp;&nbsp;"Vašoj vrsti neće niko smetati", rekao je Luis. "A onda, za nekoliko godina, kada sve bude spremno, mi ćemo nestati u nebu. Zemlja će biti prepuštena vašoj vrsti, i životinjama. A posle toga bićete potpuno slobodni. Biće na vama, kao i na ostalim vrstama života, da nađete sopstvenu sudbinu. A ako vam se tu i tamo sreća osmehne ... pa, to se uvek dešavalo."
<BR>&nbsp;&nbsp;&nbsp;&nbsp;&nbsp;"Hvala vam." Bio je to šapat iz Brokovog grla.
<BR>&nbsp;&nbsp;&nbsp;&nbsp;&nbsp;"Ne zahvaljujte meni, niti bilo kome drugom. To nalaže puka logika događaja. Ali ja vam želim sreću, svakome od vas."
<BR>&nbsp;&nbsp;&nbsp;&nbsp;&nbsp;Luis je ustao i krenuo nazad, prema svom vazdušnom vozilu. "Sad moram da idem." Zastao je. "Kada sam došao, nisam bio sasvim iskren prema vama. Nije me poslala Rosmanova znatiželja; mogao je da je zadovolji postavljajući pitanje komitetu kolonije, ili da sam skokne ovamo. Želeo sam da sam proverim ovo jer... Pa, uskoro ćete imati novog člana zajednice."
<BR>&nbsp;&nbsp;&nbsp;&nbsp;&nbsp;Brok ga je upitno pogledao. Luis se zaustavio pored svog vozila.
<BR>&nbsp;&nbsp;&nbsp;&nbsp;&nbsp;"Ona je moj stari prijatelj", rekao je. "Njena priča je prilično tragična; sama će ti je ispričati kad to bude htela. Ali ona je dobra, zaista predivna devojka, i mi koji je poznajemo želimo da bude srećna."
<BR>&nbsp;&nbsp;&nbsp;&nbsp;&nbsp;Metal ispred njega je zasvetlucao. Rukovao se s Brokom. "Zbogom", jednostavno je rekao i ušao unutra. Trenutak kasnije njegovo vozilo bilo je visoko u nebesima.
<BR>&nbsp;&nbsp;&nbsp;&nbsp;&nbsp;Brok je zurio za njim dok nije iščezlo.
<BR>&nbsp;&nbsp;&nbsp;&nbsp;&nbsp;Kada se okrenuo nazad prema kući, sunce je već tonulo i jeza je počela da ga steže. Večeras će morati da upale kamin. Možda bi mogli da otvore neko preostalo pivo ako dolazi pridošlica, a Džimi bi mogao da svira gitaru dok svi budu pevali. Pesme su bile grube, drugo se ne bi moglo ni očekivati od prvih naseljenika, ali u njima je bilo topline, nepokolebljivosti i drugarstva.
<BR>&nbsp;&nbsp;&nbsp;&nbsp;&nbsp;Onda ju je ugledao, kako dolazi pristupnim putem, i srce mu je zastalo. Nije bila visoka, ali njena figura bila je skladna i snažna pod teškom odećom, a kosa boje bronze zaplitala joj se oko lica koje je bilo mlado, nežno i prijatno da se gleda. Na leđima je nosila zavežljaj, a sunca mnogih dana potucanja po otvorenim putevima dala su joj boju i prašnjave pegice na licu sa velikim očima. Za trenutak je nepomično stajao, a onda je potrčao; međutim, kada je stigao do nje, nije mogao da nađe reči.
<BR>&nbsp;&nbsp;&nbsp;&nbsp;&nbsp;"Zdravo", stidljivo je rekla.
<BR>&nbsp;&nbsp;&nbsp;&nbsp;&nbsp;Nezgrapno je klimnuo. Nije mu padalo na pamet da deluje snažno, ne lepo, ali s nečim što uliva poverenje.
<BR>&nbsp;&nbsp;&nbsp;&nbsp;&nbsp;"Čula sam da je ovo utočište", rekla je.
<BR>&nbsp;&nbsp;&nbsp;&nbsp;&nbsp;"Da", odvratio je. "Dolazite li izdaleka?"
<BR>&nbsp;&nbsp;&nbsp;&nbsp;&nbsp;"Iz Njujorka." Malo je zadrhtala i on se zapitao šta li se tamo dogodilo. Ili joj je možda samo bilo hladno. Vetar je sada britko fijukao. "Zovem se Šila", rekla je.
<BR>&nbsp;&nbsp;&nbsp;&nbsp;&nbsp;"Ja sam Arči ... Arči Brok." Rukovala se čvrsto. Ponašala se kao da se ne plaši a on je znao da, iako ona možda nije onoliko pametna koliko on, ipak ima dovoljno inteligencije da se suoči s ovom planetom koja tone u zimu. "Ovde ste dobrodošli. Uvek je veliki događaj kada dođe neko nov. Iako će vam se to možda učiniti čudnim, svi mi moramo naporno da radimo."
<BR>&nbsp;&nbsp;&nbsp;&nbsp;&nbsp;"Ne plašim se nijednog od toga", odgovorila je. "Mislim da se više ne mogu ničega plašiti."
<BR>&nbsp;&nbsp;&nbsp;&nbsp;&nbsp;Uzeo je njen zavežljaj i krenuo nazad. Nebo na zapadu se crvenilo, zlatilo i slabašno jezovito zelenilo. "Drago mi je što smo se upoznali, gospođice... Kako ste rekli da se prezivate?"
<BR>&nbsp;&nbsp;&nbsp;&nbsp;&nbsp;"Šila", odvratila je. "Samo Šila."
<BR>&nbsp;&nbsp;&nbsp;&nbsp;&nbsp;Išli su putem, jedno pored drugog, sa psom i vetrom za petama, prema kući. Unutra je bilo sklonište.
</P></TD></TR></TABLE>
</CENTER>
</BODY>
</HTML>
