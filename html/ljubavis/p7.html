<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VELIKI LJUBAVNIK
<P>&nbsp;&nbsp;&nbsp;&nbsp;&nbsp;Urednikov Prolog (Ričard Edvard Harison III)
<BR>&nbsp;&nbsp;&nbsp;&nbsp;&nbsp;Ovaj tajni ratni dnevnik pesnika Džejmsa Edvina Rukija 'otkriven' je u Imperijalnom ratnom muzeju u Londonu, septembra 1988. U stvari, dnevnik je bio ispravno unet i zaveden u katalog kao jedan od nekoliko hiljada dnevnika iz Velikog rata pronađenih ili poklonjenih Muzeju gotovo sedamdeset godina ranije, ali ova sveščica bila je pogrešno svrstana uz birokratske otpatke, koji su malo zanimali naučnike u čitavom ili gotovo čitavom razdoblju decenija koje su u međuvremenu prošle. Kada je, međutim, jednom 'otkriven', reakcija koju je potom izazvao kod naučnika mogla bi se opisati kao ništa manje nego senzacionalna.
<BR>&nbsp;&nbsp;&nbsp;&nbsp;&nbsp;U međuvremenu je van svake sumnje ustanovljeno da je to zaista spis Džejmsa Edvina Rukija. Potvrđeno je da se radi o njegovom rukopisu. Pesme, većina u najranijim radnim verzijama, identifikovane su kao kompletne verzije nekoliko čuvenijih naslova iz Rovovskih pesama Džejmsa Edvina Rukija, u izdanju, 1921, Faber and Faber Ltd., u Londonu. I zaista, iako dnevnik nije potpisan i premda je bio tek jedan od više stotina gotovo identičnih jevtinih dnevnika pronađenih u poljskim previjalištima, pogrebnim centrima ili na samom bojištu, mnogi pasusi u ovom dnevniku 'potpisani' su Rukijevim žurno nacrtanim simbolom koji je postao tako čuven na koricama Faberovog izdanja Rovovskih pesama iz 1936.
<BR>&nbsp;&nbsp;&nbsp;&nbsp;&nbsp;Ali, čak i kada više nije bilo mesta nikakvoj sumnji u pogledu autentičnosti ovog dnevnika, bila je ostala uzbunjena neverica. Razlozi su za to bili su raznoliki i duboki.
<BR>&nbsp;&nbsp;&nbsp;&nbsp;&nbsp;Najpre, dnevnik sa Some Džejmsa Edvina Rukija iz Velikog rata već je bio pronađen i objavljen (Memoari pešadijskog oficira: Dnevnik sa Some Džejmsa Edvina Rukija, u izdanju Džordža Foknera i Sinova, 1924) i mada je on sadržao izvesne uznemirujuće slike iz rovovskog ratovanja, ton je bio umereniji i često ispunjen suvim humorom, što je bilo toliko tipično za ofocirske dnevnike iz tog doba. Istini za volju, najveći deo komentara iz Rukijevog objavljenog dnevnika sa Some predstavljale su sažete operativne beleške sa malo ličnih zapažanja koje bi zanimale bilo koga osim najposvećenijeg izučavaoca književnosti ili vojnog istoričara.
<BR>&nbsp;&nbsp;&nbsp;&nbsp;&nbsp;U svakom slučaju, tamo nije bilo ničeg sličnog šokantnom materijalu prisutnom u ovom skorije otkrivenom dnevniku.
<BR>&nbsp;&nbsp;&nbsp;&nbsp;&nbsp;Zatim, trebalo je imati u vidu zakonska prava na Rukijevu zaostavštinu, i morali su se konsultovati preživeli pripadnici Rukijeve porodice. Urednik želi da zahvali gđi Elinor Marš iz Tanbridž Velsa zbog njenog ljubaznog odobrenja da stranice koje slede budu štampane.
<BR>&nbsp;&nbsp;&nbsp;&nbsp;&nbsp;Konačno, bio je tu i faktor same sadržine. Reputacija Džejmsa Edvina Rukija, kako kao čoveka, tako i kao pesnika, izgledala je pouzdana najvećim delom ovog veka. I mada pošteni naučni pristup zahteva puno obelodanjivanje, drastična promena reputacije istorijske figure u tolikoj meri ključne za britanski ponos i britansku književnu tradiciju nije lak poduhvat. Otud je to, prvo izdanje tajnog dnevnika Džejmsa Edvina Rukija sa Some, kasnilo nekoliko godina, koliko zbog zabrinutosti ovog urednika zbog učinka što bi ga on mogao imati na imidž i književnu zaostavštinu slavnog 'rovovskog pesnika', toliko i zbog ozbiljnog i produženog napora neophodnog da se verifikuju svi aspekti autentičnosti dnevnika.
<BR>&nbsp;&nbsp;&nbsp;&nbsp;&nbsp;Ali, posle verifikacije autentičnosti dnevnika i pažljive procene učinka koji će takva otkrovenja imati na sećanje na jednog od najboljih pesnika ovog veka, obaveza poštenog naučnog pristupa primorava ovog urednika da objavi ovaj dnevnik bez izmena ili skraćivanja.
<BR>&nbsp;&nbsp;&nbsp;&nbsp;&nbsp;Sam dnevnik pretrpeo je vlaženje, izvesna oštećenja zbog strašnog ratnog okruženja koje opisuje, i neumitno raspadanje posle nekoliko decenija uskladištenja pod nimalo optimalnim uslovima u Imperijalnom ratnom muzeju. Šta više, nekoliko stranica nedostaje i možda ih je iscepao sam autor. Mnogi pasusi su precrtani ili označeni za izbacivanje. Neki od njih kasnije su rekonstruisani pomoću različitih tehnika sa rendgenskim zracima; ostali, pak, izgleda da su zauvek izgubljeni.
<BR>&nbsp;&nbsp;&nbsp;&nbsp;&nbsp;Pošto nas mnogo godina i kulturnih razlika sada deli od tih strašnih meseci kraj reke Some 1916, ubacio sam nekoliko uredničkih napomena radi razjašnjenja. Tamo gde je tekst nečitak ili dvosmislen, zabeležio sam sopstvenu rekonstrukciju reči ili fraza zasnovanu na najboljim pretpostavkama. Delove pesama u dnevniku obeležio sam fusnotama.
<BR>&nbsp;&nbsp;&nbsp;&nbsp;&nbsp;Osim tih nekoliko uredničkih upadica, reči i impresije u potpunosti pripadaju dvadesetosmogodišnjem poručniku Džejmsu Edvinu Rukiju, iz bivše čete C, br. 4237, 13. (S) bataljona Streljačke brigade.
<BR>
<BR>&nbsp;&nbsp;&nbsp;&nbsp;&nbsp;REH
<BR>&nbsp;&nbsp;&nbsp;&nbsp;&nbsp;Kembridž
<BR>&nbsp;&nbsp;&nbsp;&nbsp;&nbsp;Decembar 1992.
<BR>
<BR>&nbsp;&nbsp;&nbsp;&nbsp;&nbsp;Subota, 8. jul, 8:15 ujutro
<BR>&nbsp;&nbsp;&nbsp;&nbsp;&nbsp;Pošto sam boravio ovde kao posmatrač nedelju dana pre velikog juriša i 'snalazio se' kroz beskrajni lavirint rovova, sinoć sam određen da povedem čitavu Streljačku brigadu iz rezervnih rovova na grebenu Tara-Usna do našeg dela fronta, kod La Boasela. Prihvatio sam to dostojanstveno, uprkos činjenici da su se linije duž ovog odseka fronta bile dramatično promenile u protekloj nedelji. Pošto je pao i sam La Boasel, on se sada nalazi iza linije fronta, dok delovi neprijateljskih rovova koje smo minirali i digli u nebesa sa tako žestokim praskom ujutro, 1. jula, sada postoje samo kao džinovski krater sa desne strane naše nove prednje linije. (Dok ovo pišem, krater upravo postaje masovna grobnica za naše drugove iz 34. divizije, koje sam posmatrao kako izlaze iz rovova tako hrabro i tako jalovo pre samo sedam dana. Njihova tela su napolju, na ničijoj zemlji, još od jutra kada je izveden napad, i samo je jutrošnje uspešno napredovanje tokom kojeg je La Boasl konačno pao dozvolilo našim trupama da dođu do žice gde većina tela leži još od prošle subote.)
<BR>&nbsp;&nbsp;&nbsp;&nbsp;&nbsp;Stigli smo posle deset prošle noći, po pljusku, i, bez sna ili pravog obroka, dobili zadatak da pokopamo mrtve pre nego što grane sunce. Pukovnik je objasnio oficirima da ekipe za sahranjivanje tokom dana gađaju snajperima, pa zato moramo da počnemo sa poslom po noći. Ostali oficiri i ja sazvali smo podoficire, svako iz svoje čete, i preneli im objašnjenje. Podoficiri nisu ništa objasnili ljudima, ali su ih podigli iz njihovih blatnjavih niša i udubljenja, ispod kapavih masnih šatorskih krila, i od ponoćnog kuvanja da krenu na jezivi posao.
<BR>&nbsp;&nbsp;&nbsp;&nbsp;&nbsp;Rovovi su pravi košmar za snalaženje, čak i po danu, zbunjujući pacovski lavirint čak i pre žurnog napredovanja i dodavanja novih rovova u protekla dva dana, a prošle noći, po kiši, lavirint je ljudima bio gotovo nemoguć za snalaženje. Poveo sam grupe za sahranjivanje duž niza starih nemačkih rovova, sve vreme u nadi da neću sasvim napustiti naš odsek i natrapati na aktivne švapske linije. Nisam imao mnogo toga da radim, osim da uputim ljude da izvlače leševe u kaki uniformama iz umotane, još uspravne žice. Naravno, bilo je još tela u bezbrojnim kraterima od granata, ali odlučio sam da njih ostavim na miru po mraku i kiši. I živ čovek bi se mogao udaviti u nekom od tih kratera. Mrtvima se ionako ne žuri da ih napuste.
<BR>&nbsp;&nbsp;&nbsp;&nbsp;&nbsp;Čitav front zaudara na smrt i raspadanje, i smrad mi je već natopio novu uniformu. Nikada ne napušta čoveka, i čovek kao da se nikada sasvim ne navikne na njega, ako je verovati mojim drugarima iz 34-te koji se ovde nalaze još otkako su zamenili Francuze. Naravno, bilo je još gore između kratera ispunjenih leševima i žice načičkane telima tamo gde je još koliko juče bila ničija zemlja.
<BR>&nbsp;&nbsp;&nbsp;&nbsp;&nbsp;Naše grupe za sahranjivanje kretale su se napred krajnje obazrivo, pod pucketavom svetlošću signalnih 'Veri' raketa i neprestanim bljescima artiljerije nalik na sevanje munja. Ni nemački ni naši topovi nisu odustajali od dvoboja iz dnevne bitke (izgubili smo trinaest ljudi samim prelaskom one jedne milje od grebena Tara-Usna do isturenih rovovskih saobraćajnica iza fronta) i kakvu god prednost imali nad snajperima u mraku, činilo se da je ona svakako bila poništena učinkom težeg noćnog granatiranja.
<BR>&nbsp;&nbsp;&nbsp;&nbsp;&nbsp;Na žici je bilo na stotine tela samo u našem malom odseku linije, i ja sam naložio podoficirima da ljudima kažu da se usredsrede na njih, i da, kao što sam već rekao, zanemare ona u rupama od granata i ranijim nemačkim rovovima. Prirodno, tamo je bilo na stotine nemačkih tela kao i britanskih mrtvaca, ali druga dva poručnika i ja zaključili smo da bi njih bilo lakše razvrstavati po danu.
<BR>&nbsp;&nbsp;&nbsp;&nbsp;&nbsp;Procedura je bila prilično direktna. Svaka ekipa sastojala se od ljudi koji su svlačili tela svojih drugova sa žice, ostavljajući tamo često komade leša, od drugih koji su skupljali identifikacione pločice, od onih sa nosilima koji su svaki leš prebacivali do kratera, i najzad, od grupe ljudi koji su prikupljali puške i drugu upotrebljivu opremu. Kod kratera, tela su se prosto preturala unutra, bez prigodne molitve ili oproštaja. Pri crvenoj svetlosti raketa posmatrao sam kako se nekoliko tih mrtvaca - neke od njih sam možda sreo ili upoznao tokom svog pripadanja 34. diviziji - kotrlja blago, gotovo komično, niz blatnjavu padinu po kiši i mraku. U tom trenutku, niko se nije trudio da prepozna pojedince. Njihove identifikacione pločice kasnije će se pregledati i napisaće se i poslati odgovarajuća pisma.
<BR>&nbsp;&nbsp;&nbsp;&nbsp;&nbsp;Tela se kotrljaju veoma sporo, obično tonu u kreč i lepljivo blato pre nego što stignu do otrovnog zelenog jezera gasa i raspadanja na dnu kratera. Jednom, dok sam posmatrao, granata je pogodila rub kratera gde je ekipa od šest ljudi podizala leševe sa nosila i komadi donedavno brzih i odnedavno mrtvih poleteli su zajedno u spirali iznad gladnog ždrela jame. Dvojici ranjenih pomogli su da se vrate do poljskog previjališta - ne znam da li su oni koji su im pomagali ikada pronašli poljsko previjalište - dok je ostatak unakažene ekipe za sahranjivanje (ili bar onoliko koliko je moglo da se pronađe od njih) prosto gurnut u krater zajedno sa telima koja su oni pre samo nekoliko trenutaka nosili.
<BR>&nbsp;&nbsp;&nbsp;&nbsp;&nbsp;Naređeno nam je da zauzmemo isturene rovove, ali to su ujedno bile i masovne grobnice.
<BR>
<BR>&nbsp;&nbsp;&nbsp;&nbsp;&nbsp;I uz zvek ašova, plitki se rov produbljuje.
<BR>&nbsp;&nbsp;&nbsp;&nbsp;&nbsp;Mesto beše trulo od mrtvih; nezgrapne zelene noge
<BR>&nbsp;&nbsp;&nbsp;&nbsp;&nbsp;S visokim čizmama, prućene i ukopane duž prokopa
<BR>&nbsp;&nbsp;&nbsp;&nbsp;&nbsp;I trupla, ničice, u žitkom blatu,
<BR>&nbsp;&nbsp;&nbsp;&nbsp;&nbsp;U kaljuzi kao poluprazni džakovi;
<BR>&nbsp;&nbsp;&nbsp;&nbsp;&nbsp;I gole gnjecave zadnjice, pramenovi kose,
<BR>&nbsp;&nbsp;&nbsp;&nbsp;&nbsp;Naduvene, usirene glave snivale su u lepljivom mulju (1)
<BR>
<BR>&nbsp;&nbsp;&nbsp;&nbsp;&nbsp;Ali, moram da napišem šta me je nateralo da započnem ovaj novi i lični dnevnik.
<BR>&nbsp;&nbsp;&nbsp;&nbsp;&nbsp;Znam da ću umreti ovde, kod Some. Siguran sam u to.
<BR>&nbsp;&nbsp;&nbsp;&nbsp;&nbsp;I sada znam da sam kukavica.
<BR>&nbsp;&nbsp;&nbsp;&nbsp;&nbsp;Tokom nekoliko proteklih meseci obuke u Oksi-le-Šatou, ili na konaku pre toga u Haneskampu, posumnjao sam da moje nervozne sklonosti i poetska usmerenja ukazuju na nedostatak hrabrosti. Međutim, rekao sam sebi da sam jednostavno novajlija, da su to samo uobičajeni mali strahovi jednog novog nižeg oficira koji se prilagođava svom prvom izlaganju frontu.
<BR>&nbsp;&nbsp;&nbsp;&nbsp;&nbsp;Ali sada znam da nije tako.
<BR>&nbsp;&nbsp;&nbsp;&nbsp;&nbsp;Kukavica sam. Želim da živim i ništa - ni kralj, ni otadžbina, čak ni spas doma i porodice i zapadne civilizacije od porobljivačkog Huna - ne izgleda mi vredno umiranja.
<BR>&nbsp;&nbsp;&nbsp;&nbsp;&nbsp;Približavala se zora i ja sam poslao poslednju ekipu za sahranjivanje - narednika Džoveta, kaplara Njuija, Bobija Vuda, Frenka Bela i nekoliko drugih momaka koji su radili kod V. H. Smita u Notingemu i koji su se prijavili zajedno - dok sam ja pokušao da kroz niz rovovskih saobraćajnica pronađem put natrag do glavnog štaba bataljona. Svako putovanje kroz te isprepletane linije krivudavih rana u vlažnoj zemlji može da iziskuje apsurdnu količinu vremena - prošle nedelje sam se izgubio pokušavajući da pronađem glavni štab 34. divizije, i proveo sam gotovo čitav sat u prelasku nekoliko stotina metara - ali jutros sam se kompletno, potpuno, neopozivo i nepobitno izgubio. Sam. Konačno, kada sam shvatio da je sistem rovova kroz koji sam prolazio dublji od bilo kog britanskog rova koji sam ikad video, da su znaci kod raskrsnica - previše nejasni da bi se dešifrovali na svetlosti 'Veri' raketa bez paljenja plamena na mom rovovskom upaljaču, što nisam nameravao da uradim - svejedno vidljivo ispisani Franktur pismom, i da leševi između kojih sam se provlačio imaju više čizme i oštrije limene šešire od poštenih britanskih mrtvaca, zaključio sam da sam natrapao na deo nemačkih rovova koji su - iskreno sam se nadao - tek nedavno osvojeni, tako da u njima još nisu bili raspoređeni ljudi kako bi ih branili od protivnapada.
<BR>&nbsp;&nbsp;&nbsp;&nbsp;&nbsp;Seo sam da sačekam svetlost dana.
<BR>&nbsp;&nbsp;&nbsp;&nbsp;&nbsp;Prošlo je nekoliko minuta pre nego što sam shvatio da neko sedi pravo preko puta mene na kiši, i njegovo bledo lice kao da me je prilično intenzivno proučavalo.
<BR>&nbsp;&nbsp;&nbsp;&nbsp;&nbsp;Priznajem da sam se silovito trgao i posegnuo za pištoljem pre nego što sam shvatio da je to samo još jedan leš. Bio je bez šlema, i nisam mogao da razaznam boju tkanine uniforme - sve uniforme ionako kao da su sačinjene od blata - ali izbačene noge kao da su bile obuvene u čizme pre na švapski način nego u Blajti kožu. <EM>Britanski 'Tomiji' duž Some u to vreme često su Englesku i engleske stvari nazivali Blajti. (Prev.)</EM>
<BR>&nbsp;&nbsp;&nbsp;&nbsp;&nbsp;Dok sam sedeo tamo i čekao da zora pruži svoje ružičaste vrške prstiju, ili da se crna kiša makar pretvori u sivo rominjanje, proučavao sam čoveka - ono što je bilo čovek do pre samo nekoliko sati ili dana - pri crvenoj svetlosti raketa i narandžastom i magnezijumski belom pulsiranju eksplodirajućih granata. Mislim da je kiša malo popustila, ili sam se ja navikao na nju. Ostavio sam svoj kofer <EM>Neki oficiri nosili su svoju opremu za spavanje u nekoj vrsti torbe. (Prev.)</EM> i šatorsko krilo tamo gde je brigada došla na liniju, tako da sam se samo jadno skupio uz prednji zid rova dok se činilo da je mom prijatelju udobno dok se naslanjao na parados <EM>Zadnji zid rova, za razliku od prednjeg, parapeta. (Prev.)</EM> i zadovoljio se time da pustim da mi kiša kaplje sa limenog šešira u natopljeno krilo.
<BR>&nbsp;&nbsp;&nbsp;&nbsp;&nbsp;Pacovi su se pozabavili mojim prijateljem. To nije bilo nimalo iznenađujuće, pošto je većina leševa koje smo videli ovog dugog dana i još duže noći imala kao tiho društvo po pacova ili dva. Narednik Džovet, koji je proveo više vremena u isturenim rovovima nego iko od nas, objasnio je da se određeni broj džinovskih glodara bukvalno na smrt preždere mesom naših drugova. U prvim danima na liniji, objasnio je, ljudi to shvataju lično i bajonetima probadaju usporena, prežderana stvorenja, pa ih izbacuju na ničiju zemlju. Ipak, veoma brzo, kaže on, čovek nauči kako da se ne osvrće ni na živog, a nekmoli mrtvog pacova.
<BR>&nbsp;&nbsp;&nbsp;&nbsp;&nbsp;Večeras, međutim, nije bilo mrtvih pacova. Bar ja nisam mogao da vidim nijednog na kiši i u blatu. Počeo sam da donosim zaključke o sudbini svog prijatelja. Činilo se da je gotovo srastao sa zidom rova, kao da ga je u njega zabila velika sila eksplozije granate ili bačene Milsove bombe. Ali, videlo se da su mu odeća i udovi netaknuti, tako da je ta pretpostavka izgledala malo verovatna. Pre će biti da je bio pogođen, da je klonuo uz zid rova, i da su jedan ili više dana kiše natrpali blata oko njega u nekoj vrsti vertikalne sahrane. Ruke su mu bile vidljive i veoma bele. Činilo se da mu odeća izvanredno pristaje, bolje nego što je ijedan intendant ikada odenuo ijednog živog nemačkog pešadinca - ili britanskog, kad smo već kod toga - ali ta krojačka preciznost bila je rezultat gasova od kojih se telo beše toliko nadulo da su elastična vlažna vuna i koža gotovo zaškripali u protestu.
<BR>&nbsp;&nbsp;&nbsp;&nbsp;&nbsp;Video sam to već ranije, tu varljivu zaobljenost mrtvih.
<BR>&nbsp;&nbsp;&nbsp;&nbsp;&nbsp;Fatalna rana mog prijatelja izgledala je sasvim vidljiva i - za mene - najužasnija moguća.
<BR>&nbsp;&nbsp;&nbsp;&nbsp;&nbsp;Pacovi i lešinarske ptice bili su mu, naravno, uzeli oči, ali očni kapci izgledali su netaknuto sve do trepavica i on kao da je zurio u mene tim crnim ovalnim jamama. A bilo je tu i treće oko, tačno u središtu njegovog bledog čela. Povremeno, kada bi 'Veri' rakete zapucketale pri kraju svog životnog veka provedenog u spuštanju, jedno ili više od ta tri oka kao da mi je namigivalo i treptalo u nekoj vrsti nekromantijskog zavereništva, kao da kaže - I ti ćeš ubrzo upoznati ovu nepomičnost.
<BR>&nbsp;&nbsp;&nbsp;&nbsp;&nbsp;Jedna 'Li Enfild' puška poput one koju su nosili ljudi u mojoj Streljačkoj brigadi i koja gotovo sigurno beše nanela tu vidljivu ranu mom prijatelju, ne ostavlja dramatičnu ulaznu rupu. Obično su Nemci, žrtve pogodaka iz puške, kraj kojih smo prolazili na putevima, imali samo uredan, plavkast otvor bez krvi, veličine oka, ili manji, na onoj strani koja je bila okrenuta prema našim strelcima. Naravno, oni su - kao i moj prijatelj ovde - mogli da imaju izlaznu rupu dovoljno veliku da se unutra stavi pesnica, dovoljno veliku da se kroz nju prospe čitav sadržaj lobanje u širokoj lepezi mozga i krvi, ali te detalje milostivo je skrivao zid rova sa kojim se činilo da on toliko želi da sraste.
<BR>&nbsp;&nbsp;&nbsp;&nbsp;&nbsp;Priznajem ovde da je ova jedna, jednostavna rana izazvala u meni užas zato što sam oduvek osećao nenormalan strah od udarca u lice. Kada su se drugi dečaci pesničili u školi, ja sam uzmicao od sukoba. Ne, govorio sam sebi, zato što se plašim bola - smatram da se sa bolom nosim podjednako dobro kao bilo koji drugi dečak ili čovek - već upravo zato što me je od same pomisli na to da stisnuta pesnica dolazi prema mojim očima i licu obuzimala mučnina zbog odvratnosti i užasa.
<BR>&nbsp;&nbsp;&nbsp;&nbsp;&nbsp;A sada ovo. Metak iz jedne od naših pušaka, ili - još verovatnije, iz nemačkog 'Mauzera' - juri brzinom od gotovo pola milje u sekundi, i stiže dvostruko brže od zvuka samog pucnja.
<BR>&nbsp;&nbsp;&nbsp;&nbsp;&nbsp;Pravo čoveku u lice. U oči. Oštar metal koji leti pravo ka očima - 'najdražem od svih čula'. Sama ta misao je neizdrživa.
<BR>&nbsp;&nbsp;&nbsp;&nbsp;&nbsp;Posmatrao sam svog prijatelja i konačno nekako odvojio pogled od njegovog netremičnog, trostrukog zeva.
<BR>&nbsp;&nbsp;&nbsp;&nbsp;&nbsp;Verujem da je bio mlad, Svakako mlađi od mojih dvadeset osam godina. Kroz blato, nazirala se plava kosa. Pacovi mu, iznenađujuće, behu ostavili meso lica na miru, i zadovoljili se samo time da mu oderu nekoliko dugih traka oko jagodica i vilice. Pri svetlosti raketa, izgledale kao puke ogrebotine noktiju, dok mu je voda kapala sa nosa, čela i snažne brade.
<BR>&nbsp;&nbsp;&nbsp;&nbsp;&nbsp;Ono što me je fasciniralo bili su njegovi zubi. Same usne možda su mu nekada bile pune, senzualne čak, ali posle jednog ili više dana na julskom suncu smežurale su se i povukle sa zuba i desni tako da sam čak i pri slaboj svetlosti mogao da vidim belu i ružičastu izbočinu. Zubi su bili isuviše savršeni i istureni, kao da je moj prijatelj pokušavao da ispljune neku konačnu izjavu, makar samo i epitet za nepravdu što je tako banalno tu umro.
<BR>&nbsp;&nbsp;&nbsp;&nbsp;&nbsp;Dok sam sedeo i zurio, privikavajući se na njegovo prisustvo tamo, i moje prisustvo ovde - ovde, u teatru gotovo sigurne smrti gde parčići oštrog metala lete čoveku u oči brže nego što on to može da uoči ili izbegne - shvatio sam da se ti zubi, ta vilica, pomeraju.
<BR>&nbsp;&nbsp;&nbsp;&nbsp;&nbsp;Isprva sam mislio da je to varka treperave svetlosti, jer, iako granatiranje beše malo posustalo, još raketa je buktalo i spuštalo se dok su i švapske i britanske linije očekivale da se pred zoru, na ničijoj zmlji, pojave patrole.
<BR>&nbsp;&nbsp;&nbsp;&nbsp;&nbsp;Nije to bila svetlost. Nagnuo sam se napred i isturio lice na jedva metar od lica mog prijatelja.
<BR>&nbsp;&nbsp;&nbsp;&nbsp;&nbsp;Vilica se pomerala. Čuo sam kako se sasušene i smežurane tetive istežu i pucaju.
<BR>&nbsp;&nbsp;&nbsp;&nbsp;&nbsp;Veliki beli zubi - proteze, shvatio sam sada, jer iako je lice bilo mlado, zubi su svakako bili veštački - počeše da se razdvajaju. Čitavo lice poče da se migolji, kao da moj prijatelj pokušava da se odvoji od blatnjavog zida rova i da se nagne kako bi mi se, otvorenim ustima, u poljupcu, pridružio u središtu jame.
<BR>&nbsp;&nbsp;&nbsp;&nbsp;&nbsp;Nisam mogao da se pomerim. Nisam mogao da dišem, čak ni kada su se beli zubi još više otvorili i kada me je oslobođeni gas snažno zapahnuo uz glasno šištanje, zadahom unutrašnjeg raspadanja gorim od senf-gasa ili fosgena. Vilica je žvakala. Grlo se uvijalo kao da se moj mrtvi prijatelj upinje protiv svih okova Hada da još jednom, poslednji put nešto izusti, da mi možda da jedno konačno upozorenje.
<BR>&nbsp;&nbsp;&nbsp;&nbsp;&nbsp;Tada proteze ispadoše, preturiše se i zacvokotaše po upalim, blatnjavim prsima, grlo i vilica se izviše poslednji put, usta se otvoriše širom u čisto crni, šišteći oval, a onda se još više rastegnuše u nekakvom obscenom simulakrumu porođaja... i jedan masni crni pacov - ogroman, glatkog tela dugog poput lasičjeg, očiju crnih i arogantnih - probi se između smežuranih usana i istrulelih desni.
<BR>&nbsp;&nbsp;&nbsp;&nbsp;&nbsp;Nisam se ni pomerio kada je pacov, u svom sporom bekstvu, pretrčao preko mene. Bio je dobro nahranjen i nije mu se žurilo.
<BR>&nbsp;&nbsp;&nbsp;&nbsp;&nbsp;Nisam se pomerao izvesno vreme pošto je pacov otišao, već sam sedeo i zurio u prsa i trbuh svog prijatelja, pitajući se jesam li i tamo primetio drugo kretanje.
<BR>&nbsp;&nbsp;&nbsp;&nbsp;&nbsp;Ja - moj rod, moji drugovi i ja - doveli smo do strašne trudnoće ovog mladog čoveka.
<BR>&nbsp;&nbsp;&nbsp;&nbsp;&nbsp;Ko će, zapitao sam se, meni doneti ovaj dar?
<BR>&nbsp;&nbsp;&nbsp;&nbsp;&nbsp;Nisam se pomerao sve dok se sunce nije zaista dobro diglo i dok me tri čoveka iz čete B, 13. voda, nisu pronašli dok su tragali za suvenirima. Ovaj rov i nije bio pravi vezni rov, već samo utvrđeno produženje utonulog puta koji su Nemci branili. Bio je izvan naših linija, ali daleko iza novih nemačkih položaja i donekle zaštićen niskim grebenom. Momci iz čete B odveli su me natrag.
<BR>&nbsp;&nbsp;&nbsp;&nbsp;&nbsp;Vratio sam se u glavni štab bataljona, proverio da li su ljudi iz moje čete konačili u svojim grubim zemunicama, a onda se odsutno pridružio dvojici iz moje brigade, izvesnom strelcu Monktonu i kaplaru Hojlsu, dok su kuvali svoj jutarnji čaj.
<BR>&nbsp;&nbsp;&nbsp;&nbsp;&nbsp;Pre nekoliko minuta, baš kada sam dovršio prvi deo ovog zapisa, naišao je pukovnik sa jednim oficirom iz Štaba. Štabni kapetan se popeo na stepenik za gađanje, zvirnuo - oh-tako-oprezno - iznad parapeta prema staroj ničijoj zemlji gde su moji ljudi čitave noći skidali tela sa žice, ugledao stotine na suncu pocrnelih britanskih leševa koji su još ležali tamo, i rekao pukovniku Pretor-Piniju: "Blagi Bože, nisam znao da koristimo kolonijalne trupe!"
<BR>&nbsp;&nbsp;&nbsp;&nbsp;&nbsp;Pukovnik nije rekao ništa. Konačno su otišli. "Blagi Bože", promrmljao je Monkton kaplaru, "zar taj gad nikad ranije nije video mrtvaca?"
<BR>&nbsp;&nbsp;&nbsp;&nbsp;&nbsp;Udaljio sam se od vojnika pre nego što bi dužnost od mene zahtevala da ih zvanično čujem i ukorim. Tada sam počeo da se smejem. Bio sam u stanju da prestanem tek pre nekoliko sekundi. Moje suze od smeha umrljale su nekoliko redova na ovoj strani.
<BR>&nbsp;&nbsp;&nbsp;&nbsp;&nbsp;Tek je devet ujutro. Tako počinje naš prvi dan na liniji.
<BR>
<BR>&nbsp;&nbsp;&nbsp;&nbsp;&nbsp;Nedelja, 9. jul
<BR>&nbsp;&nbsp;&nbsp;&nbsp;&nbsp;Nisam spavao od četvrtka. Kapetan kaže da je Streljačka brigada odabrana da povede kada budemo izašli iz rovova - verovatno sutra.
<BR>&nbsp;&nbsp;&nbsp;&nbsp;&nbsp;Pukovnik je došao da me priupita za veliki juriš od prvog jula. Poslao me je da posetim svog prijatelja Zigfrida <EM>Zigfrid Sasun. (Prev.)</EM> u četi A i da posmatram napad kako bih kasnije mogao da ga opišem njemu, pukovniku, ali ja nisam bio u stanju da pronađem ni Zigfrida ni Roberta. <EM>Grejvsa, možda? Džejms Edvin Ruki poznavao je pre rata oba ova pesnika. (Prev.)</EM> Ja jesam naišao na jednog drugog prijatelja, Edmunda Dada, i on mi je dozvolio da sa drugim oficirima posmatram sa njihovog položaja u rezervi. Dad i njegovi drugovi u Kraljevskim velškim strelcima imali su sjajan pogled na napredovanje 21. divizije i na napad Mančesterskih drugara.
<BR>&nbsp;&nbsp;&nbsp;&nbsp;&nbsp;Pukovnik Pretor-Pini naišao je danas rano popodne, zvirnuo u ogledalo iznad našeg parapeta - koji je sada vibrirao dok su neprijateljske 5,9-ke padale blizu nas - i rekao: "Pa, Džimi. Šta si to video prošle nedelje?"
<BR>&nbsp;&nbsp;&nbsp;&nbsp;&nbsp;U protekloj nedelji postao sam ubeđen da matori nikada to neće upitati. Sada, kada je do našeg velikog juriša ostalo manje od dvadeset sati, uvideo sam da mu je bilo potrebno da zna. "Od čega želite da počnem, ser?"
<BR>&nbsp;&nbsp;&nbsp;&nbsp;&nbsp;Pukovnik mi ponudi cigaretu iz zlatne tabakere, kucnu svojom o kutiju, upali nam obe rovovskim upaljačem i odgovori: "Od baraža. Počnite od baraža. Hoću reći, čuli smo ga u Albertu, naravno..." On zaćuta. Naše bombardovanje nemačkih linija trajalo je sedam dana. U rovovima su govorili da su se topovi čuli i u Blajtiju. Svi su, od ser Daglasa <EM>Ser Daglas Hejg, vrhovni zapovednik britanskih trupa. (Prev.)</EM> pa naniže, govorili da će posle takvog bombardovanja veliki juriš biti prava šetnja. Većina momaka koje sam poznavao u 34-oj brinula se hoće li na vreme stići do nemačkih rovova da pronađu najbolje suvenire.
<BR>&nbsp;&nbsp;&nbsp;&nbsp;&nbsp;"Bio je to pravi prizor za gledanje, ser", rekoh ja.
<BR>&nbsp;&nbsp;&nbsp;&nbsp;&nbsp;"Da, da, ali učinak", reče pukovnik. Glas mu je još bio blag - retko sam čuo pukovnika da diže glas - ali u njemu je bilo više emocija nego što sam čuo ranije. Gledao sam kako uzima trunku duvana sa jezika dok se pribirao. "Kakav je bio učinak po žicu, Džimi?"
<BR>&nbsp;&nbsp;&nbsp;&nbsp;&nbsp;"Zanemarljiv, ser. Žica je na najvećem broju mesta ostala neprobijena. Mančesterci su morali da se zgomilaju na ono malo mesta gde su bile rupe u nemačkoj žici. Većina ih je tada pala."
<BR>&nbsp;&nbsp;&nbsp;&nbsp;&nbsp;Pukovnik je klimao glavom. Čuo je izveštaje o žrtvama tokom protekle nedelje. Četrdeset hiljada naših najboljih ljudi palo je tog dana pre doručka. "Znači, granatiranje je imalo malo učinka na njihovu žicu?"
<BR>&nbsp;&nbsp;&nbsp;&nbsp;&nbsp;"Gotovo nimalo, ser."
<BR>&nbsp;&nbsp;&nbsp;&nbsp;&nbsp;"Koliko su brzo nemački snajperi i mitraljezi otvorili vatru?"
<BR>&nbsp;&nbsp;&nbsp;&nbsp;&nbsp;"Smesta, ser. Ljude su pogađali čim bi promolili glave iznad parapeta novog rova."
<BR>&nbsp;&nbsp;&nbsp;&nbsp;&nbsp;Pukovnik je nastavio da klima glavom, ali mogao sam da vidim da su ti pokreti automatski. Mislio je na nešto drugo. "A ljudi, Džimi? Kako su se Mančesterci pokazali?"
<BR>&nbsp;&nbsp;&nbsp;&nbsp;&nbsp;"Briljantno", rekoh ja. Bila je to ujedno i apsolutna istina i najveća laž koju sam ikada izrekao. Mančesterci su pokazali istinsku hrabrost - hodajući uspravno u mitraljesku vatru, kao da su na paradi. Kao da idu u pozorište. Ali, da li je briljantno kada neko odlazi kao jagnje na klanje? Naš bataljon je pokopao hiljade tih briljantnih momaka u protekla dvadeset četiri sata.
<BR>&nbsp;&nbsp;&nbsp;&nbsp;&nbsp;"Dobro", zaključi pukovnik Pretor-Pini, odsutno me potapšavši po ramenu. "Dobro. Znam da će naši momci biti podjednako sjajni i ujutro."
<BR>&nbsp;&nbsp;&nbsp;&nbsp;&nbsp;Bila je to prva potvrda koju sam čuo da je juriš definitivno određen za sutra ujutro. Oduvek sam mrzeo ponedeljke.
<BR>&nbsp;&nbsp;&nbsp;&nbsp;&nbsp;Pošto je pukovnik otišao, šljapkajući po rovu i ćaskajući sa momcima duž stepenika za otvaranje vatre, spustio sam pogled na ruku kojom sam držao upaljenu cigaretu. Tresla se kao da je oduzeta.
<BR>
<BR>&nbsp;&nbsp;&nbsp;&nbsp;&nbsp;Ponedeljak, 10. jul, 4:45 ujutro
<BR>&nbsp;&nbsp;&nbsp;&nbsp;&nbsp;Večeras ponovo nije bilo sna. Određen sam za noćnu patrolu. Apsolutno traćenje vremena, tri sata puzanja po ničijoj zemlji sa desetoricom mojih ljudi. Svi su bili prestravljeni kao i ja, samo što je njima bilo dopušteno da to pokažu. Nismo prikupili nikakve informacije. Nismo nikoga zarobili. Ali, nismo imali ni žrtava. Imali smo sreće što smo našli put natrag kroz pustoš.
<BR>
<BR>&nbsp;&nbsp;&nbsp;&nbsp;&nbsp;NOĆNA PATROLA
<BR>&nbsp;&nbsp;&nbsp;&nbsp;&nbsp;(Prim. urednika: Ovde je nekoliko redova precrtano).
<BR>
<BR>&nbsp;&nbsp;&nbsp;&nbsp;&nbsp;...i posvuda mrtvi.
<BR>&nbsp;&nbsp;&nbsp;&nbsp;&nbsp;Samo su mrtvi uvek bili tu - tu
<BR>&nbsp;&nbsp;&nbsp;&nbsp;&nbsp;Kao gnusan, mučan smrad truleži;
<BR>&nbsp;&nbsp;&nbsp;&nbsp;&nbsp;Šuštava strnjika i mlada trava,
<BR>&nbsp;&nbsp;&nbsp;&nbsp;&nbsp;Lokve mulja - mrtvaci su posvuda smrdeli,
<BR>&nbsp;&nbsp;&nbsp;&nbsp;&nbsp;Oporo i oštro; dok su nadnosila se tela
<BR>&nbsp;&nbsp;&nbsp;&nbsp;&nbsp;I dok smo prolazili smrdela su: a onda se stapala
<BR>&nbsp;&nbsp;&nbsp;&nbsp;&nbsp;U onaj neodređeni zadah, sveprisutan
<BR>&nbsp;&nbsp;&nbsp;&nbsp;&nbsp;Što zarazi i zemlju i vazduh. (2)
<BR>
<BR>&nbsp;&nbsp;&nbsp;&nbsp;&nbsp;(Prim. urednika: Ovde je grubo istrgnuta stranica, tako da su samo dve reči ostale na iskrzanom ostatku - 'čisti užas...' Stihovi na sledećoj strani izgleda da su zasebna pesma).
<BR>&nbsp;&nbsp;&nbsp;&nbsp;&nbsp;Videli smo samo uz svetlost raketa
<BR>
<BR>&nbsp;&nbsp;&nbsp;&nbsp;&nbsp;Po takvoj stazi, i takvom svetlu, deved'set jardi
<BR>&nbsp;&nbsp;&nbsp;&nbsp;&nbsp;Puzali smo potrbuške, dok ne spazismo
<BR>&nbsp;&nbsp;&nbsp;&nbsp;&nbsp;Umesto gromuljičavih mrtvaca pred nama,
<BR>&nbsp;&nbsp;&nbsp;&nbsp;&nbsp;Kočeve i krstače nemačke žice.
<BR>&nbsp;&nbsp;&nbsp;&nbsp;&nbsp;Ležali smo u skloništu poslednjeg mrtvaca,
<BR>&nbsp;&nbsp;&nbsp;&nbsp;&nbsp;I sami kao mrtvi, čuli zvek njihovih ašova
<BR>&nbsp;&nbsp;&nbsp;&nbsp;&nbsp;Gde okreće zemlju, onda malo govora i smeha.
<BR>&nbsp;&nbsp;&nbsp;&nbsp;&nbsp;Stražar je opalio, mitraljez bljunuo;
<BR>&nbsp;&nbsp;&nbsp;&nbsp;&nbsp;Ispalili su raketu iznad nas, i kad je pala
<BR>&nbsp;&nbsp;&nbsp;&nbsp;&nbsp;I ugasila se u lokvama ničije zemlje,
<BR>&nbsp;&nbsp;&nbsp;&nbsp;&nbsp;Okrenusmo se i otpuzasmo kraj zapamćenih mrtvih:
<BR>&nbsp;&nbsp;&nbsp;&nbsp;&nbsp;Kraj njega i njega, zatim njega i njega...
<BR>&nbsp;&nbsp;&nbsp;&nbsp;&nbsp;Pa kroz žicu kući, po svoj rum. (3)
<BR>
<BR>&nbsp;&nbsp;&nbsp;&nbsp;&nbsp;Ponedeljak, 10. jul, 8:05 ujutro
<BR>&nbsp;&nbsp;&nbsp;&nbsp;&nbsp;Divno jutro. Znam da ću umreti i izgleda mi kao fina ironija to što ću umreti u ovako savršenom danu.
<BR>&nbsp;&nbsp;&nbsp;&nbsp;&nbsp;Po noći, tokom patrole, sve je bilo blato, mulj i kal. A onda, letnji osvit. Para se diže iz rovova i rupa od granata dok žestoko letnje sunce napada lokve ustajale vode. Ovde, u isturenom rovu, nemački leševi i dalje su tu i ja mogu da vidim kako para struji ka nebu sa natopljenih vunenih uniformi na nekoliko tela. Kao duše koje beže ka nebesima iz...
<BR>&nbsp;&nbsp;&nbsp;&nbsp;&nbsp;...iz Pakla? Izgleda tako banalno napisati to. Ne zvuči kao pakao. Mogu da čujem ševu iz pravca La Boasela.
<BR>&nbsp;&nbsp;&nbsp;&nbsp;&nbsp;Pukovnik Pretor-Pini i kapetan Smit iz čete D stigli su pre nekoliko sekundi, i pukovnik je rekao tiho: "Idemo preko u 8:45. Podesite satove."
<BR>&nbsp;&nbsp;&nbsp;&nbsp;&nbsp;Učinio sam to, skinuvši očev srebrni sat i podesivši ga pažljivo da odgovara pukovnikovom i kapetanovom. Sada je 8:22. Na očevom satu bilo je 8:18 kada sam ga podesio na 8:21. Izgubio sam tri minuta života običnim podešavanjem sata.
<BR>&nbsp;&nbsp;&nbsp;&nbsp;&nbsp;Obuzima me neobična smirenost.
<BR>&nbsp;&nbsp;&nbsp;&nbsp;&nbsp;Začudo, proteklih sat i nešto nije bilo bombardovanja. Tišina je zaglušujuća. Čuo sam da je pukovnik Pretor-Pini rekao majoru ser Fosteru Kanlifu da je bombardovanje prestalo deset minuta ranije prvog jula, zbog pogrešne komunikacije sa momcima iz artiljerije. Pitam se da li je slična greška napravljena i ovog jutra.
<BR>&nbsp;&nbsp;&nbsp;&nbsp;&nbsp;Sa svog položaja kod periskopa - to je, u stvari, samo ogledalo postavljeno na motku iznad parapeta - mogu da vidim šumarak nekoliko stotina metara ispred rovova. Desno od šumarka - to su mahom rascepljena debla, ali ostalo je i nekoliko celih stabala - leži još jedna grupica razorenih trupaca i ostaci sela Kontalmezon. Naši momci iz 23. divizije isterali su sinoć švabe iz tog sela i sada je na našem bataljonu da ih istera iz njihovih rovova. Voleo bih da smo više saznali u noćašnjoj patroli.
<BR>&nbsp;&nbsp;&nbsp;&nbsp;&nbsp;Najbliži Nemci su samo oko stotinu i pedeset metara ispred nas. Čovek bi mogao da šutne fudbalsku loptu do njih. (Moj prijatelj iz 2. velških strelaca, Edi Dad, rekao mi je da su neki momci zaista šutnuli fudbalsku loptu pre nego što su i sami pošli tog jutra velikog juriša. Bio je to drugarski bataljon fudbalera i južnoafričkih ragbista koji su se prijavili zajedno. Edi je rekao da se od voda koji je brojao četrdeset ljudi vratio samo jedan...)
<BR>&nbsp;&nbsp;&nbsp;&nbsp;&nbsp;8:30. Narednik Lejni s moje leve strane i Kros sa desne idu duž linije i upozoravaju ljude da se ne gomilaju. "Ako se zgomilate, poskidaće vas k'o zečeve", govori narednik Lejni. Njegove reči su neobično smirujuće.
<BR>&nbsp;&nbsp;&nbsp;&nbsp;&nbsp;Naravno da će nas poskidati kao zečeve. Sećam se da sam, kao dete od nekih šest godina, gledao kako moj otac guli zeca. Jedan zarez i cimanje, i krzno se svuklo kao kaput nekog gosta, dok su ga samo lepljive niti tanke, gumaste materije spajale sa bledim, plavim mesom.
<BR>&nbsp;&nbsp;&nbsp;&nbsp;&nbsp;8:32. Šta će jedan pesnik ovde? Šta će bilo ko od nas ovde? Rekao bih nešto što bi nadahnulo ljude, ali usta su mi toliko suva da sumnjam da uopšte mogu da govorim.
<BR>&nbsp;&nbsp;&nbsp;&nbsp;&nbsp;8:38. Na stotine bajoneta. Blistaju na jarkom suncu. Narednik Kros oštro govori ljudima da drže bajonete ispod linije parapeta. Kao da Nemci ne znaju da dolazimo. Gde je kog đavola bombardovanje koje nam je pukovnik obećao?
<BR>&nbsp;&nbsp;&nbsp;&nbsp;&nbsp;8:40. Znam šta bi moglo da me spase. Litanija života. Stvari koje volim na način na koji samo jedna živa osoba može da voli, a jedan pesnik da iskaže...
<BR>&nbsp;&nbsp;&nbsp;&nbsp;&nbsp;... bele šoljice, čiste i blistave
<BR>&nbsp;&nbsp;&nbsp;&nbsp;&nbsp;... vlažne krovove pod svetlošću lampi
<BR>&nbsp;&nbsp;&nbsp;&nbsp;&nbsp;... krckavu koricu svežeg hleba i hranu sa mnogo ukusa
<BR>&nbsp;&nbsp;&nbsp;&nbsp;&nbsp;... ugodan miris prijateljskih prstiju
<BR>&nbsp;&nbsp;&nbsp;&nbsp;&nbsp;... živu kosu, sjajnu i slobodnu
<BR>&nbsp;&nbsp;&nbsp;&nbsp;&nbsp;... neostrašćenu lepotu velike mašine
<BR>&nbsp;&nbsp;&nbsp;&nbsp;&nbsp;8:42. Isuse Hriste. Oh, Isuse. Ne volim Boga, ali volim život. Svežu prijatnost čaršava. Prozirne kapi kiše u svežem cveću. Grubi poljubac čistih prekrivača.4 Hriste, izgubiti sve to?
<BR>&nbsp;&nbsp;&nbsp;&nbsp;&nbsp;8:43. Žene. Volim žene. Čisti ženski miris pudera i talka. Njihovu bledu kožu i blede bradavice na svetlosti sveća. Njihovu nežnost, čvrstinu i mošusni miris strašne ovlaženosti...
<BR>&nbsp;&nbsp;&nbsp;&nbsp;&nbsp;8:44. Misliću na žene. Zatvoriću oči i misliti na litaniju ženstvenosti, na miris i dodir ženskog života. Na sve stvari žive i vitalne u (Prim. urednika: Ovaj red je nedovršen).
<BR>&nbsp;&nbsp;&nbsp;&nbsp;&nbsp;8:45. Duž linije čuju se pištaljke. Pokušaću da dunem u svoju. Narednici guraju ljude gore i napolje. Drugi podoficiri vode. Krećemo za... (Prim. urednika: Nečitko) ... nije fer.
<BR>&nbsp;&nbsp;&nbsp;&nbsp;&nbsp;Litanija ženske životne sile. Muza štiti.
<BR>&nbsp;&nbsp;&nbsp;&nbsp;&nbsp;Zbogom.
<BR>
<BR>&nbsp;&nbsp;&nbsp;&nbsp;&nbsp;(Prim. urednika: Dobro je poznato da se drugi rovovski dnevnik Dž. E. R.-a ovde završava. Ili, radije, završava se sledećom sažetom beleškom:
<BR>&nbsp;&nbsp;&nbsp;&nbsp;&nbsp;10-7-16, 8:15 ujutro. Pukovnik prolazi poslednji put među nama i ja pripremam svoje ljude da krenu preko. Naši veliki topovi i dalje ćute. Možda štab ne želi da pokvari iznenađenje koje smo pripremili za Nemce. Našalio sam se sa narednikom Krosom da se nadam da Švabe spremaju doručak, jer umirem od gladi. Momci su se od srca nasmejali.
<BR>&nbsp;&nbsp;&nbsp;&nbsp;&nbsp;Može se zapaziti da su pesme ovde viđene u grubom obliku često pogrešno datirane. Često se navodi da je Noćna patrola rezultat Dž. E. R.-ovog opisa noćne patrole koja se vratila 30. juna, dok je on posmatrao 2. velške strelce. Deo stihova koji počinje sa 'I uz zvek ašova...' obično se pripisuje prethodnom Božiću, kada je 13. streljačka brigada bila udobno smeštena u Haneskampu i kada je poručnik Ruki dobio svoj prvi pogrebnički zadatak. Proizilazi da je ono što se na drugim mestima opisuje kao '...aktivna imaginacija briljantnog mladog pesnika okrenuta prema uočenim užasima fronta' jednostavna reportaža, pre nego poetska imaginacija.
<BR>&nbsp;&nbsp;&nbsp;&nbsp;&nbsp;Najzad, segment koji govori o stvarnom iskustvu u noćnoj patroli - 'Videli smo samo uz svetlost raketa' - ne može se naći ni u jednom izdanju Rovovskih pesama. Očigledno je, bar ovome bibliografu, da je Dž. E. R. radio na dužoj, konačnijoj verziji Noćne patrole i da bi je i realizovao da se nisu umešale okolnosti).
<BR>
<BR>&nbsp;&nbsp;&nbsp;&nbsp;&nbsp;Petak, 14. jul
<BR>&nbsp;&nbsp;&nbsp;&nbsp;&nbsp;Gospa večeras nije sa mnom. Bila je tu ranije, ali lekari su digli buku, i ona se nije vratila. Osećam njen miris.
<BR>&nbsp;&nbsp;&nbsp;&nbsp;&nbsp;Brikers, do mene, onaj sa pola lica koji je uspevao da stenje u svakom satu kada sam bio svestan, umro je pre nekoliko minuta. Grgotanje i ropac bili su očigledni.
<BR>&nbsp;&nbsp;&nbsp;&nbsp;&nbsp;Gospa je tada bila tu. Sada nije. Molim se za njen povratak.
<BR>
<BR>&nbsp;&nbsp;&nbsp;&nbsp;&nbsp;Subota, 15. jul, 9:30 ujutro
<BR>&nbsp;&nbsp;&nbsp;&nbsp;&nbsp;Danas više znam o tome gde se nalazim. Prepoznajem tutnjavu topova. Sestra Pola Marija, ljubaznija od dve kaluđerice koje nas neguju, kaže mi da se priprema novi veliki juriš. Od same pomisli na to koža mi se ježi.
<BR>&nbsp;&nbsp;&nbsp;&nbsp;&nbsp;Verujem da je moja gospa noćas bila tu - sećam se njenog dodira - ali sve ostalo iz proteklih nekoliko dana predstavlja čudnu, nejasnu mrlju ispunjenu bolom. Kada sam juče prvi put postao svestan sebe i svoje okoline, na mom noćnom stočiću bila su dva predmeta koje sam doneo sa ničije zemlje; očev sat, koji je stao u 10:08, i tajni dnevnik u kojem sam črčkao neposredno pre nego što smo krenuli preko. Izgleda da sam te dve stvari nosio u rukama tokom napada. Kada sam, konačno, dva dana kasnije stigao u stanicu za previjanje, sat sam još čvrsto stezao u ruci, a dnevnik mi je nekako bio premešten u džep bluze - gotovo jedinog komada odeće koji je na meni ostao čitav.
<BR>&nbsp;&nbsp;&nbsp;&nbsp;&nbsp;Da opišem gde sam. Nalazim se u isturenoj bolnici MKKA (Prim. urednika: Medicinski korpus Kraljevske armije). odmah izvan Alberta. Pošto se to selo nalazi samo dve milje od fronta, ovo mesto je neka vrsta postaje između grubih stanica za previjanje i poljskih hirurških bolnica bližih frontu i pravih bolničkih baza mnogo dalje u pozadini. (Mnoge su u samoj Engleskoj.) Ova 'bolnica' sastoji se od tri okrečene sobe u nečemu što je moglo da bude deo ovdašnjeg manastira. Sa svog prozora mogu da vidim Zlatnu devicu. (Prim. urednika: U centru Alberta bila je velika crkva, a na njenom tornju nalazila se pozlaćena statua Device Marije koja je držala bebu Isusa iznad glave. Statua je bila pogođena nemačkom granatom 1915. i od tada je stajala pod pravim uglom u odnosu na toranj. Dnevnici Sasuna, Grejvsa, Mejsfilda i stotinu manje poznatih imena pominju marširanje na front ispod tog bizarnog putokaza. Na obe strane fronta nikla je legenda da će se, bude li Devica pala, rat završiti. Nemačke trupe dodale su na kraju da će, ako statua zaista padne, Nemačka biti pobednik. Francuski inženjeri su onda brzo osigurali viseću Madonu i bebu čeličnim sajlama, i ona je ostala u tom položaju sve dok Nemci, 1918, nisu ponovo zauzeli Albert i počeli da koriste zvonik kao osmatračnicu, pa je tada britanska topovska vatra srušila i zvonik i Devicu).
<BR>&nbsp;&nbsp;&nbsp;&nbsp;&nbsp;Albert gotovo da su sasvim napustili civili, ali on nekako uspeva da postoji ovde, tako blizu borbama. Deo naše artiljerije nalazi se iza sela. Trupe prolaze u oba smera danju i noću, i spavanje je gotovo nemoguće zbog bata njihovih koraka, kloparanja konjskih kopita i psovki ljudi koji cimaju velike topove kroz blato. Svi moji bolnički drugovi ovde oficiri su, i kako sam razabrao iz reči sestre Pole Marije, ovo mesto namenjeno je samo onima isuviše ozbiljno ranjenim da bi putovali ka Amijenu i kući, ili onima ranjenim tako lako da će se ubrzo vratiti na front. Sebe smatram nesrećno svrstanim u ovu drugu kategoriju.
<BR>&nbsp;&nbsp;&nbsp;&nbsp;&nbsp;U mom odeljenju ima oko desetak ljudi, nekolicina su oficiri iz Streljačke brigade. Većina ih umire. Jedan momak, kapetan, izgubio je u eksploziji obe noge i zadah gangrene neprestano ispunjava odeljenje. Jedan drugi, poručnik poput mene, prostreljen je kroz mozak i neprekidno priča, udvarajući se jadnoj kaluđerici kao da mu je ona ljubavnica. Jedan stariji čovek, major, svakog dana se vraća u hirurški šator da mu odseku još po malo noge. I on širi oko sebe smrad gangrene i smrti, ali nikada se ne žali, već samo leži na krevetu i zuri nepomično u tavanicu.
<BR>&nbsp;&nbsp;&nbsp;&nbsp;&nbsp;Sestra Pola Marija mi kaže da pukovnika Pretor-Pinija posebno neguju u poljskoj bolnici u komšiluku, jer je i dalje previše teško ranjen da bi ga železničkom prugom poslali u bolnicu. Rekla je i da su mu levu ruku samlela mitraljeska zrna. To sam znao. Video sam kada se dogodilo.
<BR>&nbsp;&nbsp;&nbsp;&nbsp;&nbsp;Gotovo svi oficiri u našem bataljonu poginuli su, uključujući i sva četiri četna komandira. Video sam kako umiru. Većina komandira drugih vodova takođe je pobijena. Koliko razumem, poručnik Ficgibon je preživeo, kao i ja, ali je ranjen toliko teško da su ga smesta poslali u Blajti. Većina naših narednika je pokošena - uključujući i Krosa i Monktona - ali ima nade da su neki i preživeli. Posle bitke uvek dođe do velike zbrke.
<BR>&nbsp;&nbsp;&nbsp;&nbsp;&nbsp;Izgleda da sam ja jedini 'lako ranjen' u odeljenju, i da patim od nečega što mi je opisano kao 'kontuziona paraliza' i od upale pluća posle dve noći ležanja u rupi od granate. Upala pluća je gnjavaža, naročito kada svakog dana dođu da mi dreniraju pluća iglom velikom bukvalno kao pumpa za bicikl - drže me na mestu dok mu zabadaju iglu kroz leđa - ali još gori od toga je strašan bol zbog konačnog povratka osećaja u moje obamrle noge. Kao da su spavale četiri ili pet dana, i od žmaraca koji me probadaju zbog njihovog buđenja hoću da izludim.
<BR>&nbsp;&nbsp;&nbsp;&nbsp;&nbsp;Mladi oficir bez nogu upravo je umro. Prvo su mu stavili paravan oko kreveta, a onda su došli ljudi sa nosilima da uklone njegovo telo. Onako pokriveno, obličje pod ćebetom izgledalo je premalo za nekoga ko je nekada bio čovek.
<BR>&nbsp;&nbsp;&nbsp;&nbsp;&nbsp;Poručnik prostreljene lobanje i dalje doziva svoju bolničarku/kaluđericu/ljubavnicu glasom koji postaje sve mahnitiji. Pretpostavljam da neće preživeti noć.
<BR>&nbsp;&nbsp;&nbsp;&nbsp;&nbsp;Mislim o ovom mestu kao o predvorju pakla. Očigledno je neka druga pismena duša imala slične misli, jer blizu prozora kroz koji mogu da vidim Zlatnu devicu ugljenom su ispisane reči: PER ME SI VA NE LA CITTA DOLENTE, PER ME SI VA NE L'ETTERNO DOLORE, PER ME SI VA TRA LA PERDUTA GENTE. Sestra Pola Marija kaže mi da su kaluđerice to ostavile zato što im je oficir koji je to naškrabao rekao da je to pesma koja govori o pažnji i blagosti ovog mesta. Očito da kaluđerice niti znaju italijanski, niti poznaju Dantea.
<BR>&nbsp;&nbsp;&nbsp;&nbsp;&nbsp;Citat je iz Pakla, naravno, i glasi: KROZ MENE VODI PUT U GRAD PATNJE, KROZ MENE VODI PUT U VEČITI BOL, KROZ MENE VODI PUT KOJI PROLAZI MEĐU IZGUBLJENIMA.
<BR>&nbsp;&nbsp;&nbsp;&nbsp;&nbsp;Lekari dolaze sa svojom prokletom iglom. Pisaću kasnije.
<BR>&nbsp;&nbsp;&nbsp;&nbsp;&nbsp;Subota, 15. jul, gotovo ponoć
<BR>&nbsp;&nbsp;&nbsp;&nbsp;&nbsp;Topovi su veoma glasni. Mogu da vidim Devicu i Dete osvetljene otpozadi topovskim bljeskovima dok svetlost neprekidnog bombardovanja pada preko okrečenih podnih dasaka poput treptaja iz nekog nevidljivog kamina.
<BR>&nbsp;&nbsp;&nbsp;&nbsp;&nbsp;Jedina druga osoba u odeljenju koja izgleda da je budna jeste žrtva gasa fosgena koja leži preko puta mene. Zvuci koje on ispušta užasni su. Pokušavam da ga ne gledam, ali svakih nekoliko sekundi ukradem po koji pogled.
<BR>
<BR>&nbsp;&nbsp;&nbsp;&nbsp;&nbsp;...bele mu oči kolutaju na licu,
<BR>&nbsp;&nbsp;&nbsp;&nbsp;&nbsp;Na opuštenom licu, đavoljem, bolesnom od greha;
<BR>&nbsp;&nbsp;&nbsp;&nbsp;&nbsp;Da ste mogli čuti, u svakom gaju kako
<BR>&nbsp;&nbsp;&nbsp;&nbsp;&nbsp;Krv mu grgolji iz zapenjenih pluća,
<BR>&nbsp;&nbsp;&nbsp;&nbsp;&nbsp;Opscena k'o rak, gorka kao gnoj
<BR>&nbsp;&nbsp;&nbsp;&nbsp;&nbsp;Gnusnih, neizlečivih čireva na jezicima nedužnih... (5)
<BR>
<BR>&nbsp;&nbsp;&nbsp;&nbsp;&nbsp;Svaki dah koji jadnik uzima plaćen je strašnom cenom bola i napora. Ne mogu da zamislim da će doživeti jutro, ili čak i deset sledećih tako strašnih udisaja... ali prebrojao sam deset još dok sam čekao da ovo napišem. Možda će biti osuđen na to da živi do jutra, ili čak i duže, iako mi nije jasno zbog čega se takav bol može naneti ijednom živom biću. Prema ovome Hristova takozvana agonija na krstu izgleda kao prava sitnica.
<BR>&nbsp;&nbsp;&nbsp;&nbsp;&nbsp;Nisam u stanju da spavam zato što čekam gospinu posetu. Tragovi njenog parfema od ljubičica ostali su mi na ručnom zglobu i rukavu pižame i ja ih prinosim licu kada zadah gangrene postane preterano težak.
<BR>&nbsp;&nbsp;&nbsp;&nbsp;&nbsp;Bio sam siguran da će se večeras vratiti.
<BR>&nbsp;&nbsp;&nbsp;&nbsp;&nbsp;Mislim da ću pisati o napadu dok čekam. Možda, ako o tome budem pisao, neću ponovo o tome sanjati.
<BR>&nbsp;&nbsp;&nbsp;&nbsp;&nbsp;Krenuli smo preko u 8:45. Znao sam da je pred nama na pojedinim mestima linija Švaba bila udaljena oko trećinu milje, ali naš cilj bio je deo neprijateljskih rovova samo nekoliko stotina metara ispred nas. Ubedio sam sebe da je to definitivno prednost za naše momke, a onda se uskobeljao uz zid rova i izišao.
<BR>&nbsp;&nbsp;&nbsp;&nbsp;&nbsp;Moj prvi utisak posle napuštanja rova bila je nekakva lakoća u glavi zbog mogućnosti da hodam iznad zemlje. A onda sam pomislio, lakoumno: Ovde gore ima pčela. Vazduh je bio posve ispunjen zvukom zzzp-zzzp, baš kao u vreme kada sam bio dečak i kada sam uznemirio veliku košnicu pčela u vrtu g. Olknata. Kada sam video da pramenovi prašine poskakuju ispred mene i sa strane, shvatio sam da taj zvuk prave, ni manje ni više, nego meci. Tada sam gotovo stao, toliko je strašan bio moj strah da će me metak u čeličnoj košuljici pogoditi pravo u lice, ali sam zažmurio sve dok mi oči nisu bile gotovo zatvorene, nagnuo se malo napred, i prisilio sebe da krenem napred sa momcima.
<BR>&nbsp;&nbsp;&nbsp;&nbsp;&nbsp;Duž čitave linije, naši ljudi kretali su napred u tu ubilačku vatru - najpre oficiri i podoficiri, zatim strelci sa bajonetima nataknutim na puške, a onda posade mitraljeza 'Luis' sa nosačima municije koji su se rvali sa teretom. Primetio sam da svako tamo napolju - uključujući i mene - hoda u neprijateljsku vatru nekako pognuto i dijagonalno, kao da hodamo protiv jakog vetra ili kiše. Narednici su nastavili da viču na pripadnike svojih vodova da se drže dalje jedan od drugog i da se ne gomilaju. Dok sam posmatrao kroz stisnute kapke, ljudi počeše da padaju.
<BR>&nbsp;&nbsp;&nbsp;&nbsp;&nbsp;U stvari, bilo je to neobično. Ljudi su prosto padali, gotovo nonšalantno, kao deca koja se igraju rata. Mislio sam najpre da je to delimično čisto foliranje - ljudi nesposobni da ostanu uspravni zbog straha - ali tamo gde su padali nije bilo više zaklona i, još dok sam gledao, novi meci udarali su im o tela i terali ih da se jedva primetno trzaju. Zvuk metaka koji udaraju u meso bio je gotovo isti kao zvuk pat-tud metaka koji udaraju u vreće s peskom koji smo svi čuli iz rovova. A posvuda je vazduh i dalje bio pun zujanja - zzzp-zzzp.
<BR>&nbsp;&nbsp;&nbsp;&nbsp;&nbsp;Moj strah u tom trenutku bio je toliko užasan da je sve što sam mogao da učinim bilo da ostanem uspravan i u ravnoteži dok sam napredovao, koračajući oprezno preko rupa od granata i trulih leševa. Zemlja je skakala ispred i iza mene. Nekako, moj um ostao je potpuno izdvojen.
<BR>&nbsp;&nbsp;&nbsp;&nbsp;&nbsp;Krenuo sam sa desetak ili više momaka iz svog voda, ali oni su jedan po jedan otpadali. Zaustavio sam se kraj jednog koji je ležao ničice i upitao: "Jesi li povređen?"
<BR>&nbsp;&nbsp;&nbsp;&nbsp;&nbsp;"Šta koji kurac misliš da radim ovde dole, prokleta uštogljena budalo?" viknuo je nepristojni momak na mene. "Berem jebene krasuljke?" Tada mitraljeski metak pogodi tačno u centar njegovog šlema, on povrati mozak, a ja krenuh dalje.
<BR>&nbsp;&nbsp;&nbsp;&nbsp;&nbsp;Konačno preostasmo samo jedan čovek kojeg sam otprilike prepoznao kao kaplara Vudloka iz jedanaestog voda i ja. Bili smo manje od pedeset metara od neprijateljske žice kada kaplar Vudlok poče da se smeje. "Isuse Hriste, ser!" viknu on, lakomisleno kao školski đak. "Isuse Hriste, ser, mislim da smo nas dvojica jedini koji će proći kroz ovu prokletu žicu!" On se zakikota. "Isuse Hriste, ser..." započe ponovo, baš kada mu nekoliko metaka iskida kaki uniformu iznad prsa u tamnocrvene froncle. On pade postrance u plitki krater, a ja stavih svesku u džep košulje, proverih sat i krenuh dalje.
<BR>&nbsp;&nbsp;&nbsp;&nbsp;&nbsp;Postojao je samo jedan procep ispred nas, i osmi vod, koji nas je pretekao, krenuo je ka njemu. Pomislio sam da pomalo liče na jagnjad koja pune žleb što vodi u klanicu. Nemački mitraljezi otvorili su vatru sa pedeset stopa udaljenosti i svaki pripadnik voda srušio se u krvavoj hrpi.
<BR>&nbsp;&nbsp;&nbsp;&nbsp;&nbsp;Oči su mi se gotovo zatvorile. Pomislio sam na žene koje sam poznavao i zaveo. Predstavio sam sebi njihovu kožu, njihove usne, boju njihovih očiju, i njihov slatki miris. Zamislio sam njihov dodir.
<BR>&nbsp;&nbsp;&nbsp;&nbsp;&nbsp;Počeše da padaju granate. Komadi kaplara Vudloka izbiše u erupciji iz njegove rupe, pomešani sa delovima leševa koji su tamo bili još od velikog juriša izvedenog prvog jula. Kaplarova glava, sa šlemom još čvrsto nasađenim i remenom za bradu zategnutim, pade mi pred noge i otkotrlja se.
<BR>&nbsp;&nbsp;&nbsp;&nbsp;&nbsp;Rupa u žici ispred mene bila je zagušena do visine od tri tela leševima ljudi iz osmog voda, pa sam skrenuo levo i pošao prema delu ničije zemlje gde sam mogao da vidim ljude iz Streljačke brigade kako još stoje, još napreduju. Znao sam po mapama da je negde ispred mene takozvana 'krečna jama', mali kamenolom koji neprijatelj beše utvrdio.
<BR>&nbsp;&nbsp;&nbsp;&nbsp;&nbsp;U tom trenutku pogledao sam desno da vidim šta je sa 25. divizijom koja je trebalo da nas podrži s boka. Tamo nije bilo nikoga. Pogledao sam daleko levo, da vidim šta je sa 23. divizijom koja je trebalo da napada s naše leve strane. Polje je bilo prazno. Okrenuo sam se, dok mi je zzzp-zzzp zujalo kraj ušiju, da vidim jesu li 13. strelci izašli u drugom talasu, kao što je planirano. Nije bilo nikakvog drugog tala0sa.
<BR>&nbsp;&nbsp;&nbsp;&nbsp;&nbsp;"Dole, čoveče!" To je pukovnik Pretor-Pini čučao u rupi od granate. Siđoh kraj njega.
<BR>&nbsp;&nbsp;&nbsp;&nbsp;&nbsp;"Džimi", prodahta on. "Ne verujem da možemo..." Jedan kurir ulete u rupu i tutnu pukovniku poruku u šake.
<BR>&nbsp;&nbsp;&nbsp;&nbsp;&nbsp;"Napad otkazan, ser", prodahta dečko.
<BR>&nbsp;&nbsp;&nbsp;&nbsp;&nbsp;Pukovnik je s nevericom zurio u poruku. "To objašnjava nedostatak bombardovanja. I zašto 23. i 25. nisu izašle." On zgužva poruku. "Otkazan je? Džimi, pre nego što smo se mi otisnuli. Samo nisu stigli do nas na vreme." On se pridiže iznad prednjeg ruba rupe. Oko nas je padalo još 5,9-ki i granata velike brzine.
<BR>&nbsp;&nbsp;&nbsp;&nbsp;&nbsp;"Džimi", reče on, "momci iz trinaestog voda već su uspeli da uđu u švapske rovove. Neko mora da ode napred i da im kaže..."
<BR>&nbsp;&nbsp;&nbsp;&nbsp;&nbsp;"Ja ću, ser!" ponudi se mladi kurir.
<BR>&nbsp;&nbsp;&nbsp;&nbsp;&nbsp;Pukovnik Pretor-Pini klimnu glavom i dečko iskoči iz rupe sa brzinom i hrabrošću onih veoma mladih, koji znaju da su besmrtni. Mitraljez ga je zahvatio posle manje od desetak metara i gotovo prepolovio.
<BR>&nbsp;&nbsp;&nbsp;&nbsp;&nbsp;Pukovnik me pogleda. "Pa, Džimi, šta da se radi." Iskobeljasmo se iz rova i krenusmo napred zajedno, nagnuti prema buci kao da se suprotstavljamo jakom vetru.
<BR>&nbsp;&nbsp;&nbsp;&nbsp;&nbsp;Neki ljudi još su bili živi u rupama od granata. Mnogi su se bili otarasili rančeva i pušaka i sklupčali se u male kugle straha. Video sam da pukovnik gleda levo, a tamo su u jednoj rupi bila sva četiri naša četna komandira i nekoliko njihovih ađutanata, koji su čučali i pokazivali na različite strane.
<BR>&nbsp;&nbsp;&nbsp;&nbsp;&nbsp;"Raziđite se, budale proklete!" doviknu im pukovnik Pretor-Pini, a onda eksplozija ispuni čitav krater prašinom i šrapnelom. Kada se dim razišao, od ljudi behu ostali samo parčići.
<BR>&nbsp;&nbsp;&nbsp;&nbsp;&nbsp;Umalo nismo stigli do dela utvrđenog druma blizu krečne jame, kada se pukovnik obrnu i teško pade. Čučnuo sam na tren kraj njega. Dve istovetne kosti njegove podlaktice jasno su se videle kroz raskidano meso. Usne su mu uobličavale reči, ali ja sam bio potpuno gluv za njih. Znao sam da mi je ovo jedina prilika da preživim; da uzmem pukovnika i da ga odnesem natrag do rovova. Možda, čak, i da dobijem medalju.
<BR>&nbsp;&nbsp;&nbsp;&nbsp;&nbsp;Začkiljivši još žešće, okrenuo sam se i krenuo ka neprijateljskim rovovima.
<BR>&nbsp;&nbsp;&nbsp;&nbsp;&nbsp;Ne sećam se da sam stigao do nemačkih linija, niti da sam uskočio u njihove rovove, ali jasno se sećam nemačkog narednika koji je izašao iza ugla i viknuo nešto na mene. Nisam siguran ko se od nas više prepao. Sećam se da sam pomislio: Taj čovek nosi vuneni šinjel... u julu! Mora da je lud. A onda dežmekasti narednik prestade da viče i poče da petlja oko puške koja mu je - neobjašnjivo u takvom kontekstu - visila o ramenu.
<BR>&nbsp;&nbsp;&nbsp;&nbsp;&nbsp;Jedan od naših momaka pao je tu, licem u blato, i njegova 'Li Enfild' ležala mu je tik izvan dohvata ispružene ruke. Bez razmišljanja, podigao sam tešku pušku i krenuo brzo napred, pustivši da mi očev sat visi o lančiću koji sam dvaput umotao oko ručnog zgloba negde između kratera gde je pukovnik pao i ovog mesta.
<BR>&nbsp;&nbsp;&nbsp;&nbsp;&nbsp;Nemac je taman podigao oružje u zgib ramena kada sam mu ja zario bajonet ispod garda u prsa, odmah ispod grudne kosti. Bajonet je bio dugačak oko pola metra. Kliznuo je u debelu vunu njegovog šinjela i nestao sa vidika tako lako da se činilo da smo on i ja zaverenici u nekoj amaterskoj mađioničarskoj tački. Osetio sam kako izoštreni čelični vrh udara u blato rova iza narednika.
<BR>&nbsp;&nbsp;&nbsp;&nbsp;&nbsp;Čovek me je upitno pogledao, podigao malčice svoju pušku kako bi mogao da vidi mesto gde je moj bajonet nestao u vlažnoj vuni iznad njegovog trbuha, a onda tiho uzdahnuo i naslonio se na zid rova. Mogao sam da osetim vibriranje koje je dopiralo sa mesta gde mu je moj čelik presekao kičmu. Narednik otvori usta kao da hoće nešto da kaže, ali se umesto toga osmehnu. Kada se većom težinom naslonio na zid rova, ispustio sam pušku kao da mi je iznenada postala vrela u rukama. Njen kundak usadio se u blato i zadržao leš gotovo uspravno, tako da su puška i njegove dve raširene noge sačinjavale neku vrstu tronošca, dok su mu mrtve ruke još ukločeno stezale pušku. Šinjel mu je visio u prevojima kao pokrov.
<BR>&nbsp;&nbsp;&nbsp;&nbsp;&nbsp;Okrenuo sam se i krenuo niz rov da pronađem 13. vod i kažem im da je napad otkazan.
<BR>
<BR>&nbsp;&nbsp;&nbsp;&nbsp;&nbsp;Ono gadno desilo se pri povratku.
<BR>&nbsp;&nbsp;&nbsp;&nbsp;&nbsp;Pronašao sam ostatke Streljačke brigade koji su se borili u zauzetim rovovima, nesvesni da je napad otkazan, ili da je od samog početka bio greška. Nemci su ojačali i ulegnuti put i linije blizu krečne jame, tako da je to mesto bilo pravo zmijski splet betonskih vatrenih položaja, mitraljeskih gnezda, zemunica dubokih i desetak metara, i lavirinta dasaka za zaklon i tunela. Naši momci očistili su ih iz dugog dela ove linije i držali su se pred neorganizovanim protivnapadima.
<BR>&nbsp;&nbsp;&nbsp;&nbsp;&nbsp;Rovovska borba je užasna i u najboljim uslovima, a u ovoj jazbini, sa desetkovanim bataljonom i sa malo municije, bila je više nego užasna. Do ranog popodneva, Streljačka brigada upotrebila je sve svoje Milsove bombe i ostala na opasno malim zalihama metaka za puške i preostala dva mitraljeza 'Luis'. Sve telefonske linije prenete preko ničije zemlje po cenu tolikih života, bile su gotovo smesta presečene granatiranjem, i pokušaji da se komunicira sa našim rovovima putem reflektorskog semafora ili zastavica privlačilo je, bez izuzetka, vatru na signalizatora.
<BR>&nbsp;&nbsp;&nbsp;&nbsp;&nbsp;Porazgovarao sam sa jedinim oficirom kojeg sam bio u stanju da pronađem, sa kapetanom Reverom, a onda smo odlučili da pokušamo da se vratimo čim se malo smrkne.
<BR>&nbsp;&nbsp;&nbsp;&nbsp;&nbsp;Pravi sumrak nije se spuštao u ovom delu Francuske sve do gotovo deset sati, i čim smo pomislili da je dovoljno mračno da krenemo natrag ne privlačeći pažnju Švaba, kapetan Rever naredio je ljudima da izađu iz rovova za čije su zauzimanje i odbranu tokom čitavog tog dugog, vrelog dana prolili toliko krvi. Polazili su u grupama od po trojice ili četvorice i nestajali u senkama ničije zemlje. Nemački mitraljesci izgleda da su se sažalili na nas. Ili su možda bili iscrpljeni kao i mi.
<BR>&nbsp;&nbsp;&nbsp;&nbsp;&nbsp;Rukovao sam se sa kapetanom Reverom i vraćao se i sam preko, kada je otvorena baražna vatra. Po zvuku sam smesta znao da su to osamnaestice, i da nas to naši rođeni topovi gađaju.
<BR>&nbsp;&nbsp;&nbsp;&nbsp;&nbsp;Žestoko i strašno bombardovanje koje nam je bilo obećano za napad tog jutra nije nikada stiglo... sve do sada. Čitavo polje ničije zemlje koje nas je razdvajalo od naših isturenih linija - u tom trenutku oko hiljadu metara - najednom je bljunulo u erupciji neprobojnog zida plamena i šrapnela. Još jednom sam zažmurio i naginjao se napred kao da je sama atmosfera ispunjena metalom. Ovog puta komadi su vrištali praveći zvuk nalik na vvvviiiiit... a završni suglasnik bio bi pridodat kada bi se šrapnel zario u nešto. Mnoge eksplozije imale su vazdušni udar, čega smo se svi najdublje plašili, pošto tada obično najpre biva pogođena glava, i ništa osim zemunice sa čvrstim krovom nije pružalo nikakav zaklon od toga.
<BR>&nbsp;&nbsp;&nbsp;&nbsp;&nbsp;Iza nas, nemački mitraljesci otvorili su vatru. Švabe su očigledno već bile izvršile protivnapad i ponovo zauzele rovove koje smo mi upravo napustili. Nije se moglo napred. Nije se moglo nazad. Došlo mi je da se zakikoćem kao kaplar Vudlok u svojim poslednjim sekundima.
<BR>&nbsp;&nbsp;&nbsp;&nbsp;&nbsp;Po onome što sam čuo juče i danas, mislim da je 13. streljačka brigada negde u to vreme prestala da postoji kao borbena jedinica. Pomislivši da to Nemci vrše protivnapad iz Kontalmezona, naša sopstvena artiljerija iseckala nas je u froncle.
<BR>&nbsp;&nbsp;&nbsp;&nbsp;&nbsp;Što se mene tiče, shvatio sam da besciljno trčim od jedne rupe do druge, saginjem se pred većim eskplozijama u blizini, trčim kroz zemlju i dim kada mi se učini da su eksplozije nešto dalje. Shvatio sam da još čvrsto držim očev sat u levoj ruci.
<BR>&nbsp;&nbsp;&nbsp;&nbsp;&nbsp;To bezumlje nije moglo da potraje večno, pa i nije. U jednom trenutku trčao sam prema onome što sam smatrao prijateljskim položajima nekoliko stotina metara dalje, a sledećeg sam osetio iza sebe veliki udar i bukvalno sam poleteo, sa pogledom na bojište kao sa velike visine. U tom trenu pomislio sam da sam poginuo i da mi je duša umakla iz tela.
<BR>&nbsp;&nbsp;&nbsp;&nbsp;&nbsp;Onda sam pao i smandrljao se u duboki krater od granate, i noge su mi pljusnule u lokvu smrdljivog zelenila na dnu. Bio sam neko vreme u nesvesti, i kada sam se probudio bilo je sasvim mračno, a bombardovanje se nastavljalo. Nisam ni sumnjao da će me druga granata svakog trena pronaći, ali u tim trenucima više mi nije bilo ni važno.
<BR>&nbsp;&nbsp;&nbsp;&nbsp;&nbsp;Udar mi je iskidao pantalone tako da sam bio praktično nag od struka naniže, i nisam osećao noge tamo gde su nestajale u ustajaloj vodi. Bluza mi je takođe bila u dronjcima, iako mi je košulja spreda preživela. Šlem mi je bio nestao. Osećao sam malo bola iznad velike obamrlosti koja mi se širila sa leđa niz noge, ali, bio sam siguran da mora da me je pogodio neki smrtonosni komad metala zariven još u tim trenucima u moje obamrlo meso. Ruke su mi bile umrljane i crne kao i ostali delovi mog tela, ali činilo se da su netaknute i - posle nekoliko momenata kolebanja između svesnog i nesvesnog stanja - upotrebio sam ih da pokušam da se izvučem iz vode.
<BR>&nbsp;&nbsp;&nbsp;&nbsp;&nbsp;To nije bila dobra zamisao. Vrh glave mi je bio samo nekoliko santimetara ispod ruba strmog kratera od granate, i čim sam se uzdigao iznad ad hoc parapeta, unaokolo su zašištali meci i šrapneli. Odustao sam od borbe protiv blata i kliznuo ponovo dole, tako da su mi noge, sve do butina, ponovo nestale ispod tamne vode.
<BR>&nbsp;&nbsp;&nbsp;&nbsp;&nbsp;Još jedan ili dvojica delili su sa mnom tu rupu. Kažem jedan ili dvojica zato što do današnjeg dana ne znam da li je na drugoj strani lokve široke dva metra ležalo jedno telo, ili dva. Donja polovina torza ležala je u blatu, nožni prsti gotovo su dodirivali rub kratera. Vidljivi deo kičmene moždine zasijao bi svaki put kada bi se spustila raketa ili kada bi eksplozija obasjala prizor. Uvijači od tkanine i čizme bile su sasvim sigurno britanske i pomislio bih da to donja polovina mog rođenog tela leži tamo, da nisam već ranije video svoje gole noge.
<BR>&nbsp;&nbsp;&nbsp;&nbsp;&nbsp;Gornja polovina glave nekog momka virila je iz vode, lica okrenutog ka meni. Uspeo je da zadrži šlem, i činilo se da je remen čvrsto zakačen. Oči su mu bile otvorene i kao da su zurile u mene sa krajnjom napetošću. Pretpostavio bih da je to neki mudar momak koji leži kao mrtav, i čeka da bombardovanje posustane pre nego što izleti napolje da ponovo pokuša, da nije bilo činjenice da su mu se i usta i nozdrve nalazile pod vodom. Nije bilo mehurića. Nije treptao dok su se minuti stapali u sate.
<BR>&nbsp;&nbsp;&nbsp;&nbsp;&nbsp;Sa neupotrebljivim nogama, bez mogućnosti da procenim rane dok je opšta obamrlost ustrajavala, a bombardovanje se nastavljalo, ležao sam na leđima u blatu rupe i čekao da umrem dok je baražna vatra i dalje trajala. Kada se bude završila, i ako je budem preživeo, Nemci će poslati patrole da poslednje od nas dokrajče bajonetima.
<BR>&nbsp;&nbsp;&nbsp;&nbsp;&nbsp;Priznajem da sam ležao tamo i pokušavao da mislim filosofske misli, ali najviše što sam mogao bilo je da se prisećam lica i imena svih devojaka sa kojima sam spavao. To i nije bio tako neprijatan način da se provede vreme.
<BR>&nbsp;&nbsp;&nbsp;&nbsp;&nbsp;A onda su iz sve snage počela da me bole leđa i grudi. Pripremio sam se za tu eventualnost ponevši propisane četiri tablete morfijuma koje su bile dopuštene svakom oficiru. Sada sam posegnuo za džepom pantalona, u kojem sam ih držao.
<BR>&nbsp;&nbsp;&nbsp;&nbsp;&nbsp;Nisam imao pantalone. Tamo su bile samo prnje i posekotine.
<BR>&nbsp;&nbsp;&nbsp;&nbsp;&nbsp;Potapšao sam se po džepu košulje, u uzaludnoj nadi da sam u nastupu rastrojenosti tamo stavio morfijum, ali sve što sam našao bio je ovaj dnevnik, patrljak olovke i moja srebrna pištaljka.
<BR>&nbsp;&nbsp;&nbsp;&nbsp;&nbsp;Bol se kotrljao kao otrovni gas. Prihvatio bih u tom trenutku otrovni gas sa dobrodošlicom, samo da mi okonča bol. Kao što sam već priznao na ovim stranicama, nisam hrabar.
<BR>&nbsp;&nbsp;&nbsp;&nbsp;&nbsp;Bilo je negde posle ponoći i pred zoru, dok sam se koprcao u blatu, prikovan pogledom svog mrtvog druga, kada je došla ona.
<BR>&nbsp;&nbsp;&nbsp;&nbsp;&nbsp;Gospa. Ona koju čekam ove noći.
<BR>&nbsp;&nbsp;&nbsp;&nbsp;&nbsp;Ali, možda je škripa mog penkala ili moj uspravni položaj sprečavaju da me poseti. Odložiću dnevnik za drugi put i sačekati u tami između bljeskova velikih topova.
<BR>&nbsp;&nbsp;&nbsp;&nbsp;&nbsp;Post-skriptum: žrtva gasa preko puta više ne diše.
<BR>
<BR>&nbsp;&nbsp;&nbsp;&nbsp;&nbsp;Nedelja, 15. jul, 9:00 ujutro
<BR>&nbsp;&nbsp;&nbsp;&nbsp;&nbsp;Gospa nije došla. Ili se bar ne sećam da je bila tu. Ne mogu da izrazim dubinu svog razočaranja.
<BR>&nbsp;&nbsp;&nbsp;&nbsp;&nbsp;Kaluđerica - ona osorna, ne sestra Pola Marija - objašnjava pomahnitale zvuke naših topova tako što kaže da se bije strašna bitka za Visoku šumu. Većina žrtava koje neprekidno donose, kaže ona, pripada 33. diviziji, naročito Brigadi crkvenih momaka. Kaže da su rane strašnije od svega što je do danas videla.
<BR>&nbsp;&nbsp;&nbsp;&nbsp;&nbsp;Došao sam do spoznaje da će ova praksa ispunjavanja Kičenerove kvote regrutacijom Drugarskih bataljona požnjeti užasan vihor jada i da je to sa stanovišta regrutacije svakako bila velika zamisao, ali će zbog nje čitava sela, crkve, vatrogasne brigade i profesije u kojima bi učestvovao krem naše generacije biti zbrisane u jednom jedinom popodnevu. (Prim. urednika: Čak i sada, malo je njih koji su propustili ili zaboravili sliku lorda Kičenera koji pokazuje sa plakata i nedvosmisleno tvrdi: 'Potreban si svojoj zemlji'. Ono, međutim, što su savremeni čitaoci možda zaboravili, jeste da Kičener nije uveo vojnu obavezu kako bi popunio bojne redove sve do januara 1916. Tako su Džejms Edvin Ruki i oko dva i po miliona drugih ljudi u kaki uniformama bili dobrovoljci. Rukijevo mišljenje o 'Drugarskim bataljonima', gde su prijatelji i poznanici mogli da se prijave en masse ispostavilo se kao savršeno tačno. Najveći udarac koji je Velikoj Britaniji nanela klanica iz Prvog svetskog rata nije bio samo broj mrtvih, već strašan fokus takvog gubitka u pojedinim sredinama izazvan uništenjem 'drugara'. Drugarski bataljoni, koji su imali preko pet stotina žrtava - jedan bataljon sastojao se od hiljadu ljudi - kod Some su obuhvatali Akringtonske drugare, Lidske drugare, Kembridžski bataljon, Bataljon javnih škola, 1. bredfordske drugare, bataljon Brigade glazgovskih momaka, i dobrovoljce Kompanije Daun. A to je bilo samo u jednom danu, 1. jula).
<BR>&nbsp;&nbsp;&nbsp;&nbsp;&nbsp;Lekari i bolničarke ušli su pre izvesnog vremena da mi zabodu iglu kroz leđa u pluća. Zvuk koji ona proizvodi dok izvlači tečnost ne da se opisati, ali me prilično podseća na cirkuskog slona kojeg sam jednom gledao kako usisava poslednju kofu vode. Cirkus je prolazio kroz Veld u Kentu tog olistalog leta, i, tako mi Boga, voleo bih da sam sada tamo.
<BR>&nbsp;&nbsp;&nbsp;&nbsp;&nbsp;Doktor je zaboravio nekoliko papira koje je umorno spustio, i ja sam ukrao jedan od formulara kako bih ga pročitao. Bio je to izveštaj sa autopsije. Budan sam još od pre sedam - zvona u oštećenom zvoniku ispod nagnute Zlatne device zaista veoma dobro rade i nekako su nametljivija od neprekidne tutnjave i rike topova - i borio sam se sa pesmom koju sam prošle noći započeo o žrtvi gasa čije disanje kao da i dalje čujem, uprkos njenom najkonačnijem mogućem odsustvu.
<BR>&nbsp;&nbsp;&nbsp;&nbsp;&nbsp;Izveštaj sa autopsije, kao poezija, deluje efektnije od mojih škrabotina. Reprodukovaću ga od reči do reči:
<BR>
<BR>&nbsp;&nbsp;&nbsp;&nbsp;&nbsp;Slučaj četiri: starost 39
<BR>&nbsp;&nbsp;&nbsp;&nbsp;&nbsp;Godina,
<BR>&nbsp;&nbsp;&nbsp;&nbsp;&nbsp;Žrtva gasa 4. jula 1916.
<BR>&nbsp;&nbsp;&nbsp;&nbsp;&nbsp;Primljen u priručnu stanicu za ranjene
<BR>&nbsp;&nbsp;&nbsp;&nbsp;&nbsp;Istog dana.
<BR>&nbsp;&nbsp;&nbsp;&nbsp;&nbsp;Umro oko deset dana kasnije.
<BR>&nbsp;&nbsp;&nbsp;&nbsp;&nbsp;Mrka pigmentacija prisutna na velikim površinama
<BR>&nbsp;&nbsp;&nbsp;&nbsp;&nbsp;Tela. Beli prsten
<BR>&nbsp;&nbsp;&nbsp;&nbsp;&nbsp;Kože
<BR>&nbsp;&nbsp;&nbsp;&nbsp;&nbsp;Gde je bio ručni sat.
<BR>&nbsp;&nbsp;&nbsp;&nbsp;&nbsp;Tragovi površinskih opekotina na licu i
<BR>&nbsp;&nbsp;&nbsp;&nbsp;&nbsp;Skrotumu.
<BR>&nbsp;&nbsp;&nbsp;&nbsp;&nbsp;Larinks zapušen. Traheje potpuno
<BR>&nbsp;&nbsp;&nbsp;&nbsp;&nbsp;Prekrivene žutom membranom. Bronhije
<BR>&nbsp;&nbsp;&nbsp;&nbsp;&nbsp;Sadrže gasa u izobilju. Pluća prilično
<BR>&nbsp;&nbsp;&nbsp;&nbsp;&nbsp;Voluminozna.
<BR>&nbsp;&nbsp;&nbsp;&nbsp;&nbsp;Desno krilo pokazuje ekstenzivni kolaps kod baze.
<BR>&nbsp;&nbsp;&nbsp;&nbsp;&nbsp;Jetra puna krvi
<BR>&nbsp;&nbsp;&nbsp;&nbsp;&nbsp;I masna.
<BR>&nbsp;&nbsp;&nbsp;&nbsp;&nbsp;Stomak pokazao brojna
<BR>&nbsp;&nbsp;&nbsp;&nbsp;&nbsp;Submukusna krvarenja. Moždana supstanca
<BR>&nbsp;&nbsp;&nbsp;&nbsp;&nbsp;Neuobičajeno vlažna
<BR>&nbsp;&nbsp;&nbsp;&nbsp;&nbsp;I prepuna krvi. (6)
<BR>
<BR>&nbsp;&nbsp;&nbsp;&nbsp;&nbsp;Merde. Poezija ne služi kao poezija u ovom novom dobu. A ne-poezija ne može da se maskira kao upotrebljivi stihovi. Možda je poezija mrtva. Možda je i zaslužila da umre. Možda to zaslužuju i pesnici.
<BR>&nbsp;&nbsp;&nbsp;&nbsp;&nbsp;Zvona su prestala. Možda je onih pet-šest vernih civila koji još žive u Albertu prizvano na misu. Topovi ne posustaju ni za sekund. Žalim Brigadu crkvenih momaka. Za ono što će oni primiti, neka oni od nas koji nisu tamo budu zahvalni.
<BR>
<BR>&nbsp;&nbsp;&nbsp;&nbsp;&nbsp;Gotovo je došlo vreme da pišem o gospi. Oklevao sam da to činim zato što će svako ko bude pronašao ili pročitao moj dnevnik pomisliti da sam lud.
<BR>&nbsp;&nbsp;&nbsp;&nbsp;&nbsp;Nisam lud.
<BR>&nbsp;&nbsp;&nbsp;&nbsp;&nbsp;A ovaj će dnevnik biti uništen... Mora biti uništen. To je mesto na kojem jedan pesnik beleži gole misli koje drugi moraju da poriču da su ih uopšte i imali, ali poezija je mrtva, uskoro ću biti i ja, i odbijam da ostavim ove misli tamo gde će ih nezvane oči pronaći.
<BR>&nbsp;&nbsp;&nbsp;&nbsp;&nbsp;A opet, moram da pišem o tome ili ću poludeti.
<BR>
<BR>&nbsp;&nbsp;&nbsp;&nbsp;&nbsp;Napali smo 10-og, istog dana oko deset uveče gledali uništenje svoje Streljačke brigade, i čitave te noći ja sam ležao u rupi od granate, u poludelirijumu od bola zbog nogu koje nisu htele da me slušaju, napola van sebe od žeđi i straha. Priznajem da sam pio zeleni mulj iz tog kratera sa leševima. Te druge noći pio bih i sopstvenu mokraću. Gotovo je sigurno da jesam.
<BR>&nbsp;&nbsp;&nbsp;&nbsp;&nbsp;Ne mogu da zaboravim zvuk. Započeo je te prve noći i nije u potpunosti zamro u vreme kada sam ispuzao iz tog pakla, uveče 12-og.
<BR>&nbsp;&nbsp;&nbsp;&nbsp;&nbsp;Zvuk je bio neprekidan, a opet, uzdizao se i spuštao kao precizno komponovano valjanje vetrom bacanih talasa ili šuštanje miliona listova u jesenje veče u Kentu. Samo što u tom zvuku nije bilo ničeg uspavljujućeg ili meditativnog: bio je to zvuk hiljadu zuba koji grebu stotine škriljčanih blokova; bio je to zvuk škripe slomljenih noktiju; bilo je to šištanje i grgotanje, krvavo struganje dahtanja žrtava gasa koje se uzalud bore za još jedan dah pun sluzi.
<BR>&nbsp;&nbsp;&nbsp;&nbsp;&nbsp;Bio je to zvuk stotina naših ranjenih momaka na ničijoj zemlji.
<BR>&nbsp;&nbsp;&nbsp;&nbsp;&nbsp;Priznajem da sam i ja doprineo tom horu. Moje stenjanje i neartikulisani povici kao da su dopirali odnekud izvan mene i povremeno sam slušao kako se pridružuju opštem bolnom poviku sa osećanjem koje je pre bilo posramljenost nego užas.
<BR>&nbsp;&nbsp;&nbsp;&nbsp;&nbsp;Povremeno, iznad tupih eksplozija, tutnjave topova i štektanja mitraljeza, začuo bi se pokoji usamljeni pucanj iz puške, jasan kao udarac kresiva. A onda bi jedan glas iz hora bio ućutkan. Ali mi ostali pevali smo i dalje.
<BR>&nbsp;&nbsp;&nbsp;&nbsp;&nbsp;Čitavog tog drugog dana - u utorak, 11-og - ležao sam između parčića žice i kostiju. U jednom trenutku uspeo sam da se izvučem naviše i postrance, tako da mi neosetljive noge budu izvan vode; govorio sam sebi da se plašim da će istruliti, ali moj pravi strah bio je da će me nešto zgrabiti ispod površine zelenog đubreta. Mrtav vojnik i dalje je zurio u mene, i samo su mu tamne jame očiju i beonjače nalik na jaja bile vidljive iznad nivoa vode i ispod senke šlema. Te oči su se vidljivo povlačile dok sam gledao, tonule u lobanju kao da uzmiču od pogleda na mene. Prethodne noći, čak i pri nestalnoj svetlosti raketa i eksplozija, tamne zenice i dužice bile su mu vidljive, ali drugog dana oči su mu bile bele od mehuraste mase muvljih jaja.
<BR>&nbsp;&nbsp;&nbsp;&nbsp;&nbsp;Plave muve bile su povremeno toliko guste da sam mislio da je to oblak Valkira koji se spustio na nas. Ali, bile su to samo muve. Njihovo zujanje podsećalo me je na metke; zujanje metaka iznad podsećalo me je na muve. Odustao sam od pokušaja da oteram muve sa lica i mrdao sam se samo kada bi mi sa usana umilele u otvorena usta.
<BR>&nbsp;&nbsp;&nbsp;&nbsp;&nbsp;Stalna podloga stenjanja posustala je malo pred sumrak te druge večeri, ali kada se smrklo ponovo se pojačala, kao da su se mrtvi pridružili samrtnicima u našoj pesmi. Pokušao sam da se izvučem kada je postalo sasvim mračno, ruke su mi grabile kamenje, laktovi kopali po blatu, ali čim mi je glava provirila iznad ruba rupe od granate, mitraljezi su otvorili vatru. Podjednak broj zrna tragača došao je i sa britanskih položaja kao i sa nemačkih. Naši momci očito su bili nervozni i uplašeni od protivnapada.
<BR>&nbsp;&nbsp;&nbsp;&nbsp;&nbsp;Jedan od tih metaka odneo mi je u znak upozorenja komadić levog uha. Drugi mi je probio iscepanu tkaninu košulje između levih rebara i unutrašnje strane ruke. Odustao sam od pomisli da prepuzim dve stotine metara kroz sve to i skliznuo natrag u svoju ustajalu grobnicu. Vojnik kao da mi je poželeo dobrodošlicu belim migom. Pacovi su u mraku vukli donju polovinu torza, pa se činilo da noge slabašno pokušavaju da izvedu neki plesni korak.
<BR>&nbsp;&nbsp;&nbsp;&nbsp;&nbsp;Osećaj mi se dovoljno vratio u ruke da sam mogao da gađam glodare kamenjem. Nisu se ni osvrnuli. Ali, više sam voleo i to, nego da budem u žiži njihovog interesovanja.
<BR>&nbsp;&nbsp;&nbsp;&nbsp;&nbsp;Dremao sam u polusvesnom stanju u kojem je režanje velikih topova tkalo tkivo mojih snova. Odjednom, negde pred zoru, probudio sam se. Gospa je bila došla.
<BR>&nbsp;&nbsp;&nbsp;&nbsp;&nbsp;Sada izgleda bezumno priznati da sam se malo iznenadio. Pričalo se o tome da bolničarke dolaze čak do položaja na frontu, ali to je bila samo fantazija iz kasarni. U svakom slučaju, znao sam da ovo nije bolničarka. Nije se smandrljala niti skliznula niz strmi zid kratera; jednog trenutka jednostavno je bila tu. Probudio me je dodir njene ruke na obrazu.
<BR>&nbsp;&nbsp;&nbsp;&nbsp;&nbsp;Njeno opisivanje, čak i sada, posle nekoliko njenih poseta, izgleda pomalo svetogrdno. Ali, možda, ako učinim to makar sa najmanjim delićem poštovanja koje osećam prema njoj, to neće nauditi izgledima da mi i ubuduće dolazi.
<BR>&nbsp;&nbsp;&nbsp;&nbsp;&nbsp;Bela je. Ne onako obično engleski bela, kao da joj nedostaje sunca, već bela sa zračenjem finog komada karara mermera. Crte lica kao da joj obasjava svetlost, klasične su, ali ne i rafinovane do one tačke koju sada smatramo idealom ženske lepote. Nos joj je dug i prav, brada jaka, oči široko smeštene i sasvim tamne. Kosa joj nije uređena u današnjem stilu: kada sam poslednji put bio u Parizu i Londonu, dame su šišale kosu kraće, nisko na čelu i skupljenu pozadi, tako da im prekriva samo deo ušiju, i često sa uvojem ili punđom nazad. Gospina kosa nekako je stegnuta češljevima sa strane, ali i dalje visi slobodno, pre kao kod neke dame iz generacije moje majke, kada se pripremala za krevet.
<BR>&nbsp;&nbsp;&nbsp;&nbsp;&nbsp;Kada mi je dodirnula obraz, pokušao sam da progovorim, da je upozorim na strašnu opasnost ovde, na ničijoj zemlji, ali gospa mi je samo dotakla napukle usne prstom i odmahnula glavom kao da hoĆe da me ućutka.
<BR>&nbsp;&nbsp;&nbsp;&nbsp;&nbsp;Primetio sam tupo da nosi haljinu potpuno neprikladnu za jednu bolničarku u našem okruženju; nosila je materijal koji je izgledao meko i svilenkasto kao crWpe de Chine skrojen u stilu negde između haljine i spavaćice. Ali, to nije bio donji veš, niti spavaćica. Gospina odeća savršeno je pristajala njenom čvrstom licu i punoj figuri. Osećao sam se kao da je Penelopa došla po mene da me vodi kući posle mojih lutanja.
<BR>&nbsp;&nbsp;&nbsp;&nbsp;&nbsp;Tada sam zatvorio oči, i u polusnu još sam bio sa njom. Više nismo bili na bojištu, već na terasi neke fine kuće, na mesečini. Drveće i miris letnje noći bili su mi poznati; pomislio sam da je to možda Kent. Gospa me je čekala za stolom od kovanog gvožđa ispod senice. Prišao sam i seo preko puta nje, primetivši da više ne nosi meku haljinu već normalniju odeću, dvodelnu, od pamuka boje breskve, dolamicu stegnutu u struku, čiji su se široki rukavi završavali nabranim manžetama, i suknju dugu do nožnog članka. Njena kestenjasta kosa - jasno sam mogao da joj vidim boju na mesečini - bila je pridignuta na konvencionalniji način i delimično pokrivena slamnatim šeširom sa čupavim perjem i blago zakrivljenim obodom.
<BR>&nbsp;&nbsp;&nbsp;&nbsp;&nbsp;Između nas, na srebrnom poslužavniku, nalazio se čaj. Kada je pokušala da mi sipa čaj, pružio sam ruku da je dodirnem. Ona se odmaknula, ali sa osmehom.
<BR>&nbsp;&nbsp;&nbsp;&nbsp;&nbsp;"Ovo je halucinacija", primetio sam ja.
<BR>&nbsp;&nbsp;&nbsp;&nbsp;&nbsp;"Zaista tako misliš?" odvratila je ona tiho. Njen glas uzbuđivao me je koliko i njene oči.
<BR>&nbsp;&nbsp;&nbsp;&nbsp;&nbsp;"Da", nastavio sam. "Umirem u nekoj..." Zastao sam pre nego što sam rekao 'prokletoj rupi od granate'. Možda sam halucinirao pred smrt, ali to nije bio razlog da zaboravim na manire pred jednom damom. "...u nekoj banalnoj rupi od granate u Francuskoj", nastavih ja. "A sve ovo..." Mahnuo sam rukom prema seniku, prema vrtovima iz kojih je dopirao julski miris hibiskusa, i imanju koje se nejasno videlo na mesečini. "Sve je ovo obmana mog umirućeg mozga."
<BR>&nbsp;&nbsp;&nbsp;&nbsp;&nbsp;"Zaista tako misliš?" upita ona ponovo. I uze moju ruku u svoje. Nije imala rukavice.
<BR>&nbsp;&nbsp;&nbsp;&nbsp;&nbsp;Reč 'galvanizovan' suviše je neaktivna da bi opisala moju reakciju na njen dodir. Kao da nikada, sve do tog trenutka, nisam imao kontakt sa ženskom kožom. Kao da sam ponovo bio zamuckujući dečak umesto iskusan ženskaroš, kakav bejah sebi dopustio da postanem posle vremena provedenog u Kembridžu.
<BR>&nbsp;&nbsp;&nbsp;&nbsp;&nbsp;Tada pokušah da progovorim, da kažem da sam siguran da ništa od ovoga nije stvarno, ali oblaci otkriše mesec koji dodirnu blagu oblinu puti vidljive iznad njenog dQcolletage, i reči mi zapeše u grlu.
<BR>&nbsp;&nbsp;&nbsp;&nbsp;&nbsp;"Mislim da je ovo sasvim stvarno", šapnu ona. Vrh njenog prsta pratio je oval mog dlana okrenutog naviše. "Ali, moraćeš da se vratiš svojim prijateljima pre nego što se ponovo budemo sreli."
<BR>&nbsp;&nbsp;&nbsp;&nbsp;&nbsp;"Prijateljima?" šapnuh ja, posramljen što su mi usne tako suve i napukle. U tom trenutku nisam mogao da se setim ni imena niti lica ijednog od svojih prijatelja. Svi moji ratni drugovi bili su prašina. Manje od prašine. Samo je gospa čvrsto držala moju pažnju.
<BR>&nbsp;&nbsp;&nbsp;&nbsp;&nbsp;Ona mi se osmehnu. Nije to bio usiljeni osmeh tolikih londonskih dama koje sam poznavao, niti koketni osmeh tolikog broja francuskih curica, a svakako ne surovi osmeh izvesnih udovica i dobrostojećih supruga koje sam imao čast da poznajem. Bio je to sasvim prijatan osmeh, ali otežan ironijom i izvesnim izazovom.
<BR>&nbsp;&nbsp;&nbsp;&nbsp;&nbsp;"Da li želiš da me ponovo vidiš?" upita ona. Na mesečini, trepavice su joj blistale.
<BR>&nbsp;&nbsp;&nbsp;&nbsp;&nbsp;"O, da", rekoh ja, ni ne pomislivši koliko naivno to zvuči. Nije me ni bilo briga.
<BR>&nbsp;&nbsp;&nbsp;&nbsp;&nbsp;Ona mi poslednji put potapša ruku. "Razgovaraćemo ponovo kada se budeš vratio tamo gde moraš otići."
<BR>&nbsp;&nbsp;&nbsp;&nbsp;&nbsp;"Gde to moram otići?" upitah ja. Noge su mi ponovo bile u ustajalom mulju. Ruke su mi se trzale u nervoznim grčevima. Očev sat, sa lančićem omotanim oko mog pocrnelog ručnog zgloba, blistao je na mesečini.
<BR>&nbsp;&nbsp;&nbsp;&nbsp;&nbsp;"Natrag", šapnu ona. Sada je nosila onu laku haljinu. Zabrinuo sam se zbog toga. Imala je toliko nabora. Vaši su se kotile svuda po nama, ovde na frontu, a naročito duž šavova naših uniformi i u naborima kiltova Škotlanđana. Moja uniforma bila je nova - nekada - kupljena u specijalnoj oficirskoj prodavnici u Amijenu pre samo nedelju dana, ali već sam bio vašljiv.
<BR>&nbsp;&nbsp;&nbsp;&nbsp;&nbsp;Ne, pomisao na gospu sa vašima bila je apsurdna. Shvatio sam da me ona dodiruje. Njeni prsti bili su na mojoj goloj nozi, peli su mi se uz golu butinu. Vojnik u vodi posmatrao je dok su mu se bele oči migoljile na mesečini.
<BR>&nbsp;&nbsp;&nbsp;&nbsp;&nbsp;"Vrati se natrag", šapnu ona, nagnuvši se bliže. Mirisala je na ljubičice i malčice na jasmin. Njeni nokti blago su mi zagrebali unutrašnju stranu butine, više opitno nego zadirkujuće. "Onda ćemo se ponovo sresti."
<BR>&nbsp;&nbsp;&nbsp;&nbsp;&nbsp;Tada počeh da govorim, ali gospa pogleda levo, kao da je neko zove, a onda se uzdiže iznad ruba kratera nekako blaže nego da je prosto hodala. Onda samo ponovo ostao sam sa licem koje je zijalo, sa donjim delom torza, pacovima koji su ga cimali, i oblakom muva.
<BR>&nbsp;&nbsp;&nbsp;&nbsp;&nbsp;Ispuzao sam iz rupe od granate neposredno pred zoru, pripucali su na mene čim se sunce pojavilo, ležao sam ničice još jedan dugi julski dan, i konačno počeo da se vučem prema britanskim položajima kada se spustio sumrak u sredu, 12-og. Gotovo da je ponovo došla zora kada me je neko upozorio povikom. Čuo sam zvuk zatvarača puške.
<BR>&nbsp;&nbsp;&nbsp;&nbsp;&nbsp;Pozvali su me iz mraka da krenem napred kako bi me prepoznali ili da kažem lozinku. Nisam mogao da učinim ništa od toga, ležeći onako iscrpljen i krvav od namotaja sopstvene žice. Osetio sam usta cevi kako u mraku ciljaju u mene i mogao sam da osetim koncentraciju nevidljivog stražara dok se pripremao da zapuca na zvuk mog kreketa.
<BR>&nbsp;&nbsp;&nbsp;&nbsp;&nbsp;Poslednjom snagom, tada samo mogao da zastružem svoje ime i jedinicu, možda dirljivo 'Bože, čuvaj Kralja', ali ništa od toga, pretpostavljam, ne bi se razumelo kroz moje ispucale usne i spečeno grlo. I tako, neobjašnjivo, apsurdno, ja zapevah. Melodija je malo podsećala na 'Evo nas, idemo u krug oko dudovog žbuna':
<BR>
<BR>&nbsp;&nbsp;&nbsp;&nbsp;&nbsp;Iz Živanši-le-Nobla briši ti u trku,
<BR>&nbsp;&nbsp;&nbsp;&nbsp;&nbsp;Briši ti u trku,
<BR>&nbsp;&nbsp;&nbsp;&nbsp;&nbsp;Briši ti u trku,
<BR>&nbsp;&nbsp;&nbsp;&nbsp;&nbsp;Jer cure će te tamo uvaliti u frku
<BR>&nbsp;&nbsp;&nbsp;&nbsp;&nbsp;Pa iz Živanši-le-Nobla briši ti u trku.
<BR>&nbsp;&nbsp;&nbsp;&nbsp;&nbsp;Cure iz Lekonta uvaliće te u bedu
<BR>&nbsp;&nbsp;&nbsp;&nbsp;&nbsp;Uvaliće te u bedu,
<BR>&nbsp;&nbsp;&nbsp;&nbsp;&nbsp;Uvaliće te u bedu.
<BR>&nbsp;&nbsp;&nbsp;&nbsp;&nbsp;Iz ustiju im smrdi, jer luk stalno jedu,
<BR>&nbsp;&nbsp;&nbsp;&nbsp;&nbsp;Cure iz Lekonta uvaliće te u bedu. (7)
<BR>
<BR>&nbsp;&nbsp;&nbsp;&nbsp;&nbsp;Spustio sam lice u blato i sačekao.
<BR>&nbsp;&nbsp;&nbsp;&nbsp;&nbsp;"Slatki mali Isuse", začu se stražarev glas. "Pa to je neko iz Streljačke brigade. Izvucite ga ovamo, momci."
<BR>&nbsp;&nbsp;&nbsp;&nbsp;&nbsp;Prekrili su moju polugolotinju ćebetom, odneli me natrag kroz rovovske saobraćajnice i ostavili me na mestu za koje su mislili da je poljsko previjalište iza položaja.
<BR>&nbsp;&nbsp;&nbsp;&nbsp;&nbsp;Zvona su ponovo zazvonila, da proslave kraj prethodne mise, ili da privuku ljude na sledeću. Kako god bilo, ne mogu da se koncentrišem. Neki gonič mazgi psuje svoju zapregu odmah iza prozora dok pokušavaju da izvuku kola iz blata, a čitava brigada čeka.
<BR>&nbsp;&nbsp;&nbsp;&nbsp;&nbsp;Ne mogu da se koncentrišem. Boli me. Pisaću kasnije.
<BR>
<BR>&nbsp;&nbsp;&nbsp;&nbsp;&nbsp;Ponedeljak, 17. jul, 2:00 ujutro
<BR>&nbsp;&nbsp;&nbsp;&nbsp;&nbsp;Prošle noći probudio me je gospin miris, ali u odeljenju se nije nalazio niko osim oni osuđenih na propast, umirućih, i mene. Siguran sam da je bila ovde pre samo nekoliko sekundi.
<BR>&nbsp;&nbsp;&nbsp;&nbsp;&nbsp;Jutros je duga igla izvukla samo naprstak fluida. Bio sam u stanju da se uz pomoć dva štapa oteturam do poljskog klozeta, i sestra Pola Marija kaže mi da će me za dan ili dva proglasiti izlečenim, kako bi napravili mesta za teže ranjene momke. Nekoliko mojih ranijih drugova iz odeljenja umrlo je - majora su pronašli jutros kako i u smrti ukočeno zuri u tavanicu, baš kao i u poslednjim danima života - a novim momci izgleda da su iz 33. divizije. Kao što sam pomislio kada sam čuo za borbe preko vikenda, Brigada crkvenih drugara izgleda da je pretrpela istu sudbinu kao i naša brigada.
<BR>&nbsp;&nbsp;&nbsp;&nbsp;&nbsp;Sestra mi kaže da je pukovnik Pretor-Pini konačno otpremljen natrag u Bolničku bazu. Ima nade da će preživeti. Narednik Raulends navratio je da me vidi juče po podne. Raulends je bio dobar čovek, ali naredili su mu da se vrati ovamo, u Albert, neposredno pred napad 10. jula kako bi služio pri štabu kao sanitetski narednik. Ogorčen je što je propustio predstavu, ali prekomanda mu je gotovo sigurno spasla život.
<BR>&nbsp;&nbsp;&nbsp;&nbsp;&nbsp;Raulends mi je rekao da je, kada su vršili prozivku brigade 12. jula, više od tri stotine imena imalo kraj sebe slovo 'N'. (Prim. urednika: 'N' je bila skraćenica za 'nestao'). Naravno, niko u štabu nije znao da li su ti ljudi mrtvi, mrtvi i sahranjeni, mrtvi i još nesahranjeni, mrtvi i razneseni u atome, zarobljeni, ranjeni, ranjeni i evakuisani, ranjeni i leže na ničijoj zemlji, u poljskim previjalištima, ili su ve vraćeni u bolnice. Prema Raulendsu, nikoga u štabu nije mnogo ni zanimalo da sazna. I tako je narednik lično iskoristio najveći deo prošle nedelje da bi biciklom obišao svaku poljsku bolnicu i previjalište da bi se raspitao za momke iz naše Streljačke brigade. U petak je doneo vlastiti spisak pukovniku, ovamo, u veliko previjalište, i Pretor-Pini je otvoreno zaplakao, što je gotovo nezamislivo. Prema Raulendsu, sve što je pukovnik mogao da kaže, iznova i iznova, bilo je: "Šta su mi to uradili sa bataljonom. Šta su mi to uradili sa bataljonom."
<BR>&nbsp;&nbsp;&nbsp;&nbsp;&nbsp;Raulends me ne bi pronašao u previjalištu da me je potražio prošle srede. Momci koji su me našli na frontu imali su motocikl sa bočnim kolicima i vratili su me gotovo sve do Alberta, da bi me ostavili tamo gde su bili sigurni da se nalazi previjalište. Tu se nalazio ogroman šator sa ranjenicima na nosilima, nekoliko radnika kretalo s pod svetlima na suprotnoj strani, i nizovi pretrpanih nosila i prekrivenih ranjenika ležali su u dvorištu izvan šatora. Bila je topla noć; zvezde su bile jasne. Stražar i njegov prijatelj podigli su me iz kolica, pronašli mi prazno nosilo, navukli mi ćebe do brade, poželeli mi sreću i vratili se svojim dužnostima na položaju.
<BR>&nbsp;&nbsp;&nbsp;&nbsp;&nbsp;Onako između svesti i nesvesti, bio sam toliko veseo što sam živ i izvan ničije zemlje, da sam tek posle sat ili dva primetio da niko ne dolazi da me obiđe. Nijedan lekar. Nijedna bolničarka. Čak ni neki regrut koji meri temperaturu ili iznosi triage.
<BR>&nbsp;&nbsp;&nbsp;&nbsp;&nbsp;Takođe sam primetio tišinu. Prvi put za tri dana, hor ranjenika nije mi parao živce i razum. Ova grupa nije se uopšte oglašavala.
<BR>&nbsp;&nbsp;&nbsp;&nbsp;&nbsp;Bila je to, naravno, stanica za sahranjivanje, a ne previjalište, i činilo se da su regruti zaduženi za sahranjivanje završili posao za to veče baš kada su me drugovi sa fronta ostavili njihovoj blagoj milosti. Ležao sam napolju, sam, sa plemenitim mrtvacima. Noge mi nisu funkcionisale, ali mogao sam da sednem i da se obazrem. Mnoga tela nisu bila prekrivena ćebadima. Svetlost zvezda blistala je na izloženim kostima i još otvorenim očima. Čak sam i prepoznao nekoliko momaka iz 13. voda.
<BR>&nbsp;&nbsp;&nbsp;&nbsp;&nbsp;Vikanje nije pomagalo, pošto su mi pluća već bila toliko zakrčena da sam mogao samo šuplje da se nakašljem. Legao sam natrag, siguran da će neko naići. S vremena na vreme, drumom su prolazili konji ili automobili udaljeni manje od desetak metara, ali mala uzvisina razdvajala je redove mrtvih od prolaza, a moj dahtavi kašalj ionako niko ne bi čuo.
<BR>&nbsp;&nbsp;&nbsp;&nbsp;&nbsp;Razmislio sam o tome da otpuzim i potražim pomoć, ali sada, tri i po dana posle poslednjeg obroka - a onog jutra, pred napad, malo sam doručkovao, ne samo zbog nervoze, već i zbog vojničkog straha od stomačnih i crevnih rana posle jela - u gornjem delu tela nije mi ostalo nimalo snage. Bio sam sasvim siguran da ću pre jutra umreti od žeđi ili rana.
<BR>&nbsp;&nbsp;&nbsp;&nbsp;&nbsp;Pred samu zoru pala je kiša. Probudila me je blaga izmaglica i ja sam zabacio glavu, otvorio usta i progutao koliko sam mogao. Nije bilo dovoljno. Pokušao sam da sklopim šake kako bih uhvatio blagoslovenu vlagu, ali ruke su mi se previše tresle da bi me poslušale. Znajući da će blaga kiša ubrzo prestati, ludački sam se zagledao okolo po mraku kako bih pokušao da pronađem neki sud u koji bih nahvatao vode i spasao sebi život - odbačenu porciju, konzervu, šlem, bilo šta. Nije bilo ničega. Onda primetih da se u naborima uniformi nepokrivenih leševa u blizini prikuplja voda. Priznajem da sam otpuzao tamo gde sam mogao i poliptao te minijaturne lokve vode pre nego što su se upile ili isparile. Sećam se da sam koristio jezik kao mačka pored tacne sa kremom dok sam pio vodu iz hladnog udubljenja grla nekog mladića. Tada me nije bilo sramota, a nije me ni sada. Bogovi su me bili napustili i ja sam im prkosio i tražio da urade najgore što mogu. Preživeću uprkos suđajama.
<BR>&nbsp;&nbsp;&nbsp;&nbsp;&nbsp;A onda je došla ona.
<BR>&nbsp;&nbsp;&nbsp;&nbsp;&nbsp;Hodala je između redova nemih obličja, koračajući lako. Nisam znao da li je bosa ili u lakim papučama. Haljina joj je bila ista kao i prethodne noći - laka, ali ne i prozračna, puna pre-rafaelitskih draperija koje su se preuređivale na svetlosti zvezda. Tada sam legao natrag na svoja nosila i privukao svoje grubo ćebe, zaboravivši na žeđ. Plašio sam se da po mraku traga za mnom, i još više strahovao da to ne čini.
<BR>&nbsp;&nbsp;&nbsp;&nbsp;&nbsp;Nisam se pravio da ne znam ko ona može da bude, ko mora da bude. Nije bilo važno. Njena kosa, kada se nagnula iznad mene, razvila se oko nas kao zavesa. Miris njenog vrata podsećao je malo na ljubičice, imao je u sebi trag jasmina, i u potpunosti zračio ženskom toplinom.
<BR>&nbsp;&nbsp;&nbsp;&nbsp;&nbsp;Želeo sam da kažem ne, da su mi usne napukle i usirene, da zadah mora da mi je užegao, ali ona mi dodirnu usta hladnim prstom kako bi me ućutkala. Sekund kasnije, smesti svoje usne tamo gde joj je bio prst. Poljubac joj je bio i čvrst i blag, beskrajan i prekratak. Zvezde kao da su se zavrtele u mojoj vrtoglavici. Kada se odmakla, mogao sam da kroz tkaninu osetim blagi oblik njene leve dojke.
<BR>&nbsp;&nbsp;&nbsp;&nbsp;&nbsp;"Čekaj", zastrugah ja, ali ona je već uzmicala, podižući rub haljine tako da ne dodirne savijene prste ili izdignuta lica ostalih koji su ležali tu, u vlazi.
<BR>&nbsp;&nbsp;&nbsp;&nbsp;&nbsp;"Čekaj", šapnuh ponovo, ali san je već dolazio. Drhteći, znajući da bih u tom trenutku krenuo za njom da sam imao dovoljno snage i vremena, uspeh da privučem ćebe još više, dok sam tonuo u san bez snova, kao u onih mrtvih oko mene.
<BR>
<BR>&nbsp;&nbsp;&nbsp;&nbsp;&nbsp;Utorak, 18. jul, 3:30 popodne
<BR>&nbsp;&nbsp;&nbsp;&nbsp;&nbsp;Strašan dan. Spremaju se da me otpuste, ali loša noć puna groznice i kašlja zadržala me je u krevetu još jedan, poslednji dan. Noge osećam kao da su mi prišivene i kao da ne pripadaju meni, ali sada mogu da stanem na njih uz pomoć samo jednog štapa.
<BR>&nbsp;&nbsp;&nbsp;&nbsp;&nbsp;Ponovo sposoban da služim u Kičenerovoj armiji.
<BR>&nbsp;&nbsp;&nbsp;&nbsp;&nbsp;Danas su vesti tako loše da mogu samo da se nasmejem tom bogu ironije koji vlada vasionom. Pošto je Streljačka brigada bila svedena na pola snage, i manje, znao sam da je sa njom kao borbenom jedinicom svršeno. Bar za neko vreme. To je značilo da ću, kada se vratim u svoj bataljon, dobiti neku 'udobnu' dužnost na tihom delu fronta... ili, verovatnije, u rezervi iza fronta. Narednik Raulends juče je rekao da je video naređenje da se bataljon danas pošalje u Bresl, a zatim na srazmerno laku dužnost blizu Kalone. Rekao je da tamo konače po kućama i da je to udaljeno od borbi i od Some.
<BR>&nbsp;&nbsp;&nbsp;&nbsp;&nbsp;Već sam počeo da mislim da ću možda doživeti da vidim Božić. Danas su mi stigli papiri o prekomandi.
<BR>&nbsp;&nbsp;&nbsp;&nbsp;&nbsp;Prijavio sam se za prekomandu prošlog Božića, kada je brigada bila u Haneskampu i kada sam se osećao ostavljen po strani i bio prilično neraspoložen. Nikada se nisam naročito dobro slagao sa običnim ljudima, a ostali oficiri u brigadi nisu mi ličili na džentlemene. Obratio sam se pukovniku i ispunio obrazac za prekomandu u 34. diviziju, najviše u nadi da ću se naći u društvu sa Dikijem, Džonom, Zigfridom (Prim. urednika: Zigfrid Sasun), ili nekim od ostalih momaka koje sam poznavao u Kembridžu. Pukovnik mi je rekao koliko je malo verovatno da će bilo kakva slična prekomanda biti odobrena, ali ja sam papire prosledio, nisam dobio nikakav odgovor, pa sam i zaboravio na to. Danas otkrivam da jesam prekomandovan - u 1. bataljon 1. streljačke brigade 14. divizije.
<BR>&nbsp;&nbsp;&nbsp;&nbsp;&nbsp;Divno. Jebeno, prokleto divno. Tokom svog kratkog boravka u ovoj jebenoj armiji bio sam u tri divizije: Streljačka brigada obučavana je kao deo 37-me, rečeno nam je, kada smo došli na položaje pre manje od dve nedelje (manje od dve nedelje?), da smo pridodati 34-oj, a sada treba da se spakujem i odem u prokletu jebenu 14-tu. Ne znam nikoga u 14-oj. Još gore: narednik Raulends mi kaže da se 14-ta premešta na položaj na vatrenoj liniji, dok ga, istovremeno, moja stara brigada napušta.
<BR>&nbsp;&nbsp;&nbsp;&nbsp;&nbsp;Da nisam izgubio svoj pištolj na ničijoj zemlji, strpao bih ga u usta i povukao prokleti jebeni oroz.
<BR>&nbsp;&nbsp;&nbsp;&nbsp;&nbsp;Sreda, 19. jul, 7:00 uveče
<BR>&nbsp;&nbsp;&nbsp;&nbsp;&nbsp;Ranije sam izišao, da posmatram kako Streljačka brigada maršira iz Alberta. Divno veče. Vazduh je bio stvarno svež i oštar, kao da se približava jesen uprkos činjenici da je leto u punom jeku. Bilo je u vazduhu tek malo naznake prašine, kordita i smrada tela u raspadanju. Zlatna devica i njeno dete hvatali su svetlost dok je bataljon marširao ispod njih.
<BR>&nbsp;&nbsp;&nbsp;&nbsp;&nbsp;Nisam prepoznao mnoga lica. Stotine novih ljudi bilo je ubačeno u stroj ovde u Albertu, tako da bataljon može malčice i da liči na bataljon. Ona lica koja sam prepoznavao izgledala su godinama starija nego kada sam ih poslednji put video, pre devet dana. Pre čitave večnosti. Stajao sam na brdu ispred ovdašnjeg starog manastira i mahao, ali mnogi momci koje sam poznavao iz stare brigade zurili su pravo napred, ne primećujući ništa. Mnogi su plakali. Pošto su odmarširali izvan vidokruga, ušao sam unutra, očekujući da zaspim, ili možda da napišem pismo sestri, ali ovde je bila delegacija važnih dama iz Blajtija pa smo svi morali da se što je moguće bolje ponašamo. Kaluđerice su stavile paravane oko momaka u najgorem stanju - oko nove žrtve gasa, crkvenog momka koji beše izgubio obe noge, desnu ruku i najmanje jedno oko, i još oko dvojice ili trojice - tako da našim posetiocima to ne zasmeta. Naprosto mi nije bilo do razgovora s njima, pa sam se pravio da spavam. Jedna od njih prokomentarisala je drugoj koliko sam zgodan momak. Osorna sestra rekla je da je sa mnom sve u redu i da ću se ubrzo vratiti na front. Dama iz Blajtija, neka babuskera kose podignute u punđu kakvu su nosile Gibsonove cure - provirio sam kroz spuštene kapke - primetila je da je baš divno što se vraćam da još jednom prođem kroz sve to.
<BR>&nbsp;&nbsp;&nbsp;&nbsp;&nbsp;Voleo bih nju da nateram da još jednom prođe kroz to.
<BR>
<BR>&nbsp;&nbsp;&nbsp;&nbsp;&nbsp;U SLAVU ŽENA
<BR>&nbsp;&nbsp;&nbsp;&nbsp;&nbsp;Volite nas kada smo heroji, i dođemo kući
<BR>&nbsp;&nbsp;&nbsp;&nbsp;&nbsp;S ranom na pristojnom mestu, zadobijenom na frontu
<BR>&nbsp;&nbsp;&nbsp;&nbsp;&nbsp;Obožavate strasno ordenje; verujući
<BR>&nbsp;&nbsp;&nbsp;&nbsp;&nbsp;Da viteštvo iskupljuje svu ratnu sramotu.
<BR>&nbsp;&nbsp;&nbsp;&nbsp;&nbsp;Pravite nam granate. I slušate s ushićenjem
<BR>&nbsp;&nbsp;&nbsp;&nbsp;&nbsp;Priče o kalu i opasnosti, uz jezu.
<BR>&nbsp;&nbsp;&nbsp;&nbsp;&nbsp;Podvige nam daleke veličate s kićenjem,
<BR>&nbsp;&nbsp;&nbsp;&nbsp;&nbsp;Oplakujete uz lovor kada mrtve nas dovezu.
<BR>&nbsp;&nbsp;&nbsp;&nbsp;&nbsp;Ne verujete da Britanske trupe 'uzmiču' sa bojišta
<BR>&nbsp;&nbsp;&nbsp;&nbsp;&nbsp;Kad ih užas pakla hitne dole iz visina,
<BR>&nbsp;&nbsp;&nbsp;&nbsp;&nbsp;Da po leševima groznim gaze - od krvi slepo jato.
<BR>&nbsp;&nbsp;&nbsp;&nbsp;&nbsp;O nemačka majko što sanjaš kraj ognjišta,
<BR>&nbsp;&nbsp;&nbsp;&nbsp;&nbsp;Dok čarape pleteš i šalješ za sina
<BR>&nbsp;&nbsp;&nbsp;&nbsp;&nbsp;Lice mu još dublje guraju u blato. (8)
<BR>
<BR>&nbsp;&nbsp;&nbsp;&nbsp;&nbsp;Ne verujem da će ona večeras doći. Tako mi Boga, voleo bih da dođe.
<BR>&nbsp;&nbsp;&nbsp;&nbsp;&nbsp;Opet, ne smatram da me je napustila. Sastaćemo se veoma brzo.
<BR>&nbsp;&nbsp;&nbsp;&nbsp;&nbsp;Sad spavati. Moja poslednja noć u bolnici. Možda čak i moja poslednja noć u čistoj posteljini.
<BR>
<BR>&nbsp;&nbsp;&nbsp;&nbsp;&nbsp;Subota, 22. jul
<BR>&nbsp;&nbsp;&nbsp;&nbsp;&nbsp;Pogrešio sam što se posteljine tiče. Spavao sam u posteljini - mada ne u tako čistoj kao u bolnici - svake noći od povratka u Amijen gde sam se pridružio svojoj novoj Streljačkoj brigadi u 14. diviziji.
<BR>&nbsp;&nbsp;&nbsp;&nbsp;&nbsp;Granate su padale kao kiša po Albertu, kada sam u četvrtak odlazio. Nemačke 5,9-ke preuređivale su krš u centru varoši i padale opasno blizu velike poljske bolnice i manastirske bolnice gde sam se oporavljao. Pretpostavljam da izgledam prilično romantično sa svojim hramanjem, štapom i ispijenim izrazom lica u kontrastu sa novom uniformom; svakako je salutiranje novih trupa koje polaze ka frontu bilo odsečnije i više ispunjeno poštovanjem nego što to bjah navikao. Takođe sam počeo da puštam brkove. Primećujem sede dlačice tamo gde ih nije bilo pre dve nedelje.
<BR>&nbsp;&nbsp;&nbsp;&nbsp;&nbsp;Amijen je nekih dvadesetak kilometara iza položaja, ali mogao bi isto biti i hiljadu i po. Ovde je pravi svet: knjižara koju vodi izvesna Madam Karpantje, čija kćerka flertuje sa oficirima, restorani sa imenima poput Rue du Corps Nu sans TWte, la Cathedrale, Žozefinin Ostriga Bar, predivni Godber i jedan koji se prosto zove 'Oficirska menza' gde je pravo leglo nižih oficira; da ne pominjem druga čuda Amijena, poput berbernice u Rue des Trois Calloux gde čovek može, posle šišanja, brijanja i obreda sa vrelim peškirima, da dobije i friction d'eau de quinine od koje skalp pecka još satima posle toga.
<BR>&nbsp;&nbsp;&nbsp;&nbsp;&nbsp;To je surov predah. Četrnaesta kreće na položaj u ponedeljak, i ovo podsećanje na to kako izgleda ljudski život čini front još neizdržljivijim.
<BR>&nbsp;&nbsp;&nbsp;&nbsp;&nbsp;Imao sam paklene muke da pronađem 14-tu - Amijen je pun smeštenih trupa koje dolaze i odlaze i predgrađa varoši izgledaju kao da je hiljadu cirkusa podiglo šatre - ali ja sam se konačno javio arogantnom pukovniku koji mi se nimalo nije dopao, a zatim izvesnom kapetanu Braunu koji izgleda sasvim prijatan momak. Braun mi je predstavio vodne narednike i objasnio da se 1. brigada upravo dopunjuje do punog sastava zahvaljujući 'pozajmicama' koje je davala aktivnijim jedinicama. Počinjem da sagledavam čitav ovaj rat kao jednu džinovsku igru muzičkih stolica, gde onaj ko izgubi gine zbog toga što se u pogrešno vreme našao na pogrešnom mestu kada je muzika prestala.
<BR>&nbsp;&nbsp;&nbsp;&nbsp;&nbsp;Mislim na gospu svake noći, ali znam da me ona ovde neće posetiti. Pomisao da je vidim još jednom jedina je privlačna stvar u kretanju ka severoistoku, još jednom ka frontu.
<BR>
<BR>&nbsp;&nbsp;&nbsp;&nbsp;&nbsp;Nedelja, 23. jul, podne
<BR>&nbsp;&nbsp;&nbsp;&nbsp;&nbsp;Javljeno je da su australijske i novozelandske trupe napale Pozijer negde iza ponoći. Kapetan Braun kaže da će, uprkos uobičajenim ružičastim izveštajima iz štaba i patriotskom brbljanju novinara, rezultat verovatno ispasti gotovo isti kao i sa 34-om 1. jula i mojom Streljačkom brigadom 10-og; to jest, hiljade mrtvih u blatu ni zbog čega.
<BR>&nbsp;&nbsp;&nbsp;&nbsp;&nbsp;Sutra krećemo za Albert, a onda na položaj.
<BR>&nbsp;&nbsp;&nbsp;&nbsp;&nbsp;Druga velika današnja vest odnosi se na smrt general-majora Inguvil-Vilijamsa, komandanta 34. divizije. Sećam se da su mi Diki i Zigfrid rekli da ga ljudi zovu Mastiljavi Bil. Izgleda da ga je juče ubila eksplozija granate dok je tragao za suvenirima u šumi Mamec. Svi oficiri tmurni su zbog gubitka, ali čuo sam kako kaplar Kuper kaže regrutima da mu 'tako brate i treba kad je napustio svoju ušuškanu zemunicu da bi njuškao za suvenirima tamo gde mi ostali moramo da vodimo prokleti rat'. U svakom slučaju, došlo je do pravog komešanja iza položaja kako bi se pronašla četiri odgovarajuća crna konja da vuku kola za municiju koja će preneti njegovo telo duž linije. Kapetan Braun kaže da je odgovarajuća zaprega pronađena u Bateriji C 152. brigade.
<BR>&nbsp;&nbsp;&nbsp;&nbsp;&nbsp;Pretpostavljam da su te stvari važne.
<BR>
<BR>&nbsp;&nbsp;&nbsp;&nbsp;&nbsp;Napred, ljudi, marširajte samo
<BR>&nbsp;&nbsp;&nbsp;&nbsp;&nbsp;Da s pesmom smrti u oči pogledamo.
<BR>&nbsp;&nbsp;&nbsp;&nbsp;&nbsp;Radošću svojom zemlju sad zasejte
<BR>&nbsp;&nbsp;&nbsp;&nbsp;&nbsp;Pa budite radosni, i tako spavajte
<BR>&nbsp;&nbsp;&nbsp;&nbsp;&nbsp;Posvetite radost prvoj zemlje žrtvi,
<BR>&nbsp;&nbsp;&nbsp;&nbsp;&nbsp;I budite veseli, i budite mrtvi. (9)
<BR>
<BR>&nbsp;&nbsp;&nbsp;&nbsp;&nbsp;Četiri hiljade ljudi iz naše brigade maršira sutra na front. Pretpostavljam da neće biti crnih konja da odvezu kući hiljade koji se ovamo neće u maršu vratiti.
<BR>
<BR>&nbsp;&nbsp;&nbsp;&nbsp;&nbsp;Utorak, 25. jul, 10:00 uveče
<BR>&nbsp;&nbsp;&nbsp;&nbsp;&nbsp;Zlatna devica i njeno dete visili su iznad druma dok smo juče marširali natrag kroz Albert, i oblak prašine naše brigade digao je neku vrstu narandžastog oreola oko Madone i Deteta. Naš put na front nije bio sasvim isti kao kada sam ja posetio 34-tu zbog velikog juriša 1-og, ili kada je Streljačka brigada izašla na položaj da izgine kao brigada 10-og. Naša brigada promarširala je kroz Frikur, ali umesto da krenemo putem prema Pozijeru ili Kontalmezonu, otišli smo Kobasičastom dolinom ka desnoj strani La Boasela i stigli do novih položaja ispred Pozijera ne izlažući preterano ljud neprijateljskoj vatri. Nemci znaju da ogroman broj ljudi koristi Kobasičastu dolinu, ali tamo nemaju direktnu vatru, tako da smo se nadali da će nam jedina briga biti poneka 5,9-ka koja će slepo pasti u znak dobrodošlice.
<BR>&nbsp;&nbsp;&nbsp;&nbsp;&nbsp;Upotrebili su gas. Pretpostavljam da bih i ja, da sam na mestu Švaba, isto tako odabrao gas. On nam otežava stvari bez mnogo truda sa švapske strane. Juče je to bio samo suzavac, ali u dovoljnim količinama da smo svi morali da navučemo naočari ili gas-maske. Prizor je bio krajnje apsurdan - bukvalno hiljade kamiona, autobusa, kurira na biciklima i motociklima, dugi nizovi ambulantnih kola, artiljerijska kola sa municijom, konjske zaprege, čak i odred konjice - sve to pomešano sa hiljadama ljudi koji marširaju u oblaku bele prašine što se dizala trista metara u vazduh i mešala sa suzavcem u toliko gustu smesu da je dolina bila apsolutno natopljena. Neki vozači kamiona i kola nisu imali maske - očigledno ih nisu smatrali borcima, pa im ih nisu ni izdali - i njihova slika dok su pokušavali da voze svoja vozila ili teraju zaprege konja dok im suze teku niz lica, a sluz im bukvalno kaplje sa brada, bila je više nego apsurdna.
<BR>&nbsp;&nbsp;&nbsp;&nbsp;&nbsp;Broj mrtvih konja poređanih kraj puteva u Kobasičastoj dolini apsolutno je zaprepašćujući. Kao da je neko odlučio da poploča zemljište oko puteva trulim konjskim mesom. Nije neuobičajeno videti ostatke dva ili tri konja pomešane tako da čovek ne može da razazna koja prosuta utroba pripada kom truplu. I posvuda skramom prevučene, izbuljene oči, toliko prekornije, mislim, od pogleda mrtvih ljudi. Muve su svuda, naravno, kao i smrad. Mnogi od nas koji su ovuda već prolazili kupili su u Amijenu parfem kako bi prikrili smrad raspadanja koji nam se taloži u koži i uniformama, ali proporcija je takva da to ne može da deluje. Bolje je ignorisati to. U međuvremenu, zastoj saobraćaja, povike vozača, jecanje i cmizdrenje ljudi i konja uhvaćenih bez maski, prigušene psovke narednika - sve smo to čuli sa udaljenosti kroz svoje nezgrapne maske.
<BR>&nbsp;&nbsp;&nbsp;&nbsp;&nbsp;Jedan stari vozač kamiona sa kojim sam razgovarao dok je brigada čekala jedan sat da zastoj pred nama popusti, rekao mi je da ne verujem nezgrapnoj masi liskuna i platna sa onom nezgodnom cevi za nos koju nam je vojska izdala. Kroz tu skalameriju, upitao sam ga šta on koristi. Izgledalo je to kao stara krpa, ali činilo se da obavlja posao.
<BR>&nbsp;&nbsp;&nbsp;&nbsp;&nbsp;"Popišam se na jednu svoju čarapu", rekao je on. Pružio mi je to da vidim da se ne šali. "Deluje bolje nego ta prokleta žabolika navlaka za glavu iz koje vi virite. Hoćete da probate?"
<BR>&nbsp;&nbsp;&nbsp;&nbsp;&nbsp;Jedva sam se uzdržao.
<BR>&nbsp;&nbsp;&nbsp;&nbsp;&nbsp;Anzaci (Prim. urednika: Australijske i novozelandske trupe) su juče napravili najveću saobraćajnu gužvu kako prema frontu, tako i sa njega. Očigledno se njihov napad, koji je započeo negde posle jedan ujutro, još nastavlja u krvavim fazama. Bar su idioti u štabu naučili da ljude ne šalju preko po svetlosti dana. Ipak, izgleda da je tama malo pomogla Škotima i Anzacima koji su se borili za Pozijer i za šumarke oko njega: ambulantna kola su puna, a desetak centara za sahranjivanje radi prekovremeno odmah iza rovova.
<BR>&nbsp;&nbsp;&nbsp;&nbsp;&nbsp;Izgleda da mi je suđeno da se upuštam u ratovanje uvek kao zapovednik grupa za sahranjivanje. Dok 14-ta bude čekala kao rezerva iza Australijanaca, prvi nam je zadatak da zaposlimo svoje momke sahranjivanjem Australijanaca. To je prljav posao, ali bar se tela nisu nalazila na žici nedelju i više dana.
<BR>&nbsp;&nbsp;&nbsp;&nbsp;&nbsp;Granatiranje je veoma žestoko. Bio sam zadovoljan što sam ustanovio da su naši rovovi pre samo nekoliko dana bili na frontu, pa su zemunice duboke, a prostorije dobro pripremljene. Delim zemunicu koja mora da je dvadeset stopa ispod nivoa tla sa još dvojicom poručnika, koji se zovu Malkolm i Sudbridž. Kapetan Braun je samo malo dalje niz rov, i njegova zemunica još je dublja od naše.
<BR>&nbsp;&nbsp;&nbsp;&nbsp;&nbsp;Imamo tu krevete, police, truli komad šatorskog platna kako unutra ne bi prodirali svetlost i gas, pa čak i sto za kojim možemo da sedimo i igramo karte. Čitavo mesto osvetljavaju dve zaštićene lampe i učinak je prilično ugodan. Mnogo je svežije nego onaj kotao letnje prašine i vreline iznad.
<BR>&nbsp;&nbsp;&nbsp;&nbsp;&nbsp;Pre sat ili dva, poručnik Malkolm predložio je da poravnamo tle ispod stola, što se učinilo kao dobra zamisao, pošto je ploča stajala malo ukrivo. Mladi Malkolm i Sudbridž prionuli su sa voljom na posao, iskopavajući ilovaču kako bi načinili lepo ravno parče ispod svake noge, kada najednom Malkolm zagreba poslednji sloj kreča iznad neke trule plave krpe. "Izgleda da je neki žabarski vojnik <EM>Francuzi, u engleskom žargonu. (Prev.)</EM> izgubio koporan", reče Malkolm naivno, ne prestavši da kopa.
<BR>&nbsp;&nbsp;&nbsp;&nbsp;&nbsp;Zadah ispuni zemunicu sekund pre nego što su se pokazali ostaci šake i ruke.
<BR>&nbsp;&nbsp;&nbsp;&nbsp;&nbsp;Otišao sam u šetnju, da popušim lulu i popričam sa kapetanom Braunom. Kada sam se nešto kasnije vratio, zemlja je bila nabačena natrag i momci su igrali karte na stolu koji je stajao ukrivo.
<BR>&nbsp;&nbsp;&nbsp;&nbsp;&nbsp;Odabrao sam gornji ležaj zbog glupe pretpostavke da će pacovima tu gore biti teže da me dosegnu - mrzim i samu pomisao na to da mi ti ogromni, ljigavi gadovi puze po licu u mraku - ali pre nekoliko minuta primetio sam kako drveno ojačanje iznad mene kao da malo treperi, kao da se površina drveta pomera. Podigao sam fenjer do drveta i ustanovio da je ono bukvalno preplavljeno vašima. Pola sata pošto sam ugasio svetiljku, mogao sam da osetim kako mi padaju po prsima i obrazima. Pošto nisam mogao da zaspim, izišao sam ovamo na stepenik za otvaranje vatre kako bih ovo zapisao pod svetlošću bombardovanja.
<BR>&nbsp;&nbsp;&nbsp;&nbsp;&nbsp;Gospa nije došla. Rekao bih da je ovo mesto nije vredno, ali znam da to nije razlog. Ipak, imam vere da ću je ponovo videti.
<BR>&nbsp;&nbsp;&nbsp;&nbsp;&nbsp;Iako smo u rezervnim rovovima, još smo nadomak direktnog pogleda i hitaca sa nemačkih položaja ispred Pozijera. Meci sve vreme udaraju o vreće sa peskom iznad moje glave.
<BR>&nbsp;&nbsp;&nbsp;&nbsp;&nbsp;Mogu da osetim kako vaši traže tople prevoje i nabore moje gotovo nove uniforme. Znam iz iskustva da ću nekoliko dana pokušavati da ih pronađem i zgnječim, a onda odustati i živeti sa neprestanim puzanjem po svom mesu.
<BR>&nbsp;&nbsp;&nbsp;&nbsp;&nbsp;Sada je vreme da se vratim na svoj ležaj i odspavam. Za tri sata imam prvi inspekcijski obilazak voda u rovovima.
<BR>
<BR>&nbsp;&nbsp;&nbsp;&nbsp;&nbsp;Petak, 28. jul, 8:00 ujutro
<BR>&nbsp;&nbsp;&nbsp;&nbsp;&nbsp;Pukovnik me je juče pozvao natrag u svoju pomno uređenu zemunicu i zahtevao da zna zašto sam zatražio prekomandu u 14. diviziju. Priznao sam da nisam - da sam želeo da se priključim 34-oj, kako bih bio sa nekim školskim drugovima. Pukovnik, dispeptički, bledi čovečuljak, tresnuo je snopom listova pelira i promrmljao kletvu. Izgleda da je štab nanjušio zajeb - na mojim papirima je, na kraju krajeva, trebalo da piše 34-ta - i sada su svi dobili nervozu stomaka zbog greške nekog ćate.
<BR>&nbsp;&nbsp;&nbsp;&nbsp;&nbsp;"Pa, šta kog đavola predlažete da uradimo po ovom pitanju, O'Rurki?" zareža pukovnik, uprkos činjenici da je moje ime sasvim jasno bilo otkucano na raznim formularima pred njim.
<BR>&nbsp;&nbsp;&nbsp;&nbsp;&nbsp;Nisam znao šta da kažem. Činilo mi se nezamislivim da je usred čitave ove klanice - moji ljudi su sahranjivali Australijance, Škote i Novozelanđanine čitave sedmice - nekoga uopšte briga za jednog mlađeg poručnika premeštenog u pogrešnu diviziju.
<BR>&nbsp;&nbsp;&nbsp;&nbsp;&nbsp;"Ne možemo vas poslati u 34-tu", promumla pukovnik. "Oni o vama nemaju nikakvih papira, i zauzeti su popunjavanjem redova. A mi nikako ne možemo da vas zadržimo ovde kad nam već štab šalje rakete."
<BR>&nbsp;&nbsp;&nbsp;&nbsp;&nbsp;Klimnuo sam glavom i poželeo da se čitava stvar zaboravi. Počeo sam da se upoznajem sa drugim nižim oficirima - naročito sa Malkolmom i Sudbridžom - a postao sam i pravi prijatelj sa kapetanom Braunom i nekolicinom narednika.
<BR>&nbsp;&nbsp;&nbsp;&nbsp;&nbsp;"Evo, potpišite ovde", reče pukovnik i preko izubijanog stola gurnu papire ka meni.
<BR>&nbsp;&nbsp;&nbsp;&nbsp;&nbsp;Pogledao sam formulare. "Zahtev da me ponovo prekomanduju u Streljačku brigadu, ser?" upitah ja. Već mi se činilo da je prošla čitava večnost otkad sam video ono malo preživelih iz svoje stare brigade kako marširaju iz Alberta.
<BR>&nbsp;&nbsp;&nbsp;&nbsp;&nbsp;Pukovnik se vrati važnijim papirima. "Da, da", reče on, mahnuvši mi preko ramena da potpišem. "Ostaćete ovde dok ne budemo u stanju da pronađemo zamenu, ali to ne bi trebalo da potraje duže od nedelju-dve. Da vas lepo pošaljemo gde pripadate, a, O'Rurki?"
<BR>&nbsp;&nbsp;&nbsp;&nbsp;&nbsp;"Poručnik Ruki, ser", rekoh ja, ali mali homunkulus požutelih zuba nije više obraćao pažnju na mene. Potpisao sam papire i otišao.
<BR>&nbsp;&nbsp;&nbsp;&nbsp;&nbsp;Tek sada, nekoliko sati kasnije, pomišljam na to šta ovo može da znači. Juče sam dobio poruku od narednika Raulendsa, i on je u svojoj belešci pomenuo da su rezervni rovovi kraj Kalone sasvim udobni, baš kao što su se preživeli iz brigade i nadali. Svi su samo želeli da odsede tamo do kraja rata. Ako mi dođe prekomanda...
<BR>&nbsp;&nbsp;&nbsp;&nbsp;&nbsp;To je put ka ludilu. Isuviše verujem u Boga ironije da bih poverovao da bilo šta tako jednostavno kao nova prekomanda može da me spase.
<BR>
<BR>&nbsp;&nbsp;&nbsp;&nbsp;&nbsp;9:00 uveče, istog dana
<BR>&nbsp;&nbsp;&nbsp;&nbsp;&nbsp;Vrela, lepljiva noć. Nebo iznad ničije zemlje boje je kuvanih limuna. Svi se ovde kreću polako, besciljno zbog vrućine, gotovo sa željom da se vrate teške kiše koje su nas mučile čitavog leta ovde, duž Some. Čak su i zemunice previše zagušljive, pa ljudi spavaju na smenu sasvim odeveni, opruženi na daskama, sa vrećom peska umesto jastuka. Na sreću po nas, izgleda da su i nemački snajperi previše oslabljeni da bi obavljali svoj posao sa mnogo entuzijazma.
<BR>&nbsp;&nbsp;&nbsp;&nbsp;&nbsp;Priča se da su Australijanci ponovo pokušali da zauzmu vetrenjaču koja je predstavljala isturenu tačku blizu Pozijera. Sve što vidimo su stotine i stotine ranjenika koji pokušavaju da se vrate do previjališta. Neki su na nosilima. Nekima pomažu drugovi. Ostali se teturaju sami sve dok im neko ne pomogne ili se jednostavno ne sruše u jedan od rovova ili na sporedni drum.
<BR>&nbsp;&nbsp;&nbsp;&nbsp;&nbsp;Ovog popodneva vraćao sam se sa narednikom Akrojdom i dva redova sa zadatka dole u Kobasičastoj dolini, kada sam slučajno pogledao niz britanskih leševa koji su ležali duž staze. Oko mi je zastalo tamo zbog toga što su sva sedmorica ljudi imali kiltove. To nije bilo iznenađujuće, jer je Kraljevska škotska brigada iz 51. divizije dve nedelje trpela teške gubitke. Ova tela bila su prekrivena ciradama, i za svako stopalo bila je prikačena žuta kartica, što je značilo da će se ekipa za sahranjivanje vratiti kasnije, ali ja sam primetio da je jedna cirada gurnuta u stranu. Čovek ispod nje imao je riđu kosu i izgledao je kao oficir. Krupna mačka čučala je na čovekovim kariranim prsima i sasvim zadovoljno jela njegovo lice.
<BR>&nbsp;&nbsp;&nbsp;&nbsp;&nbsp;Stao sam i viknuo, ali se mačka nije ni osvrnula na mene. Jedan od redova bacio je kamen. Udario je u telo, ali mačka nije ni podigla pogled. Klimnuo sam glavom naredniku Akrojdu koji je naredio dvojici ljudi da oteraju mačku.
<BR>&nbsp;&nbsp;&nbsp;&nbsp;&nbsp;Rezultat je bio veoma iznenađujući. Mačka se nije udostojila da podigne lice sa svog obroka sve dok se dva čoveka nisu sasvim približila. A onda, kada su oni povikali i zamlatarali rukama, prežderana zver skočila je na njih, uz frktanje i grebanje kandžama. Irski redov - mislim da se zvao O'Branagan - sagnuo se da otera mačku, i sada se zateturao unazad sa krvavim tragovima kandži na licu.
<BR>&nbsp;&nbsp;&nbsp;&nbsp;&nbsp;Mačka je utrčala u podrum brvnare srušene granatiranjem, i redov je zastao. Skinuo je pušku sa ramena i držao ju je u propisnom stavu za odbranu od napada bajonetom.
<BR>&nbsp;&nbsp;&nbsp;&nbsp;&nbsp;"O, prokletstvo", promrmljao je narednik, i on i ja krenusmo napred i siđosmo u podrum. Bilo je očigledno da će se mačka, ako nešto ne uradimo sa njom, vratiti svom obroku čim mi odemo.
<BR>&nbsp;&nbsp;&nbsp;&nbsp;&nbsp;Podrum je bio masa srušenog kamenja, ugljenisanih greda i senkovitih udubljenja. Morali smo da napredujemo kroz katakombe u nekoj vrsti polučučnja. Ono malo svetla što se probijalo kroz podupirače, grede i ugljenisane daske poda iznad, bilo je zaista vrlo slabo. Narednik je od uplašenog redova pozajmio pušku; ja sam pomislio da izvučem pištolj iz futrole, ali zadovoljio sam se time da držim štap malo uzdignutiji. Čitava stvar postala je smešna.
<BR>&nbsp;&nbsp;&nbsp;&nbsp;&nbsp;Pomeranje razlabavljenog kamenja u najdubljim delovima strmog podruma natera mene i narednika da se okrenemo. Ispod podruma nalazila se neka vrsta nižeg podruma. U tom trenutku sam bio spreman da dam zlatnik za baterijsku lampu. Plašim se da sam oklevao za tren predugo na ulazu u taj niži krug tame sličan grobnici, jer narednik reče srčanim glasom: "Evo, ser, pustite mene prvog. Oduvek sam sjajno video u mraku."
<BR>&nbsp;&nbsp;&nbsp;&nbsp;&nbsp;Pustio sam da se snažni podoficir provuče kraj mene i čučnuo da vidim ono što se dalo videti. Imao sam pred očima neodređenu sliku kako on bajonetom probada to avetno čudovište, i nešto u pomisli na sečivo koje klizi u meko krzno prizva u meni sećanje na mokru vunu i natera me na malo mučnine.
<BR>&nbsp;&nbsp;&nbsp;&nbsp;&nbsp;Odjednom začuh kako narednik šapuće: "Majko Hristova", i on stade na sredini šest kamenih stepenika koji su vodili u dublji podrum. Tada izvukoh pištolj i stupih dole da stanem kraj njega.
<BR>&nbsp;&nbsp;&nbsp;&nbsp;&nbsp;Trebalo je malo da mi se oči priviknu na veoma mutno svetlo. Tu su bila tri ljudska tela, možda četiri. Bila su tu dovoljno dugo, a podrum je bio dovoljno hladan da zadah ne bude mnogo gori od neprestanog i sveprisutnog mirisa raspadanja tako blizu frontu. Sada sam mogao da vidim po komadima trule odeće i preostaloj plavoj kosi da je majka izgleda tu sišla sa dva mala deteta i novorođenčetom, kako bi izbegli granatiranje. Ali granatiranje ih je pronašlo. To, ili otrovni gas.
<BR>&nbsp;&nbsp;&nbsp;&nbsp;&nbsp;Ali, nisu ljudski ostaci naterali narednika da se ukopa u mestu, a mene da stegnem štap i pištolj obnovljenom snagom. Pet mačića - mada su bili preveliki, predebeli da bi se nazvali mačićima - podiglo je lica sa onoga što su grickali. Nalazili su se u unutrašnjosti majke i krupnijeg deteta. Od bebe nije ostalo ništa osim požutelog lica i belih kostiju.
<BR>&nbsp;&nbsp;&nbsp;&nbsp;&nbsp;Narednik tada uzviknu i jurnu napred sa puškom i bajonetom. Mačići se raštrkaše - leđa leševa očito su bila šuplja kao i prednje strane - i pre nego što je mogao da stigne do bilo kojeg od njih, životinje su bile u hrpi pocrnelog drveta gde nismo mogli da ih pratimo.
<BR>&nbsp;&nbsp;&nbsp;&nbsp;&nbsp;Slučajno sam pogledao u isprepletane grede iznad nas, i dva krupnija oka posmatrala su nas odozgo sa nečim što mi se učinilo kao demonsko interesovanje. U tom trenu mačka i mačići zamjaukaše - ili ja to sebi sada kažem - i zvuk je narastao sve dok narednik i ja nismo bili sposobni samo da stojimo i okrećemo glave, ne verujući u intenzitet buke.
<BR>&nbsp;&nbsp;&nbsp;&nbsp;&nbsp;Čuo sam već ovaj hor. Na ničijoj zemlji. I bio sam njegov deo.
<BR>&nbsp;&nbsp;&nbsp;&nbsp;&nbsp;"Hodi", rekoh naredniku. Vratili smo se na površinu i ostali da čuvamo ruševine dok se O'Branagan nije vratio sa dve platnene torbe pune Milsovih bombi, tri vinske flaše, i kanisterom benzina koji sam mu naredio da pribavi ili ukrade.
<BR>&nbsp;&nbsp;&nbsp;&nbsp;&nbsp;Bombe su podigle ogromnu koprenu prašine i kamenih opiljaka. Narednik i ja postarali smo se da ubacimo makar po jednu bombu u svako udubljenje koje smo mogli tamo da pronađemo. O'Branagan je napunio flaše, upotrebili smo komade stare košulje iz ranca drugog redova kao fitilje, a onda smo svaki zapalili mojim rovovskim upaljačem. Eksplozije su bile dovoljno impresivne, ali je vatra bila još impresivnija. Primetio sam da je narednik zadržao redovljevu pušku i da je pažljivo posmatrao dok su ruševine gorele, a već pocrnelo drvo padalo u tinjajuću rupu.
<BR>&nbsp;&nbsp;&nbsp;&nbsp;&nbsp;Ništa nije izašlo ni pre ni posle vatre.
<BR>&nbsp;&nbsp;&nbsp;&nbsp;&nbsp;Vod iz 6. Viktorija brigade šipčio je prema frontu kada smo mi završili sa svojim poslom, i primetio sam njihove čudne poglede.
<BR>&nbsp;&nbsp;&nbsp;&nbsp;&nbsp;Pre samo nekoliko minuta prošao sam tuda ponovo biciklom po sumraku da prenesem poruku u štab, kada sam bacio pogled ka dimu koji se još dizao. Cirada je bila nedirnuta na Škotovom telu, baš kao i kada smo je vratili na mesto. Ipak, učinilo mi se da je platno na licu malo previsoko, i da se blago pomera.
<BR>&nbsp;&nbsp;&nbsp;&nbsp;&nbsp;Rekao sam sebi da je to varka svetlosti, i nastavio da okrećem pedale.
<BR>&nbsp;&nbsp;&nbsp;&nbsp;&nbsp;Utorak, 1. avgust, 2:30 ujutro
<BR>&nbsp;&nbsp;&nbsp;&nbsp;&nbsp;Pišem ovo na stepeniku za otvaranje vatre ispred zemunice kapetana Brauna. Bombardovanje je dovoljno jako da mogu da vidim stranicu toliko da pomeram olovku.
<BR>&nbsp;&nbsp;&nbsp;&nbsp;&nbsp;Shvatio sam da je Smrt ljubomorni prosac.
<BR>&nbsp;&nbsp;&nbsp;&nbsp;&nbsp;Mislim na žene koje čekaju kod kuće - majke, sestre, ljubavnice, supruge - i na prikladan način na koji govore o nama - o mrtvima i osuđenima na smrt. Arogantne su i uobražene kada misle da mogu da zadrže sećanje na nas kao pepeo i kosti u urni.
<BR>&nbsp;&nbsp;&nbsp;&nbsp;&nbsp;Ovde nam se proždire čak i pamćenje.
<BR>
<BR>&nbsp;&nbsp;&nbsp;&nbsp;&nbsp;Kad ugledaš milione mrtvaca bez usana
<BR>&nbsp;&nbsp;&nbsp;&nbsp;&nbsp;Što ti po snovima gaze u bledim bataljonima...
<BR>&nbsp;&nbsp;&nbsp;&nbsp;&nbsp;Tada, dok zagledaš gomilu, ako
<BR>&nbsp;&nbsp;&nbsp;&nbsp;&nbsp;Ugledaš lice koje volela si nekad.
<BR>&nbsp;&nbsp;&nbsp;&nbsp;&nbsp;Avet je to. Niko nema lice koje znala si tako.
<BR>&nbsp;&nbsp;&nbsp;&nbsp;&nbsp;Velikan je smrt, i sve mu pripada za svakad. (10)
<BR>
<BR>&nbsp;&nbsp;&nbsp;&nbsp;&nbsp;(Prim. urednika: Ovde je, u poslednjem stihu, Ruki precrtao reč 'joj' i zamenio je sa 'mu', što znamo iz objavljene pesme).
<BR>
<BR>&nbsp;&nbsp;&nbsp;&nbsp;&nbsp;Bože Svemogući, volim život. Čak je i ovo gnusno mesto, gde su stabla raštrkani patrljci, i gde ništa ne raste osim kratera, čak su i prizori, mirisi, zvuci i uzbuđenja ovog mesta bolji od nepromenljivog ništavila Velike tame.
<BR>&nbsp;&nbsp;&nbsp;&nbsp;&nbsp;Koliko god da volim prirodu, muziku, vežbanje, jahanje sa psima, prolećna jutra, jesenje večeri - koliko god da volim te stvari i prizivam ih u misli kada pomislim na život - žene volim još više.
<BR>&nbsp;&nbsp;&nbsp;&nbsp;&nbsp;Imao sam samo petnaest godina kada sam svoju petnaestogodišnju rođaku iz drugog kolena poveo u šetnju dole u Vildu, do tamošnje farme hmelja sa neobičnim nizom peći za sušenje hmelja sa belim dimnjacima. Dvadeset visokih peći za sušenje hmelja uzdizalo se iznad ambara kao zamišljeni Alpi iznad podjednako zamišljenih alpskih planinskih koliba, a vrhovi peći bili su obojeni u belo kao vrh šprica za šlag kojim je g. Lids u pekari ispisivao torte za proslave.
<BR>&nbsp;&nbsp;&nbsp;&nbsp;&nbsp;Zvala se Evelin, ta moja rođaka iz drugog kolena, i sasvim nevino smo šetali do ruba šume blizu farme hmelja. Tamošnja staza malo je korišćena, ali je njome povratak bio brži do naše kuće iznad Vilda. Sećam se toplote tog dana, poprilično nalik na nedavne tople dane ovde, na Somi, ali ujedno i nimalo sličnog njima. Vazduh je tog dana bio nepomičan, ali prošaran lišćem i živ od skakutanja insekata u visokoj travi, ptica u višim spratovima šume, i grebanje veverica i nevidljive divljači iza živica i u njima.
<BR>&nbsp;&nbsp;&nbsp;&nbsp;&nbsp;Evelin je ponela dva kolača i mi smo seli da ih pojedemo na skrovitom mestu blizu rečice koja je bila gotovo izgubljena u niskom rastinju. Poslednji put kada sam video rođaku, bila je odevena u rukom vezeni kimono ogrtač koji je tada bio tako moderan za decu; danas je na sebi imala devojačku verziju Gibsonovog kostima: dugu suknju, bluzu sa bledoplavim prugama i duge manžete iste boje kao i pruge, kravatu boje limuna, i slamnati šešir. Kosa joj je bila skupljena kraj podnožja vrata, trepavice su joj bile duge, bluza skupljena oko tananog struka, obrazi prilično ružičasti - sve u svemu, izgledala je veoma odraslo.
<BR>&nbsp;&nbsp;&nbsp;&nbsp;&nbsp;Kako su tog dana stvari započele među nama, ne mogu tačno da se setim. Igrom. Kako su se, međutim, stvari nastavile pošto su započele, prisećam se apsolutno. Njena bluza imala je manje dugmadi od većine ženskih stvari, ali daleko previše za moje strpljenje i nespretne prste. A onda je jednostavno spala. Nosila je tanke podsuknje koje nisu proizvodile nikakav zvuk kada bi se pomerile. Njena haljina bila je komotna, osim tamo gde su je uzice skupljale ispod blage obline njenih tek propupelih dojki. Tamo se činilo da su sunce i senka delovi tkiva njene kože.
<BR>&nbsp;&nbsp;&nbsp;&nbsp;&nbsp;Sećam se kako smo se isprva nežno ljubili, kako kratko, a onda kako žurno. Gaćice su joj dopirale do butina, ali posle skidanja lastiša na vrhu, bile su komotne i nisu se opirale istraživanju moje ruke. A nekako, neobjašnjivo, čudesno, nije ni Evelin.
<BR>&nbsp;&nbsp;&nbsp;&nbsp;&nbsp;Ta misterija - tako topla, malo vlažna i sve vlažnija kako se istraživanje nastavljalo, šokantna ljudskost paperjastih dlačica, to neverovatno, zaprepašćujuće odsustvo - ta misterija deo je onoga na šta sam mislio dok sam prelazio preko ničije zemlje prošlog meseca, žmirkajući pred mecima.
<BR>&nbsp;&nbsp;&nbsp;&nbsp;&nbsp;Gospa mi je došla večeras, dok sam spavao. Dok su narednici Malkolm i Sudbridž spavali na manje od jednog metra od mene, i dok je njihovo hrkanje ispunjavalo zemunicu.
<BR>&nbsp;&nbsp;&nbsp;&nbsp;&nbsp;Osetio sam kako se njene dojke stiskaju o mene pre nego što sam se u potpunosti i probudio, i priznajem da sam se prilično silovito trgao, pomislivši: pacov. Tada sam osetio njen miris i obraz toliko blizu mom. Otvorio sam oči, bez ijednog zvuka.
<BR>&nbsp;&nbsp;&nbsp;&nbsp;&nbsp;Stajala je kraj ležaja, nagnuta napred tako da joj je gornji deo tela delimično dodirivao moju ruku. Lice joj je bilo toplo uz moj vrat. Napolju je padala jaka kiša i u zemunici je bilo sveže, ali ja sam mogao da osetim njenu toplinu gde god da me je dodirivala.
<BR>&nbsp;&nbsp;&nbsp;&nbsp;&nbsp;Ona nije bila nikakav fantom. Mogao sam da vidim kako joj se svetlost koja je treperila kroz poluotvoreno šatorsko krilo poigrava na trepavicama. Mogao sam da osetim težinu njene desne dojke uz svoju golu podlakticu. Dah joj je bio sladak.
<BR>&nbsp;&nbsp;&nbsp;&nbsp;&nbsp;Poljubila me je. Leva ruka joj je skliznula između raskopčanih dugmadi moje potkošulje. Setio sam se Evelin i svih devojaka posle nje. Uvek, osim nekoliko puta kada su u pitanju bile profesionalke, ja sam bio taj koji je zavodio. Ja sam bio taj koji je prvi uvlačio prste između pamuka, muslina ili vune.
<BR>&nbsp;&nbsp;&nbsp;&nbsp;&nbsp;Ali, ne ove noći. Video sam kako se osmehuje dok su joj dugi, mršavi prsti klizili niz moju grubu potkošulju i dodirivali mi učkur pidžame. Mora da je osetila moje uzbuđenje. Kao da se ponovo osmehnula, a onda spustila lice do mog grla i poljubila mi bilo.
<BR>&nbsp;&nbsp;&nbsp;&nbsp;&nbsp;Kada se odmakla, ja sam je sledio, skliznuvši sa ležaja što sam tiše mogao. Iz nekog razloga, prešao sam rukom preko ležaja, pronašao ovaj dnevnik tamo gde sam ga ugurao, i poneo ga sa sobom. Kao da je ova sveščica sadržala dokaz o vezi između gospe i mene.
<BR>&nbsp;&nbsp;&nbsp;&nbsp;&nbsp;Malkolm je hrkao na donjem ležaju. Lice mu je bilo samo nekoliko santimetara od providne gospine haljine kada me je ona probudila. Bio sam iznenađen što ga njen miris nije probudio. Sudbridž je spavao na manjem ležaju s druge strane zemunice, lica okrenutog prema zidu koji se znojio. Nije se ni promeškoljio.
<BR>&nbsp;&nbsp;&nbsp;&nbsp;&nbsp;Moja gospa raskrilila je šatorsko krilo i popela se daščanim stepenicama. Nije bila nikakav duh. Šatorsko krilo se pomerilo na dodir njenih prstiju, baš kao i ja. Narandžasto sevanje vreline protivbombardovanja bacalo je njenu senku po daskama. Sledio sam je gore i napolje.
<BR>&nbsp;&nbsp;&nbsp;&nbsp;&nbsp;Ona je bila senka tu, napolju, u rovu; zatim manje od senke. Bio sam zauzet navlačenjem čizama, i kada sam podigao pogled, stopila se sa ostalim senkama u blizini mesta gde rov skreće desno, tako da ovamo ne mogu da dopru šrapneli od granate koja tamo padne.
<BR>&nbsp;&nbsp;&nbsp;&nbsp;&nbsp;"Čekaj!" rekoh glasno. U tom trenutku začuh udaljeni prasak lansirane granatenwerfer i bacih se dole kada je nekoliko 'ananasa' eksplodiralo neposredno iznad rovova, zasuvši čitavu liniju usijanim šrapnelima. Negde neko viknu kada sam ja krenuo ka senkama gde je gospa upravo prošla. Mora da sam izgledao apsurdno u grubom donjem delu pamučne pižame, potkošulji i čizmama, sa dnevnikom stisnutim uz prsa kao talismanom. Zaboravio sam svoj štap i malo sam hramao.
<BR>&nbsp;&nbsp;&nbsp;&nbsp;&nbsp;Upravo tada začuh zvuk hiljadu puta strašniji od praska grenatenwerfer - zvuk podbačaja nekoliko naših 18- funtarki čije su granate počele da padaju na naše položaje sa onim zviždukom i naletom vazduha koji čoveku saopštavaju da ogromni komad metala i eksploziva dolazi ovamo. Ponovo se bacih ničice u blato, ovog puta ni sekund prerano. Buka me zagluši. Tle kao da posegnu naviše i tresnu me u grudi tako da sam na sekund mislio da su Švabe prokopale tunele ispod nas i aktivirale ogromnu minu. Sa onom zapanjujućom jasnoćom vizuelne slike u trenutku krize, mogao sam da zamislim kako se čitav odsek rova na ovoj strani položaja diže u mehurovima stotinu metara u vazduh, onako kako je eksplozija digla položaje naspram nas 1-og ujutro.
<BR>&nbsp;&nbsp;&nbsp;&nbsp;&nbsp;Blato i drvo popadaše svuda unaokolo. Ljudi zapsovaše. Iskobeljah se i krenuh natrag prema zemunici.
<BR>&nbsp;&nbsp;&nbsp;&nbsp;&nbsp;Granata od devet inča iz naše 18-funtarke direktno je pogodila našu zemunicu. Narednik Mak i nekoliko drugih već su požurili da započnu otkopavanje, ali jedan pogled na strašnu konkavnost kratera saopštio mi je sve što sam morao da znam. Narednik i njegovi ljudi, međutim, nastavili su da kopaju, sve dok nisu došli do cepki naših ležajeva i stola, i do nekoliko komada i parčića Malkolma i Sudbridža. Tada su prestali, i prosto natrpali nekoliko ašova blata natrag u jamu. To nije bila sahrana, ali poslužiće do jutra.
<BR>&nbsp;&nbsp;&nbsp;&nbsp;&nbsp;Kapetan Braun bio je veoma ljubazan; dao mi je dobar cug svog viskija, pozajmio mi opremu, bluzu i pantalone dok ne budem mogao da zadužim nove, i insistirao da spavam na gornjem ležaju u njegovoj zemunici. Bio sam zahvalan, ali više volim da sedim ovde dok ne svane.
<BR>&nbsp;&nbsp;&nbsp;&nbsp;&nbsp;Vazduh pomalo miriše na ljubičice.
<BR>
<BR>&nbsp;&nbsp;&nbsp;&nbsp;&nbsp;Petak, 4. avgust, 11:00 pre podne
<BR>&nbsp;&nbsp;&nbsp;&nbsp;&nbsp;Granatiranje je postalo gotovo neizdržljivo. I dalje traje bitka za predgrađa Gilmona - bitka u kojoj od naše 14. divizije još nije zatraženo da učestvuje, hvala onom bogu kojem za to treba zahvaliti - ali artiljerijska razmena vatre uključuje sve nas. Ona sada traje već četiri dana i noći, i svima su živci zategnuti do pucanja dok sedimo šćućureni u svojim zemunicama kada nismo na dužnosti, ili se držimo za krečnu zemlju i vreće s peskom u rovovima, kada jesmo.
<BR>&nbsp;&nbsp;&nbsp;&nbsp;&nbsp;Zanimljivo je kako se uho nauči da raspoznaje precizan potpis nastupajuće smrti. Čak i iznad stalne kakofonije, čovek može da čuje pojedinačnu vatru iz nemačkih topova. Njihovi mali poljski topovi proizvode 'prasak' donekle nalik na dobar udarac po loptici za golf. Njihove granate stižu uz vrisak zloduha. Srednji topovi zvuče kao da neko cepa Tajms po dužini, dok dolazak njihovih granata zvuči prilično nalik na teško natovarena seoska kola koja tutnje nizbrdo, uz škripu kočnica. Ispaljivanje njihovih teških topova može da se oseti na bubnim opnama i u sinusima, kao kad ti neko priđe i tresne te sa strane po glavi, dok granata stiže uz dubok zvižduk preko neba, prilično sličan vozu koji se čuje iz daljine, sve dok vam nalet i tutnjava lokomotive ne zaurlaju neoposredno u dnevnoj sobi.
<BR>&nbsp;&nbsp;&nbsp;&nbsp;&nbsp;Mina rovovskog minobacača dečja je igra u poređenju sa topovima težeg kalibra, ali verujem da je se svi najviše plašimo. Ima toliko tih prokletih stvari, i ispaljuju ih tako brzo. Jedan minobacač može da na nas izbaci dvadeset dve mine u minutu, u svakom datom trenutku po osam u vazduhu, a eksplozije - iako minorne u poređenju sa njihovim 5,9-kama ili većim topovima - toliko su česte i toliko dobro naciljane da se osećamo kao da nas prati neka zlomislena inteligencija, za razliku od nezainteresovanije zlodejnosti teške artiljerije.
<BR>&nbsp;&nbsp;&nbsp;&nbsp;&nbsp;Juče je jedna nemačka mina iz minobacača uz zvižduk pala na naš položaj dok sam ja sedeo i ćaskao sa tri čoveka na osmatračkom mestu. Svi smo se sagnuli i šćućurili, znajući po zvuku da je namenjena nama i da nam nema bekstva. Ta prokleta stvar, dok pada, proizvodi vuf-vuf zvuk, a ova je zvučala kao besan pas koji juri ka nama sa neba.
<BR>&nbsp;&nbsp;&nbsp;&nbsp;&nbsp;I jeste bila namenjena nama. Mina je udarila na manje od pet metara od mesta gde smo čučali, srušila pozamašan deo paradosa, i dokotrljala nam se gotovo do nogu. Bila je veličine rezervoar za naftu od dva galona i iz nje je curila žuta pasta koja je mirisala na marcipan. Bila je ćorak. Da je prsnula pri udaru onako kako je trebalo, udarna sila osetila bi se milju unaokolo, a od nas trojice ne bi ostalo ništa osim nešto malo dronjaka i kože od cipela u zadimljenom krateru veličine salona moje majke u Kentu.
<BR>&nbsp;&nbsp;&nbsp;&nbsp;&nbsp;Poslednja četiri dana šalju nam minobacačke granate na svaka tri metra položaja, u intervalima od po deset minuta. Možemo da čujemo njihovog artiljerijskog zapovednika kako zviždi u pištaljku pre svakog pucnja. A sve to povrh haubica koje nam po čitav dan i noć prave kratere veličine bazena za plivanje duž vatrene linije. To ume da dosadi.
<BR>&nbsp;&nbsp;&nbsp;&nbsp;&nbsp;Svi se na neki način povlačimo u sebe. Ja obično sednem i zurim u knjigu koju stežem pobelelim prstima: danas je to bila nova knjiga stihova momka zbog kojeg smo i Zigfrid i ja bili toliko uzbuđeni - Eliota. Nisam pročitao ni reč, niti okrenuo stranicu. Neki ljudi neprestano psuju i dodaju svoju preplašenu litaniju neverovatnom naletu buke. Ostali se tresu, neki jedva primetno, drugi gotovo nekontrolisano. Niko ih zbog toga ništa manje ne uvažava.
<BR>&nbsp;&nbsp;&nbsp;&nbsp;&nbsp;Prašina i atomizovani krečnjak i kordit prekrivaju sve za vreme ovakvog bombardovanja. Kada se krećemo unaokolo, to činimo belih očiju iskolačenih na prljavim licima. Mi oficiri stojimo oko stola i zabadamo u zamašćene mape prljavim prstima i crnim noktima. Zapanjen sam što vaši kod nas i dalje pronalaze dom, iako smo ovako ogavni.
<BR>&nbsp;&nbsp;&nbsp;&nbsp;&nbsp;Čuo sam nekog Koknija kako peva deo poskočice dok je stajao na stepeniku za otvaranje vatre sinoć negde oko sutona, za vreme trenutnog prekida eksplozija. Bilo je to prilično fino.
<BR>
<BR>&nbsp;&nbsp;&nbsp;&nbsp;&nbsp;Eva nije hvatala autobus,
<BR>&nbsp;&nbsp;&nbsp;&nbsp;&nbsp;Niti je svet stvoren u jednom danu,
<BR>&nbsp;&nbsp;&nbsp;&nbsp;&nbsp;Al' je skoro čitav u vreći sa peskom
<BR>&nbsp;&nbsp;&nbsp;&nbsp;&nbsp;I slepljen za nas, topovsku hranu. (11)
<BR>
<BR>&nbsp;&nbsp;&nbsp;&nbsp;&nbsp;Svake noći čekam gospu, ali nisam je video od noći kada su Malkolm i Sudbridž razneti u paramparčad. Kapetan Braun bio je veoma ljubazan što me je pustio u svoju zemunicu, ali sutra uveče ću se preseliti u manje uzvišene odaje sa dva nova niža oficira koji su se upravo pojavili. Izgledaju kao deca.
<BR>&nbsp;&nbsp;&nbsp;&nbsp;&nbsp;Nema ni reči o mojoj prekomandi u 13. bataljon. Počinjem da upoznajem ljude u ovoj Streljačkoj brigadi i da mislim kako mi sudbina leži ovde. Koliko god ograničeni i prosti bili ovi momci kao pojedinci, njihov zajednički napor i dobrodušnost u ovim okolnostima teraju čoveka da oseća prema njima nešto slično ljubavi. Svaka smrt je uvreda. Mislim da će ih možda ubrzo pozvati da krenu preko i to rasipanje života užasava me na najličniji mogući način.
<BR>&nbsp;&nbsp;&nbsp;&nbsp;&nbsp;Iz nekog razloga, na pamet mi pada Marvel dok gledam kako momci iz mog voda jedu svoje porcije žilave govedine dok bombardovanje besni:
<BR>
<BR>&nbsp;&nbsp;&nbsp;&nbsp;&nbsp;Moja je ljubav retka po rođenju
<BR>&nbsp;&nbsp;&nbsp;&nbsp;&nbsp;Kao neki predmet uzvišen i čudan;
<BR>&nbsp;&nbsp;&nbsp;&nbsp;&nbsp;Očaj je doprineo njenom oplođenju
<BR>&nbsp;&nbsp;&nbsp;&nbsp;&nbsp;U nemogućem. (12)
<BR>
<BR>&nbsp;&nbsp;&nbsp;&nbsp;&nbsp;Utorak, 8. avgust, 4:00 popodne
<BR>&nbsp;&nbsp;&nbsp;&nbsp;&nbsp;Pedeset peta divizija krenula je preko u novom pokušaju da zauzme Gilmon. Priča se da su i Francuzi istovremeno napali s njihovog desnog boka. Lepo je znati da su Francuzi još u ratu.
<BR>&nbsp;&nbsp;&nbsp;&nbsp;&nbsp;Kapetan Braun se pre izvesnog vremena vratio iz štaba sa vešću da su se Francuzi ukopali u mestu zbog uzdužne vatre, a da su naši momci iz 55-te sasečeni na froncle nemačkim protivbombardovanjem. Po njegovim rečima, nekoliko naših momaka stiglo je do neprijateljskih rovova, zaposelo jedan njihov deo, da bi ih zatim do poslednjeg pokosila mitraljeska vatra sa farme Voterlot, stanice Gilmon i iz rovova ispred sela. Čitavo popodne razbijeni ostaci 55-te i grupa za podršku poput 5-te Kraljevske liverpulske provlačili su se kroz naše rezervne rovove, pokušavajući da pronađu svoje oficire ili da stignu do previjališta. Pomažemo im kad možemo.
<BR>&nbsp;&nbsp;&nbsp;&nbsp;&nbsp;Teška izmaglica visila je iznad brda i polja čitavog dana i mešala se sa dimom i prašinom strašnog bombardovanja. Braun kaže da su dva naša bataljona na kraju masakrirala jedan drugi u izmaglici i zbrci ovog popodneva.
<BR>&nbsp;&nbsp;&nbsp;&nbsp;&nbsp;Svi mi u 1-oj streljačkoj brigadi očekujemo da nas sutra bace u mašinu za mlevenje mesa, ali priča se da su rezervni bataljoni odabrani za žrtvovanje. Strašno je osećati olakšanje što će umreti neko drugi.
<BR>
<BR>&nbsp;&nbsp;&nbsp;&nbsp;&nbsp;Sreda, 9. avgust, ponoć
<BR>&nbsp;&nbsp;&nbsp;&nbsp;&nbsp;Večeras je došla.
<BR>&nbsp;&nbsp;&nbsp;&nbsp;&nbsp;Ovog popodneva izvršio sam inspekciju nogu - naš MO (Prim. urednika: Medicinski oficir) poginuo je juče od snajpera - i čin obilaska linije i inspekcije golih i smrdljivih nogu ljudi naterao me je na pomalo hristovsko raspoloženje. Pošto je bombardovanje malo posustalo, ostao sam u isturenim rovovima posle obilaska vodnih stražarskih mesta u devet uveče. Noć je vedra, sveža za promenu, a zvezde iznad rova veoma su sjajne. Mora da sam zaspao na dasci dok sam pušio lulu i meditirao u jednoj od zaklonjenih niša među vrećama sa peskom.
<BR>&nbsp;&nbsp;&nbsp;&nbsp;&nbsp;Probudio me je miris ljubičica i dodir njene ruke. Bili smo na istoj terasi gde me je ranije dovela na čaj. Bio je purpurni sumrak. Gospodarska kuća iza nas bila je osvetljena svećama, sveće su bile i u zaštićenim lampama postavljenim oko popločane terase, i mogao sam da čujem kako psi tiho laju iz štenara iza ambara. Gospa je nosila bledu večernju haljinu sa nakinđurenom bluzicom boje mesa preko niskog dQcolletage s odgovarajućim rukavima dugim samo do ispod lakta. Suknja joj je bila uska na kukovima, visokog struka, opasana steznjakom suptilno optočenim draguljima. Glava joj je bila gola osim malih, draguljima ukrašenih češljeva koji su joj držali kosu pozadi. Dugi vrat joj je hvatao svetlost lampe.
<BR>&nbsp;&nbsp;&nbsp;&nbsp;&nbsp;Povela me je u trpezariju gde je sto bio postavljen za dvoje. Porcelan i srebrnina podsetili su me malo na one koji su pripadali mojoj tetki, ali salvete su bile stilske, bledoplave. Sto je bio postavljen samo za dvoje. Glavno jelo već je bilo posluženo - korniška kokoška pod staklom, sa salatom od potočarke. Vatra je gorela u mermernom kaminu, ali činilo se da tako i treba jer se napolju u vazduhu osećala jesen.
<BR>&nbsp;&nbsp;&nbsp;&nbsp;&nbsp;Uhvatili smo se za ruke, i ja sam je otpratio do njenog mesta. Suknja joj je meko zašuštala kada sam joj primakao stolicu. Kada sam seo, uštinuo sam labavu kožu na nadlanici pod stolom. Osetio sam bol od toga, ali ta uverljivost samo me je naterala na osmeh.
<BR>&nbsp;&nbsp;&nbsp;&nbsp;&nbsp;"Veruješ da sanjaš?" upita gospa uz blag osmeh. Glas joj je bio dubok kao što sam ga i zamišljao, ali nisam mogao da zamislim učinak koji će imati po mene. Bilo je to kao da mi vršci njenih prstiju ponovo dodiruju kožu.
<BR>&nbsp;&nbsp;&nbsp;&nbsp;&nbsp;"Zaboravio sam da ti govoriš", rekoh ja glupavo.
<BR>&nbsp;&nbsp;&nbsp;&nbsp;&nbsp;Osmeh joj postade više izražen. "Naravno da govorim. Zar bi želeo da sam nema?"
<BR>&nbsp;&nbsp;&nbsp;&nbsp;&nbsp;"Ni najmanje", zamucah ja. "Prosto..."
<BR>&nbsp;&nbsp;&nbsp;&nbsp;&nbsp;"Prosto nisi siguran u pravila", reče ona tiho, i napuni nam čaše vinom iz boce postavljene blizu njenog mesta.
<BR>&nbsp;&nbsp;&nbsp;&nbsp;&nbsp;"Postoje pravila?" upitah ja.
<BR>&nbsp;&nbsp;&nbsp;&nbsp;&nbsp;"Ne. Samo mogućnosti." Glas joj je bio jedva čujniji od šapata. Vatra je pucketala i mogao sam da čujem vetar u drveću napolju. "Jesi li gladan?" upita ona.
<BR>&nbsp;&nbsp;&nbsp;&nbsp;&nbsp;Pogledao sam kokošku, svetlost sveća na finom srebru, vino u blistavom kristalu i savršeno svežu, zelenu salatu. Nisam okusio takav obrok mesecima. "Ne, nisam gladan", rekoh iskreno.
<BR>&nbsp;&nbsp;&nbsp;&nbsp;&nbsp;"Dobro", reče ona, i sada joj se nestašnost jasno čula u glasu. Gospa ustade, ja je uzeh za hladne prste i ona me povede iz trpezarije kroz ukrašeni salon, iz salona u predvorje, uz široko stepenište, duž odmorišta oivičenog tamnim portretima, i u prostoriju koju sam smesta prepoznao kao njenu spavaću sobu. I tamo je gorela vatra, i treperava svetlost padala je na razdvojenu čipku kreveta sa baldahinom. Široka vrata otvarala su se ka balkonu i zvezde su se videle iznad drveća.
<BR>&nbsp;&nbsp;&nbsp;&nbsp;&nbsp;Ona se okrenu ka meni i pridiže lice. "Molim te, poljubi me."
<BR>&nbsp;&nbsp;&nbsp;&nbsp;&nbsp;Sa osećajem da treba da imam scenario, da umesto svetlosti vatre tu pre treba da se nalaze svetla na podu pozornice, stupih napred i poljubih je. Sve moje misli o pozorištu smesta se raspršiše. Usne su joj bile tople i vlažne, a kada su se malo otvorile pod pritiskom mojih, osetio sam prijatnu vrtoglavicu, kao da pod više nije čvrst. Mogao sam da osetim kako joj se ruka i šaka pomeraju sve dok mi njeni savršeni vršci prstiju nisu dodirnuli vrat pozadi, odmah iznad kragne.
<BR>&nbsp;&nbsp;&nbsp;&nbsp;&nbsp;Kada se poljubac konačno završio, mogao sam samo da stojim tamo, uhvaćen u naletu strasti kakvu nikada nisam upoznao. U nekom trenutku, tokom našeg zagrljaja, moje ruke su je okružile. Mogao sam da osetim toplinu njenih golih leđa kroz čipku njene bluze. Ona podiže prste sa mog vrata, stavi ruku iza sebe i rasplete kosu.
<BR>&nbsp;&nbsp;&nbsp;&nbsp;&nbsp;"Hodi", šapnu ona i kroči prema krevetu sa visokim baldahinom. Obe njene male šake bile su oko moje jedne, krupne.
<BR>&nbsp;&nbsp;&nbsp;&nbsp;&nbsp;Oklevao sam samo najkraći mogući trenutak, ali ona se okrenula, dok me je još držala za ruku. Jedna obrva malčice joj se podigla, upitno.
<BR>&nbsp;&nbsp;&nbsp;&nbsp;&nbsp;"Čak i ako si Smrt", rekoh ja, promuklim glasom, "može biti da će vredeti."
<BR>&nbsp;&nbsp;&nbsp;&nbsp;&nbsp;Osmeh joj je bio jedva primetan na mekom svetlu i u senkama. "Misliš za mene da sam Smrt? Zašto ne tvoja Muza? Zašto ne Memnozina?"
<BR>&nbsp;&nbsp;&nbsp;&nbsp;&nbsp;"Ti bi mogla da budeš Smrt", rekoh ja, "a da mi i dalje budeš Muza."
<BR>&nbsp;&nbsp;&nbsp;&nbsp;&nbsp;Nastade trenutak tišine remećene samo pucketanjem gorućih trupaca i ponovljenim šuštanjem vetra u krošnjama. Ona podiže prst i krenu njime po komplikovanoj šari na mojoj širokoj nadlanici. "Zar je to važno?" upita ona.
<BR>&nbsp;&nbsp;&nbsp;&nbsp;&nbsp;Nisam odgovorio. Kada je ponovo kročila prema krevetu, sledio sam je. Stala je da ponovo pridigne lice prema mom kada je vetar u drveću postao zvižduk voza, zvižduk voza narastao u nalet lokomotive, i ja sam tada padao sa daske i prekrivao lice rukama pri eksploziji rovovske minobacačke granate ni desetak metara od mesta gde sam spavao. Petorica ljudi koje sam obišao pre manje od dvadeset minuta bili su razneseni u paramparčad. Vreli šrapneli zadobovali su mi po šlemu i komadi crvenog mesa ukrasili su vreće s peskom moje niše kao odresci spremljeni za pse u štenari.
<BR>
<BR>&nbsp;&nbsp;&nbsp;&nbsp;&nbsp;Subota, 12. avgust, 6:30 uveče
<BR>&nbsp;&nbsp;&nbsp;&nbsp;&nbsp;Vraćao sam se biciklom po utonulom putu između Pozijera i Alberta danas popodne, sa porukom od pukovnika za štab, kada sam se zaustavio za nešto što je obećavalo malo komedije.
<BR>&nbsp;&nbsp;&nbsp;&nbsp;&nbsp;Jedan naš osmatrački balon visio je kao debela kobasica, što je i bio, kada je neprijateljski monoplan stigao zujeći iznad položaja. Pomislio sam da pronađem neku zgodnu rupu od granate da se u njoj šćućurim, ali mašina koja je zujala kao insekt izgledala je nezainteresovana za pronalaženje mete za bombardovanje; poletela je pravo prema balonu. Obično je zabavno posmatrati naše momke gore, kada se pojavi neprijateljska mašina. Oni ne čekaju napad, već smesta iskaču padobranima na bezbedno. Ne mogu da kažem da ih krivim zbog toga - baloni eksplodiraju tako žestoko da sumnjam da bih i ja odabrao da sačekam kako bih video bljeskanje neprijateljskih mitraljeza.
<BR>&nbsp;&nbsp;&nbsp;&nbsp;&nbsp;Oba posmatrača iskočila su baš kada se nemački avion okrenuo prema njima i ja sam sa zadovoljstvom klimnuo glavom kada sam video da su im se padobrani odmah otvorili. Avion je prošao samo jednom, mitraljezi su mu zaštektali kraće od tri sekunda, i balon je učinio ono što sve hidrogenske mete učine kada ih izbuši vrelo olovo - eksplodirao je u džinovsku masu zapaljenog gasa i gumiranih dronjaka. Korpa od pruća ispod njega planula je kao trud.
<BR>&nbsp;&nbsp;&nbsp;&nbsp;&nbsp;Na nesreću, vetra gotovo da uopšte nije bilo, pa su posmatrači, umesto da odlebde prema Albertu ili našoj pozadini, nastavili da se spuštaju direktno ispod balona, dok su im se padobrani okretali u sporim spiralama poput semena sa prodrmanog maslačka. Zapaljeni gas zahvatio je prvog čoveka već otprilike sedamdesetak metara iznad tla, i jasno sam ga čuo kako vrišti kada mu se najpre zapalio padobran, a zatim i odeća.
<BR>&nbsp;&nbsp;&nbsp;&nbsp;&nbsp;Drugi čovek očajnički je cimao užad koja su ga spajala sa svilenim kišobranom, i za trenutak sam bio siguran da je izbegao sudbinu svog prijatelja. Zatumbana masa pruća, čeličnog kabla, gume u plamenu i zapaljenog gasa, promašila ga je za pet metara - dovoljno da ga oprlji, ali nedovoljno da mu zapali padobran ili ga povuče dole. Tada ugledah masu užadi i kablova koja se kao kod Meduze vukla za centralnom masom. To je šibalo unaokolo poput bičeva nekog umirućeg stvorenja, i samo je zla sreća prouzrokovala da jedan od tih kablova sukne oko užadi padobrana, cimne njega i čoveka u stranu užasnim trzajem, i povuče ga dole.
<BR>&nbsp;&nbsp;&nbsp;&nbsp;&nbsp;Kišobran se nije sasvim sklopio, i osmatrač je mogao da preživi da ga kabl nije povukao u plamenu masu ostataka na tlu. Ovako, ja i još nekoliko drugih kurira u prolazu pritrčali smo rubu velike lomače, ali nije bilo nikakve mogućnosti da jurnemo u pomoć jadnom momku. Plamen mora da je prekrio prostor prečnika tridesetak metara. Bio je u stanju da ustane, pretrči nekoliko koraka, padne u plamen, ustane, ponovo potrči i ponovo padne. To se ponovilo četiri ili pet puta pre nego što je ostao da leži. Mislim da su čak i momci pozadi, u rovovima, mogli da mu čuju krike sa udaljenosti od pet kilometara.
<BR>&nbsp;&nbsp;&nbsp;&nbsp;&nbsp;Predao sam poruku štabu, naišao tamo na momka kojeg sam poznavao iz koledža, i prihavtio viski i sodu koje mi je ponudio, pre nego što sam se vratio biciklom ka frontu.
<BR>
<BR>&nbsp;&nbsp;&nbsp;&nbsp;&nbsp;Ponedeljak, 14. avgust, 7:45 uveče
<BR>&nbsp;&nbsp;&nbsp;&nbsp;&nbsp;Danas je bilo svakojakih loših znamenja.
<BR>&nbsp;&nbsp;&nbsp;&nbsp;&nbsp;Posle dve nedelje sunčanog, vrelog avgustovskog vremena, nebesa su se otvorila. Lilo je kao iz kabla. Kao da žele da odgovore na protivbaražu grmljavine i munja, veliki topovi na obe strane povukli su se u relativnu tišinu sa samo po nekom povremenom salvom da bismo i mi i Nemci sačuvali obraz. Ovo nije kiša, ovo je potop.
<BR>&nbsp;&nbsp;&nbsp;&nbsp;&nbsp;Posle jednog sata, sve daske bile su pod vodom. Posle tri sata, vreće s peskom počele su da klize na pojedinim mestima dok su se čitavi zidovi rovova pretvarali u veoma vlažno zemljište na kakvom se gaji kafa. Rupe od granata postale su jezera sa zelenom skramom očvrslog otrovnog gasa koja je oticala u potočićima u rečice i pritoke. Tela su posvuda bila izbacivana i potapana, i gde god da se krene, nailazilo se na zelene šake i slepljene pramenove kose izdignute iznad blata kao da se oglasila truba Drugog dolaska.
<BR>&nbsp;&nbsp;&nbsp;&nbsp;&nbsp;Kapetan Braun i narednik Akrojd kažu mi da je reka Ankr preplavila obale i da plavi dolinu iza nas. Ispred nas, selo Tipval je pod vodom, kao i nemački rovovi. To zaključujemo zato što momci koji se vraćaju iz borbe kod Tipvalske šume kažu da voda koju Nemci ispumpavaju iz svojih udobnih rovova teče nizbrdo do nesigurnog položaja naših momaka među razorenim stablima. Priča se da su Australijanci zauzeli vetrenjaču koja im je toliko dugo izmicala, ali Anzaci su toliko iscrpljeni da oni koji su preživeli mogu samo da leže u blatu dok im mrtvi i oni na umoru trpe od potopa.
<BR>&nbsp;&nbsp;&nbsp;&nbsp;&nbsp;Drugo loše znamenje bilo je kada su nam jutros rano naredili da odemo u pozadinske konake na 'odmor i oporavak'. Do podneva smo odmarširali natrag u privremeni logor između Pozijera i Alberta i sušili smo se u šatorima umesto u zemunicama koje prokišnjavaju. To bi izgledalo kao dobra vest, ali pošto mi do sada nismo bili direktno umešani u bilo kakve borbe, 'odmor i oporavak' morao je da padne pod kategoriju pripreme za naš juriš ka ciljevima koji su izmakli tolikim našim mrtvim i istrulelim prethodnicima.
<BR>&nbsp;&nbsp;&nbsp;&nbsp;&nbsp;Poslednje loše znamenje bio je obrok u četiti sata, kada je ljudima podeljen vruć paprikaš, sveže pečen hleb, vruć, a ne mlak čaj, i pomorandže i lešnici. Pomorandže i lešnici bili su ono zbog čega smo svi pretrnuli. Delikatese nam serviraju samo kada nas goje za klanje. Pre bih uzeo dnevno rovovsko sledovanje žilave govedine i pasulja, čak i sa uobičajenim rojem muva, umesto ovog konačnog obroka.
<BR>&nbsp;&nbsp;&nbsp;&nbsp;&nbsp;Nije mi ponovo dolazila otkad sam poslednji put pisao o njoj. Mislim da večerasa hoće, iako delim šator sa mladim poručnicima Džulijanom i Radisonom, kojeg ostali zovu Radi. Kiša dobuje pesnicama po platnu. Sve curi. Jedino što možemo da radimo jeste da pojedemo svoj fini obrok, popušimo svoje nove cigarete i zavučemo se pod svoju novu ćebad, lišenu vaši.
<BR>
<BR>&nbsp;&nbsp;&nbsp;&nbsp;&nbsp;Utorak, 15. avgust. 1:20 popodne
<BR>&nbsp;&nbsp;&nbsp;&nbsp;&nbsp;Prošle noći me nije posetila, kao ni jutros, kada sam bio sam. Možda izgleda ludo što je želim, ali tako je. I znam zbog čega.
<BR>&nbsp;&nbsp;&nbsp;&nbsp;&nbsp;Sada je zvanično. Kapetan Braun se jutros vratio iz štaba, obešenog nosa. Idemo preko u petak, 18-og.
<BR>&nbsp;&nbsp;&nbsp;&nbsp;&nbsp;Braun je pokušao da to prikaže u najboljoj svetlosti, objasnivši svim nižim oficirima da će 33. divizija imati počasni zadatak proboja - da obezbedi zemljište između Delvilske šume i Visoke šume, dok istovremeno bude obezbeđivala i samu Visoku šumu. Sve što naša brigada mora da uradi, kaže Braun, jeste da napadne na desnom krilu 33-će, levo od Delvilske šume, i da obezbedi deo neprijateljskog fronta poznat kao Rov voćnjaka. Naš pokušaj biće deo opšteg napada koji će se protezati od Gilmona do Tipvalskog grebena, a kapetan Braun veli da mastiljari u štabu ne mogu da vide kako može da nam se dogodi da ovog puta ne osvojimo Visoku i Delvilsku šumu.
<BR>&nbsp;&nbsp;&nbsp;&nbsp;&nbsp;Ovaj petak, 18. avgust, biće pedeseti dan ove bitke.
<BR>&nbsp;&nbsp;&nbsp;&nbsp;&nbsp;Pre izvesnog vremena, sam u svom šatoru, izvukao sam revolver, proverio da li je pun, i ozbiljno razmislio o tome da se ubijem. Morao bi to da bude smrtonosni hitac, pošto se svaki pokušaj samoranjavanja kažnjava smaknućem.
<BR>&nbsp;&nbsp;&nbsp;&nbsp;&nbsp;Dođe mi da se nasmejem zbog te ironije.
<BR>
<BR>&nbsp;&nbsp;&nbsp;&nbsp;&nbsp;Sreda, 16. avgust, 2:30 popodne
<BR>&nbsp;&nbsp;&nbsp;&nbsp;&nbsp;Kasno jutros, brigadir-general Šut lično - zapovednik čitave brigade - pojavio se sa pompeznim pukovnikom i pratnjom od nekoliko ađutanata iz štaba sa crvenim širitima. Ljudi su se okupili na kiši, tri čete u kvadratu sa jednom otvorenom stranom. Dato je naređenje za na mestu voljno, i bili smo tu, nekoliko hiljada ljudi u šatorskim krilima sa kojih je curilo i natopljenim kaki kapama (limene šešire nismo stavljali ovako daleko iza položaja), sve oči bile su uperene u generala Šuta koji se raskoračio na svom visokom vranom konju u centru našeg kvadrata. Konj je bio nervozan, morao je da se zauzdava, i činilo se da general to obavlja bez ikakvog razmišljanja.
<BR>&nbsp;&nbsp;&nbsp;&nbsp;&nbsp;"Pa, mislim da... da... hm, izgleda da mi je obaveza... što će reći, svi vi momci treba da znate da je akcija protiv neprijatelja... pa, neumitna, da kažem?" General pročisti grlo, priteže uzde nervoznom vrancu, i pridiže se. "Ne sumnjam da će se svako od vas do poslednjeg ponašati, znate, hrabro. I održati čast ove divizije, koja se zaogrnula, pa, slavom, posle bitke za Mons."
<BR>&nbsp;&nbsp;&nbsp;&nbsp;&nbsp;U tom trenutku, konj se okrenuo kao da polazi, i mi smo pomislili da je predavanje završeno, ali general je zauzdao neposlušnu životinju, gotovo se uspravio u uzengijama i došao do suštine svog govora. "I još jedna stvar, momci", rekao je, dok mu se glas uzdizao. "Pre dva dana sam posetio vaše rovove i bio sam, pa, užasnut. Prosto užasnut. Sanitarna rešenja bila su daleko od zadovoljavajućih. Higijena je bila labava, kao i disciplina. Eto, video sam čak kako tu i tamo leži ljudski izmet. Svi znate za propise o zakopavanju sopstvenog izmeta. Moram da vam kažem da to neću trpeti - prosto neću to da trpim! Čujete? Znam da ste odnedavno pod izvesnom artiljerijskom gnjavažom, ali to nije razlog da se ponašate kao životinje. Čujete? Posle ovog napada, ako ustanovim da neko ne održava svoj deo rova čistim i dezinfekcionisanim, u skladu sa preciznim propisima, protiv tog čoveka ili tih ljudi ima da podignem optužnicu! A tu mislim i na oficire, kao i na niže činove."
<BR>&nbsp;&nbsp;&nbsp;&nbsp;&nbsp;Dok smo svi stajali zabezeknuti na sve jačoj kiši, general Šut je okrenuo konja poslednji put u krug i gotovo odgalopirao nazad, sa svitom ađutanata i aides-de-camp koji su trčali ka svojim automobilima ne bi li ga sustigli.
<BR>&nbsp;&nbsp;&nbsp;&nbsp;&nbsp;Nismo još završili. Komandovali su nam mirno i naterali nas da stojimo tamo još četrdeset minuta, dok nas je najpre pukovnik izribao uz obilno prskanje pljuvačke, ponavljajući sentimente svog komandanta o ljudskom izmetu koji se zatekne kako leži unaokolo, a onda - kada je pukovnik otišao - potpukovnik nam je održao strogo predavanje o tome kako će se najstrožije vojne kazne primeniti na svakog tronju koji bude zastajkivao za vreme napada. Onda je potpukovnik pročitao beskrajan spisak imena - imena ljudi smaknutih zbog takvih prestupa, sa sve datumima njihovog kukavičluka, činom i jedinicom, i, konačno, datumom i satom njihovog pogubljenja. Bilo je to zaista deprimirajuće, i kada smo se vratili u šatore koji su prokišnjavali, mislili smo više na plutajuća govna i streljačke vodove nego na to da se zaogrnemo slavom za Blajti ili kralja.
<BR>
<BR>&nbsp;&nbsp;&nbsp;&nbsp;&nbsp;Isti dan, 9:00 uveče
<BR>&nbsp;&nbsp;&nbsp;&nbsp;&nbsp;Možda sam pronašao način da se izvučem iz ovog rata mudrije, ili bar sigurnije, nego da pucam u sebe.
<BR>&nbsp;&nbsp;&nbsp;&nbsp;&nbsp;Pošto sam uneo taj poslednji zapis, sedeo sam u svom šatoru i pisao pesmu. Pošto sam je napisao na tabaku za pisanje umesto u ovom dnevniku, poručnik Radison - Radi - očito je naišao kasnije na nju i pokazao je nekim momcima. Bio sam besan, naravno, ali već je bilo prekasno. Pesma je do sada obišla logor više puta i čuo sam smeh sa stotinu mesta. Čak mi javljaju da su i strogi stari podoficiri oduševljeni, a mnogi obični vojnici počeli su da je pevaju kao koračnicu.
<BR>&nbsp;&nbsp;&nbsp;&nbsp;&nbsp;Za sada, samo nekoliko drugih oficira zna da sam ja mozak koji stoji iza ove napada rečima, ali ako to otkrije pukovnik ili bilo ko viši po činu, ne sumnjam da će moje ime biti na spisku sledeći put kada ljudi budu morali da čuju za smaknuća. Kapetan Braun zna, ali on me je samo ogorčeno pogledao i nije rekao ništa. Podozrevam da je u potaji uživao u pesmi.
<BR>&nbsp;&nbsp;&nbsp;&nbsp;&nbsp;Evo je.
<BR>
<BR>&nbsp;&nbsp;&nbsp;&nbsp;&nbsp;Ode general u inspekciju rova
<BR>&nbsp;&nbsp;&nbsp;&nbsp;&nbsp;Pa zatim jadan užasnuto dreknu,
<BR>&nbsp;&nbsp;&nbsp;&nbsp;&nbsp;"Neću da komandujem takvom divizijom
<BR>&nbsp;&nbsp;&nbsp;&nbsp;&nbsp;Gde zatičem govno veliko k'o veknu."
<BR>&nbsp;&nbsp;&nbsp;&nbsp;&nbsp;Ali niko pažnju obratio nije
<BR>&nbsp;&nbsp;&nbsp;&nbsp;&nbsp;Na to što general beše ljut,
<BR>&nbsp;&nbsp;&nbsp;&nbsp;&nbsp;Jer govno nije ništa kad se uporedi
<BR>&nbsp;&nbsp;&nbsp;&nbsp;&nbsp;S faktom da tu beše lično Šut.
<BR>&nbsp;&nbsp;&nbsp;&nbsp;&nbsp;A neki odgovorni kritičari
<BR>&nbsp;&nbsp;&nbsp;&nbsp;&nbsp;Dodaše brzo, sa visine
<BR>&nbsp;&nbsp;&nbsp;&nbsp;&nbsp;Da mu većinu savetnika štapskih
<BR>&nbsp;&nbsp;&nbsp;&nbsp;&nbsp;Sve sama govna i govanca čine.
<BR>&nbsp;&nbsp;&nbsp;&nbsp;&nbsp;Jer govno se može pogoditi lako
<BR>&nbsp;&nbsp;&nbsp;&nbsp;&nbsp;Papirom se može ukloniti s puta
<BR>&nbsp;&nbsp;&nbsp;&nbsp;&nbsp;Al' niko zbog govana žalio ne bi
<BR>&nbsp;&nbsp;&nbsp;&nbsp;&nbsp;Da neko smakne tog brabonjka, Šuta. (13)
<BR>
<BR>&nbsp;&nbsp;&nbsp;&nbsp;&nbsp;Četvrtak, 17. avgust, 4:00 popodne
<BR>&nbsp;&nbsp;&nbsp;&nbsp;&nbsp;Odmarširala je brigada natrag u rezervne rovove do podneva, a onda napred, u isturene rovove koje je do jutros držala desetkovana 55-ta. Sve vreme tokom marširanja ovamo po kiši, čuo sam delove novog brigadnog 'marša'. Ali, pevanje je zamrlo kada smo ponovo zauzeli svoje stare rovove, a zatim krenuli napred ka isturenom položaju nasuprot Rovova voćnjaka.
<BR>&nbsp;&nbsp;&nbsp;&nbsp;&nbsp;Voleo bih sada da napišem kako osećam fatalizam zbog svega ovoga, da sam kroz sve ovo već jednom prošao i da ništa ne može da me uplaši posle onoga što sam video; međutim, istina je da sam prestravljen više nego ikad ranije. Pomisao na umiranje je kao velika praznina koja se otvara u meni. Dok marširamo ovamo, gledam kako poljski miš beži sa puta u dolini i mislim: Hoće li taj miš biti živ za četrdeset osam sati kada ja budem mrtav? Pomisao - ne, verovatnoća - da ću biti osuđen na večiti ne-vid, ne-sluh, ne-dodir, dok druge stvari nastavljaju da žive i osećaju vasionu gotovo je nepodnošljiva.
<BR>&nbsp;&nbsp;&nbsp;&nbsp;&nbsp;U proteklom satu pokušavao sam da čitam Povratak domoroca. Ne želim da umrem a da ne dovršim ovu knjigu.
<BR>&nbsp;&nbsp;&nbsp;&nbsp;&nbsp;Ljudi prikupljaju gotovinu koja će se razdeliti među onima koji prežive napad. Njihova osećanja vredna su divljenja - Ako već umrem, bolje da ovaj novac pripadne nekom drugaru ili sapatniku nego da truli u blatu ničije zemlje ili da ga pokupi neki Hun u potrazi za suvenirima. Ako gubici budu tako gadni kao što j slučaj s mojim 13-tim bataljonom, 34-tom brigadom, Brigadom crkvenih momaka iz 33-će, 51-om ili 55-om koja je još u nemim rovovima, sa licima okrenutim ka kiši, na poljima iza nas... pa, sutra uveče u ovo doba biće ovde nekoliko prilično bogatih momaka.
<BR>&nbsp;&nbsp;&nbsp;&nbsp;&nbsp;Religiozni momci u vodu prisustvovali su pre nepun sat službi pričesti. Oltar su bila dva nosila gde je krv ranjenih bila vidljiva na uflekanom platnu ispod pehara u kojem je bila Krv Našeg Spasitelja. Zavidim ljudima koji su u tome pronašli utehu.
<BR>&nbsp;&nbsp;&nbsp;&nbsp;&nbsp;Ovaj istureni rov dubok je samo dva metra, jedva dovoljno dubok da nam se ne vide limeni šeširi. Pre jedan sat, mlađi kaplar iz čete D izvirio je na delić sekunde i metak ga je pogodio u uho i zderao mu lice. Svi smo svesni toga da ćemo, ako izložimo bilo koji deo tela makar na tren, privući metak.
<BR>&nbsp;&nbsp;&nbsp;&nbsp;&nbsp;A sutra ćemo ustati tu gore, na ovim vrećama s peskom, i krenuti ka neprijatelju? To nikako ne izgleda normalno.
<BR>&nbsp;&nbsp;&nbsp;&nbsp;&nbsp;Kapetan Braun govorio je o baražnoj vatri, i o tome kako će momci iz artiljerije pokušati ovog puta sa drugačijim pristupom - da šalje 'zavesu' preko ničije zemlje ispred nas. Sam Bog zna da su pokušali sve ostalo. Za Australijance, naši oficiri koji su zapovedali 17-funtarkama primenili su stari recept dvadesetčetvoročasovne baraže, zatim krešenda... pa su onda sačekali deset minuta da Nemci pohrle iz svojih zemunica i ojačanih bunkera... a onda ponovo nastavili, u pokušaju da ih uhvate na otvorenom.
<BR>&nbsp;&nbsp;&nbsp;&nbsp;&nbsp;Ne znamo koliko je učinka imao taj mudri plan - Australijanci koji su u hiljadama otišli da zauzmu te rovove većinom se nisu vratili.
<BR>&nbsp;&nbsp;&nbsp;&nbsp;&nbsp;Kapetan Braun je prilično optimističan što se tiče dolaska naše brigade do cilja i njegovog zauzimanja. Povremeno želim da dreknem na njega da ofanziva ne vredi ni koliko plutajuće govno koje toliko vređa generala Šuta. Čemu služi još stotinak metara izbombardovanih rovova ako to košta stotinu hiljada života... ili tri stotine hiljada... ili milion? Opšte je poznato da general ser Daglas Hejg naziva smrt hiljada ljudi 'uobičajenim gubicima' i da je rečeno da će pola miliona žrtava pre završetka bitke biti 'sasvim prihvatljivo'.
<BR>&nbsp;&nbsp;&nbsp;&nbsp;&nbsp;Prihvatljivo za koga, pitam se? Ne za mene. Moj život je sve što imam. Mislio sam da ću u poodmaklom dobu od dvadeset osam godina biti manje zabrinut zbog gubitka života. Umesto toga, čuvam do ovog trenutka svaki sekund iskustva kao svete i mrzim one koji bi mi oduzeli šansu da vidim novi osvit, pojedem novi obrok ili dovršim Povratak domoroca.
<BR>&nbsp;&nbsp;&nbsp;&nbsp;&nbsp;Ruka mi se toliko trese da jedva mogu da pročitam ovo što pišem. Šta će ljudi pomisliti ujutro ako poručnik ne bude mogao da prikupi dovoljno hrabrosti da ih povede preko? Koga je briga šta će ljudi misliti, ako kukavičluk može da mi pribavi makar još jedan minut života i daha.
<BR>&nbsp;&nbsp;&nbsp;&nbsp;&nbsp;Mene je briga. Kakav god bio bizaran razlog za to, briga me je. Možda je samo strah da će drugovi loše misliti o nama ono što svakoga od nas tera preko.
<BR>&nbsp;&nbsp;&nbsp;&nbsp;&nbsp;Vreme je za večeru sa čajem. Žilava govedina i glavica luka za ljude večeras. Dani pomorandži i lešnika prošli su. To je večeras omiljeni obrok za muve - a sutra? Mnogi od nas biće obrok za muve.
<BR>&nbsp;&nbsp;&nbsp;&nbsp;&nbsp;Petak, 18. avgust, 3:15 ujutro
<BR>&nbsp;&nbsp;&nbsp;&nbsp;&nbsp;Večeras je bila ovde. Pišem ovo pod svetlošću raketa 'Veri'. Čitava brigada je u ovim rovovima i veoma je pretrpano. Ljudi spavaju leđima oslonjeni o vreće s peskom, sa nogama na daskama ili u vodi ispod njih, dubokoj tridesetak santimetara. Ljudi čuče na lestvicama za otvaranje vatre, pokušavaju da spavaju, ili se prave da spavaju. Ja sam bio jedan od ovih potonjih sve dok gospa nije došla.
<BR>&nbsp;&nbsp;&nbsp;&nbsp;&nbsp;Periskop iznad rova ovde je zakošeno ogledalo na dršci od metle. Gledao sam u to dokono - ponekad može da se vidi bljesak velikih topova pre nego što stigne zvuk - kada je najednom površina ogledala odražavala samo njeno lice i lepršavu haljinu. Tada sam ustao, gotovo provirivši šlemom iznad parapeta, i posegnuo bih za ogledalom - i gotovo sigurno bio pogođen, jer su snajperi večeras skinuli već dvojicu neopreznih iz našeg voda - da umesto toga ona nije posegnula za mnom.
<BR>&nbsp;&nbsp;&nbsp;&nbsp;&nbsp;A onda se nađosmo u skrovištu njenog kreveta.
<BR>&nbsp;&nbsp;&nbsp;&nbsp;&nbsp;Imala je samo blago providnu haljinu u kojoj sam je prvi put video. Moja odeća bila je skinuta i ležala je, uredno savijena, na stolici odmah ispred zavesa. Više nije bila skorena blatom, niti vašljiva. Kao ni ja. Kosa mi je još bila malo mokra, kao posle kupanja.
<BR>&nbsp;&nbsp;&nbsp;&nbsp;&nbsp;Podigla je malo prekrivače kako bih mogao da skliznem u tu omotnicu koja me je pozivala. Jesenji vazduh postao je svežiji i sada je zanjihao zavese kreveta sa senzualnom malaksalošću. Svetlost kamina i jedne jedine sveće prolazila je kroz čipku kao kroz filter i padala meko na damast i svilu. Ležali smo na jastucima, ona i ja, i istraživali jedno drugome lice pri zamaskiranom svetlu.
<BR>&nbsp;&nbsp;&nbsp;&nbsp;&nbsp;Kada mi je dodirnula obraz, uzeo sam je za ručni zgolob i čvrsto stegao.
<BR>&nbsp;&nbsp;&nbsp;&nbsp;&nbsp;"Plašiš se", upita ona, ili reče, iako joj tamne oči nisu bile upitne. Nisam čuo povišenu modulaciju.
<BR>&nbsp;&nbsp;&nbsp;&nbsp;&nbsp;Nisam odgovorio.
<BR>&nbsp;&nbsp;&nbsp;&nbsp;&nbsp;Trenutak kasnije, ona reče: "Ali, poznaješ me."
<BR>&nbsp;&nbsp;&nbsp;&nbsp;&nbsp;Ćutao sam još jedan tren. "Da", rekoh konačno. "Poznajem te."
<BR>&nbsp;&nbsp;&nbsp;&nbsp;&nbsp;U salonu moje majke nalazilo se ogledalo u kojem sam, sa nemim, narcisovskim intenzitetom, hiljadu i više puta izučavao sopstveno lice. A sećam se i drugih detalja iz majčinog salona: voskom premazani parket, poluprazna činija mleka za mačku ispod stola sa nogama na produživanje, vaza sa svežim cvećem koje su sluge svakodnevno menjale... ili svake noći, možda bi trebalo tako da kažem, jer sam ja kao veoma mali mislio da je nevidljivo pojavljivanje tih cvetova u sezoni magično, sasvim kao dolazak Božić-Bate, samo brže i pouzdanije.
<BR>&nbsp;&nbsp;&nbsp;&nbsp;&nbsp;Sećam se Herndonove fotografije slike Dž. F. Votsa - 'Ljubav i Smrt' - sa atraktivnom aveti ženstvene Smrti, sa prevojima haljine izrađenim u punoj pre-rafaelitskoj slavi, lica spuštenog i okrenutog tako da sam, kada sam bio veoma mlad, mislio da ona ili nema glavu, ili ima tamu umesto lobanje... divna Smrt sa desnom rukom podignutom iznad jeruvimskog dečaka čija je delimično skrivena desna ruka takođe bila podignuta, kao da joj dodiruje lice, ili možda pokušava, uzalud, da je zadrži dalje od sebe. Fotografija slike visila je direktno nasuprot ogledala koje je za mene bilo toliko opčinjavajuće, tako da sam svaki put kada sam izučavao svoje mlado pesničko lice - jer bio sam siguran čak i u sedmoj ili osmoj godini da moram postati pesnik - ova slika Ljubavi i Smrti bila mi je vidljiva iznad desnog ramena, i položaj Smrti bio je izokrenut tako da se naginje levo umesto da se naginje desno iznad mladog Erosa, pa se činilo kao da se obličje na slici okrenulo samo od sebe.
<BR>&nbsp;&nbsp;&nbsp;&nbsp;&nbsp;"Da", rekoh ja ponovo prelepoj ženi u čijem sam krevetu sada ležao, "poznajem te."
<BR>&nbsp;&nbsp;&nbsp;&nbsp;&nbsp;Ona se osmehnu još jednom i ovog puta činilo se da tamo ima manje podrugljivosti, a više zadovoljstva. Pustio sam joj ručni zglob, ali umesto da mi pomiluje obraz, gospa je zavukla svoju bledu ruku ispod posteljine. Trgao sam se jedva primetno kada su mi njeni prsti dotakli bok i kada ih je ostavila tamo nepomične, neposredno iznad izbočine mog kuka, kao kada neko ne želi da prepadne životinju koja možda žudi, a možda i ne, da dopusti da bude mažena.
<BR>&nbsp;&nbsp;&nbsp;&nbsp;&nbsp;Oči joj, primetio sam, nisu bile sasvim crne, već samo tamnosmeđe, i dužicu joj je okruživala beskrajno tanka traka zelenog koja je nekako doprinosila tamošnjem sjaju.
<BR>&nbsp;&nbsp;&nbsp;&nbsp;&nbsp;Ona mi lagano kliznu rukom preko kosti kuka i niz butinu, izvivši malo prste tako da mi kožu dodiruju njihove jagodice, a ne nokti. Priznajem da se nežna put duž moje butine, dok su joj prsti klizili naniže, nabrala kao krzno neke šumske životinje. Nikada nijedna žena nije bila tako smela prema meni, i ponašala se kao da moje telo pripada njoj i služi joj za igranje. Kada mi je prstima obuhvatila ukrućeni ud, zatvorio sam oči.
<BR>&nbsp;&nbsp;&nbsp;&nbsp;&nbsp;Petak, 18. avgust, 5:45 ujutro
<BR>&nbsp;&nbsp;&nbsp;&nbsp;&nbsp;Zora okončava ovu naizgled beskrajnu noć. Rutina preuzima stvar. Pre doručka, svaka četa odlaže šatorske rančeve i slaže ćebad u svežnjeve od po dvanaest.
<BR>&nbsp;&nbsp;&nbsp;&nbsp;&nbsp;U tome ima nečeg ohrabrujućeg. Svaki čovek smatra da u rutini postoji nešto bezbedno, da Smrt mora da sačeka dok mi ne dovršimo armijske zadatke.
<BR>&nbsp;&nbsp;&nbsp;&nbsp;&nbsp;Kuvari su se potrudili da skuvaju svežu kafu i čaj, iako je voda često loša. Ponekad moraju da zahvataju vodu kantama iz rupa od granata. Kažu da prokuvavanjem ubijaju klice koje se kote u smrdljivim leševima, ali ako su se kuvari prevarili u računu i zahvatili zelenu skramu na površini preostalu od zadržanog otrovnog gasa, kuvanje vode samo oslobađa i reaktivira mehurove smrtonosnog gasa. Obično bismo se brinuli zbog toga u isturenim rovovima, ali sada, kada je bilo preostalo samo nekoliko sati pre nego što krenemo preko, takva trbobolja bila bi dobrodošao izgovor da se vratimo u bolnicu.
<BR>&nbsp;&nbsp;&nbsp;&nbsp;&nbsp;Takođe su pokušali sa dobrim britanskim doručkom - kobasicama, zapečenim pasuljem, čak i skuvanim paradajzom i jajima za neke oficire - ali malo nas koristi tu priliku. Pomisao na probijeni želudac ili creva, na metal i prljavu tkaninu provučene kroz trbuh pun takve hrane, većinu nas i dalje ostavlja bez apetita. Ostali ne mogu da jedu od straha.
<BR>&nbsp;&nbsp;&nbsp;&nbsp;&nbsp;Znamo da će naredba da se krene preko danas doći kasnije nego obično - kapetan Braun je mislio sredinom popodneva - i čekanje je za mene još gore nego prošli put. U prošlom jurišu, bar smo krenuli, bili pobijeni i gotovo uništeni do devet ujutro.
<BR>
<BR>&nbsp;&nbsp;&nbsp;&nbsp;&nbsp;10:10 ujutro
<BR>&nbsp;&nbsp;&nbsp;&nbsp;&nbsp;Nisam pomenuo jutrošnju baražu, ali ona je potpuno bezumna. Naši položaji malo su viši u odnosu na nemačke, samo nekoliko stotina metara ispred nas, i takva topografija nalaže da naši topovi spuste nišanske sprave toliko oštro da je vazduh iznad nas ispunjen granatama koje bukvalno lete nekoliko santimetara iznad naših parapeta. Pre pola sata, dogodilo se ono neizbežno, i jednom momku iz čete C razneta je glava. Efekat po one zgurane u tom delu rova bio je prilično užasan, jer su krv i moždana masa natopili desetine njih, a dvojicu su odneli u pozadinu sa ranama od šrapnela od komadića leteće lobanje.
<BR>&nbsp;&nbsp;&nbsp;&nbsp;&nbsp;Narednici sada idu unaokolo sa bocom ruma i daju momcima po kašiku, a često i sami potegnu. Primećujem da je crveno lice narednika Akrojda primetno sve crvenije.
<BR>
<BR>&nbsp;&nbsp;&nbsp;&nbsp;&nbsp;12:30 popodne
<BR>&nbsp;&nbsp;&nbsp;&nbsp;&nbsp;U proteklih petnaest minuta došlo je do čudne diverzije.
<BR>&nbsp;&nbsp;&nbsp;&nbsp;&nbsp;Najpre su topovi ućutali na obe strane, kao da su naši i nemački artiljerci izašli zajedno na ručak. Najpre su ljudi postali više napeti, umesto da bude obrnuto, verujući da zastoj u baraži znači da predstoji napad, ali kapetan Braun poslao je niže oficire duž rova da saopšte ljudima da je napad određen za tri popodne. Svi smo se opustili. Neki momci su pristavili čaj, dok su se drugi predali gladi i podgrejali malo svoje žilave govedine.
<BR>&nbsp;&nbsp;&nbsp;&nbsp;&nbsp;Da bi malo doprinela osećanju olakšanja od baraže i straha zbog nesigurnosti u vreme polaska preko, kiša koja nas je gnjavila protekla četiri dana konačno je popustila. Iako se sunce nije pojavilol, oblaci se jesu uzdigli sa mesta gde su tako sumorno nisko ležali, u čvrstu, ali mnogo svetliju tavanicu nekih hiljadu i još nekoliko stotina metara iznad rovova.
<BR>&nbsp;&nbsp;&nbsp;&nbsp;&nbsp;A onda su se pojavili avioni.
<BR>&nbsp;&nbsp;&nbsp;&nbsp;&nbsp;Isprva je to bilo samo zujanje u neuobičajenoj tišini, a onda su se dve tačkice oslobodile oblaka nekoliko milja zapadno, i ubrzo smo mogli da razaznamo i same mašine, iako zbog svoje kratkovidosti nisam uopšte mogao da očekujem da razlikujem prijateljsku od neprijateljske. Ljudi ih, međutim, jesu razlikovali, i kada je ono što sam ja video kao manji od dva zujeća krsta brzo okružio u poziciju iza većeg, vojnici duž čitavog našeg dela rova zaklicali su.
<BR>&nbsp;&nbsp;&nbsp;&nbsp;&nbsp;Sledećih desetak minuta kao da smo posmatrali predstavu nekog vazdušnog lutkarskog pozorišta - dok su se dve mašine obrtale, kružile, ponirale i uspinjale se u tavanicu oblaka i iza nje. Snajperska i mučna miraljeska vatra prestale su kada su se obe strane oko ničije zemlje uživele u spektakl. Prvi put posle više nedelja, front je toliko utihnuo da se mogla čuti ptičja pesma sa reke iza nas ili kašalj ljudi sa mnogo metara udaljenosti. A onda se začu jedva čujno štektanje mitraljeza u samim avionima - samo povremeno, kada bi jedan stekao prednost nad drugim - a i onda tako kratko, da smo se svi mi dole, na zemlji - ispod zemlje - osećali kao rasipnici zbog neprestanog i beskrajnog utroška municije.
<BR>&nbsp;&nbsp;&nbsp;&nbsp;&nbsp;A onda, baš kada je vazdušna priredba zapretila da počne da se ponavlja i postane dosadna, jedna od mašina - veća - planu i poče da pada u spirali i sve manjim i manjim krugovima, sve dok nije nestala iza nemačkih rovova u pravcu Gilmona. Trenutak kasnije, veliki stub crnog dima podiže se u nebo i naši momci triput zaklicaše 'ura' uz toliko mnoštvo zvižduka i povika, da sam pomislio da sedim na sedištima za radničku klasu i posmatram fudbalsku utakmicu.
<BR>&nbsp;&nbsp;&nbsp;&nbsp;&nbsp;Proslava je bila prerana. Trenutak kasnije, manja mašina koja je kružila - britanska ili francuska, pretpostavio sam, mada nisam mogao da razaznam oznake - najednom izbaci trag dima.
<BR>&nbsp;&nbsp;&nbsp;&nbsp;&nbsp;"Pi', zapalijo se. Vi'te proklete plamenove?" reče mlađi kaplar kraj mene.
<BR>&nbsp;&nbsp;&nbsp;&nbsp;&nbsp;Nisam mogao da vidim plamenove, ali mogao sam da čujem pućkanje avionskog motora dok su zamirali poslednji ostaci klicanja na našoj liniji. Mašina je očito bila isuviše visoko da se bezbedno vrati na zemlju pre nego što plamenovi progutaju pilota - ili možda jednostavno nije imala gde da se spusti na naših hiljadu i po kvadratnih metara kratera ovde, duž fronta - jer umesto da počne da se spušta, avion kao da je počeo da pokušava da se uspinje postrance u nekoliko nezgrapnih grčevitih pokreta, kao da je izbezumljeni pilot pokušavao da plamenove zadrži dalje od svog tela. Mora da nije delovalo: trenutak kasnije, čak sam i ja mogao da vidim plamenove i tanku liniju dima koji se vukao iza pućkavog raspela.
<BR>&nbsp;&nbsp;&nbsp;&nbsp;&nbsp;Ljudi duž linije rova vikali su i kukali nekoliko sekundi pre nego što sam bio u stanju da razaberem razlog za njihove tužbalice. Tada sam i sam video ono što oni već behu ugledali: pilot je iskočio iz mašine neposredno ispod tavanice od oblaka. Čak i tolika neznalica što se tiče vazdušnih mašina i ratovanja poput mene, znala je da piloti ne nose padobrane sa sobom kao naši osmatrači u balonima, mada ne znamo da li je ta štedljivost zbog nedostatka prostora u letećoj mašini ili funkcija njihovog vazdušnog viteškog kodeksa. U svakom slučaju, iako sam znao da je figura u poniranju osuđena na propast zbog nedostatka nekoliko metara svile, nadao sam se tokom čitavog tog pada da je taj momak možda izuzetak i da će se krug beline otvoriti u poslednjem trenu i blago spustiti ratnika u naručje drugova koji ga očekuju.
<BR>&nbsp;&nbsp;&nbsp;&nbsp;&nbsp;Ali, nije. Pao je na ničiju zemlju nekoliko stotina metara istočno od našeg položaja, dovoljno blizu da vidimo kako mlatara rukama i nogama u potrazi za osloncem u vazduhu; dovoljno blizu da vidimo čak i beli šal koji ga je pratio kao rep obrušenog dečjeg zmaja. Kada je udario, duž rovova je nastala duga tišina. Ja sam jednom podigao pogled, očekujući da vidim zapaljeni avion u padu podjednako brzom kao i pad njegovog pilota, ali mašina je - sada u punom plamenom cvatu kao Apolonove kočije - nastavila da leti sve dok nije zašla među oblake, postala jezivi sjaj kroz belu tavanicu, a onda u potpunosti nestala, da se nikada više ne pojavi.
<BR>&nbsp;&nbsp;&nbsp;&nbsp;&nbsp;Trenutak kasnije, nemački topovi otvoriše vatru kao da je razredni starešina dunuo u pištaljku, okončavši naš mali odmor. Trenutak posle toga, ponovo započe baraža.
<BR>&nbsp;&nbsp;&nbsp;&nbsp;&nbsp;Prošlo je 1 popodne. Idemo preko u 3:00.
<BR>
<BR>&nbsp;&nbsp;&nbsp;&nbsp;&nbsp;2:10 popodne
<BR>&nbsp;&nbsp;&nbsp;&nbsp;&nbsp;Nisam zaspao. Nisam sklopio oči.
<BR>&nbsp;&nbsp;&nbsp;&nbsp;&nbsp;Ali, u jednom trenutku bio sam tu, u blatnjavim rovovima, pod atmosferom vrištećeg metala, a sledećeg trena bio sam tamo - kraj svoje gospe među čistim čaršavima, dok je sveži vazduh nabirao zastore balkona i zavese kreveta.
<BR>&nbsp;&nbsp;&nbsp;&nbsp;&nbsp;I dalje me je dodirivala. A ja sam i dalje odgovarao na njene dodire.
<BR>&nbsp;&nbsp;&nbsp;&nbsp;&nbsp;Osorno, odgurnuo sam njenu ruku sa svog uda, zbacio prekrivače i seo u sve hladnijem vazduhu, leđima okrenut prema njoj.
<BR>&nbsp;&nbsp;&nbsp;&nbsp;&nbsp;Više sam osetio kako se pomera prema meni nego što sam to video, osetio sam udubljenje u perini dok je ležala oslonjena o lakat iza mene. "Ne želiš me?" Glas joj je najtiši mogući šapat.
<BR>&nbsp;&nbsp;&nbsp;&nbsp;&nbsp;Prisilio sam sebe na ironičan osmeh. Moja čista uniforma još je ležala presavijena preko stolice 'Empajer', ali nisam mogao da vidim ispupčenje tabakere u džepu moje košulje. Pomoglo bi mi u tom trenutku da sam popušio cigaretu. "Svi muškarci moraju da te žele", odgovorih ja, i glas mi je bio grub i napukao, ni blizu šapatu.
<BR>&nbsp;&nbsp;&nbsp;&nbsp;&nbsp;"Mene ne interesuju svi muškarci", primeti ona. Mogao sam da osetim toplinu njenog daha na mojim golim leđima. "Mene interesuješ samo ti."
<BR>&nbsp;&nbsp;&nbsp;&nbsp;&nbsp;Ta izjava trebalo je da me natera da zadrhtim, ali je umesto toga povećala moju uspaljenost. Jesam je želeo... više nego što sam želeo bilo koju ženu ili stvar. Nisam rekao ništa.
<BR>&nbsp;&nbsp;&nbsp;&nbsp;&nbsp;Ona mi spusti ispruženu ruku na leđa. Mogao sam da osetim konture njenog dlana i svakog vitkog prsta kao izvore toplote. Napolju, vetar je zaduvao kao prethodnica oluje.
<BR>&nbsp;&nbsp;&nbsp;&nbsp;&nbsp;"Lezi makar kraj mene", reče ona, podigavši se tako da joj usne budu uz moj vrat. "Lezi kraj mene i zagrej me."
<BR>&nbsp;&nbsp;&nbsp;&nbsp;&nbsp;Uspeo sam da se ironično zasmejem. "Da te zagrejem kako bih ja večno ostao hladan? Ili ćeš me ti zagrejati tako što ćeš iznad nas navući prekrivač od zemlje?"
<BR>&nbsp;&nbsp;&nbsp;&nbsp;&nbsp;Ona se odmaknu. "Nisi fer", reče.
<BR>&nbsp;&nbsp;&nbsp;&nbsp;&nbsp;Tada se okrenuh da je pogledam, znajući još dok sam to činio da jedan takav pogled može da mi zapečati sudbinu... iako bih ja bio Euridika, a ona Orfej.
<BR>&nbsp;&nbsp;&nbsp;&nbsp;&nbsp;Nijedno od nas nije nestalo. Bila je prelepa na svetlosti sveće. Kosa joj je padala slobodno, haljina joj je bila pomerena u stranu tako da sam mogao da vidim kremastu kožu iznad jednog elegantnog ramena, a leva dojka joj se ocrtavala kroz tanku tkaninu naspram sjaja iza nje. Iako mi je dah zastao u grlu, rekao sam: "Kako čovek da bude fer ili ne prema jednoj metafori?"
<BR>&nbsp;&nbsp;&nbsp;&nbsp;&nbsp;Ona se tada osmehnu. "Smatraš me metaforom?" Njena desna ruka dodirnu mi obraz.
<BR>&nbsp;&nbsp;&nbsp;&nbsp;&nbsp;"Smatram te zavodnicom", odvratih ja kroz stegnuto grlo.
<BR>&nbsp;&nbsp;&nbsp;&nbsp;&nbsp;Smeh joj je bio blag, prijatan, bez poruge. "Onda nisi u pravu. Ja nisam zavodnica." Prsti joj kliznuše po mojim usnama. "Ti si taj koji žudi da zavede mene; ti si taj koji mi se udvarao još od rođenja. Uvek je tako." Njeno lice se primaknu bliže i mi se poljubismo pre nego što sam mogao da progovorim.
<BR>&nbsp;&nbsp;&nbsp;&nbsp;&nbsp;Napolju, oluja stiže iznenada uz nalet hladnog vazduha, tresak otvaranja vrata terase, i beskrajno kotrljanje grmljavine.
<BR>&nbsp;&nbsp;&nbsp;&nbsp;&nbsp;"Dobri Hriste", prodahta mlađi kaplar šćućuren kraj mene na stepeniku za otvaranje vatre, "ta jebena baraža je jebeno preblizu da budem jebeno miran."
<BR>
<BR>&nbsp;&nbsp;&nbsp;&nbsp;&nbsp;2:35 popodne
<BR>&nbsp;&nbsp;&nbsp;&nbsp;&nbsp;Narednik i ja prošli smo rovovima maločas, proveravajući poslednji put da li je oprema kod ljudi u borbenom stanju. Momci obično nose ruksake s leve strane, ali ih u pripremi za bitku pomere na leđa, ispod lopatice. Ispod ruksaka, njihovi prostirači moraju da budu čvrsto umotani. Cilj nam je da osvojimo i zauzmemo Rovove voćnjaka i pakujemo se kao da nema nikakve sumnje da će cilj i biti postignut. Delimični spisak opreme ljudi obuhvata:
<BR>
<BR>&nbsp;&nbsp;&nbsp;&nbsp;&nbsp;Oruđe za ukopavanje
<BR>&nbsp;&nbsp;&nbsp;&nbsp;&nbsp;Kanap za čišćenje puške
<BR>&nbsp;&nbsp;&nbsp;&nbsp;&nbsp;Pušku sa pričvršćenim bajonetom
<BR>&nbsp;&nbsp;&nbsp;&nbsp;&nbsp;Pertle za čizme
<BR>&nbsp;&nbsp;&nbsp;&nbsp;&nbsp;Štitnik za kičmu
<BR>&nbsp;&nbsp;&nbsp;&nbsp;&nbsp;Gas masku
<BR>&nbsp;&nbsp;&nbsp;&nbsp;&nbsp;Konzervu masti
<BR>&nbsp;&nbsp;&nbsp;&nbsp;&nbsp;Nepropusno šatorsko krilo
<BR>&nbsp;&nbsp;&nbsp;&nbsp;&nbsp;Četkicu za sapunjanje
<BR>&nbsp;&nbsp;&nbsp;&nbsp;&nbsp;Brijač i kutiju
<BR>&nbsp;&nbsp;&nbsp;&nbsp;&nbsp;Veliku torbu
<BR>&nbsp;&nbsp;&nbsp;&nbsp;&nbsp;Domaćicu
<BR>&nbsp;&nbsp;&nbsp;&nbsp;&nbsp;Peškir
<BR>&nbsp;&nbsp;&nbsp;&nbsp;&nbsp;Bocu za vodu
<BR>&nbsp;&nbsp;&nbsp;&nbsp;&nbsp;Bocu ulja
<BR>&nbsp;&nbsp;&nbsp;&nbsp;&nbsp;Sto pedeset metaka za pušku
<BR>&nbsp;&nbsp;&nbsp;&nbsp;&nbsp;Beležnicu
<BR>&nbsp;&nbsp;&nbsp;&nbsp;&nbsp;Četkicu za zube
<BR>&nbsp;&nbsp;&nbsp;&nbsp;&nbsp;Džemper
<BR>&nbsp;&nbsp;&nbsp;&nbsp;&nbsp;Vuneni šal
<BR>&nbsp;&nbsp;&nbsp;&nbsp;&nbsp;Nož, viljušku, kašiku
<BR>&nbsp;&nbsp;&nbsp;&nbsp;&nbsp;Češalj
<BR>&nbsp;&nbsp;&nbsp;&nbsp;&nbsp;Sapun
<BR>&nbsp;&nbsp;&nbsp;&nbsp;&nbsp;Čarape (tri para)
<BR>&nbsp;&nbsp;&nbsp;&nbsp;&nbsp;Košulju
<BR>&nbsp;&nbsp;&nbsp;&nbsp;&nbsp;Manjerku
<BR>
<BR>&nbsp;&nbsp;&nbsp;&nbsp;&nbsp;Pored toga, svaki čovek sada nosi još po sto osamdeset metaka za pušku u posebnom redeniku preko ramena i po Milsovu bombu od pet funti u svakom džepu bluze. Mnogi nose i dodatne kanistere za mitraljez 'Luis'. Ostali dodatni tereti uključuju signalne rakete 'Veri', sekače za žicu na svakog desetog, periskope, signalne lampe, žicu za telefonske veze i dodatnu vodu zbog vrućine. Narednik stalno zahteva da mu ljudi pokažu napunjene boce za vodu sa desne strane i bele platnene torbe sa dodatnim porcijama hrane. Moj mračni zadatak je da podsetim ljude da im je prvi zavoj zašiven u donji desni peš tunike, i da im pokažem kako da upotrebe jod na rani pre nego što na nju stave privremeni zavoj. Momci gledaju u mene - u moje kredasto, ispijeno lice i štap - i slušaju, verujući da imam više iskustva nego što je to zaista slučaj.
<BR>&nbsp;&nbsp;&nbsp;&nbsp;&nbsp;Nije ni čudo, sa tim tonama izlišnih otpadaka, da posle svake bitke ničija zemlja izgleda kao džinovska deponija zavoja, iscepane hartije, toalet-papira, ostavljenog oružja, upotrebljenih čaura i parčića ljudi koji su sve to odneli tamo.
<BR>&nbsp;&nbsp;&nbsp;&nbsp;&nbsp;Nešto ranije danas, ljudi su dobili po kašičicu ruma da bi se ohrabrili za vreme dugog čekanja; sada je narednik krenuo u obilazak sa sledovanjem ruma za napad: jedna šezdesetčevtrtina galona po čoveku, pažljivo odmerena u limenoj čašici. Lagodne pošalice uz jutrošnje sledovanje ne mogu da se mere sa sadašnjim trenutkom - ljudi prihvataju svoj dar u tišini, kao da primaju pričest.
<BR>
<BR>&nbsp;&nbsp;&nbsp;&nbsp;&nbsp;2:48
<BR>&nbsp;&nbsp;&nbsp;&nbsp;&nbsp;Baraža se pojačava, ako je tako nešto uopšte moguće. Kapetan Braun je upravo naišao i podsetio nas da će oficiri voditi napad svake čete. Ranije, neki su ostajali pozadi sve dok svi ljudi ne izađu iz rovova, ali ovog puta će se vojna policija pobrinuti da ne bude zaostalih. Ista ta policija će pratiti napad, koristeći, ako se ukaže potreba, i bajonete protiv zabušanata.
<BR>&nbsp;&nbsp;&nbsp;&nbsp;&nbsp;Kapetan Braun me je potapšao po ramenu i rekao: "Džimi, ispićemo po pintu naiskap kada se ovo završi. Vidimo se u Rovovima voćnjaka." A onda je krenuo da ohrabri ljude vicevima i tapšanjem po leđima.
<BR>
<BR>&nbsp;&nbsp;&nbsp;&nbsp;&nbsp;2:56
<BR>&nbsp;&nbsp;&nbsp;&nbsp;&nbsp;Obamrlost. Toliko sam uplašen da sam obamro kao kada sam bio u šoku od udara granate prilikom poslednjeg napada. Samo se molim da me noge ponesu iz rova na zemljište za ubijanje.
<BR>&nbsp;&nbsp;&nbsp;&nbsp;&nbsp;Poneću štap.
<BR>
<BR>&nbsp;&nbsp;&nbsp;&nbsp;&nbsp;2:58
<BR>&nbsp;&nbsp;&nbsp;&nbsp;&nbsp;Ne mogu da čujem baražu od tutnjave svog srca. Vidim kako se usta ljudi pomeraju u povicima, ali ne čujem ništa - možda sam smrtno ogluveo (sic).
<BR>&nbsp;&nbsp;&nbsp;&nbsp;&nbsp;Iz nekog razloga, prisećam se dela jedne Bajronove pesme
<BR>
<BR>&nbsp;&nbsp;&nbsp;&nbsp;&nbsp;Uveli su vetrovi u vazduhu mrtvom,
<BR>&nbsp;&nbsp;&nbsp;&nbsp;&nbsp;I propali oblaci; Tami nije trebala
<BR>&nbsp;&nbsp;&nbsp;&nbsp;&nbsp;Pomoć od njih - Ona beše Vasiona. (14)
<BR>
<BR>&nbsp;&nbsp;&nbsp;&nbsp;&nbsp;Očev sat mi veli da je tek 2:59, ali baraža se pomerila od nas i pištaljke zvižde duž
<BR>
<BR>&nbsp;&nbsp;&nbsp;&nbsp;&nbsp;(Prim. urednika: Sledećih nekoliko stranica u dnevniku Džejmsa Edvina Rukija nedostaje i izgleda da je istrgnuto. Postoji fragment jedne stranice i tu su sledeći stihovi naškrabani olovkom:
<BR>
<BR>&nbsp;&nbsp;&nbsp;&nbsp;&nbsp;Ko su ovi? Zašto sede tu u suton?
<BR>&nbsp;&nbsp;&nbsp;&nbsp;&nbsp;Zbog čega se njišu, te seni čistilišta?
<BR>&nbsp;&nbsp;&nbsp;&nbsp;&nbsp;Obešeni jezici iz čeljusti što srećno bale,
<BR>&nbsp;&nbsp;&nbsp;&nbsp;&nbsp;Ogolivši zube iskežene poput gadnih zuba lobanje? Udar
<BR>&nbsp;&nbsp;&nbsp;&nbsp;&nbsp;za udarom
<BR>&nbsp;&nbsp;&nbsp;&nbsp;&nbsp;bola - ali kakva je to spora panika,
<BR>&nbsp;&nbsp;&nbsp;&nbsp;&nbsp;Izdubila im ponore oko izjedenih duplji?
<BR>&nbsp;&nbsp;&nbsp;&nbsp;&nbsp;A s kose im i kroz dlanove šaka
<BR>&nbsp;&nbsp;&nbsp;&nbsp;&nbsp;Jad davi. Sigurno smo propali
<BR>&nbsp;&nbsp;&nbsp;&nbsp;&nbsp;Usnuli, pa hodamo paklom; al' ko su ti pakleni? (15)
<BR>
<BR>&nbsp;&nbsp;&nbsp;&nbsp;&nbsp;Dnevnik se nastavlja posle nekoliko stranica usred rečenice, bez datuma ili vremena zapisa).
<BR>
<BR>&nbsp;&nbsp;&nbsp;&nbsp;&nbsp;ništa od ovoga nema nikakvog smisla, pa ću pokušati ponovo... i tako...
<BR>&nbsp;&nbsp;&nbsp;&nbsp;&nbsp;Pištaljke zvižde. Guram dnevnik u džep, grabim štap kao mač, i penjem se uz merdevine. Merdevine. Gore. Nedeljama, pokazivanje i najmanjeg dela glave iznad parapeta značil metak snajpera kroz mozak. Smrt, trenutnu, neizbežnu. Sada nam naređuju da se popnemo tamo gore. Iznad.
<BR>&nbsp;&nbsp;&nbsp;&nbsp;&nbsp;Penjem se. Ljudi se guraju kao prestravljena stoka gurnuta u prevelikom broju kroz žleb iznad koga čeka kasapski krvnik. Bajoneti ispod onemogućavaju uzmak niz merdevine kada se jednom započne sa penjanjem. Blato na đonovima čizama čoveka ispred mene - kapetana Brauna. On viče. Baraža se nije završila, ali se kreće po ničijoj zemlji kao zavesa.
<BR>&nbsp;&nbsp;&nbsp;&nbsp;&nbsp;Stojim na rubu našeg rova, gore, na suncu, i još sam živ - čudesno! Energija me prožima kao električna struja. Ovde gore, i živ! Mašem ljudima štapom da izađu. Onda se okrećem da ih povedem napred...
<BR>&nbsp;&nbsp;&nbsp;&nbsp;&nbsp;...okrećem se da ih povedem napred...
<BR>&nbsp;&nbsp;&nbsp;&nbsp;&nbsp;I pogođen sam pravo među oči.
<BR>&nbsp;&nbsp;&nbsp;&nbsp;&nbsp;Stopala izleću poda mnom, osećam kako mi krv prska sa razbijenog čela, veliki teret kao da se spušta sa neba da bi se sručio na mene, i osećam kako mi se telo pretura unazad, preko ivice u rov, a onda dole, letim slepo u sopstveni grob uz veliko cepanje dasaka i pljuskanje mulja.
<BR>&nbsp;&nbsp;&nbsp;&nbsp;&nbsp;Crnilo u minutima ili sekundima. Onda otvaram oči očekujući gospu, ali umesto toga kroz crvenu koprenu vidim delove posivelog neba. Brišem krv sa očiju, sedam. Neki veliki bik od čoveka sa crvenim licem - narednik Mekej iz čete B - pomaže mi da ustanem, izvlači me ispod mrtvog tereta koji kao da se prilepio uz mene. Vidim opružene bele šake, krvlju natopljenu kaki uniformu, i na trenutak mislim da mi to narednik izvlači dušu iz uništenog tela kao da je božja babica.
<BR>&nbsp;&nbsp;&nbsp;&nbsp;&nbsp;"Prokletstvo, nije imao sreće", govori podoficir crvenog lica. "Ipak, da li ste dobro, ser? Mislim da ste samo ogrebani po tikvi, ser."
<BR>&nbsp;&nbsp;&nbsp;&nbsp;&nbsp;Odmahujem glavom i pokušavam da se usredsredim na ono što narednik govori. Ljudi jure pored nas, penju se uz merdevine. Bio sam u nesvesti samo nekoliko sekundi, ako sam bio i toliko.
<BR>&nbsp;&nbsp;&nbsp;&nbsp;&nbsp;"...još jednom probate, ser?" govori Mekej, i napola me pridržava uspravno dok vučemo noge prema merdevinama kroz gomilu preplašenih ljudi. "Pažljivo, ser", kaže on i vuče me u stranu. "Bolje da ne stanete džentlmenu na lice."
<BR>&nbsp;&nbsp;&nbsp;&nbsp;&nbsp;Spuštam pogled. Gotovo pod mojom čizmom leži kapetan Braun. Mitraljeski meci proštepali su mu krvavi niz od prepona do čela, razbivši mu usput zube i Adamovu jabučicu. Shvatam obamrlo da me je to rub šlema kapetana Brauna dohvatio između očiju pre nekoliko sekundi; težina njegovog gotovo raščerečenog tela odbačenog na mene srušila me je u rov.
<BR>&nbsp;&nbsp;&nbsp;&nbsp;&nbsp;"'Ajmo gore, ser", kaže narednik, i obraća mi se tonom kojim bi se obratio detetu dok mi pomaže da se popnem uz merdevine.
<BR>&nbsp;&nbsp;&nbsp;&nbsp;&nbsp;Ne, vrištim u mislima, došlo je do neke greške. Ja sam se tamo već popeo. Niko to ne bi trebalo da radi dvaput.
<BR>&nbsp;&nbsp;&nbsp;&nbsp;&nbsp;"Hvala, naredniče", kažem drhtavim glasom. Ponovo brišem krv sa očiju.
<BR>&nbsp;&nbsp;&nbsp;&nbsp;&nbsp;Neverovatno, narednik pronalazi moj štap tamo gde je pao blizu žice i pruža mi ga. Meci nam njište kraj ušiju. Baraža je sada nekih stotinak metara od nas, ali neprijateljske 5,9-ke padaju po nama na sve strane. Vidim ljude iz svoje čete - čete C - samo dvadesetak metara napred, kako napreduju sa puškama na gotovs, glava spuštenih kao da hodaju po jakoj kiši. Četa B, Mekejevi momci, sada izlaze iz rovova, po dva voda jedan uz drugi na svakih dve stotine metara, i koračaju raspoređeni baš kao što piše u 'Pešadijskom priručniku'.
<BR>&nbsp;&nbsp;&nbsp;&nbsp;&nbsp;"Hvala, naredniče", kažem ponovo dok se otresam, iako je uniforma više natopljena blatom i vodom nego prašinom. Pravim jedan korak, zanosim se, podupirem se štapom i polazim prema neprijateljskim položajima.
<BR>&nbsp;&nbsp;&nbsp;&nbsp;&nbsp;Ničija zemlja odurna je baš kao što je pamtim. Neke rupe od granata još se dime i smrde na kordit, dok druge podsećaju na drvene mesečeve kratere sa ustajalim lokvama i skramom od otrovnog gasa. Tela i komadi tela leže posvuda ovde između žice. Posvuda su prljavi otpaci; primećujem kako čista, dobro podmazana puška leži ostavljena i pomišljam da je podignem, kada primećujem da se za nju još drže stisnuta šaka i otkinuta podlaktica.
<BR>&nbsp;&nbsp;&nbsp;&nbsp;&nbsp;Okrećem se da viknem naredniku Mekeju, ali niz eksplozija skriva njega i ostatak voda od pogleda. Ispred mene, četa C je zauzela zaklon u malom ulegnuću terena i leži u gotovo savršenom borbenom poretku. Iza njih, četa D nastavlja prema neprijateljskoj žici. Teturam se tridesetak koraka do blatnjavog prevoja u tlu i bacam se kraj mlađeg kaplara koji drži pognutu glavu. Mitraljez štepa zemlju samo nekoliko santimetara od moje glave. Tek sada primećujem da sam izgubio šlem kada sam se preturio natrag u rov.
<BR>&nbsp;&nbsp;&nbsp;&nbsp;&nbsp;Posle nekoliko trenutaka čiste zahvalnosti što sam još živ, vidim da, dok naša baraža nastavlja da se kreće napred prema neprijateljskim položajima, nemačka protivbaraža diže u vazduh ostatke između blatnjavog ulegnuća u kom ležimo i naše žice. I sve je bliža. Bez želje da izgledam kao neka nepodnošljiva oficirčina, ali takođe i bez želje da četa C izgine tamo gde je zauzela zaklon ili da previše zaostane za napadom čete D, ustajem usred pčelinjeg zujanja metaka i hodam napred-nazad po udaljenoj strani ulegnuća, terajući momke na noge mahanjem štapa pošto niko ne može da mi čuje glas.
<BR>&nbsp;&nbsp;&nbsp;&nbsp;&nbsp;Niko od ljudi ne pomera ni mišić. Priznajem da sam osetio trenutni nalet nekarakterističnog besa zbog ove opšte neposlušnosti, ali on prolazi kada shvatam da bih i ja, da nisam stekao te proklete čvarke nižeg oficira zahvaljujući koledžu i društvenom statusu, ležao tamo sa drugim momcima u nadi da će prokleti poručnik umuknuti, leći ili poginuti.
<BR>&nbsp;&nbsp;&nbsp;&nbsp;&nbsp;Padam u nisku jarugu kraj mlađeg kaplara i počinjem da ga vučem na noge, u nadi da će naš primer postideti druge ljude i naterati ih na pokret. Kaplar mi se gotovo raspada u rukama.
<BR>&nbsp;&nbsp;&nbsp;&nbsp;&nbsp;Mrtav je, naravno. Svi su oni mrtvi, leže tamo u svojim propisnim borbenim linijama, sa licima uz kundake pušaka, i rukama prebačenim preko lica kao da su zamrznuti u nekom trenutnom trzaju. Proveravam još dva čoveka - redova po imenu Dunham i malog polagača cevi bantam građe po imenu Benet - i po ranama vidim da ih je šrapnel oborio kao lišće sa drveta. Možda je to bila naša sopstvena baraža, ili možda prvi srećni protivudari nemačke protivvvatre, ali tuča šrapnela pokosila je ove ljude u hodu.
<BR>&nbsp;&nbsp;&nbsp;&nbsp;&nbsp;Hramljući, koristeći sada štap kao potporu pre nego kao nadahnuće, poskakujem napred, ispred neprijateljske baraže.
<BR>&nbsp;&nbsp;&nbsp;&nbsp;&nbsp;Neposredno pre nego što stignem do neprijateljske žice, upadam u zadimljenu rupu od granate gde se narednik Akrojd prepire sa Radijem - mojim cimerom iz zemunice, mladim poručnikom Radisonom. Glasovi su im nečujni, ali mogu da vidim kako im pljuvačka leti iz otvorenih ustiju na belim licima. Treba mi jedan trenutak da razumem izvor njihove nesaglasnosti, ali onda shvatam. Obojici su trbusi rasporeni kao da je to učinjeno kasapskim nožem i oni kleče tamo, u blatu boje žuči, creva prosutih u zajedničku, zadimljenu hrpu. Obojica pokušavaju da se ponovo popune, poput školskih dečaka posramljenih što su zatečeni sa košuljama izvučenim iz pantalona, i obojica se svađaju sa sve manje snage oko toga kome pripada koji komad sivobelog creva.
<BR>&nbsp;&nbsp;&nbsp;&nbsp;&nbsp;Svađa se okončava dok posmatram širom otvorenim očima; najpre Radi prestaje da viče i lagano se naginje ulevo, dok mu oči kolutaju tako da se vide samo beonjače, konačno pada u sopstvenu utrobu, a onda se narednik Akrojd povija unapred sa gotovo baletskom gracioznošću, njegove ruke koje prave pokrete prikupljanja usporavaju, usporavaju, sve dok se svaki pokret tamo ne zaustavi poput poslednjih, umornih pokreta istrošene mašine. Počinjem da se kobeljam napolje, preko ruba kratera, natrag u čistoću mitraljeske vatre, ali ne pre nego što vidim kako se narednik Akrojd meškolji i okreće beskrvno lice prema meni, dok mu beskrvne usne izgovaraju reči koje, na sreću, ne mogu da čujem.
<BR>&nbsp;&nbsp;&nbsp;&nbsp;&nbsp;Jadni ostatak čete D probio je neprijateljsku žicu i zauzeo deo isturenog rova dugog pedesetak metara. Još dvaput me obara granatiranje, jednom letim pravo na žicu, što je bolno, ali konačno se izbavljam i prebacujem niz blatnjavi parapet u nemačke rovove drugi put u životu.
<BR>&nbsp;&nbsp;&nbsp;&nbsp;&nbsp;Mesnati narednik i redov mršav kao žica obrću se ka meni u čučnju, kao da su spremni da me probodu bajonetom.
<BR>&nbsp;&nbsp;&nbsp;&nbsp;&nbsp;"Na mestu voljno, ljudi", uspevam da kažem. Rođeni glas mi zvuči strano i ne mogu da zamislim da uopšte mogu da ga čuju. I neprijateljska i prijateljska baraža stopile su se u vrtlog metala i plamena koji zasipa ovu milju linije rova.
<BR>&nbsp;&nbsp;&nbsp;&nbsp;&nbsp;Ali narednik spušta redovljevu pušku 'Li Enfild', uklanja sopstveni bajonet i naginje se bliže. "Dobri Hriste Svemogući, ser. Teško ste ranjeni. Lezite, ser."
<BR>&nbsp;&nbsp;&nbsp;&nbsp;&nbsp;Na trenutak siguran sam da je u pravu i da umirem, da sam možda već mrtav, ali onda spuštam pogled na sebe i primoran sam da protrljam usne blatnjavim zglavcima kako se ne bih zasmejao ili zajecao. Lice moje tunike potpuno je natopljeno krvlju kapetana Brauna. Na ramenima mi je skorena moždana masa. A krv mi i dalje curi iz duboke posekotine na čelu gde me je udario kapetanov šlem. Lice mi je skoreno od usirene krvi. Shvatam da ovim iscrpljenim i od granatiranja potresenim ljudima mora da izgledam kao kombinacija nekog crvenokošca i demona iz pakla. Shvativši da nema vremena za ironiju, naginjem se napred i kažem: "Molim vas stanje, naredniče."
<BR>&nbsp;&nbsp;&nbsp;&nbsp;&nbsp;Stari podoficir se nekako uspravlja gotovo u stav mirno. Više mu čitam sa usana nego što mu čujem glas. Čak i u smradu kordita i rova, osećam mu rum u dahu. "Osigurali smo ovaj komad rova, ser", raportira on. "Mi i još otpril'ke deset momaka iz voda poručnika Hola. Švaba stalno vrši protivnapade, ser, al' mi im samo vraćamo one bombe na štapu što su lake za vraćanje, ser."
<BR>&nbsp;&nbsp;&nbsp;&nbsp;&nbsp;Kao da želi da ilustruje ovaj deo oštroumlja, nemačka ručna bomba sa ručicom za bacanje stiže uz šištanje i upada u rov na manje od tri metra od nas. Redov mršav kao žica smireno spušta pušku, podiže bombu i baca je natrag preko grudobrana prekrivenog vrećama sa peskom. Eksplozija sledi za manje od sekunda.
<BR>&nbsp;&nbsp;&nbsp;&nbsp;&nbsp;"Podešene su na prokleti' osam sekundi, ser", raportira narednik sa prezirom u glasu. "Fric ne voli da i' drži duže od dva sekunda. Vremena na pretek, ser."
<BR>&nbsp;&nbsp;&nbsp;&nbsp;&nbsp;Klimam glavom i obazirem se. Ovo nije Rov voćnjaka. Nalazimo se na izvesnoj udaljenosti od svog cilja, možda čak i stotinu metara. Ako je suditi po izgledu utvrđenog vatrenog položaja žurno natrpanog vrećama, zauzeli smo neku vrstu isturenog osmatračkog rova; ali pošto je povezan sa Švabinom glavnom linijom, on ga očigledno želi natrag. Kao da bi da demonstrira istinitost mojih pretpostavki, iza ugla čuje se vika i pola tuceta preživelih iz čete D upada natrag u ovaj mali odeljak rova, uz pucanje i bacanje Milsovih bombi. Pribijam se uz parados dok ručne bombe poskakuju i upadaju, da bi istog časa bile vraćene natrag. Neprijateljske 5,9-ke eksplodiraju na ničijoj zemlji nekoliko metara iza nas; 'prijateljske' 18-funtarke podižu zemljište i komade leševa desetak metara ispred nas. Narednik i ja zarivamo lica u blatnjave vreće s peskom i čekamo da busenje i šrapneli popadaju.
<BR>&nbsp;&nbsp;&nbsp;&nbsp;&nbsp;Dižem lice i vičem na narednika. "Gde je poručnik Hol?"
<BR>&nbsp;&nbsp;&nbsp;&nbsp;&nbsp;Zapahnjuju me isparenja ruma. "Pao je tamo pozadi, ser. Blizu mesta gde se četa C krije. Zašto koji moj ne izađu da nas podrže onako kako im je rečeno? Ser?"
<BR>&nbsp;&nbsp;&nbsp;&nbsp;&nbsp;Odmahujem rukom, umesto da mu odgovorim na to pitanje. "Držaćemo ovaj deo rova dok nas ne odmene ili nam ne narede da se povučemo", vičem. Sva petorica sada su okupljena oko mene. Dvojica su pala pre samo nekoliko sekundi, od ručne bombe koja je imala kraći fitilj nego što su redov i njegov prijatelj mislili.
<BR>&nbsp;&nbsp;&nbsp;&nbsp;&nbsp;Gledam im lica. Shvataju da je moje naređenje smrtna presuda. Ne pokazuju nimalo gneva. Dvojica odlaze do ugla gde rov kreće u cik-cak s naše desne strane i počinju da pucaju. Dvojica drugih kreću ka uglu s naše leve strane. Narednik počinje da skida redenike sa mrtvog redova i drugog čoveka koji su upravo poginuli. "Municija neće potrajati do mraka", kaže on.
<BR>&nbsp;&nbsp;&nbsp;&nbsp;&nbsp;Želim sada da kažem nešto inspirativno - "Izdržaćemo", možda, ili "Potrajaće dok ne stigne četa A" - ali samo klimam glavom i idem duž rova, zamahujući štapom i povremeno njime izbacujući ručnu bombu. Umesto da popusti, baraža je sve surovija pošto se obe strane usredsređuju na ovaj odsek plitkih rovova. Kada podižem glavu da pogledam natrag, jedan od dvojice koji nam čuvaju levi bok koprca se na zemlji i drži krvavu masu tamo gde su mu do pre samo nekoliko sekundi bile prepone. Njegov drug užasnuto zuri. S naše desne strane, čujem povike na nemačkom... nemačkom!... a mlađi kaplar na uglu ispaljuje tamo sedam metaka, brzo, jedan za drugim. Izgleda kao da se moli, ali kada mu priđem bliže, čujem litaniju koja mu silazi sa suvih usana - "Dao bi' sada jebeno levo mudo za jebeni mitraljez 'Luis'... dao bi' sada jebeno levo mudo za jebeni mitraljez 'Luis'..." Ispaljuje još tri metka i ponovo puni.
<BR>&nbsp;&nbsp;&nbsp;&nbsp;&nbsp;Tapšem ga po ramenu i vraćam se ka levom krilu, upola očekujući da ljudi u sivom izlete preko paradosa ili oko ugla i probodu me bajonetom pre nego što stignem do narednika. Zamahujem štapom i tiho zviždućem. Veoma sam srećan.
<BR>&nbsp;&nbsp;&nbsp;&nbsp;&nbsp;Mermerni stub ograde pod mojom rukom bio je hladan. Nosio sam samo svilenu odoru koj mi je tiho šuštala uz kožu. Vetar je nastavio da raste, da njiše krošnje u mraku kao dreka koji se kreće po nemirnoj vodi.
<BR>&nbsp;&nbsp;&nbsp;&nbsp;&nbsp;"Hodi u krevet", reče ona tiho iz sobe iza mene.
<BR>&nbsp;&nbsp;&nbsp;&nbsp;&nbsp;Osvrnuh se ka krevetnim zavesama zanjihanim vetrom i svetlucavoj vatri. "Samo trenutak", rekoh ja, i dalje sa željom da imam cigaretu.
<BR>&nbsp;&nbsp;&nbsp;&nbsp;&nbsp;Ona nije čekala. Čuo sam šuštanje njene duge haljine i ona stade kraj mene, uz ogradu. Svetlost zvezda ocrtavala joj je oblinu obraza i blago osvetljavala raspletenu kosu. Oči su joj izgledale blage i vlažne. Spustila je ruku na moju i mogao sam da osetim toplinu njenih prstiju, za razliku od hladnoće mermera ispod mog dlana.
<BR>&nbsp;&nbsp;&nbsp;&nbsp;&nbsp;"Nije fer", rekoh ja najzad.
<BR>&nbsp;&nbsp;&nbsp;&nbsp;&nbsp;"Šta, ljubavi moja?"
<BR>&nbsp;&nbsp;&nbsp;&nbsp;&nbsp;Nisam se okrenuo da je pogledam. "Nije fer što koristiš čin ljubavi kako bi krala ljude od života."
<BR>&nbsp;&nbsp;&nbsp;&nbsp;&nbsp;Pomislio sam da gotovo mogu da čujem porugu u njenoj tišini, ali kada sam se konačno okrenuo da je pogledam, na njenom snuždenom licu nije bilo nikakve poruge. Prsti su joj drhtali na mojoj nadlanici. "Kako neko može da krade time što daje?" upita ona.
<BR>&nbsp;&nbsp;&nbsp;&nbsp;&nbsp;Izvukavši ruku, pogledao sam ka tamnoj šumi. "Sofistika", promrmljao sam.
<BR>&nbsp;&nbsp;&nbsp;&nbsp;&nbsp;"Šta drugo čovek može da očekuje od jedne... metafore?" Šapat joj se jedva čuo iznad daleke grmljavine.
<BR>&nbsp;&nbsp;&nbsp;&nbsp;&nbsp;Okrenuh se brzo i zgrabih je za grlo. Vrat joj je bio tako tanak da mi je stao u jednu šaku. Pritisnuh tamo i osetih kako joj disanje iznenada prestaje. Krhko tkanje ležalo je odmah ispod kože između mog uprtog palca i kažiprsta. Oči joj se raširiše samo nekoliko santimtara od mojih.
<BR>&nbsp;&nbsp;&nbsp;&nbsp;&nbsp;"Da li bi volela da okusiš smrt?" šapnuh joj u lice.
<BR>&nbsp;&nbsp;&nbsp;&nbsp;&nbsp;Gospa se nije borila, iako sam mogao da osetim njeno slabljenje, pošto ni dah ni krv nisu proticali iznad mog čvrstog stiska. Ruke su joj ostale opružene niz bokove. Mislim da bih joj, samo da je podigla ruku da me ogrebe ili udari, slomio tada vrat kao upotrebljenu šibicu. Njen pogled nije me napuštao.
<BR>&nbsp;&nbsp;&nbsp;&nbsp;&nbsp;"Može li Smrt da umre?" prodahtao sam u njeno malo uho, a onda se ponovo odmaknuo da joj osmotrim lice. Zbog svetlosti zvezda i nedostatka krvi izgledalo je bledo kao porcelan. Njene tamne oči kao da su na moje pitanje odgovarale pitanjem.
<BR>&nbsp;&nbsp;&nbsp;&nbsp;&nbsp;"Prokletstvo", opsovah sebe i spustih ruku. Nije podigla svoje male šake do grla, ali mogao sam da čujem kako teško diše i da vidim crvene tragove koje su moji prsti tamo ostavili. Iza nas, vetar je zamro isto tako iznenadno kao što je i zaduvao.
<BR>&nbsp;&nbsp;&nbsp;&nbsp;&nbsp;"Prokletstvo", rekoh ponovo i poljubih je.
<BR>&nbsp;&nbsp;&nbsp;&nbsp;&nbsp;Usne su joj bile vlažne i otvorene, i mogao sam da osetim kako zajednička predaja protiče zbog našeg kontakta. Bilo je to razveseljujuće, poput trenutka kada se baciš u prazan prostor pre nezgrapne intervencije gravitacije. Njeni prsti se tada konačno podigoše, i preseliše se, uz oklevanje i blago drhtanje, na moj potiljak. Njeno telo stisnu se uz moje, tako da sam kroz tanke slojeve svile koji su bili jedino što nas je razdvajalo, mogao da joj osetim butine i meko ispupčenje trbuha uz sebe.
<BR>&nbsp;&nbsp;&nbsp;&nbsp;&nbsp;Naš poljubac se okončao baš kada sam počeo da osećam vrtoglavicu. Ona povuče glavu unazad, kao da takođe pokušava da dođe do vazduha ili ravnoteže. Nisam joj dao vremena ni za jedno, ni za drugo. Uzevši je u naručje, sa haljinom toliko spuštenom na levoj dojci da sam mogao tamo da vidim bledu bradavicu iznad čipkastog ruba, uneo sam je sa balkona u spavaću sobu.
<BR>
<BR>&nbsp;&nbsp;&nbsp;&nbsp;&nbsp;Gasne granate proizvode drugačiji zvuk od eksplozivnih, neku vrstu dvostrukog kašlja, pomalo kao kada glupi trgovac glasno čisti grlo kako bi ga primetili.
<BR>&nbsp;&nbsp;&nbsp;&nbsp;&nbsp;"Gas!" vrišti narednik i mi kopamo po platnenim torbicama kako bismo izvukli maske. Ja navlačim svoju i petljam oko nezgodnih kaiševa. Stvar je nezgrapna i nesavršena, skarabudžena skalamerija od armijskog materijala za košulju, debelih prozorčića za oči od liskuna, i cevi za nos u kojoj se nalazi natrijum tiosulfat. Neće da se zategne kako treba i ja mahnito cimam kaiševe kako bih zatvorio procepe. Jednog dana će izumeti pravu gas-masku, ali, u međuvremenu, meni život zavisi od ove apsurdne sprave.
<BR>&nbsp;&nbsp;&nbsp;&nbsp;&nbsp;Narednik i ja virimo unaokolo, pokušavajući da ustanovimo da li je gas vidljiv. Nemci su nedavno koristili obilate količine suzavca, ali taj gas je samo gnjavaža i čovek može da primeti bele oblake pre nego što se raziđu. U prošlih godinu dana, mnogo su se više koristili ubilački gasovi hlorin i fosgen. U bolnici, video sam rezultate nemačkih eksperimenata na bojištu sa mešavinom etilena u rastvoru od natrijum hlorida - takozvani senf gas. U proteklim nedeljama punili su tim raznim gasovima granate umesto da ih ispuštaju iz kanistera.
<BR>&nbsp;&nbsp;&nbsp;&nbsp;&nbsp;Učinak, makar po pola tuceta nas koji smo još bili živi u isturenom rovu, mogao se opisati kao komičan. Narednik i ja virimo okolo kao preplašeni žapci. Ostala četiri momka spustili su puške i počeli da kopaju po torbicama u potrazi za maskama. Ako Nemci sada požele rov, sve što treba da urade jeste da uplešu unutra i zauzmu ga.
<BR>&nbsp;&nbsp;&nbsp;&nbsp;&nbsp;Ne primećujem vidljivi gas. Fosgen. Gotovo sigurno fosgen.
<BR>&nbsp;&nbsp;&nbsp;&nbsp;&nbsp;Hlorin je dovoljno gadan - hiljadu delova u milion u vazduhu znači smrt. Gas uništava bronhijalne cevčice i alveole u plućima tako da čovek ne može da apsorbuje kiseonik; čovek se onda bukvalno davi u vodi koju njegova rođena pluća stvaraju. Naša brigada pokopala je nekoliko žrtava hlorina, i koža tih ljudi bila je bez izuzetka svetloplava, ruke su im bile raširene od strave, a izbuljene oči govorile su sve.
<BR>&nbsp;&nbsp;&nbsp;&nbsp;&nbsp;Fosgen je gori. Dvadeset puta smrtonosniji od hlorina, nevidljiv, mnogo teži za pronalaženje. Čovek može da namiriše hlorin mnogo pre nego što doza postane smrtonosna, ali fosgen, čak i u smrtonosnim količinama, jedva da miriše, i to na ubuđalo seno. Ipak, obavlja posao. Kada sam bio u bolnici, jedan jadnik koji je samo onjušio fosgen, povraćao je po četiri pinte gustog, žutog fluida iz pluća svakog sata nekih četrdeset osam sati, sve dok se milostivo nije udavio u sopstvenim izlučevinama.
<BR>&nbsp;&nbsp;&nbsp;&nbsp;&nbsp;Ne znam mnogo o tom novom senf gasu, ali kapetan Braun je rekao da stvara plikove i opekotine, oslepljuje, da od njega trule mukozne membrane, da traži i napada genitalije, i prodire pravo do kosti. Rekao je i da su naši momci koji ga prave oduševljeni što se prvi simptomi pojavljuju tek više sati posle izlaganja. Vojnici neće znati jesu li osuđeni na propast ili ne. Sećam se izveštaja o autopsiji koji sam pokušao da smestim u stihove. Očigledno su ga Nemci usavršili pre nas. Fric se uvek dobro snalazio sa hemijom.
<BR>&nbsp;&nbsp;&nbsp;&nbsp;&nbsp;Narednik sada nešto viče, ali čak i nagnut toliko da mi platnena maska dodiruje njegovu, ne mogu da ga razumem. Ali, gledam tamo gde pokazuje.
<BR>&nbsp;&nbsp;&nbsp;&nbsp;&nbsp;Jedan od naših momaka ne može da pronađe masku. Njegovo lice bez maske i samo je postalo zgrčena maska. Mogu jasno da čujem njegove krike.
<BR>&nbsp;&nbsp;&nbsp;&nbsp;&nbsp;"Osećam mu miris! Prokletstvo, osećam mu miris!" On baca torbicu, ostavlja pušku i vere se uz parapet prema ničijoj zemlji.
<BR>&nbsp;&nbsp;&nbsp;&nbsp;&nbsp;Vrištim na njega, teram ga da se popiša na čarapu. Narednik pokušava da ga uhvati. Drugi redov pokušava da zgrabi uvijače svog prijatelja dok zateže kaiševe sopstvene maske. Nove granate kašlju u blizini. Sve je komična farsa.
<BR>&nbsp;&nbsp;&nbsp;&nbsp;&nbsp;Odbegli redov prelazi samo nekih desetak metara pre nego što ga nemački mitraljez odbacuje u stranu, kao čunj za kuglanje. Zaboravio je da ovde postoje i običniji načini da se umre.
<BR>&nbsp;&nbsp;&nbsp;&nbsp;&nbsp;Ostala četvorica u rovu podižu oružje i pripremaju se da odbiju novi protivnapad. Podižem pušku mrtvog redova, povlačim zatvarač kako bih bio siguran da je čaura u ležištu, i pridružujem se ostalima na basamku za otvaranje vatre koji smo podigli pomoću vreća s peskom na zadnjoj strani rova. Toliko se znojim u ovoj nezgrapnoj platnenoj vreći od maske da mi se prozorčići od liskuna za oči, i u najboljim uslovima jedva upotrebljivi, magle iznutra. Štipaljka u gas-masci sprečava me da udišem kroz nos, tako da samo gutanjem ono malo vazduha što prodire kroz platno i filter mogu jedva da dođem do kiseonika potrebnog da preživim. Zamišljam da mogu da osetim miris ubuđalog sena. Praktično sam slep.
<BR>&nbsp;&nbsp;&nbsp;&nbsp;&nbsp;"Eno!" čuje se narednikov vrisak kroz filter i masku. "Dolaze!"
<BR>&nbsp;&nbsp;&nbsp;&nbsp;&nbsp;Nešto se kreće, neodređena obličja vide se kroz mat prozorčiće. Bajoneti, možda. Nemački bajoneti. Ručne bombe sa ručicama upadaju i šište u našem rovu, ali previše smo zauzeti da bismo se njima bavili. Dahćem na usta i ispaljujem nekoliko hitaca u senke u napadu.
<BR>
<BR>&nbsp;&nbsp;&nbsp;&nbsp;&nbsp;Velika privlačnost i velika opasnost strasti jeste što je to nešto izvan čoveka, snažan vetar niotkuda pred kojim šuma svakodnevnih misli i ponašanja ne može da opstane.
<BR>&nbsp;&nbsp;&nbsp;&nbsp;&nbsp;Bila je divna, moja gospa. Preneo sam je sam balkona u spavaću sobu, preko vatrom osvetljenog parketa, osetivši pre nego ugledavši persijski ćilim pod golim nogama u sekundu pre nego što ću raširiti krevetne zavese i nežno spustiti tu ženu, svoju ženu, tamo na visoki dušek. Kosa joj je potekla preko moje podlaktice, gde je ona i ostala, i dalje pod njom. Bledoružičasti krugovi njenih bradavica videli su joj se kroz tanku tkaninu.
<BR>&nbsp;&nbsp;&nbsp;&nbsp;&nbsp;Vreme za suptilnosti je prošlo. Svukao sam svoj svileni kućni ogrtač, zgrabio njenu tanku haljinu za čipkasti okovratnik i rastrgao je spreda. Ona je podigla ruke iznad glave na jastuk i odraz svetlosti vatre obojio joj je niže obline dojki toplim tonovima. Noge su joj bile duge i glatke, trbuh malo ispupčen, trougao tame ispod imao je vrh tamo gde su joj se spajale zasenčene butine.
<BR>&nbsp;&nbsp;&nbsp;&nbsp;&nbsp;Dočekala me je raširenih ruku kada sam se opružio preko nje. Mora da je osetila moj ukrućeni ud uz butinu, jer, prožeo ju je neki blagi drhtaj i ona je zatvorila oči. Da bih je primirio, zavukao sam prste u njenu kosu, poljubio joj očne kapke i legao preko nje kao prekrivač. Kada smo se poljubili, raširila je noge preda mnom i kliznula noktima niz moja leđa. Mogao sam da osetim kako joj se toplina otvara pred glavićem mog uda, i zastao sam na sekund kako bih uživao u tom najkraćem mogućem trenu kada smo nas dvoje bili na rubu toga da postanemo jedno.
<BR>&nbsp;&nbsp;&nbsp;&nbsp;&nbsp;Naš poljubac kao da se nastavljao i tamo gde je svest prestajala, otvorila je usta preda mnom, jezici su nam se sreli u žurnoj svađi, i ja sam kliznuo napred u svoju gospu.
<BR>
<BR>&nbsp;&nbsp;&nbsp;&nbsp;&nbsp;Narednik gine neposredno pre mraka.
<BR>&nbsp;&nbsp;&nbsp;&nbsp;&nbsp;Odbili smo dva napada, boreći se u svojim grubim gas-maskama, dok se u vazduhu kovitlao nevidljivi fosgen, a zatim - pre drugog napada - i oblaci suzavca nalik na paru. Nemci su neodređena obličja kroz maglu spolja i maglu unutar naših debelih sočiva od liskuna. Pucamo u obličja, i neka od njih padaju. Bacam pogled na leš koji se još trza odmah iza krivine našeg rova i vidim da nemačke maske nisu mnogo savršenije od naših. Ovaj čovek pogođen je kroz prozorčić i krv mu curi sa zašiljene njuške cevi maske. Kao da sam ubio demona.
<BR>&nbsp;&nbsp;&nbsp;&nbsp;&nbsp;Bilo nas je petorica, računajući i ranjenog redova, narednika i mene. A onda, pošto je u prvom napadu eksplodiralo nekoliko bombi sa ručicama, ostajemo samo narednik i ja. Prikupljamo poslednju municiju sa svojih mrtvih drugova, tapšemo ih po džepovima u potrazi za Milsovim bombama ili mecima. Priljubivši maske, tako da možemo da se čujemo, narednik i ja zaključujemo da ne možemo da držimo čitav deo rova tako da samo nas dvojica čuvamo prilaze. Povlačimo se desno, gde rov krivuda ka glavnim nemačkim linijama. Po blatu su razbacana u sivo odevena tela čitavom dužinom sledećeg odeljka rova. Pacovi su se već bacili na hranjenje.
<BR>&nbsp;&nbsp;&nbsp;&nbsp;&nbsp;Narednik oslanja pušku u nišu u zidu rova kako bi pokrio ovaj prilaz dok ja gomilam druge vreće s peskom kako bih napravio grubi grudobran. Svako ko bude obilazio oko suprotnog ugla moraće da prođe čitavom dužinom našeg napuštenog rova meni na vidiku.
<BR>&nbsp;&nbsp;&nbsp;&nbsp;&nbsp;Onda suzavac i dim kuljaju oko nas. Suze mi teku iz očiju, ne mogu da dišem, ali tako je već proteklih pola sata ispod maske, pa ne znam da li ona negde propušta. Zurim niz nišan svoje puške 'Li Enfild' i čekam da prvi naiđu iza ugla. Leđima uz moja, narednik zuri u svoj deo rova.
<BR>&nbsp;&nbsp;&nbsp;&nbsp;&nbsp;Dolaze odozgo, u skoku sa paradosa i uz grlene uzvike. Sa onog dalekog mesta na koje sam otišao, mirno primećujem koliko su im duže sare čizama od onih za koje zadužuju naš momke.
<BR>&nbsp;&nbsp;&nbsp;&nbsp;&nbsp;Ubijam dvojicu. Jedan baca ručnu bombu na nas i beži. Narednik šutira šišteću bombu oko ugla rova, a ja pucam odbeglom Nemcu u leđa. On ipak nastavlja da puzi. Ponovo pucam u njega i ne osećam ništa.
<BR>&nbsp;&nbsp;&nbsp;&nbsp;&nbsp;Još dvojica nam uskaču u rov, gotovo direktno iznad naših glava. Pucam jednome u lice i puška mi se zaglavljuje; zatvarač neće da izbaci čuru. Preživeli Nemac viče nešto kroz svoju masku i zauzima stav za napad bajonetom. Bez dovoljno vremena da se okrene i puca, narednik pomera pušku u defanzivnu dijagonalu i stupa između Nemca i mene.
<BR>&nbsp;&nbsp;&nbsp;&nbsp;&nbsp;Nemac zabada, narednik nespretno skreće oštricu i zabada i sam. Obojica pogađaju. Nemčev tanki bajonet zario se naredniku u grlo odmah ispod mesta gde mu je pritegnuta gas-maska. Desetak santimetara narednikove oštrice usađeno je u Nemčev trbuh. Dva čoveka padaju na kolena, još spojena čelikom. Svaki izvlači bajonet iz onog drugog jednim, koreografisanim pokretom. Dok gledam i dahćem, gotovo onesvešćen od nedostatka kiseonika, dva obličja isturaju svoje puške sa bajonetima jedno na drugo iako su na kolenima. Nijedan nema snage da probije drugome bilo šta više od kože. Ispuštaju puške i padaju zajedno, u istom sekundu.
<BR>&nbsp;&nbsp;&nbsp;&nbsp;&nbsp;Ignorišući pretnju uskakanja drugih Nemaca odozgo, ispuštam pušku i okrećem narednika na bok, skidam mu masku. Usta su mu razjapljena i gotovo puna krvi, okrugla kao krater od granate. Oči su mu razrogačene. Nikada mu nisam saznao ime.
<BR>&nbsp;&nbsp;&nbsp;&nbsp;&nbsp;Nemac je još živ, uvija se od bola. Pridižem ga uz prednji zid rova, skidam mu masku i proučavam lice.
<BR>&nbsp;&nbsp;&nbsp;&nbsp;&nbsp;To je običan čovek: tamne čekinje, smeđe oči, kosa slepljena od znoja, i posekotina od brijanja na vratu. Brekće i traži vodu - bar tu nemačku reč znam - i ja mu prinosim bocu sa vodom do usana. Guta, počinje da govori, najednom se grči, i umire bez ijedne nove reči.
<BR>&nbsp;&nbsp;&nbsp;&nbsp;&nbsp;Ostavivši svoju pušku u blatu, podižem narednikovu, brišem krv sa kundaka koliko mogu, proveravam kako bih bio siguran da je magacin pun, i spuštam se uz svoje srušene vreće s peskom. U nemačkim rovovima čuju se pištaljke i pretpostavljam da se spremaju za nov napad.
<BR>&nbsp;&nbsp;&nbsp;&nbsp;&nbsp;Tada granate počinju da padaju smrtonosno precizno, urušavajući zidove rova, dižući u eksplozijama delove tela u vazduh, zasipajući rov vrištećim šrapnelom. Poznajem zvuk tih topova. To su britanske 18-funtarke. Nema odmene. Štab je zaključio da britanske trupe nisu dospele ovako daleko. Baraža je ponovo počela.
<BR>
<BR>&nbsp;&nbsp;&nbsp;&nbsp;&nbsp;Pokreti su nam tečni, nauljeni strašću i znojem. Njena me toplota okružuje i proždire.
<BR>&nbsp;&nbsp;&nbsp;&nbsp;&nbsp;Smrt me nije uzela kada sam je prvi put dodirnuo, u stanju sam da pomislim kroz rastuću plimu senzacija. Ni kada sam je poljubio. Ni kada sam ušao u nju.
<BR>&nbsp;&nbsp;&nbsp;&nbsp;&nbsp;Kotrljamo se među prekrivačima, ne dopuštamo niti jednom da izgubimo taj najintimniji kontakt jedno s drugim, njene noge su oko mene, butine me stežu. Kada je iznad mene, dojke joj vise kao voće koje moram da uberem, bradavice se vide kao uzdiglo seme između mojih prstiju. Njena kosa je zavesa oko nas.
<BR>&nbsp;&nbsp;&nbsp;&nbsp;&nbsp;Mora da će to biti kada dosegnemo krajnju ekstazu. Takozvanu 'malu smrt', koja ovog puta neće biti baš tako mala. Nije me briga. Kotrljam se sa njom sve dok ne spadnemo sa kreveta i ja sam na njoj, na persijskom ćilimu usred zgužvane i isprepletane posteljine, svetlost iz kamina pokazuje mi da je njeno lice zgrčeno u istoj strasti koju osećam i ja.
<BR>&nbsp;&nbsp;&nbsp;&nbsp;&nbsp;Mi - ja - sada se krećemo brže, izvan svake misli, daleko od mogućnosti da prestanemo, izvan mogućnosti povratka, daleko od svega osim proždiranja strasti koje pojačava naš ritam u ovaj klizavi krešendo.
<BR>&nbsp;&nbsp;&nbsp;&nbsp;&nbsp;Sreda, 23. avgust, u neko doba popodne
<BR>&nbsp;&nbsp;&nbsp;&nbsp;&nbsp;Pre deset minuta, zabili su mi iglu kroz leđa i izvukli mi pintu tečnosti iz pluća. Još nisu sigurni da li je to verovatno fatalna upala pluća izazvana gasom koji sam udisao, ili samo povratak upale pluća koju sam ranije preležao.
<BR>&nbsp;&nbsp;&nbsp;&nbsp;&nbsp;Bar se količina tečnosti ne povećava. Ako se već davim, davim se polako.
<BR>&nbsp;&nbsp;&nbsp;&nbsp;&nbsp;Rana na desnoj nozi više me brine. Sasekli su meso oko rane, ali smrad gangrene ispunjava odeljenje i neprestano njuškam sopstvene zavoje kako bih video da li i sam doprinosim zadahu.
<BR>&nbsp;&nbsp;&nbsp;&nbsp;&nbsp;"Sami ste prokleto krivi", rekao je odsečno dr Babington tokom svog današnjeg obilaska pošto je igla izvukla tečnost, "jer se borite po tako plodnim njivama."
<BR>&nbsp;&nbsp;&nbsp;&nbsp;&nbsp;Nisam progovorio otkad sam dospeo na ovo mesto, ali doktor je shvatio moje ćutanje kao pitanje. "To je zbog francuskih njiva", nastavio je, "najbolje nađubrenim u svetu, kao da ne znate. Da, tone i tone balege. I ljudski izmet, zar ne znate? Vi, momci, prvo zaprljate uniforme time. Onda parče metala poput ovog prođe kroz meso i ugura sa sobom svu tu merde natopljenu tkaninu. Sama rana nije ništa... ništa." On pucnu prstima. "Ali, sepsa... ah, pa... znaćemo za nekoliko dana." A onda je nastavio kroz odeljenje.
<BR>&nbsp;&nbsp;&nbsp;&nbsp;&nbsp;U ovoj platnenoj poljskoj bolnici nema prozora, ali zamolio sam jednu od premorenih bolničarki i ona je rekla, da, Madona i Dete još su nagnuti iznad ulice u Albertu u dolini ispod nas. Mala bolnica u kojoj sam prošli put bio nestala je, uništena granatiranjem. Ustanovio sam da se brinem za sudbinu ljubazne kaluđerice koja mi je tamo pomagala.
<BR>
<BR>&nbsp;&nbsp;&nbsp;&nbsp;&nbsp;Četvrtak, 24. avgust, 9:00 ujutro
<BR>&nbsp;&nbsp;&nbsp;&nbsp;&nbsp;Jutros su me rano probudili, ali umesto da mi posluže retku kašu koje dobijamo za doručak, bolno su me smestili u nekakva kolica na točkovima i izgurali u dvorište između šatora. Padala je kiša, ali ostavili su nas tamo - mene i još dva oficira koje sam prepoznao iz Streljačke brigade 1-og bataljona. Ta dva čoveka bila su ranjena teže nego ja. Jednome je lice bilo čvrsto umotano u gazu, ali videlo se da mu veliki deo ili čitava donja vilica nedostaje. Drugi nije imao vidljivih rana, ali nije mogao da sedi uspravno u invalidskoj stolici od pruća. Glava mu se ljuljala kao da nije pričvršćena za njegov bledi vrat.
<BR>&nbsp;&nbsp;&nbsp;&nbsp;&nbsp;Ostavili su nas tamo na kiši deset ili petnaest minuta, kada su pukovnik i nekoliko ađutanata izišli iz susednog šatora gde je bila oficirska menza. Bio je to pukovnik koji se obratio brigadi sa generalom Šutom.
<BR>&nbsp;&nbsp;&nbsp;&nbsp;&nbsp;O, ne, pomislio sam ja. Ne želim orden. Samo me, molim vas, otkotrljajte sa kiše.
<BR>&nbsp;&nbsp;&nbsp;&nbsp;&nbsp;Pukovnik je govorio samo minut. Nije bilo nikakvog ordenja.
<BR>&nbsp;&nbsp;&nbsp;&nbsp;&nbsp;"Očekujem, momci, da svi već znate", započeo je svojim harou razvlačenjem toliko sličnim izgovoru generala Šuta, "da sam prokleto razočaran u vas. Prokleto razočaran." On lupnu jahačkim bičem po butini u brižljivo ispeglanim pantalonama. "Važno je da vi, momci, da... ah... razumete... da ste izneverili. Eto, to ste učinili. Prosto, izneverili ste." Obrnuo se kao da namerava da ode, ali se onda ponovo okrenuo, iznenadivši ađutante koji su se takođe obrnuli kao da su zgađeni zbog nas trojice, na našim kolicima i invalidskim stolicama.
<BR>&nbsp;&nbsp;&nbsp;&nbsp;&nbsp;"Još jedna stvar", reče pukovnik. "Treba da znate da je vaš bataljon jedini iz brigade koji nije uspeo... jedini! I neću da čujem nikakve pritužbe o činjenici da 33-ća divizija nije krenula napred s vašeg desnog krila... čujete li? Neću dozvoliti da se to koristi kao izgovor. Neuspeh 33-će je sramota 33-će. Neuspeh 1-og bataljona je naša sramota. A vi ste, momci, za to odgovorni. A ja sam... pa... prokleto razočaran."
<BR>&nbsp;&nbsp;&nbsp;&nbsp;&nbsp;I on i sitne ribe za njim nestadoše ponovo u oficirskom šatoru. Osetio sam miris nekog kolača ili peciva iz peći. Nas trojica ostali smo da sedimo ili ležimo na kiši još desetak minuta, bez reči, dok se neko nije setio da nas unese natrag u odeljenje.
<BR>
<BR>&nbsp;&nbsp;&nbsp;&nbsp;&nbsp;Kasnije, ona leži u zaštitničkom zagrljaju moje ruke dok posmatramo kako svetlost vatre gasne u žar.
<BR>&nbsp;&nbsp;&nbsp;&nbsp;&nbsp;"Da li bi voleo da čuješ jedan pasus iz ličnog dnevnika Matorog Šilje" šapuće ona.
<BR>&nbsp;&nbsp;&nbsp;&nbsp;&nbsp;Prenuo sam se iz prijatnog sanjarenja. "Šta? Čijeg?"
<BR>&nbsp;&nbsp;&nbsp;&nbsp;&nbsp;"Generala ser Daglasa Hejga", kaže ona i osmehuje se. "Nisi ti jedini koji piše lični dnevnik."
<BR>&nbsp;&nbsp;&nbsp;&nbsp;&nbsp;Poigravam se pramenom njene kose. "Otkud znaš šta general piše u svom ličnom dnevniku?"
<BR>&nbsp;&nbsp;&nbsp;&nbsp;&nbsp;Ona ne obraća pažnju na mene, zatvara oči i recituje kao da je upamtila. "Subota, 19. avgust - Operacija izvedena juče bila je najuspešnija. Izvršena je na frontu dužine jedanaest milja. Sada držimo greben jugoistočno i iznad Tipvala. Zarobili smo gotovo pet stotina neprijatelja, dok je bataljon koji je vodio napad izgubio samo četrdeset ljudi! Tokom svog napredovanja, naši ljudi držali su se blizu artiljerijske baražne vatre."
<BR>&nbsp;&nbsp;&nbsp;&nbsp;&nbsp;Gledam je pri sve slabijem svetlu. "ZaŠto mi to govoriš?"
<BR>&nbsp;&nbsp;&nbsp;&nbsp;&nbsp;Ona se pomera postrance, tako da joj golo rame postaje slabo osvetljeni srp koji vodi do njenog zasenčenog lica. "Mislila sam da bi voleo da znaš da si bio deo uspeha."
<BR>&nbsp;&nbsp;&nbsp;&nbsp;&nbsp;"Moj bataljon je uništen", šapućem ja, i osećam se veoma čudno što nam se rat uvukao u krevet. "Više od četrdeset ljudi izginulo je samo u četi C."
<BR>&nbsp;&nbsp;&nbsp;&nbsp;&nbsp;Ona blago klima glavom uz jastuk. Ne mogu da joj vidim oči zbog senki. "Ali, bataljon predvodnik izgubio je samo četrdeset. I zauzeo nekoliko stotina metara blata. General ser Daglas Hejg je zadovoljan."
<BR>&nbsp;&nbsp;&nbsp;&nbsp;&nbsp;"Jebeš generala ser Daglasa Hejga", kažem ja.
<BR>&nbsp;&nbsp;&nbsp;&nbsp;&nbsp;Očekujem nekakav šokirani zvuk od svoje gospe, ali ona mi vragolasto spušta ruku na gola prsa i ako se i čuje ikakav zvuk, onda je to tihi smeh.
<BR>
<BR>&nbsp;&nbsp;&nbsp;&nbsp;&nbsp;Subota, 26. avgust, 7:00 popodne
<BR>&nbsp;&nbsp;&nbsp;&nbsp;&nbsp;Ranije se smračuje. Prošlo je tačno nedelju dana otkad sam se probudio u stanici za razvrstavanje žrtava.
<BR>&nbsp;&nbsp;&nbsp;&nbsp;&nbsp;Ne sećam se ničega o napuštanju rova ili povratku preko ničije zemlje. Ne sećam se da mi je iko pomogao da pronađem stanicu. Ne sećam se ničega o tome da sam skinuo masku i gotovo se ugušio ostacima gasa, niti o tome da sam ranjen šrapnelom koji mi je desnu nogu pretvorio u pulsirajuću gnojnu masu bola.
<BR>&nbsp;&nbsp;&nbsp;&nbsp;&nbsp;Sećam se buđenja. Posle prvog napada, kada sam pomislio da se budim u bolnici, ustanovio sam da sam među mrtvima. Posle ovog napada, kada sam bio siguran da ću ležati nebudan među mrtvima, probudio sam se da ugledam plamtenje acetilenskih lampi i hirurga koji se naginjao iznad mene. Ako je on Bog ili đavo, pomislio sam, onda se Bog ili đavo odeva u vojnički beli mantil nasumice poprskan krvlju. Njegovi arhanđeli izgledali su kao sestra u beloj bolničkoj uniformi, bolničar sa cviker-naočarima, i umorni anestetičar u mantilu podjednako krvavom kao i hirurgov.
<BR>&nbsp;&nbsp;&nbsp;&nbsp;&nbsp;A onda se sećam veoma malo osim da sam ovamo stigao 21-og, da nisam ni bio svestan vremena dok sam škrabao po dnevniku i pokušavao da pronađem nekakav smisao u svim tim fragmentarnim slikama.
<BR>&nbsp;&nbsp;&nbsp;&nbsp;&nbsp;I jebeš generala ser Daglasa Hejga, i pukovnika, i Šuta, i sve one druge koji bi da me ubiju. Prkosim im. Prkosim bogovima. Prkosim Bogu lično.
<BR>
<BR>&nbsp;&nbsp;&nbsp;&nbsp;&nbsp;Nedelja, 27. avgust, 5:00 ujutro
<BR>&nbsp;&nbsp;&nbsp;&nbsp;&nbsp;Probudio se u kašlju, bljujući žutu tečnost i daveći se u 3:22 ujutro. Morao sam da dozovem bolničarku, koja je došla sporo, očito iznervirana što je probuđena.
<BR>&nbsp;&nbsp;&nbsp;&nbsp;&nbsp;Nisam mogao da dišem. Pomislio sam... U redu, onda... znači, tako to ide. Vredelo je. Ona je bila vredna ovoga. A onda su sve takve racionalne misli umakle dok sam se borio za vazduh i mlatarao rukama i nogama kao davljenik, što sam i bio. Sa svakim udisajem, bljuvao sam žutu sluz. Grlo mi je bilo puno, nos mi je bio pun. Crne tačke poigravale su mi svuda pred očima, ali blagosloveni zaborav nije se udostojio da stigne dok sam se bacakao, povraćao i treskao po uflekanom madracu kao da je on okean.
<BR>&nbsp;&nbsp;&nbsp;&nbsp;&nbsp;Sećam se da mi je poslednja suvisla misao bila: Umiranje nije tako lako kao što ga opisuju... Tolstoje ovako seljaci umiru! A onda je bolničar kojem je sve to bilo dosadno izvukao jednu od onih igala veličine pumpe za bicikl, zabili su mi je kroz lopaticu u desno plućno krilo, i nekoliko minuta kasnije izvukli dovoljno guste tečnosti da sam mogao da dišem - donekle - iako strašan usisavajući, sluzavi zvuk mora da je sprečio mnoge momke ovde da zaspu. Nisu rekli ništa.
<BR>
<BR>&nbsp;&nbsp;&nbsp;&nbsp;&nbsp;Istog dana, 11:15 ujutro
<BR>&nbsp;&nbsp;&nbsp;&nbsp;&nbsp;Prošao je sveštenik da pričesti momke katolike. Posmatrao sam i slušao njegovu blagost gotovo pun sat, i video koliko je iskreno potresen mukama teže ranjenih. Kada je prošao kraj mog kreveta, pogledao mi grafikon i video da je reč NIJEDNA otkucana iznad reda gde piše RELIGIJA, svejedno je stao i upitao me može li nešto da učini za mene. I dalje nesposoban da govorim, mogao sam samo da odmahnem glavom i pokušam da sakrijem suze.
<BR>&nbsp;&nbsp;&nbsp;&nbsp;&nbsp;Sat kasnije, lekar zadužen za odeljenje seo je umorno na rub mog kreveta.
<BR>&nbsp;&nbsp;&nbsp;&nbsp;&nbsp;"Slušajte, poručniče", rekao je, glasom više umornim nego strogim, "izgleda da će se gangrena možda izlečiti. A bolničari me uveravaju da je problem sa plućima beznačajan." Obrisao je naočare, a onda se nagnuo napred. "Ako mislite da će vam ove... sitne ratne nezgode... obezbediti udobni period odmora u naručju Engleske, pa... rat se nastavlja, poručniče. I ja očekujem da se vratite u njega čim budemo mogli da vas pošaljemo odavde, kako bismo ovaj krevet oslobodili za nekog pravog ranjenika. Da li me razumete?"
<BR>&nbsp;&nbsp;&nbsp;&nbsp;&nbsp;Počeo sam da klimam glavom, ali sam onda progovorio prvi put posle nedelje provedene ovde. "Da, ser", rekao sam kroz šlajm i tečnost koja mi je punila grlo. "Očekujem da se vratim na front. Želim da se vratim na front."
<BR>&nbsp;&nbsp;&nbsp;&nbsp;&nbsp;Očistio je naočare i namrštio se na mene, kao da se zavitlavam sa njim, ali na kraju je samo zavrteo glavom i nastavio dalje.
<BR>&nbsp;&nbsp;&nbsp;&nbsp;&nbsp;Nisam ga zavitlavao. Govorio sam istinu. Ono što nisam mogao da mu kažem bilo je ono što mi je gospa jutros rekla.
<BR>
<BR>&nbsp;&nbsp;&nbsp;&nbsp;&nbsp;Jutro je, predivno jesenje jutro, i mi jedemo laki doručak koji se sastoji od čaja i kroasana na njenoj terasi. Ona nosi tamnu suknju i svetloplavu bluzu, skupljenu kod manžeta i trbuha, prikopčanu uz grlo smaragdnim brošem. Tamna kosa joj je prikupljena pozadi na komplikovan način. Oči joj se osmehuju dok mi sipa čaj.
<BR>&nbsp;&nbsp;&nbsp;&nbsp;&nbsp;"Nećemo se ponovo sresti za izvesno vreme", kaže ona dok odlaže srebrni čajnik u stranu. Dodaje jednu jedinu kocku šećera, baš kao što ja volim.
<BR>&nbsp;&nbsp;&nbsp;&nbsp;&nbsp;Ćutim, zapanjen, samo nakratko. "Ali, ja želim... hoću reći, moramo..." Prekidam, užasnut sopstvenom nesuvislošću. Želim da joj kažem da sam nekada bio pesnik koji je razumeo jezik.
<BR>&nbsp;&nbsp;&nbsp;&nbsp;&nbsp;Ona spušta svoju ruku na moju. "I hoćemo", kaže. "Videćemo se ponovo. Za mene će to biti začas. Za tebe malo duže."
<BR>&nbsp;&nbsp;&nbsp;&nbsp;&nbsp;Mrštenjem izražavam nedostatak razumevanja. "Ti shvataš da ja ništa ne razumem", kažem iskreno. "Mislio sam da će naša ljubav... da mora..."
<BR>&nbsp;&nbsp;&nbsp;&nbsp;&nbsp;Ona se osmehuje. Njena ruka ne ostavlja moju. "Sećaš li se fotografije slike u salonu tvoje majke?"
<BR>&nbsp;&nbsp;&nbsp;&nbsp;&nbsp;Klimam glavom, dok mi lice crveni. Rasprava o tome nekako je još intimnija od naše noći potpune intimnosti. "Dž. F. Vots", kažem ja. "Ljubav i Smrt. Ženska figura Smrti..." Zastajem, nesposoban da kažem 'ti'. "...figura u ogrtaču koja stoji nad detetom... Erosom, pretpostavljam. Nad Ljubavlju."
<BR>&nbsp;&nbsp;&nbsp;&nbsp;&nbsp;Njeni nokti prate male šare na mojoj nadlanici. "Mislio si nekada da ona ima neko tajno značenje", kaže, veoma tiho.
<BR>&nbsp;&nbsp;&nbsp;&nbsp;&nbsp;"Da." Ne mogu da smislim ništa inteligentno što bih rekao. Tajno značenje mi je tada izmicalo. Izmiče mi i sada.
<BR>&nbsp;&nbsp;&nbsp;&nbsp;&nbsp;Ona se ponovo osmehuje, ali i ovog puta bez poruge. Prisećam se njenog lica pri svetlosti vatre. "Možda", kaže ona, "samo možda, to umesto ženskog Tanatosa koji se nadnosi nad ugroženim Erosom, tvoja ženska... metafora..." Sada se šire osmehuje. "...Ljubavi sprečava hirovitog mladog nestaška Smrt da izvodi svoje trikove."
<BR>&nbsp;&nbsp;&nbsp;&nbsp;&nbsp;Trepćem, oglupavelo.
<BR>&nbsp;&nbsp;&nbsp;&nbsp;&nbsp;Moja gospa se tiho smeje i sipa sebi čaj, pa podiže šoljicu i tacnu. Odsustvo njene ruke na mojoj je kao predznak zima koje će nastupiti.
<BR>&nbsp;&nbsp;&nbsp;&nbsp;&nbsp;"Ali, ljubav... prema kome?" pitam ja konačno. "Prema čemu? Kakva to velika strast može da zaustavi smrt?"
<BR>&nbsp;&nbsp;&nbsp;&nbsp;&nbsp;Njena graciozna obrva se izvija. "Ti to ne znaš? Ti, pesnik?"
<BR>&nbsp;&nbsp;&nbsp;&nbsp;&nbsp;Ne znam. Toliko i mogu da kažem.
<BR>&nbsp;&nbsp;&nbsp;&nbsp;&nbsp;Ona se naginje napred tako da mogu da čujem šuštanje njene uštirkane pamučne bluze i svile ispod. Lica su nam toliko blizu da mogu da osetim toplotu njene kože. "Onda ti treba još vremena da saznaš", šapuće ona, glasom ispunjenim osećanjima kao kada je jeknula sinoć.
<BR>&nbsp;&nbsp;&nbsp;&nbsp;&nbsp;Spuštam ruku, drhtavu, na mali gvozdeni sto. "A koliko ćemo vremena imati... sada... zajedno... dok se ne rastanemo?" pitam.
<BR>&nbsp;&nbsp;&nbsp;&nbsp;&nbsp;Ona se ne smeje mojim izlišnim pitanjima. Oči su joj tople. "Dovoljno vremena za čaj", kaže, i prinosi šoljicu usnama.
<BR>
<BR>&nbsp;&nbsp;&nbsp;&nbsp;&nbsp;Četvrtak, 31. avgust, 1:00 popodne
<BR>&nbsp;&nbsp;&nbsp;&nbsp;&nbsp;Danas otpušten iz poljske bolnice blizu Alberta. Jedva mogu da hodam, ali povezla su me prazna ambulantna kola koja su se vraćala u dolinu Karnoa, gde je general Šut povukao brigadu da se odmori pre nove ofanzive.
<BR>&nbsp;&nbsp;&nbsp;&nbsp;&nbsp;Jedan drugi hirurg, uprkos strogom izveštaju dr Babingtona o tome da su mi rana i upala pluća dovoljno izlečeni da se vratim na dužnost, usrdno je preporučio da me prevezu natrag u Blajti na najmanje mesec dana oporavka. Zahvalio sam tom drugom hirurgu, ali sam mu rekao da mi sugestija dr Babingtona odgovara.
<BR>&nbsp;&nbsp;&nbsp;&nbsp;&nbsp;Poznajem veoma malo momaka ovde, u logoru u dolini. Naleteo sam na narednika Mekeja, koji mi je pomogao da izađem iz rovova pošto me je ono oborio natrag jadni kapetan Braun, i bili smo toliko oduševljeni što smo videli jedan drugog žive posle napada, da mislim da smo se jedva suzdržali da se ne zagrlimo. Druga lica u četama C i D mahom su nova i nepoznata.
<BR>&nbsp;&nbsp;&nbsp;&nbsp;&nbsp;Narednik Mekej me je upitao da li sam čuo oluju sa grmljavinom protekle noći. Priznao sam da sam je prespavao.
<BR>&nbsp;&nbsp;&nbsp;&nbsp;&nbsp;"Đavolska jedna predstava, ser", rekao je, ozarenog lica. "Dobro nas je natopila, nego šta. Gromovi su bili gori od baraže onog dana kada smo krenuli preko. Na vr'uncu, ser, grom je strefio dva naša osmatračka balona i dig'o i' skroz gore, ser. Prava predstava. Izvin'te, ser, al' ne mogu da s'vatim kako je neko mog'o da prespava takvu predstavu. Nema ljutiš, ser."
<BR>&nbsp;&nbsp;&nbsp;&nbsp;&nbsp;Iscerio sam mu se. "Nema ljutim, naredniče." Oklevao sam samo sekund. "Izgleda da je to bila prava olujčina, ali prosto... ah... pa, prošla noć bila je moja poslednja noć u Albertu i ja... pa, nisam bio sam, naredniče."
<BR>&nbsp;&nbsp;&nbsp;&nbsp;&nbsp;Osmeh podoficira se raširi, lice mu se iskrivi u mig dostojan pozornice, i on mi salutira. "Da, ser", reče. "Pa, drago mi je što ste se vratili, ser. I želim vam dobro zdravlje dok ste tu, ser."
<BR>&nbsp;&nbsp;&nbsp;&nbsp;&nbsp;Sada sedim na svom ležaju i pokušavam da se odmorim. Grudi me tište, noga me tišti, ali pokušavam da na te neprijatnosti ne obraćam pažnju. Priča se da će za četrdeset osam sati biti izveden opšti napad na šumu Delvil i da general Šut želi da njegovi momci - mi - budu predvodnici.
<BR>&nbsp;&nbsp;&nbsp;&nbsp;&nbsp;Ali, četrdeset osam sati je pozamašno vreme. Imam knjiga za čitanje - Povratak domoroca mi je ovde, u kaseti, kao i novi Eliot kojeg još nisam dovršio - a posle malo čitanja, možda ću se prošetati logorom. Izgleda da je oluja gotova. Vazduh je čist. Veče je divno.
<BR>
<BR>&nbsp;&nbsp;&nbsp;&nbsp;&nbsp;Urednikov Pogovor:
<BR>&nbsp;&nbsp;&nbsp;&nbsp;&nbsp;Ovde se završava novootkriveni ratni dnevnik poručnika Džejmsa Edvina Rukija.
<BR>&nbsp;&nbsp;&nbsp;&nbsp;&nbsp;U septembru 1916. izvršen je napad na Delvilsku šumu, iako ga Rukijev bataljon nije predvodio. Glosterširski puk, 5-ta divizija - takozvani 'Bataljon grada Bristola' - imao je tu čast da predvodi napad. Bataljon je bio gotovo uništen u trideset sati žestokih borbi.
<BR>&nbsp;&nbsp;&nbsp;&nbsp;&nbsp;Ruki je učestvovao u većoj ofanzivi 15. septembra. Ova bitka obeležena je prvom upotrebom tenkova na bojnom polju, iako ih je bilo premalo, i premda su bili veoma loše korišćeni. Ruki nije bio ranjen tokom tog poslednjeg napada na Delvilsku šumu, iako se posle akcije četrdeset procenata njegovog voda vodilo kao nestalo, ranjeno ili mrtvo.
<BR>&nbsp;&nbsp;&nbsp;&nbsp;&nbsp;Pesnik nije video konačno zauzimanje Tipvala, 27. septembra. Zaboravljena prekomanda prosleđena je ubrzo posle ofanzive 15. septembra, i Ruki se vratio u svoju staru jedinicu, Streljačku brigadu 13-og bataljona. Postoje samo dva pisma iz ovog tihog perioda u 'udobnim' rovovima blizu Kalone, ali u oba pisma sestri, Ruki izgleda istovremeno kontemplativan i tiho radostan. Nije pisao poeziju.
<BR>&nbsp;&nbsp;&nbsp;&nbsp;&nbsp;Trinaesta streljačka brigada vratila se na Somu 11. novembra 1916, pred početak zime, kada su uslovi u rovovima bili posebno strašni. Džejms Edvin Ruki učestvovao je u užasnim borbama prilikom napada na Ser od 13. do 15. novembra. Cilj nije bio postignut. Ruki je bio u poljskoj bolnici blizu Pozijera, i borio se sa trećim, ozbiljnijim napadom upale pluća, kada se pronela vest da je bitka za Somu 'gotova', 19. novembra 1916.
<BR>&nbsp;&nbsp;&nbsp;&nbsp;&nbsp;U stvari, nije postojao formalni završetak bitke. Ona je naprosto zgasnula usred blata, snega i ledenih temperatura te posebno rane i oštre zime.
<BR>&nbsp;&nbsp;&nbsp;&nbsp;&nbsp;Više od milion i dvesta hiljada ljudi izginulo je za pet meseci borbi duž Some godine 1916. Nije postignut nikakav veliki proboj.
<BR>&nbsp;&nbsp;&nbsp;&nbsp;&nbsp;Džejms Edvin Ruki vratio se u svoju jedinicu i ostao na frontu kod Some - gde su britanske žrtve i dalje brojale oko trideset hiljada ljudi mesečno - sve dok ponovo nije bio ranjen u boju zvanom Treći Ipr ili Pašendel, avgusta 1917. Rukija su pogodila dva mitraljeska metka dok je vodio napad na nemački betonski bunker sa čudnovatim imenom Farma Springfild.
<BR>&nbsp;&nbsp;&nbsp;&nbsp;&nbsp;Preživeli posle Pašendela kasnije su se sećali i najviše govorili o tamošnjem blatu; sam general ser Daglas Hejg napisao je:
<BR>&nbsp;&nbsp;&nbsp;&nbsp;&nbsp;"...nisko glinasto zemljište, iskidano granatama i natopljeno kišom, pretvorilo se u niz ogromnih blatnjavih lokvi, doline zagušenih i preplavljenih rečica brzo su se pretvarale u ritove, neprolazne osim duž dobro utabanih staza, koje su postale meta za neprijateljsku artiljeriju. Napuštanjem tih staza rizikovala se smrt od davljenja."
<BR>&nbsp;&nbsp;&nbsp;&nbsp;&nbsp;I zaista, u jednom od svojih retkih pisama sestri gde pominje detalje samog rata, poručnik Džejms Edvin Ruki - koji se tada oporavljao u Saseksu - opisao je kako se jedan njegov prijatelj, izvesni narednik Mekej, udavio u blatu rupe od granate dok je ranjeni poručnik ležao u blizini, nesposoban da mu pomogne.
<BR>&nbsp;&nbsp;&nbsp;&nbsp;&nbsp;O životu Džejmsa Edvina Rukija posle Velikog rata mnogo se pisalo. Mnogi su lamentirali nad njegovom odlukom da od tada nadalje više ne piše poeziju za objavljivanje. Kada je Ruki, 1919, odlučio da pristupi Rimokatoličkoj crkvi, njegova porodica i prijatelji bili su šokirani. Kada je zaista postao sveštenik, 1921, porodica i prijatelji su ga se praktično odrekli. Samo je njegova mlađa sestra, Elinor, nastavila da se dopisuje sa njim u godinama koje su usledile.
<BR>&nbsp;&nbsp;&nbsp;&nbsp;&nbsp;Dok su Rukijeve Rovovske pesme postale slavne i poprimile sopstveni život, on sam se povukao sa književne scene. Malo je pesnika iz '30-ih i '40-ih godina koji su podržavali njegove stihove; znalo se da je pesnik još živ, iako u relativnoj osami, u raznim manastirima u Francuskoj. Zaista, Rukijeva književna produkcija u tim decenijama, iako dobro proučena od strane naučnika, sastoji se gotovo u potpunosti od korespondencije sa sestrom i od naizmeničnih (ali živahnih) pisama koja je razmenjivao sa svojim prijateljem, Tejarom de Šardenom. Jedina knjiga koju je štampao, privatno, bile su sada legendarne Pesme iz tišine (u izdanju John Murray Publishers, Ltd., 1938), niz pesama u prozi koje su opisivale kontemplativni život koji je vodio u benediktinskoj opatiji Sv. Vandrila i njegove duge posete - neke su trajale i godinama - cistercijanskom manastiru La Grande Trappe, Opatiji u Solesmu i stenovitim manastirima Kapadokije.
<BR>&nbsp;&nbsp;&nbsp;&nbsp;&nbsp;Naučnici su dokazali da je, u okviru same crkve, otac Ruki bio sve samo ne kaluđerski nastrojen. Pošto je stalno izražavao ljubav prema životu i time ponekad bio na rubu apostaze, otac Ruki postao je podjednako čuven u malim teološkim krugovima po svojoj teoriji 'životne nadmoći', kao što je i njegov prijatelj Tejar izašao na glas zbog svojih teorija o moralu i duhovnoj evoluciji. Njih dvojica nastavili su svoju živahnu i strasnu korespondenciju sve do Tejarove smrti, 1955-te.
<BR>&nbsp;&nbsp;&nbsp;&nbsp;&nbsp;Godine 1957, Rukijeva sestra Elinor napisala mu je pismo u kojem je upitala ostarelog sveštenika zbog čega se odricao utehe u ženi i porodici tokom svih tih godina posle rata. Otac Ruki odgovorio je pismom koje je postalo slavno, ali koje, sve do sada, nije bilo sasvim jasno. Prilažem sada to pismo u celini:
<BR>
<BR>&nbsp;&nbsp;&nbsp;&nbsp;&nbsp;Opatija Sv. Vandrila
<BR>&nbsp;&nbsp;&nbsp;&nbsp;&nbsp;15. septembar 1957.
<BR>
<BR>&nbsp;&nbsp;&nbsp;&nbsp;&nbsp;Najdraža Elinor,
<BR>&nbsp;&nbsp;&nbsp;&nbsp;&nbsp;Pročitao sam tvoje pismo dok sam večeras šetao drumom između Ruana i Ivtoa i ono me je obradovalo, kao što tvoja pisma uvek čine, zbog tvoje oštre inteligencije i blage duhovitosti. Ali, takođe me je i rastužilo to što oklevaš da mi postaviš pitanje... 'Čekala sam ovih četrdeset godina', napisala si, 'a sada znam da bi trebalo da sačekam još četrdeset'.
<BR>&nbsp;&nbsp;&nbsp;&nbsp;&nbsp;Nema potrebe da čekaš još četrdeset, draga, pa čak ni jedan jedini dan. Pitanje je postavljeno, i ja nisam zbog toga uvređen.
<BR>&nbsp;&nbsp;&nbsp;&nbsp;&nbsp;Večeras, kada je opat udario čekićem i kada je čitač prestao da čita i intonirao Tu autem Domine miserere nobis, a svi mi ustali i naklonili se dok smo pevali svoju zahvalnicu, ja sam - kao što to već gotovo četrdeset godina činim svakog jutra, podneva i večeri - zahvaljivao ne nekom ličnom ili bezličnom Bogu, već pukoj činjenici Života zbog njenog dara života.
<BR>&nbsp;&nbsp;&nbsp;&nbsp;&nbsp;Što se tiče mog celibata - ili kako si ti to nepodesno rekla - 'mog dugog poricanja fizičkog aspekta života', pa, Elinor, jesi li ikada poznavala neku osobu koja bi bila više fizički nastrojena nego tvoj brat? Čak i ovog popodneva, dok sam se mučio i plevio poslednji zasad graška u vrtu između opatije i šume, možeš da zamisliš kakvo sam čisto fizičko zadovoljstvo osećao zbog znoja koji mi se slivao u oči i curio mi ispod grube odeće?
<BR>&nbsp;&nbsp;&nbsp;&nbsp;&nbsp;Ali, ja takođe znam da ti govoriš i o braku, ili, preciznije, o fizičkoj ljubavi.
<BR>&nbsp;&nbsp;&nbsp;&nbsp;&nbsp;Zar se ne sećaš da sam pre mnogo godina napisao da sam oženjen? Ne da se osećam oženjenim, niti da postupam kao da sam oženjen, već jednostavno oženjen. Trebalo bi da nosim burmu kao one kaluđerice u Ruanu koje tako pokazuju da su venčane sa Hristom.
<BR>&nbsp;&nbsp;&nbsp;&nbsp;&nbsp;Samo, što ja nisam venčan sa Hristom. Poštujem ga, i kako godine prolaze sve sam zainteresovaniji za njegova podučavanja - naročito za zamisao da je Bog, zaista, sasvim bukvalno, Ljubav - ali, zaista, nisam venčan sa Galilejcem.
<BR>&nbsp;&nbsp;&nbsp;&nbsp;&nbsp;Da, draga, znam da je ovo jeres, čak i za tako nonšalantnu nekadašnju vernicu Anglikanske crkve kao što si ti. Zamisli da me opat, dragi brat Teofilaktos ili ozbiljni otac Gabrijel čuju da izgovaram ove reči! Hvala nebesima za zavet ćutanja.
<BR>&nbsp;&nbsp;&nbsp;&nbsp;&nbsp;Nisam venčan, ni sa Hristom, ni sa bilo kojom konvencionalnom slikom Boga, već sa samim Životom. Nju <EM>U engleskom je imenica život ženskog roda, te se i u prevodu koristi taj rod, da bi se postigao sklad sa predstavom o gospi. (Prev.)</EM> svakodnevno slavim i jedva čekam da je vidim, iako se čini da me život napušta. Svakodnevno pronalazim Nju u najmanjim stvarima - u suncu na grubom malteru moje ćelije, u dodiru grube vune, u ukusu tog svežeg pasulja koji sam toliko vrelih meseci branio motikom.
<BR>&nbsp;&nbsp;&nbsp;&nbsp;&nbsp;Elinor, nemoj misliti da sam se odrekao Boga zbog svoje ljubavi prema Životu. Prosto shvatam - nateran sam da shvatim - da se Bog pronalazi u ovom Životu, i da je čekanje na neki drugi ludost.
<BR>&nbsp;&nbsp;&nbsp;&nbsp;&nbsp;Naravno da moraš da me pitaš kako sam onda mogao da se osamim - ako verujem u prihvatanje Života. Odgovor teško mogu čak i ja da shvatim.
<BR>&nbsp;&nbsp;&nbsp;&nbsp;&nbsp;Najpre, ne smatram svoj život u ovim opatijama povlačenjem iz života. To je - kao što se nadam da sam pokazao u onoj jednostavnoj knjižici koju sam ti poslao pre petnaest ili šesnaest godina (Bože moj, vreme zaista ide, zar ne, sestrice?) - moj način uživanja u životu. Koliko god ti napisi bili nesavršeni, oni su bili moj pokušaj da podelim sa drugima izvrsnu jednostavnost takvog života. Kao da sam poznavalac dobre hrane, pa umesto da obeshrabrim svoj apetit kroz proždrljivost, uzimam samo pomalo iz najfinije kuhinje.
<BR>&nbsp;&nbsp;&nbsp;&nbsp;&nbsp;Ja volim Život, Elinor. Toliko je jednostavno. Kada bih mogao da biram, živeo bih večno i prihvatao bol i gubitak kao sledovanje i spoznaju - kroz vreme - kako čak i da cenim oštro začinjavanje te tuge. Alternativa je Dete Koje Proždire.
<BR>&nbsp;&nbsp;&nbsp;&nbsp;&nbsp;Znam, draga, da ti ovo nema nikakvog smisla. Možda ova pesma, koju prilažem, napisana pre nekog vremena, može malo da osvetli tmurni oblak praznoslovlja koji sam podigao. Pesnici retko prelaze direktno na stvar.
<BR>&nbsp;&nbsp;&nbsp;&nbsp;&nbsp;Molim te da mi brzo ponovo pišeš. Želim da čujem kako ti je dragi suprug sa zdravljem (poboljšava se, nadam se i molim) i kako se Čarls i Linda dalje snalaze u velikom gradu. Ne bih ni prepoznao London da me neko čudo prenese tamo. Poslednji put sam ga video za vreme Blica, i dok je moral među stanovništvom bio veoma visok; sam stari grad beše video i bolje dane. Reci mi, da li su baražni baloni još tamo? Samo se šalim - pab (još to tako zovem) kod stanice u obližnjem selu razmeće se televizijom i video sam deo filma čija je radnja smeštena u London, baš prošlog meseca, kada sam išao na konferenciju u Ruan. I nije bilo baražnih balona.
<BR>&nbsp;&nbsp;&nbsp;&nbsp;&nbsp;Piši mi, Elinor, i oprosti bratu na neprestanoj gluposti i perverznosti. Odrašću.
<BR>
<BR>&nbsp;&nbsp;&nbsp;&nbsp;&nbsp;Voli te
<BR>
<BR>&nbsp;&nbsp;&nbsp;&nbsp;&nbsp;Tvoj verni brat
<BR>&nbsp;&nbsp;&nbsp;&nbsp;&nbsp;Džejms
<BR>
<BR>&nbsp;&nbsp;&nbsp;&nbsp;&nbsp;(Prim. urednika: U prilogu je bila sledeća pesma):
<BR>
<BR>&nbsp;&nbsp;&nbsp;&nbsp;&nbsp;VELIKI LJUBAVNIK
<BR>&nbsp;&nbsp;&nbsp;&nbsp;&nbsp;Veliki sam ljubavnik bio: ispunjavao sebi dane
<BR>&nbsp;&nbsp;&nbsp;&nbsp;&nbsp;Tako gordo, raskošnom pohvalom Ljubavi.
<BR>&nbsp;&nbsp;&nbsp;&nbsp;&nbsp;Bolom, mirnoćom, i zaprepašćenjem,
<BR>&nbsp;&nbsp;&nbsp;&nbsp;&nbsp;Beskrajnom željom, i mirnim zadovoljstvom,
<BR>&nbsp;&nbsp;&nbsp;&nbsp;&nbsp;Svim dragim imenima kojima ljudi varaju očaj,
<BR>&nbsp;&nbsp;&nbsp;&nbsp;&nbsp;Za zbunjujuće i nevidne struje koje nose
<BR>&nbsp;&nbsp;&nbsp;&nbsp;&nbsp;Naša srca, slučajno, po mraku života.
<BR>&nbsp;&nbsp;&nbsp;&nbsp;&nbsp;Sad, dok se tišina tog truda, bez misli
<BR>&nbsp;&nbsp;&nbsp;&nbsp;&nbsp;Prikrada, prevario bih dremljivu Smrt toliko,
<BR>&nbsp;&nbsp;&nbsp;&nbsp;&nbsp;Moja noć će se pamtiti po zvezdi
<BR>&nbsp;&nbsp;&nbsp;&nbsp;&nbsp;Što je nadsjala sva sunca iz svih ljudskih dana.
<BR>&nbsp;&nbsp;&nbsp;&nbsp;&nbsp;Da ih ne krunišem besmrtnom hvalom
<BR>&nbsp;&nbsp;&nbsp;&nbsp;&nbsp;Ljubavi moje, što su mi dale, zadirkivale sa mnom
<BR>&nbsp;&nbsp;&nbsp;&nbsp;&nbsp;Visoke tajne, i u tami klekle da vide
<BR>&nbsp;&nbsp;&nbsp;&nbsp;&nbsp;Nepogrešivog božanstva oduševljenja?
<BR>&nbsp;&nbsp;&nbsp;&nbsp;&nbsp;Ljubav je plamen: bili smo svetionik u noći sveta.
<BR>&nbsp;&nbsp;&nbsp;&nbsp;&nbsp;Grad: i mismo ga zidali, one i ja.
<BR>&nbsp;&nbsp;&nbsp;&nbsp;&nbsp;Car: učili smo svet kako se umire.
<BR>&nbsp;&nbsp;&nbsp;&nbsp;&nbsp;Zbog njih sam voleo, i nastavljam dalje,
<BR>&nbsp;&nbsp;&nbsp;&nbsp;&nbsp;Uz pravi uzrok veličanstvenosti Ljubavi,
<BR>&nbsp;&nbsp;&nbsp;&nbsp;&nbsp;I da bi odane ostale mlade, zapisaću imena
<BR>&nbsp;&nbsp;&nbsp;&nbsp;&nbsp;Zauvek zlatna, orlove, plamenove glasne,
<BR>&nbsp;&nbsp;&nbsp;&nbsp;&nbsp;Postaviti ih kao barjak, da ljudi znaju,
<BR>&nbsp;&nbsp;&nbsp;&nbsp;&nbsp;Da čikaju generacije, plamte i lepršaju
<BR>&nbsp;&nbsp;&nbsp;&nbsp;&nbsp;Izložene vetru vremena, sjajne i strujeće...
<BR>&nbsp;&nbsp;&nbsp;&nbsp;&nbsp;Evo šta sam voleo:
<BR>&nbsp;&nbsp;&nbsp;&nbsp;&nbsp;Bele tanjire i šolje, blistave i čiste,
<BR>&nbsp;&nbsp;&nbsp;&nbsp;&nbsp;obrubljene plavim; i perjasti, vilinski prah;
<BR>&nbsp;&nbsp;&nbsp;&nbsp;&nbsp;Vlažne krovove, pod svetlom lampe; jaku koru
<BR>&nbsp;&nbsp;&nbsp;&nbsp;&nbsp;Svežeg hleba; i hranu raznih ukusa;
<BR>&nbsp;&nbsp;&nbsp;&nbsp;&nbsp;Duge; i plavi, gorki dim drveta;
<BR>&nbsp;&nbsp;&nbsp;&nbsp;&nbsp;Prozračne kapi kiše u svežem cveću;
<BR>&nbsp;&nbsp;&nbsp;&nbsp;&nbsp;I samo cveće, zanjihano kroz sunčane sate,
<BR>&nbsp;&nbsp;&nbsp;&nbsp;&nbsp;Što leptire sanja da ga piju pod mesecom;
<BR>&nbsp;&nbsp;&nbsp;&nbsp;&nbsp;A onda, hladnu prijatnost čaršava, što ubrzo
<BR>&nbsp;&nbsp;&nbsp;&nbsp;&nbsp;Izglade nevolje; i grubi muški poljubac
<BR>&nbsp;&nbsp;&nbsp;&nbsp;&nbsp;Prekrivača; zrnasto drvo; živu kosu
<BR>&nbsp;&nbsp;&nbsp;&nbsp;&nbsp;Blistavu i slobodnu; plavu masu oblaka; oštru
<BR>&nbsp;&nbsp;&nbsp;&nbsp;&nbsp;Neostrašćenu lepotu velike mašine;
<BR>&nbsp;&nbsp;&nbsp;&nbsp;&nbsp;Blagoslov vruće vode; krzno pod dodirom;
<BR>&nbsp;&nbsp;&nbsp;&nbsp;&nbsp;Dobar miris stare odeće; i druge slične -
<BR>&nbsp;&nbsp;&nbsp;&nbsp;&nbsp;Ugodni miris prijateljskih prstiju,
<BR>&nbsp;&nbsp;&nbsp;&nbsp;&nbsp;Aromu kose i ustajali zadah što ostaje
<BR>&nbsp;&nbsp;&nbsp;&nbsp;&nbsp;Kod uvelog lišća i lanjskih paprati... Draga imena.
<BR>&nbsp;&nbsp;&nbsp;&nbsp;&nbsp;I hiljade drugih što hrle ka meni! Kraljevske vatre;
<BR>&nbsp;&nbsp;&nbsp;&nbsp;&nbsp;Žubor slatke vode iz slavine il' zdenca;
<BR>&nbsp;&nbsp;&nbsp;&nbsp;&nbsp;Rupe u zemlji; i glasove što pevaju:
<BR>&nbsp;&nbsp;&nbsp;&nbsp;&nbsp;Glasove u smehu, isto; i telesni bol,
<BR>&nbsp;&nbsp;&nbsp;&nbsp;&nbsp;Ubrzo pretvoren u mir; i brektavi voz;
<BR>&nbsp;&nbsp;&nbsp;&nbsp;&nbsp;Čvrsti pesak; zamućenu čipku pene
<BR>&nbsp;&nbsp;&nbsp;&nbsp;&nbsp;Što tamni i čili dok se talasi vraćaju;
<BR>&nbsp;&nbsp;&nbsp;&nbsp;&nbsp;Isprano kamenje, veselo na čas; hladnu
<BR>&nbsp;&nbsp;&nbsp;&nbsp;&nbsp;Ozbiljnost gvožđa; vlažnu crnu zemljanu buđ
<BR>&nbsp;&nbsp;&nbsp;&nbsp;&nbsp;San; i visoka mesta; otiske u rosi;
<BR>&nbsp;&nbsp;&nbsp;&nbsp;&nbsp;I hrastove; mrki kesten, sjajan i novi;
<BR>&nbsp;&nbsp;&nbsp;&nbsp;&nbsp;Tek zguljene štapove; sjajne bare u travi;
<BR>&nbsp;&nbsp;&nbsp;&nbsp;&nbsp;I sve su mi to bile ljubavi. I proći će.
<BR>&nbsp;&nbsp;&nbsp;&nbsp;&nbsp;Šta god da ne prolazi, u velikom času,
<BR>&nbsp;&nbsp;&nbsp;&nbsp;&nbsp;Ni sva moja strast, sve molitve, nemaju moć
<BR>&nbsp;&nbsp;&nbsp;&nbsp;&nbsp;Da ih zadrže uz mene kroz kapiju Smrti.
<BR>&nbsp;&nbsp;&nbsp;&nbsp;&nbsp;Biće dezerteri, okrenuće mi leđa izdajnički,
<BR>&nbsp;&nbsp;&nbsp;&nbsp;&nbsp;Raskinuti našu svetu vezu, prodati poverenje Ljubavi
<BR>&nbsp;&nbsp;&nbsp;&nbsp;&nbsp;I posvećeni zavet prašini.
<BR>&nbsp;&nbsp;&nbsp;&nbsp;&nbsp;Oh, ni ne sumnjam, ali, negde, probudiću se,
<BR>&nbsp;&nbsp;&nbsp;&nbsp;&nbsp;I dati opet ono što je ostalo od ljubavi, i steći
<BR>&nbsp;&nbsp;&nbsp;&nbsp;&nbsp;Prijatelje nove, nove strance... ali najbolje što znam,
<BR>&nbsp;&nbsp;&nbsp;&nbsp;&nbsp;Ostaje ovde, i menja se, lomi, stari, leti
<BR>&nbsp;&nbsp;&nbsp;&nbsp;&nbsp;S vetrovima sveta, i bledi u mislima
<BR>&nbsp;&nbsp;&nbsp;&nbsp;&nbsp;Živih, i umire. Ništa ne ostaje.
<BR>&nbsp;&nbsp;&nbsp;&nbsp;&nbsp;O drage ljubavi moje, O neverne, još jednom
<BR>&nbsp;&nbsp;&nbsp;&nbsp;&nbsp;Dajem vam ovaj poslednji dar; da pošto ljudi
<BR>&nbsp;&nbsp;&nbsp;&nbsp;&nbsp;Saznaju, i kasniji ljubavnici, daleki
<BR>&nbsp;&nbsp;&nbsp;&nbsp;&nbsp;Kumim vas, "Sve one behu ljupke:" recite: "Voleo je." (16)
<BR>
<BR>&nbsp;&nbsp;&nbsp;&nbsp;&nbsp;(Prim. urednika: Džejms Edvin Ruki je umro od raka u julu 1971. Imao je 83 godine).
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
