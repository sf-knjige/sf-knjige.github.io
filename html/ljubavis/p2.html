<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PREDGOVOR
<P>&nbsp;&nbsp;&nbsp;&nbsp;&nbsp;Želeo sam da ovu zbirku pet novela nazovem Liebestod, ali su me obzirno podsetili da nema mnogo Amerikanaca kojima je opera toliko mila ili poznata, tako da svako ne bi istog trena to sa nemačkog preveo kao 'Ljubav i smrt', znajući da to potiče iz drugog čina Vagnerovog Tristana i Izolde, kao i da, čak i da svi to znaju... ipak možda nije dobra zamisao dovoditi u vezu moju knjigu sa slikom ogromne gospođe u mesinganom prslučetu koja ispaljuje nerazaznatljivu žalopojku za svojim mrtvim draganom. To su mi rekli moji savetnici. Naravno, smatram da su svi oni odreda čifte. Ali, opet, kad smo već kod toga, ni sam mnogo ne marim za Vagnera.
<BR>&nbsp;&nbsp;&nbsp;&nbsp;&nbsp;Čuo sam da Marku Tvenu pripisuju da je rekao: 'Vagnerova muzika nije toliko loša koliko zvuči', ali nikada nisam naišao na izvor tog citata. Jesam, međutim, nedavno naleteo na Tvenovo pismo napisano tokom njegovog putovanja u Evropu, gde je prisustvovao svom prvom izvođenju jedne vagnerijanske opere; i sledeći odlomak pokazuje ponešto od njegovog entuzijazma izazvanog tim iskustvom:
<BR>
<BR>&nbsp;&nbsp;&nbsp;&nbsp;&nbsp;Svako je na smenu pevao svoju optužujuću pripovest, praćen čitavim orkestrom od šezdeset instrumenata; a kada je to potrajalo neko vreme, i kada bi se čovek ponadao da će se sporazumeti i umeriti tu buku, veliki hor sastavljen isključivo od manijaka najednom bi se razdrao, a ja bih zatim sledeća dva minuta, a ponekad i tri, iznova preživeo sve ono što sam pretrpeo kada je sirotište izgorelo u požaru.
<BR>
<BR>&nbsp;&nbsp;&nbsp;&nbsp;&nbsp;Razmislio sam o tome da izmenim naslov ove zbirke u Spaljivanje sirotišta, ali, uprkos izvrsnom prizvuku koji ta fraza poseduje, moji književni savetnici ponovo su pobedili.
<BR>&nbsp;&nbsp;&nbsp;&nbsp;&nbsp;Dakle, neka bude Ljubav i smrt.
<BR>
<BR>&nbsp;&nbsp;&nbsp;&nbsp;&nbsp;Romani i projekti dužine romana, za mene bar, dela su ljubavi čak i u najgora vremena, ali zbirka Ljubav i smrt bila je posebno takva, makar delimično, zato što je zahtevala da bude napisana tačno tada... u najgore vreme. Kada su porođajne muke za ovu knjigu počele iz sve snage, ja sam već bio srećno ukrcan na jedan roman, a ugovarao sam rok za drugi. Nisam planirao da napišem ove novele sada; nije bilo zgodno da se to uradi, i došlo bi do ozbiljnih posledica ukoliko utrošim vreme i energiju da to učinim. Baš me briga, stigla je ipak prigušena poruka iznutra dok su počinjali poznati književni grčevi. Evo nas, stižemo.
<BR>&nbsp;&nbsp;&nbsp;&nbsp;&nbsp;Čudo jedno kako žive stvari retko urede da im se rođenje zgodno uklopi u naš pretrpani raspored.
<BR>&nbsp;&nbsp;&nbsp;&nbsp;&nbsp;Bilo je vreme da se Ljubav i smrt rodi, pa se i rodila. Pošto je upravo držite u rukama, možete da mi učinite uslugu i da joj prebrojite prstiće na rukama i nogama. Ako nešto fali, recite mi kasnije. Trenutno se odmaram.
<BR>
<BR>&nbsp;&nbsp;&nbsp;&nbsp;&nbsp;Razmišljao sam o tome da ovde napišem nešto površno 'duboko' o temama Erosa i Tanatosa koje kruže kroz ovih pet priča kao gladne ajkule po prepunom bazenu, ali, istinu da kažem, gotovo sve uspešne priče sadrže poneki element tema-blizanaca, ljubavi i smrti. Ono zbog čega se ove priče ističu - ako ih išta čini takvima - jesu, možda, različiti uglovi iz kojih pristupam temama. Posle objavljivanja nekih desetak knjiga, poznajem dovoljno dobro svoj rad da bih bio svestan da su teme ljubavi, smrti, i trpljenje zbog osećanja gubitka toliko uobičajenog za oba ova ljudska iskustva, gotovo opsesivne teme u mojoj prozi. Ne planiram to tako. To je ono što me podstiče duboko iznutra, i ja o tome pišem. Tu nemam izbora. U ovim novelama, međutim, odlučio sam da temama priđem iz različitih perspektiva, u nadi da će se pojaviti neka korisna paralaksa.
<BR>&nbsp;&nbsp;&nbsp;&nbsp;&nbsp;Verujem da se za mene pojavila. Mogu samo da se nadam da će to učiniti i za čitaoca.
<BR>
<BR>&nbsp;&nbsp;&nbsp;&nbsp;&nbsp;Da kažem nešto o novelama. Prozu ove srednje dužine - preduga da bi se nazvala kratkom pričom, prekratka da zatraži da bude roman - većina pisaca veoma voli, dok je se urednici i izdavači gnušaju.
<BR>&nbsp;&nbsp;&nbsp;&nbsp;&nbsp;Za pisca, novela može da bude savršena dužina u kojoj će posmatrati izmišljeni univerzum, ne trpeći neizbežno zbog rastakanja fokusa koju velika sočiva romana obavezno donose u postupku pisanja. Novela dopušta piscu - i, sa nešto sreće, čitaocu - da duboko udahne lik, postavku, temu i nezbrzano pripovedanje bez dodatnih zagađivačkih podzapleta, pomoćnih likova, prekida za poglavlja i neizbežnih digresija koje zamagljuju atmosferu u svim osim u najsavršenijim romanima. Novela, kao i kratka priča, zahteva da svaka rečenica - ne, svaka reč - ima najmanje dvostruki razlog za postojanje. Pisci vole novele, kao izazov i kao promenu ritma.
<BR>&nbsp;&nbsp;&nbsp;&nbsp;&nbsp;Urednici i izdavači mrze novele zato što ih je teško prodati. Uprkos ogromnoj popularnosti novela tako raznolikih pisaca kao što su Ernest Hemingvej, Džerom D. Selindžer, Sol Belou i Stiven King, izdavači i dalje noćima ne spavaju od brige kako da to upakuju. Izdavači i čitaoci 'ozbiljne proze' ispoljavaju sklonost da svoje novele uzimaju takve kakve su, i sami, bez pitanja (na primer, Starac i more) ubace puno praznih strana ispred i iza, praveći se da je to roman i nadajući se da niko važan neće primetiti da nije, i čekaju Nobelovu nagradu.
<BR>&nbsp;&nbsp;&nbsp;&nbsp;&nbsp;Drugi pisci ispoljavaju sklonost da se iznova i iznova vraćaju istoj temi, odagnavajući pri tom sve one demone koji ih teraju da o tome pišu, a onda te priče srednje dužine objavljuju uprkos stenjanju, gunđanju i cviljenju urednika. Za mnoge pisce, ovaj pristup ima nekoliko prednosti: pod jedan, izgleda da je novela savršena dužina za horor-žanr; pod dva, očigledne žanrovske novele mogu sasvim pristojmo da žive naporedo sa standardnim novelama, na način koji nijedna druga vrsta zbirke ne omogućuje; konačno, ako je autor kadar za više stilova i raznovrsnost pripovedačkih tonova, takva zbirka može da bude izložba za pisca, a riznica za čitaoca.
<BR>&nbsp;&nbsp;&nbsp;&nbsp;&nbsp;Ili bar tako ja reagujem kao čitalac kada se susretnem sa zbirkom novela pisca kojem verujem. Sećam se kada sam prvi put pročitao novelu 'Leš' Stivena Kinga i pomislio: Da!
<BR>&nbsp;&nbsp;&nbsp;&nbsp;&nbsp;A sada, pošto sam pomenuo ono o urednicima koji cvile, gunđaju i stenju, želeo bih da zahvalim svom uredniku kod Vornera, Džonu Silbersaku, za entuzijazam i potpunu podršku ovom projektu. Džon je shvatio zbog čega sam odabrao teme-blizance, ljubav i smrt, kao i formu novele za njihov dolazak na svet. Bio je dobra babica i preporučujem ga drugim piscima koji treba da porode novele.
<BR>
<BR>&nbsp;&nbsp;&nbsp;&nbsp;&nbsp;A sada, i neka reč o samim novelama:
<BR>&nbsp;&nbsp;&nbsp;&nbsp;&nbsp;'Ležaj entropije u ponoć' moj je pokušaj da istražim ulogu koju slučaj igra u smrti, ljubavi, bolu i smehu. To je himna zahvalnica ljudskom aspektu teorije haosa. Slučajevi osiguranja iz 'Narandžastog dosijea' istiniti su. Verujte mi.
<BR>&nbsp;&nbsp;&nbsp;&nbsp;&nbsp;'Umiranje u Bangkoku' je možda moja konačna reč o užasu AIDS-a, tom 'Liebestod' spajanju ljubavi i smrti koje je izmenilo naš svet... i koje će to nastaviti da čini i u sledećem veku čak i ako se lek pronađe koliko sutra. Da bih istražio mesto zbivanja, stigao sam u Bangkok maja 1992, samo nekoliko sati pošto je vlada smatrala za shodno da pobije mnoštvo mladih demonstranata u zemlji koja je uvek pokušavala da izbegne takvo otvoreno nasilje. Rupe od metaka još su se videle u okrvavljenoj ulici blizu Spomenika demokratiji. Ljudi su bili željni da mi pričaju o svojim iskustvima. Ali, koliko god bio tragičan taj građanski teror, koliko god uznemirujuće bile rupe od metaka i mrlje od krvi, i dalje je spoznaja o nastupajućoj, tamošnjoj epidemiji AIDS-a - nemoj, mučkoj i nezaustavljivoj poput Crvene Smrti - bila ono što me je najviše rastužilo dok sam hodao bučnim ulicama četvrti Patpong.
<BR>&nbsp;&nbsp;&nbsp;&nbsp;&nbsp;'U zagrljaju zubatih žena' moja je pohvala bogatstvu predanja američkih starosedelaca - posebno Sijua, mada su narodne priče desetak plemena upotrebljene u ovoj priči - i predstavljalo je pravo zadovoljstvo to istraživati. Čak i za jednog okorelog duhovnog nevernika poput mene, Crna brda Južne Dakote zrače čudnom i ubedljivom snagom. Lako je uvideti zbog čega su Paha Sapa sveta za Sijue i druga plemena... i zašto mladi Sijui muškarci i dalje odlučuju da odu tamo kako bi im se javile vizije. Konačno, ova duga priča o nevoljnom mladom Mesiji koji samo želi da se kresne, a umesto toga biva odabran za spasioca svog naroda, moj je protivotrov za ono što smatram saharinskom snishodljivošću takvih travestija kao što je Igra sa vukovima. Ja imam samo trag indijanske krvi u sebi, ali čak i da sam punokrvni Siju, mislim da bih više voleo da me love i istrebe kao zastrašujućeg neprijatelja nego da mi Holivud povlađuje kao slaboj, tugaljivoj, idealizovanoj, politički korektnoj žrtvi. Mitakuye oyasin. Svi moji srodnici.
<BR>&nbsp;&nbsp;&nbsp;&nbsp;&nbsp;'Flešbek' je naučna fantastika. Donekle. U ovoj priči o sećanju i gubitku ima vrlo malo bogtemazo haj-teh stvarčica. To je, pre, istraživanje tačke u kojoj sposobnost da se dočara prošlost - i oni koje smo u prošlosti izgubili- postaje bolest umesto izvor utehe. Dok sama priča ima skromne ciljeve, ustanovio sam da je i samo pominjanje droge nalik na flešbek podstaklo ljude da iznesu svoje gledište o njenom korišćenju - ako, kada, zašto, koliko. Čak i prijatelji koji nikada nisu koristili rekreacione droge kažu da bi vrlo brzo mogli da postanu ovisnici o flešbeku. I dok svi mi još izranjamo iz Reganove ere, u kojoj nacija kao da je sanjala samo o prošlosti dok se zalagala budućnost, ovisnost o flešbeku izgleda više od puke fantazije.
<BR>&nbsp;&nbsp;&nbsp;&nbsp;&nbsp;Konačno, 'Veliki ljubavnik.' Moram malo da popričam o ovoj neuobičajenoj priči.
<BR>&nbsp;&nbsp;&nbsp;&nbsp;&nbsp;U 'Velikom ljubavniku' imam jednog izmišljenog pesnika, ali poezija koju je on navodno napisao zapravo je genijalnost takvih pesnika Prvog svetskog rata kao što su A. Dž. Vest, Zigfrid Sasun, Rupert Bruk, Čarls Sorli i Vilfred Oven. Normalno, korišćenje postojeće poezije - bez atributa, osim u fusnotama - bilo bi nezgrapno. Stvaranje iluzije da su te pesme rezultat mašte izmišljenog pesnika izgleda nezamislivo... u najboljem slučaju neefikasno, u najgorem neetičko.
<BR>&nbsp;&nbsp;&nbsp;&nbsp;&nbsp;Ali, postoji jedan razlog za takav pristup. U pravom smislu reči, imao sam vrlo malo, ili nimalo izbora. Činjenica je da pesme nisu uključene kako bi doprinele verovatnoći priče - u stvari, priča je napisana kao lični vid osvetljavanja i objašnjavanja snage ove posebne poezije.
<BR>&nbsp;&nbsp;&nbsp;&nbsp;&nbsp;Dozvolite mi da to objasnim.
<BR>&nbsp;&nbsp;&nbsp;&nbsp;&nbsp;Godine 1969. i 1970, dok sam se približavao kraju apsolventure na koledžu Vobaš i neizbežnosti regrutovanja i slanja u Vijetnam, moja sopstvena opsednutost ratom odvela me je do antiratnog pisanja iz dvadesetih i tridestih godina. Danas uglavnom zaboravljenom od strane najšire publike, književnom delu o Velikom ratu i opisu ratnih iskustava objavljenom u tim godinama možda nema ničeg ravnog. Među milionima mladih Britanaca žrtvovanih u Prvom svetskom ratu bili su i neki od najprefinjenijih pisaca ovog veka. Samo u bici za Somu učestvovali su pesnici Robert Grejvs, Zigfrid Sasun, Džon Mejzfild, Edmund Blanden i Mark Plaumen. Poezija Ruperta Bruka, čiju sam pesmu i naslov 'Veliki ljubavnik' pozajmio, najbolji je primer romantičnog idealizma tih ljudi kada su ulazili u rat. Ali Bruk je umro od groznice na grčkom ostrvu Skiros 1915, pre nego što se odigrala većina velikih bitaka tog rata... pre smrti nevinosti... pre smrti najvećeg dela njegove generacije. Rovovski stihovi Sasuna, Blandena i ostalih ukazivali su na spuštanje od romantične apstrakcije do živog užasa i cinizma bojišta. Oni pesnici koji su preživeli rat pisali su prozne pripovesti, poput Zbogom svemu tome Roberta Grejvsa, Memoari pešadijskog oficira Zigfrida Sasuna, Zbogom oružje Ernesta Hemingveja i Na Zapadu ništa novo Erika Marije Remarka (sećam se da sam to baš i čitao na nemačkom one nedelje kada je moj niski regrutni broj - 84 - bio izvučen u lutriji).
<BR>&nbsp;&nbsp;&nbsp;&nbsp;&nbsp;Ova poezija i proza bila mi je važna 1969. i 1970. dok sam se suočavao sa sopstvenimn mogućim uplitanjem u košmar Vijetnama. Godinama kasnije, razmišljajući o briljantnoj ratnoj književnosti dvadesetih i tridesetih, složio sam se sa jednim kritičarem koji je rekao da, u poređenju sa tim, najveći deo 'književnosti vijetnamskog rata izgleda poput plačljivih pisama dece iz letnjeg kampa, koja su ustanovila da im tamo nije onako lepo kao što su mislila da će biti.'
<BR>&nbsp;&nbsp;&nbsp;&nbsp;&nbsp;Ne želim da kažem da su užasi Vijetnama bili manje strašni za one koji su ih doživljavali od užasa rovovskog ratovanja za Tomije <EM>Tommy, zajedničko ime za britanske, poput G. I. Joe za američke vojnike. (Red.)</EM> i američke vojnike iz Velikog rata... već samo da su pesnici i romanopisci iz tog ranijeg sukoba bili bolji književnici.
<BR>&nbsp;&nbsp;&nbsp;&nbsp;&nbsp;Za mene, silovitoj jasnoći njihovog pisanja bila je pridodata i jednostavna činjenica da me je pomisao na Prvi svetski rat uvek plašila. Iz nekog razloga, vidovi života i smrti u tom ratu - blato, klaustrofobični rovovi, gas, bajoneti, minobacači, olako žrtvovanje miliona od strane budalastih, budalastih zapovednika - bila je moja posebna bWte noire. Umesto da nastavim da opsesivno čitam o toj temi, ja sam je godinama izbegavao. Od nje mi je bilo muka i bio sam besan; a izazivala je i moje duboke strahove.
<BR>&nbsp;&nbsp;&nbsp;&nbsp;&nbsp;Dva događaja zaverila su se da izmene takav stav. Najpre, desilo se da sam sa porodicom posetio prijatelje u Engleskoj za vreme nacionalnog Dana sećanja, novembra 1991, i video iz prve ruke koliko su sveže rane naizgled drevnog rata u glavama i srcima britanskog naroda. Zatim, gotovo godinu dana kasnije, obilazio sam bojišta invazije na Normandiju sa prijateljem Ričardom Harisonom - školskim profesorom po profesiji, ali vojnim istoričarem po vokaciji - i diskutovali smo, nad kostima Hitlerove Festung Europe, o tome kakve su sve strašnije žrtve bile zahtevane od ljudi za vreme Velikog rata.
<BR>&nbsp;&nbsp;&nbsp;&nbsp;&nbsp;I u tom trenutku, hladnog avgustovskog dana u Normandiji, daleko u vremenu i prostoru od tihe reke Some i nadgrobnih spomenika koji se tamo uzdižu kao makovi, red za redom, rešio sam da pišem o bici za Somu.
<BR>&nbsp;&nbsp;&nbsp;&nbsp;&nbsp;Odluka da pišem o tome nije bila laka. Način na koji sam rešio da razvijem novelu bio je problematičan.
<BR>&nbsp;&nbsp;&nbsp;&nbsp;&nbsp;Za mene je najvažnije bilo uključivanje dela poezije koja je toliko uticala na mene dve decenije ranije. Pri stvaranju svog izmišljenog pesnika, Džejmsa Edvina Rukija, nisam želeo da umanjim briljantnost stvarnih pesnika koji su napisali stihove, već, pre, da iskombinujem nekoliko njihovih očajničkih iskustava u životu simboličnog 'običnog junaka.' Dok sam to radio, nadao sam se da ću biti u stanju da shvatim kako su osetljivi um i srce mogli da prežive - suštinski netaknuti - neverovatne užase tog prvog Velikog rata u našem krvavom veku.
<BR>&nbsp;&nbsp;&nbsp;&nbsp;&nbsp;Drugi uslov koji sam sebi postavio u ovoj noveli bio je da užase predstavim koliko god sam mogao realnije, imajući u vidu fantastičnu premisu moje priče o ljubavi i smrti. Drugim rečima, bio sam rešio da detalji o bici za Somu budu onoliko dobro dokumentovani koliko je to uopšte moguće. Rezultat - kao i kada je o priloženoj poeziji reč - jeste montaža opisanih slika i iskustava uzetih iz života umesto iz mašte. Tako, kada se Džejms Edvin Ruki susreće sa izvesnim lešom, zubnom protezom i pacovom, to je odjek sećanja jednog francuskog vojnika na događaj zapisan u Ž. Majerovom Svakodnevnom životu vojnika tokom Velikog rata (Hachette, Pariz, 1966), koji je prepričao Anri Barbis, da bi ga citirao Džon Elis u Do očiju u paklu: Rovovsko ratovanje u Prvom svetskom ratu (John Hopkins Univerity Press, Baltimor, 1976). Slično tome, paralaksni pogled na napad na Somi 10. jula 1916. mogao bi da obuhvata i jedan incident o kojem je izvestio narednik Džek Kros, br. 4842, Četa C, 13. streljački bataljon, Streljačka brigada (u Somi, Lin Mekdonald, Michael Joseph Ltd., 1983), koji je kratko komentarisao Zigfrid Sasun (Memoari pešadijskog oficira, Faber and Faber Ltd., 1930), a sasvim ga drugačije video poručnik Gaj Čapman (Strasno rasipništvo, Buchan & Enright, London, 1933).
<BR>&nbsp;&nbsp;&nbsp;&nbsp;&nbsp;Ne pominjem ovo zbog neke tobožnje naučne preciznosti - čitao sam suviše nasumično, istraživao bez udubljivanja, metodi su mi bili izuzetno skučeni, i više nego sumnjivi - već da bih podelio sa drugima tu složenu igru koju sam igrao, a kojoj je cilj bio, koliko god je u mojoj moći bilo, da ispadne kako treba.
<BR>&nbsp;&nbsp;&nbsp;&nbsp;&nbsp;Time neću da kažem i da je ispalo kako treba. (Ponekad sam namerno to izbegao, kao kada sam napisao da je senf gas eksperimentalno upotrebljen nekoliko meseci pre nego što se to zaista dogodilo na Zapadnom frontu, u proleće 1917.) Ipak, verujem da su oni koji su prisustvovali tim događajima i tako rečito pisali o njima, u prozi i poeziji, izgleda zaista došli bliže strašnoj lepoti i stravi borbe od većine ratnih hroničara još od Homera. Znajući da je pamćenje u najboljem slučaju varljivo, ipak sam verovao istrajnosti njihovog pamćenja.
<BR>&nbsp;&nbsp;&nbsp;&nbsp;&nbsp;Čudne stvari dogodile su se tokom tog perioda uranjanja u istraživanje za 'Velikog ljubavnika.' Uzgredno pominjanje slike sa nazivom 'Srećni ratnik' umetnika Džordža Frederika Votsa iz devetnaestog veka, od strane jednog pešadijskog oficira iz 1916, uputilo me je do prašnjavih polica biblioteke Univerziteta Kolorado (u Bolderu), kako bih pronašao primer umetnosti koja je, kako izgleda, privukla i romantičnu i zlovoljnu stranu ovog oficira. Prelistavajući knjige objavljene osamdesetih godina prošlog veka, koje niko ne beše uzeo na čitanje još od 1947, naišao sam na fotografiju Votsove alegorijske slike 'Ljubav i smrt' i smesta postao svestan da će to biti centralna metafora moje priče o Somi. Otišao samo toliko daleko da sam kontaktirao svog agenta i urednika sa zahtevom da se reprodukcija ove zaboravljene slike upotrebi kao naslovna strana za ovu zbirku novela.
<BR>&nbsp;&nbsp;&nbsp;&nbsp;&nbsp;Tek kasnije, dok sam čitao ranije zanemareni odeljak autobiografske trilogije Zigfrida Sasuna, Memoari Džordža Šerstona, naišao sam na sledeći pasus:
<BR>
<BR>&nbsp;&nbsp;&nbsp;&nbsp;&nbsp;Osećao sam se kao da sam se od uskršnjih praznika izmenio. Vrata salona zaškripala su kada sam tiho ušao i počeo da se šunjam po parketu premazanom voskom. Poluusagorele sveće od prošle noći i mačkina poluprazna činija sa mlekom ispod stola sa nogama na produživanje kao da nisu pripadale ni tamo ni ovamo, a moje sopstveno nemo lice čudnovato me je gledalo iz ogledala. I tu se nalazila poznata fotografija Votsove 'Ljubavi i smrti', čije tajno značenje nikada nisam sasvim mogao da uobličim u mislima, iako me je često doticalo neodređenim osećanjem patosa.
<BR>
<BR>&nbsp;&nbsp;&nbsp;&nbsp;&nbsp;Konačno, moram da kažem da je moje čitanje tih romanopisaca i pesnika 1969. i 1970. više nego potvrdilo moja tadašnja antiratna osećanja. Videvši uticaj njihovih stihova i književnosti na generaciju koja je stasala između ratova, primetivši kako je oksfordska klasa krajem tridesetih mogla da bude tako dirnuta rečima i sećanjima na Veliki rat da je bila u stanju da ignoriše Hitlerov uspon i da se zakune da se neće boriti za svoju zemlju ni pod kakvim okolnostima... sve je to dodalo uznemirujuću i prosvetljujuću perspektivu ionako složenoj stvari. Čak i sa gnojnim Vijetnamom i pozivanjem antiratnog intelektualizma, shvatao sam da uviđanje užasa rata nije dovoljno... da postoje stvari gore od ratovanja... pod jedan, logori smrti, pod dva, tama hiljadugodišnjeg Rajha, i, konačno, trampa Vijetnama za razmenu nuklearnih bombi... i da, mada ništa ne može da opravda gluposti koje su dovele do bitke za Somu, događaji mogu da objasne iskrenu potrebu sledeće generacije da se vrati sopstvenom Frontu. I sledeće generacije. I sledeće.
<BR>
<BR>&nbsp;&nbsp;&nbsp;&nbsp;&nbsp;Da li sve ovo daje odgovor na pitanje zbog čega sam se odlučio da upotrebim i stvarnu poeziju u 'Velikom ljubavniku' i zašto se toliko brinem za detalje? Verovatno ne. Ali, cenim vašu pažnju.
<BR>&nbsp;&nbsp;&nbsp;&nbsp;&nbsp;Čudnovato, ali nisam ni pomislio da upotrebim bilo šta od poezije nastale posle Velikog rata, a koja me je najviše dirnula u vreme tih dragih, mrtvih dana kasnih šezdesetih, kada sam čekao na mobilizaciju. Pesnik je bio Ezra Paund, koji je - velikom slučajnošću - isteran nekih šezdeset godina ranije, 1908, sa posla instruktora na istom onom koledžu Vobaš koji sam i ja pohađao. Navodno, pronašli su mu neku igračicu u sobi. Poput kanibala Marka Tvena sa Sendvičkih ostrva, koji su pojeli misionara, Paund je rekao da mu je žao. Rekao je da se to desilo slučajno. Rekao je da se više neće ponoviti. Koledž ga je svejedno najurio. (Paund je otišao na bolje, otplovio je za Italiju da se sastane sa svojim književnim prijateljima, uzviknuvši, dok je silazio sa brodskog mostića, da je 'spasen devetog kruga Pustoši!' Što svako ko je pohađao moj mali koledž u Krofordsvilu, Indijana, može da razume.)
<BR>&nbsp;&nbsp;&nbsp;&nbsp;&nbsp;Pesma je 'Hju Selvin Moberli.' Mislio sam pre dvadeset dve godine da je ona dobra parabola ne samo za Veliki rat, već i za tragediju iskustva Amerike u Vijetnamu. I dalje mislim da je to istina.
<BR>
<BR>&nbsp;&nbsp;&nbsp;&nbsp;&nbsp;IV
<BR>&nbsp;&nbsp;&nbsp;&nbsp;&nbsp;Ovi su se borili u svakom slučaju,
<BR>&nbsp;&nbsp;&nbsp;&nbsp;&nbsp;a neki su i verovali.
<BR>&nbsp;&nbsp;&nbsp;&nbsp;&nbsp;pro domo, u svakom slučaju...
<BR>
<BR>&nbsp;&nbsp;&nbsp;&nbsp;&nbsp;Neki brzi na oružju,
<BR>&nbsp;&nbsp;&nbsp;&nbsp;&nbsp;neki skloni avanturi,
<BR>&nbsp;&nbsp;&nbsp;&nbsp;&nbsp;neki iz straha od slabosti,
<BR>&nbsp;&nbsp;&nbsp;&nbsp;&nbsp;neki iz straha od cenzure,
<BR>&nbsp;&nbsp;&nbsp;&nbsp;&nbsp;neki iz ljubavi za klanjem, u mašti,
<BR>&nbsp;&nbsp;&nbsp;&nbsp;&nbsp;naučivši kasnije...
<BR>&nbsp;&nbsp;&nbsp;&nbsp;&nbsp;neki iz straha, naučivši da vole klanicu;
<BR>
<BR>&nbsp;&nbsp;&nbsp;&nbsp;&nbsp;Izginuli su neki, pro patria
<BR>&nbsp;&nbsp;&nbsp;&nbsp;&nbsp;non 'dulce' non 'et decor'...
<BR>&nbsp;&nbsp;&nbsp;&nbsp;&nbsp;hodali do očiju duboko u paklu
<BR>&nbsp;&nbsp;&nbsp;&nbsp;&nbsp;verujući u staračke laži, pa prestavši da veruju
<BR>&nbsp;&nbsp;&nbsp;&nbsp;&nbsp;vratili se kući, kući laži,
<BR>&nbsp;&nbsp;&nbsp;&nbsp;&nbsp;kući mnogih prevara,
<BR>&nbsp;&nbsp;&nbsp;&nbsp;&nbsp;kući starih laži i novih beščašća;
<BR>&nbsp;&nbsp;&nbsp;&nbsp;&nbsp;lihvarstvu drevnom i tupom
<BR>&nbsp;&nbsp;&nbsp;&nbsp;&nbsp;i lažovima na javnim mestima.
<BR>
<BR>&nbsp;&nbsp;&nbsp;&nbsp;&nbsp;Smeli kao nikad pre, žrtava kao nikad pre.
<BR>&nbsp;&nbsp;&nbsp;&nbsp;&nbsp;Mlada krv i vrela krv,
<BR>&nbsp;&nbsp;&nbsp;&nbsp;&nbsp;glatki obrazi i fina tela;
<BR>
<BR>&nbsp;&nbsp;&nbsp;&nbsp;&nbsp;moralna čvrstina kao nikad pre
<BR>
<BR>&nbsp;&nbsp;&nbsp;&nbsp;&nbsp;poštenje kao nikad pre,
<BR>&nbsp;&nbsp;&nbsp;&nbsp;&nbsp;gubitak iluzija o kakvom se nikad nije pričalo,
<BR>&nbsp;&nbsp;&nbsp;&nbsp;&nbsp;histerije, rovovske ispovesti,
<BR>&nbsp;&nbsp;&nbsp;&nbsp;&nbsp;smeh iz mrtvih trbuha.
<BR>
<BR>&nbsp;&nbsp;&nbsp;&nbsp;&nbsp;V
<BR>&nbsp;&nbsp;&nbsp;&nbsp;&nbsp;Izgibe ih bezbroj,
<BR>&nbsp;&nbsp;&nbsp;&nbsp;&nbsp;I najbolji među njima.
<BR>&nbsp;&nbsp;&nbsp;&nbsp;&nbsp;Za staru kučku što je ostala bez zuba,
<BR>&nbsp;&nbsp;&nbsp;&nbsp;&nbsp;Za ukvarenu civilizaciju,
<BR>
<BR>&nbsp;&nbsp;&nbsp;&nbsp;&nbsp;Šarm i osmeh na lepim usnama,
<BR>&nbsp;&nbsp;&nbsp;&nbsp;&nbsp;Brze oči smeštene pod poklopac zemlje,
<BR>
<BR>&nbsp;&nbsp;&nbsp;&nbsp;&nbsp;Za dve gomile slomljenih kipova,
<BR>&nbsp;&nbsp;&nbsp;&nbsp;&nbsp;Za nekoliko hiljada otrcanih knjiga.
<BR>
<BR>&nbsp;&nbsp;&nbsp;&nbsp;&nbsp;I tako se vraćamo na Liebestod. Vraćamo se ljubavi. I smrti. I, nadam se, ponovo ljubavi. A možda završnu reč treba pozajmiti od mog izmišljenog pesnika Džejmsa Edvina Rukija, koji je možda čuo kako poručnik Gaj Čepmen citira Endrua Marvela dok je mladi poručnik posmatrao kako se njegovi drugovi pripremaju da umru kod Some.
<BR>
<BR>&nbsp;&nbsp;&nbsp;&nbsp;&nbsp;Moja je ljubav retka po rođenju
<BR>&nbsp;&nbsp;&nbsp;&nbsp;&nbsp;Kao neki predmet uzvišen i čudan;
<BR>&nbsp;&nbsp;&nbsp;&nbsp;&nbsp;Očaj je doprineo njenom oplođenju
<BR>&nbsp;&nbsp;&nbsp;&nbsp;&nbsp;U nemogućem.
<BR>
<BR>&nbsp;&nbsp;&nbsp;&nbsp;&nbsp;Den Simons
<BR>&nbsp;&nbsp;&nbsp;&nbsp;&nbsp;Kolorado
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
