<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. DUHOVI U MAŠINI
<P>&nbsp;&nbsp;&nbsp;&nbsp;&nbsp;Pulova neposredna reakcija bila je potpuna zapanjenost, a onda prava plima radosti. Nikada nije stvarno poverovao u to da će uspostaviti nekakav kontakt, ni sa Evropljanima ni sa monolitom. Štaviše, zamišljao je kako u osujećenju prilazi uznosećoj abonosovini, udara je nogom i ljutito uzvikuje: 'Ima li nekoga unutra?'
<BR>&nbsp;&nbsp;&nbsp;&nbsp;&nbsp;No, nije trebalo da bude toliko iznenađen: neka inteligencija mora da je pratila njegovo približavanje Ganimedu i dopustila mu da se spusti na njega. Morao je da ozbiljnije shvati Teda Kana.
<BR>&nbsp;&nbsp;&nbsp;&nbsp;&nbsp;"Dejve", reče on lagano, "jesi li to stvarno ti?"
<BR>&nbsp;&nbsp;&nbsp;&nbsp;&nbsp;A ko bi drugi mogao biti? - upita jedan deo njegovog uma. No, pitanje ipak nije bilo budalasto. Postojalo je nešto neobično mehaničko - bezlično - u glasu koji se začuo iz malog zvučnika na kontrolnoj ploči 'Sokola'.
<BR>&nbsp;&nbsp;&nbsp;&nbsp;&nbsp;"Jesam, Frenk. Ja sam, Dejv."
<BR>&nbsp;&nbsp;&nbsp;&nbsp;&nbsp;Usledila je veoma kratka pauza: a onda isti glas nastavi, bez ikakve promene tona:
<BR>&nbsp;&nbsp;&nbsp;&nbsp;&nbsp;"Zdravo, Frenk. Ovde Hal."
<BR>
<BR>&nbsp;&nbsp;&nbsp;&nbsp;&nbsp;GOSPOĐICA PRINGL
<BR>&nbsp;&nbsp;&nbsp;&nbsp;&nbsp;SNIMITI
<BR>&nbsp;&nbsp;&nbsp;&nbsp;&nbsp;Indra, Dime - drago mi je što sam sve ovo snimio, inače mi nikada ne biste poverovali...
<BR>&nbsp;&nbsp;&nbsp;&nbsp;&nbsp;Mislim da sam još u stanju šoka. Pre svega, šta je trebalo da osećam prema nekome ko je pokušao - i uspeo - da me ubije, svejedno što se to zbilo pre hiljadu godina! Ali sada shvatam da to nije bila Halova krivica; niko nije bio kriv za to. Postoji jedan savet za koji sam oduvek smatrao da je koristan: 'Nikad ne pripiši zlonamernost onome što je naprosto plod nestručnosti.' Ne mogu da budem ljut na gomilu programera koje nikada nisam upoznao i koji su već stolećima mrtvi.
<BR>&nbsp;&nbsp;&nbsp;&nbsp;&nbsp;Milo mi je što je ovo šifrovano, jer ne znam kako sa time valja postupiti, a za veliki deo onoga što vam pričam može da se pokaže da je potpuna besmislica. Već patim od informacionog preopterećenja i moram da zamolim Dejva da me malo ostavi na miru - posle svega onoga kroz šta sam prošao da bih se sreo sa njim! Ali mislim da se on neće uvredeti zbog toga: nisam siguran da uopšte ima više neka osećanja...
<BR>&nbsp;&nbsp;&nbsp;&nbsp;&nbsp;Šta je on - to je dobro pitanje! Pa, uistinu jeste Dejvid Boumen, ali bez najvećeg dela svoje ljudskosti... slično... ovaj... sinopsisu za neku knjigu ili tehničkoj dokumentaciji. Poznato vam je kako neki odlomak može da vam pruži sve osnovne informacije - ali bez ikakvog nagoveštaja autorove ličnosti. Postojali su, međutim, trenuci kada sam osećao da je nešto od starog Dejva još tu. Ne bih otišao toliko daleko da ustvrdim kako mu je milo što smo se ponovo sreli - pre bi se reklo da je umereno zadovoljan... Što se mene tiče, ja sam još veoma zbunjen. Kao da sam sreo nekog starog prijatelja posle dugo vremena i ustanovio da je on sada različita osoba. Proteklo je, doduše, hiljadu godina - i uopšte ne mogu da zamislim kakva je nova iskustva stekao, premda je, kao što ću vam uskoro pokazati, pokušao da neka od njih podeli sa mnom.
<BR>&nbsp;&nbsp;&nbsp;&nbsp;&nbsp;A Hal - i on je tu, nema sumnje. Uglavnom nisam u stanju da razaberem koji mi se od njih obraća. Zar u medicinskoj arhivi ne postoje primeri višestrukih ličnosti? Možda je posredi nešto slično tome.
<BR>&nbsp;&nbsp;&nbsp;&nbsp;&nbsp;Upitao sam ga kako im se to obojici dogodilo, a on... oni... do vraga, Hal-čovek... probao je da mi objasni. Ponoviću: možda sam delimično pogrešno shvatio, ali to je jedina operativna hipoteza kojom raspolažem.
<BR>&nbsp;&nbsp;&nbsp;&nbsp;&nbsp;Razume se, monolit - u njegovim različitim oblicima ispoljavanja - predstavlja ključ... ne, to je pogrešna reč. Nije li ga neko jednom nazvao svojevrsnim kosmičkim 'višenamenskim perorezom'? Zapazio sam da se ovaj deo opreme švajcarske vojske još nalazi u upotrebi, iako ni Švajcarske, a ni njene vojske nema već stolećima. Posredi je naprava za višestruku upotrebu koja može učiniti sve što poželi. Ili za šta je programirana...
<BR>&nbsp;&nbsp;&nbsp;&nbsp;&nbsp;U Africi, pre četiri miliona godina, on nas je evoluciono pogurnuo, sa neizvesnim ishodom. Onda je njegov srodnik na Mesecu sačekao da napustimo vlastitu kolevku. To smo i sami odgonetnuli, a Dejv je potvrdio.
<BR>&nbsp;&nbsp;&nbsp;&nbsp;&nbsp;Kazao sam da nema mnogo ljudskih osećanja, ali i dalje ga krasi radoznalost - želi da uči. A kakva mu se samo prilika ukazala za to!
<BR>&nbsp;&nbsp;&nbsp;&nbsp;&nbsp;Kada ga je monolit kod Jupitera apsorbovao - ne pada mi na um nijedna bolja reč - dobio je više nego što je očekivao. Iako ga je iskoristio - kako izgleda, kao uhvaćen uzorak i sondu za istraživanje Zemlje - i Boumen je imao koristi od toga. Uz Halovu pomoć - a ko može da razume jedan superkompjuter bolje nego drugi superkompjuter? - upustio se u istraživanje memorije monolita i traganje za njegovom svrhom.
<BR>&nbsp;&nbsp;&nbsp;&nbsp;&nbsp;Sad sledi nešto u šta je veoma teško poverovati. Monolit je fantastično moćna mašina - pogledajte samo šta je učinio sa Jupiterom - ali i ne više od toga. Dejstvuje automatski; nema svest. Jednom sam poželeo da šutnem Veliki zid i da se proderem: 'Ima li nekoga unutra?'. A tačan odgovor glasi: nema nikog drugog, osim Dejva i Hala...
<BR>&nbsp;&nbsp;&nbsp;&nbsp;&nbsp;Što je još gore, neki njegovi sistemi počeli su da zakazuju; Dejv čak pretpostavlja da, na izvestan temeljan način, on postaje glup! Možda je predugo ostavljen sam - vreme je da se izvrši servisiranje.
<BR>&nbsp;&nbsp;&nbsp;&nbsp;&nbsp;Takođe smatra da je monolit načinio bar jednu pogrešnu procenu. Možda posredi nije pravi izraz - nije isključeno da je stvar bila hotimična, pomno sračunata...
<BR>&nbsp;&nbsp;&nbsp;&nbsp;&nbsp;U svakom slučaju, ona je... pa, zapanjujuća i užasna po svojim posledicama. Srećom, mogu da vam je pokažem, tako da ćete biti u prilici da sami procenite. Da, iako se zbila pre hiljadu godina, kada je u drugi pohod do Jupitera stigao 'Leonov'. A sve to vreme niko nije ni naslutio...
<BR>&nbsp;&nbsp;&nbsp;&nbsp;&nbsp;Svakako mi je milo što ste me opremili moždanom kapom. Pokazala se, naravno, neprocenjiva - ne mogu da zamislim život bez nje - ali sada obavlja posao za koji uopšte nije bila predviđena. I to ga odlično obavlja.
<BR>&nbsp;&nbsp;&nbsp;&nbsp;&nbsp;Halu-čoveku bilo je potrebno deset minuta da ustanovi kako radi i da postavi jedan interfejs. Sada su nam umovi u neposrednoj vezi - što je i te kakav napor za mene, mogu vam reći. Moram stalno da im tražim da uspore i da mi se obraćaju govorom beba. Ili bi tačnije bilo reći mislima beba...
<BR>&nbsp;&nbsp;&nbsp;&nbsp;&nbsp;Nisam siguran kako će ovo ispasti. Posredi je hiljadu godina star snimak Dejvovog iskustva, na neki način uskladišten u ogromnoj memoriji monolita; Dejv ga je odande izvukao i preneo preko moje moždane kape - ne pitajte me tačno kako - da bi konačno stigao do vas posredstvom Ganimed Centrala. Uf. Nadam se da vas neće zaboleti glava prilikom preuzimanja.
<BR>&nbsp;&nbsp;&nbsp;&nbsp;&nbsp;Evo, dakle, Dejva Boumena kod Jupitera, na početku dvadeset prvog veka...
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
