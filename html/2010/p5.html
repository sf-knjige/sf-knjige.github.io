<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. SAL 9000
<P>&nbsp;&nbsp;&nbsp;&nbsp;&nbsp;Dr Sivasubramaniana Čandrasegarampilaija, profesora kompjuterskih nauka na Ilioniskom univerzitetu u Urbani, takođe je postojano morilo osećanje krivice, koje se, međutim, veoma razlikovalo od onoga što je opterećivalo savest Hejvuda Flojda. Oni njegovi studenti i kolege koji su često bili u nedoumici da li je sitni naučnik baš u potpunosti ljudsko biće ne bi se nimalo iznenadili saznavši da on nikad nije ni pomislio na poginule astronaute. Dr Čandra je tugovao jedino za svojim izgubljenim detetom, HAL-om 9000.
<BR>&nbsp;&nbsp;&nbsp;&nbsp;&nbsp;Čak i posle svih ovih godina i beskrajnih preispitivanja podataka koji su radio-vezom upućeni sa 'Otkrića', on nije bio načisto šta je, u stvari, zakazalo. Jedino je mogao da postavlja pretpostavke; činjenice koje su mu bile potrebne nalazile su se zamrznute u Halovim kolima, gore negde između Jupitera i Ioa.
<BR>&nbsp;&nbsp;&nbsp;&nbsp;&nbsp;Sled događaja bio je pouzdano ustanovljen sve do trenutka tragedije; posle toga, zapovednik Boumen dodao je još nekoliko pojedinosti u kratkotrajnim prilikama po ponovnom uspostavljanju kontakta. Ali upućenost u ono šta se dogodilo nije još pružala objašnjenje zašto je do toga došlo.
<BR>&nbsp;&nbsp;&nbsp;&nbsp;&nbsp;Prvi nagoveštaj nevolje javio se u poznom razdoblju misije, kada je Hal izvestio o predstojećem otkazivanju jedinice koja je držala glavnu antenu 'Otkrića' postojano upravljenu prema Zemlji. Ukoliko bi radio-snop dugačak pola milijarde kilometara skrenuo od svoje mete, brod bi istog časa postao slep, gluv i nem.
<BR>&nbsp;&nbsp;&nbsp;&nbsp;&nbsp;Boumen je sam izišao da donese dotičnu jedinicu, ali kada je ispitana, ispostavilo se, na sveopšte iznenađenje, da je u besprekorno dobrom stanju. Uređaj za automatsko proveravanje kola nije uspeo da otkrije nikakav kvar. To nije pošlo za rukom ni Halovoj sestri-bliznakinji SAL-i 9000, koja se nalazila na Zemlji, pošto su informacije dostavljene u Urbanu.
<BR>&nbsp;&nbsp;&nbsp;&nbsp;&nbsp;Hal je, međutim, bio uporan u stavu da mu je postavljena dijagnoza tačna, ponovivši u više navrata zajedljive primedbe o 'ljudskoj greški'. Istupio je sa predlogom da se kontrolna jedinica vrati u antenu i sačeka da zakaže kako bi se tačno moglo odrediti mesto kvara. Niko nije mogao da smisli ništa što bi se protivilo tome, budući da se jedinica mogla zameniti za veoma kratko vreme, čak i ako bi se sasvim pokvarila.
<BR>&nbsp;&nbsp;&nbsp;&nbsp;&nbsp;Boumena i Pula ovo, međutim, nije ospokojilo; obojica su osećala da nešto nije u redu, premda nisu bili kadri da naslute šta. Mesecima pre toga prihvatili su Hala kao trećeg žitelja svog sićušnog sveta i poznavali su sva njegova raspoloženja. A onda se atmosfera na brodu neopazice promenila; u vazduhu je počela da se oseća izvesna napetost.
<BR>&nbsp;&nbsp;&nbsp;&nbsp;&nbsp;Osećajući se u priličnoj meri kao izdajnici - kako je pometeni Boumen kasnije izvestio kontrolu misije - ljudskih dve trećine posade stalo je da raspravlja o tome šta valja preduzeti ukoliko se ispostavi da im se kolega uistinu pokvario. U najgorem mogućem slučaju Hala je trebalo osloboditi svih viših odgovornosti. To bi pretpostavljalo isključenje - što je u slučaju računara ravno smrti.
<BR>&nbsp;&nbsp;&nbsp;&nbsp;&nbsp;Uprkos sumnjama koje su ih morile, oni su sproveli u delo dogovoreni program. Pul je izišao iz 'Otkrića' u jednoj od svemirskih kapsula koje su služile kao prevozna sredstva i pokretne radionice za vanbrodske delatnosti. S obzirom na okolnost da se prilično pipav posao zamene antenske jedinice nije mogao obaviti manipulatorima na kapsuli, Pul je bio prinuđen da to neposredno izvrši.
<BR>&nbsp;&nbsp;&nbsp;&nbsp;&nbsp;Ono što se potom dogodilo spoljnje kamere nisu zabeležile, što je već samo po sebi predstavljalo pojedinost vrednu podozrenja. Prvi znak nesreće koji je dopro do Boumena bio je Pulov krik - a onda je usledila mukla tišina. Trenutak kasnije ugledao je Pula kako se, okrećući se, udaljava u svemirski bezdan. Udarila ga je vlastita kapsula, a potom se i sama, izvan kontrole, izgubila u tmini.
<BR>&nbsp;&nbsp;&nbsp;&nbsp;&nbsp;Kako je sam Boumen kasnije priznao, tada je počinio nekoliko ozbiljnih grešaka - od kojih je samo jedna bila neoprostiva. U nadi da će spasiti Pula, ako je još živ, Boumen se otisnuo izvan broda u drugoj svemirskoj kapsuli - prepustivši Halu punu kontrolu nad 'Otkrićem'.
<BR>&nbsp;&nbsp;&nbsp;&nbsp;&nbsp;No, poduhvat se pokazao uzaludan; Pul je već bio mrtav kada je Boumen stigao do njega. Ukočen od užasa, vratio je leš do broda - ali tu ga je čekalo novo iznenađenje: Hal mu nije dopustio da uđe.
<BR>&nbsp;&nbsp;&nbsp;&nbsp;&nbsp;No, Hal je potcenio ljudsku domišljatost i upornost. Iako je ostavio skafander u brodu, te se tako morao izložiti opasnosti nezaštićenog izlaska u otvoren svemir, Boumen se ipak probio unutra kroz jedan pomoćni ulaz koji se nije nalazio pod kontrolom računara. Potom je preduzeo lobotomiju Hala, isključujući jedan za drugim njegove moždane module.
<BR>&nbsp;&nbsp;&nbsp;&nbsp;&nbsp;Kada je ponovo uspostavio kontrolu nad brodom, Boumen je došao do jednog zastrašujućeg otkrića. Za vreme njegovog odsustva Hal je isključio sisteme za održavanje života trojice hibernisanih astronauta. Boumen se najednom obreo sam, kao što nijedan čovek još nije bio u svekolikoj ljudskoj istoriji.
<BR>&nbsp;&nbsp;&nbsp;&nbsp;&nbsp;Drugi bi se na njegovom mestu verovatno prepustili bespomoćnom očajavanju, ali Dejvid Boumen je tada pokazao da su oni koji su se opredelili za njega napravili uistinu dobar izbor. Uspeo je da održava 'Otkriće' u operativnom stanju, pa je čak povremeno ponovo uspostavljao kontakt sa kontrolom misije na taj način što je pomeranjem celog broda uspevao da upravi oštećenu antenu prema Zemlji.
<BR>&nbsp;&nbsp;&nbsp;&nbsp;&nbsp;Držeći se svoje zadate putanje, 'Otkriće' je konačno stiglo do Jupitera. Boumen je tu zatekao, kako orbitira među mesecima džinovske planete, ogromnu crnu ploču istog oblika kao i monolit iskopan u Mesečevom krateru Tiho - ali stotinama puta veću. Otisnuo se u svemirskoj kapsuli da je ispita, da bi potom netragom iščezao, ostavivši za sobom poslednju, zbunjujuću poruku: 'Moj Bože, puna je zvezda!'
<BR>&nbsp;&nbsp;&nbsp;&nbsp;&nbsp;O ovoj tajni trebalo je da brinu drugi; dr Čandra je bio u potpunosti zaokupljen sudbinom Hala. Ako je postojala ijedna stvar koju je njegov bezosećajan um mrzeo, onda je to bila neizvesnost. Nikada se neće smiriti ako ne dokuči uzroke Halovog ponašanja. Čak i sada, odbijao je da to nazove kvarom; u najgorem slučaju za njega je to bila 'anomalija'.
<BR>&nbsp;&nbsp;&nbsp;&nbsp;&nbsp;Sobica koju je koristio kao svoje unutrašnje svetilište imala je od nameštaja samo jednu stolicu na okretanje, stonu konzolu i školsku tablu na čijim su bočnim stranama bile okačene dve fotografije. Samo bi retki laici bili kadri da prepoznaju te portrete, ali svako ko bi imao pristupa na to mesto odmah bi video da su to Džon fon Nojman i Alen Taring, dva vrhovna božanstva kompjuterskog panteona.
<BR>&nbsp;&nbsp;&nbsp;&nbsp;&nbsp;Na konzolnom stolu nije bilo knjiga, pa čak ni hartije i olovke. Svi tomovi svih biblioteka sveta postajali su u trenutku dostupni Čandri na dodir njegovog prsta, a vizuelni displej predstavljao je njegov blok za crtanje i podlogu za pisanje. Čak je i tabla korišćena samo za posetioce; poslednji poluobrisani blok dijagrama na njoj nosio je datum od pre tri nedelje.
<BR>&nbsp;&nbsp;&nbsp;&nbsp;&nbsp;Dr Čandra zapali jednu od otrovnih cigara koje je uvezao sa Madrasa i za koje se smatralo - s razlogom - da predstavljaju njegov jedini porok. Konzola nikada nije bila isključena; on proveri da li neka hitna poruka stoji na displeju, a zatim, uverivši se da je nema, reče u mikrofon:
<BR>&nbsp;&nbsp;&nbsp;&nbsp;&nbsp;"Dobro jutro, Sala. Nemaš, znači, ništa novo za mene?"
<BR>&nbsp;&nbsp;&nbsp;&nbsp;&nbsp;"Nemam, dr Čandra. Imate li vi nešto za mene?"
<BR>&nbsp;&nbsp;&nbsp;&nbsp;&nbsp;Glas je mogao pripadati bilo kojoj uglađenoj Hinduskinji obrazovanoj u Sjedinjenim Državama i svojoj postojbini. Salin naglasak nije od početka bio takav, ali tokom godina ona je poprimila od dr Čandre mnoge osobene načine izgovaranja reči.
<BR>&nbsp;&nbsp;&nbsp;&nbsp;&nbsp;Naučnik otkuca jednu šifru na tastaturi, prebacivši Saline ulaze na memoriju sa najvišim stepenom bezbednosti. Niko nije znao da on na ovoj liniji razgovara sa računarom kao što nikada neće moći sa nekim ljudskim bićem. Nije bilo važno što je Sala razumela tek delić onoga što je on govorio; odgovori su joj zvučali tako uverljivo da je to ponekad obmanjivalo i njenog tvorca. Ali on je želeo da bude obmanut: ova tajna opštenja pomagala su mu da sačuva mentalnu ravnotežu - pa čak možda i duševno zdravlje.
<BR>&nbsp;&nbsp;&nbsp;&nbsp;&nbsp;"Uvek si mi govorila, Sala, da ne možemo rešiti problem Halovog nepravilnog ponašanja bez novih informacija. Ali kako da pribavimo te informacije?"
<BR>&nbsp;&nbsp;&nbsp;&nbsp;&nbsp;"To je očigledno. Neko se mora vratiti na 'Otkriće'."
<BR>&nbsp;&nbsp;&nbsp;&nbsp;&nbsp;"Tačno. Kako izgleda, upravo to treba da se dogodi - ranije nego što smo očekivali."
<BR>&nbsp;&nbsp;&nbsp;&nbsp;&nbsp;"Milo mi je što to čujem."
<BR>&nbsp;&nbsp;&nbsp;&nbsp;&nbsp;"Znao sam da će ti biti milo", uzvrati Čandra, misleći to doslovno. Odavno je prekinuo svaku vezu sa sve manjim krugom filozofa koji su smatrali da računari nisu uistinu kadri da iskušavaju osećanja, već da u tom pogledu jedino mogu da se pretvaraju.
<BR>&nbsp;&nbsp;&nbsp;&nbsp;&nbsp;("Ako možete da mi dokažete da se vi ne pretvarate da ste ljuti", uzvratio je jednom prilikom prezrivo jednom takvom kritičaru, "shvatiću vas ozbiljno." Tog trenutka, na licu njegovog sabesednika pojavilo se krajnje uverljivo oponašanje ljutnje.)
<BR>&nbsp;&nbsp;&nbsp;&nbsp;&nbsp;"Želeo bih sada da ispitam jednu drugu mogućnost", nastavi Čandra. "Dijagnoza je samo prvi korak. Proces će biti nepotpun ukoliko ne dovede do izlečenja."
<BR>&nbsp;&nbsp;&nbsp;&nbsp;&nbsp;"Smatrate da se Hal može vratiti u stanje normalnog dejstvovanja?"
<BR>&nbsp;&nbsp;&nbsp;&nbsp;&nbsp;"Nadam se. Ne znam. Možda postoje nepopravljiva oštećenja, a, sasvim izvesno, obimni gubici pamćenja."
<BR>&nbsp;&nbsp;&nbsp;&nbsp;&nbsp;On zamišljeno zastade, odbi nekoliko dimova, a zatim otpuhnu jedan kolut koji u samo središte pogodi Salino širokougaono sočivo. Ljudsko biće ne bi ovo protumačilo kao prijateljski gest; bila je to još jedna u nizu prednosti računara.
<BR>&nbsp;&nbsp;&nbsp;&nbsp;&nbsp;"Potrebna mi je tvoja saradnja, Sala."
<BR>&nbsp;&nbsp;&nbsp;&nbsp;&nbsp;"Razume se, dr Čandra."
<BR>&nbsp;&nbsp;&nbsp;&nbsp;&nbsp;"Mogu se javiti izvesni rizici."
<BR>&nbsp;&nbsp;&nbsp;&nbsp;&nbsp;"Šta imate na umu?"
<BR>&nbsp;&nbsp;&nbsp;&nbsp;&nbsp;"Predlažem da isključimo neka tvoja kola, posebno ona koja obuhvataju više funkcije. Da li bi ti to smetalo?"
<BR>&nbsp;&nbsp;&nbsp;&nbsp;&nbsp;"Nisam kadra da odgovorim na to pitanje bez podrobnijih obaveštenja."
<BR>&nbsp;&nbsp;&nbsp;&nbsp;&nbsp;"Vrlo dobro. Dopusti da ti to ovako predočim. Neprekidno si radila, zar ne, od trenutka kada si prvi put uključena?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"A svesna si da mi, ljudska bića, nismo kadri za takav rad. Nama je potreban san - što predstavlja gotovo potpuni prekid mentalnog dejstvovanja, bar na svesnom nivou."
<BR>&nbsp;&nbsp;&nbsp;&nbsp;&nbsp;"Znam. Ali ne razumem to."
<BR>&nbsp;&nbsp;&nbsp;&nbsp;&nbsp;"Pa, možda će ti se dogoditi da iskusiš nešto slično snu. Sve što će se dogoditi verovatno će biti protok vremena, ali ti toga nećeš biti svesna. Kada budeš proverila svoj unutrašnji časovnik, ustanovićeš da postoje peraznine u tvom monitorskom beleženju. To je sve."
<BR>&nbsp;&nbsp;&nbsp;&nbsp;&nbsp;"Ali kazali ste da nisu isključeni izvesni rizici. U čemu se oni ogledaju?"
<BR>&nbsp;&nbsp;&nbsp;&nbsp;&nbsp;"Postoji gotovo zanemarljiva mogućnost - nemoguće ju je izračunati - da se, kada ti ponovo budem uključio vodove, jave izvesne promene u tvojoj ličnosti, u obrascima tvog budućeg ponašanja. Moglo bi se desiti da se osećaš drugačije. Ne nužno bolje, ali ni rđavije."
<BR>&nbsp;&nbsp;&nbsp;&nbsp;&nbsp;"Ne shvatam šta to tačno znači."
<BR>&nbsp;&nbsp;&nbsp;&nbsp;&nbsp;"Izvini - lako se može dogoditi da ne znači ništa. Neka te to, dakle, ne mori. Otvori sada, molim te, novu stavku - evo ti imena." Upotrebivši tastaturni ulaz, Čandra otkuca: FENIKS.
<BR>&nbsp;&nbsp;&nbsp;&nbsp;&nbsp;"Znaš li šta to znači?" upita on Sal.
<BR>&nbsp;&nbsp;&nbsp;&nbsp;&nbsp;Bez ikakve primetne pauze računar uzvrati:
<BR>&nbsp;&nbsp;&nbsp;&nbsp;&nbsp;"Postoji dvadeset pet referenci u sadašnjoj enciklopediji."
<BR>&nbsp;&nbsp;&nbsp;&nbsp;&nbsp;"Šta misliš, koja ovde važi?"
<BR>&nbsp;&nbsp;&nbsp;&nbsp;&nbsp;"Ahilov tutor."
<BR>&nbsp;&nbsp;&nbsp;&nbsp;&nbsp;"Zanimljivo. Nisam znao za to. Pokušaj ponovo."
<BR>&nbsp;&nbsp;&nbsp;&nbsp;&nbsp;"Znamenita ptica, ponovo rođena iz vlastitog pepela."
<BR>&nbsp;&nbsp;&nbsp;&nbsp;&nbsp;"Izvrsno. Da li ti je sada jasno zašto sam se opredelio za to ime?"
<BR>&nbsp;&nbsp;&nbsp;&nbsp;&nbsp;"Zato što se nadate da će Hal ponovo proraditi."
<BR>&nbsp;&nbsp;&nbsp;&nbsp;&nbsp;"Tako je - uz tvoju pomoć. Jesi li spremna?"
<BR>&nbsp;&nbsp;&nbsp;&nbsp;&nbsp;"Još nisam. Volela bih da postavim jedno pitanje."
<BR>&nbsp;&nbsp;&nbsp;&nbsp;&nbsp;"Koje?"
<BR>&nbsp;&nbsp;&nbsp;&nbsp;&nbsp;"Da li ću sanjati?"
<BR>&nbsp;&nbsp;&nbsp;&nbsp;&nbsp;"Razume se da hoćeš. Sva razumna stvorenja sanjaju, ali niko ne zna šta je uzrok tome." Čandra zastade za trenutak, otpuhnu još jedan kolut dima od cigare, pa dodade nešto što nikad ne bi priznao nijednom ljudskom biću: "Možda ćeš sanjati o Halu - kao što se meni često događa."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
