<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. KRIK SA EVROPE
<P>&nbsp;&nbsp;&nbsp;&nbsp;&nbsp;Spavanje pri nultoj gravitaciji predstavlja veštinu koju treba naučiti; Flojdu je bilo potrebno skoro nedelju dana da pronađe najbolji način usidrenja nogu i ruku kako se ne bi pomerale u neugodne položaje. Sada je već postao stručnjak i nije se mnogo radovao povratku u carstvo težine; štaviše, i sama pomisao na to bila je ponekad dovoljna da ga spopadnu noće more.
<BR>&nbsp;&nbsp;&nbsp;&nbsp;&nbsp;Neko ga je budio tako što ga je blago drmao. Ne - mora da još sanja! Neometanje drugih bilo je sveto pravilo na svemirskom brodu; niko nikad nije ušao u kabinu nekog drugog člana posade bez prethodnog traženja dozvole. On nastavi da drži oči čvrsto zatvorene, ali dremanje nije prestajalo.
<BR>&nbsp;&nbsp;&nbsp;&nbsp;&nbsp;"Dr Flojde - molim vas, probudite se! Očekuju vas na komandnom mostu!"
<BR>&nbsp;&nbsp;&nbsp;&nbsp;&nbsp;A i niko ga nije oslovio sa 'dr Flojde'; najformalniji način na koji je proteklih nedelja oslovljen bio je samo 'doktore'. Šta li se samo događa?
<BR>&nbsp;&nbsp;&nbsp;&nbsp;&nbsp;Nevoljno, on otvori oči. Nalazio se u svojoj maloj kabini, blago priljubljen uz čauru za spavanje. Tako mu je bar govorio jedan deo uma; ali zašto onda gleda u - Evropu? Pa od nje su udaljeni milionima kilometara.
<BR>&nbsp;&nbsp;&nbsp;&nbsp;&nbsp;Postojala je poznata mreža, ustrojstvo trouglova, poligona i drugih oblika koje su tvorile linije što se međusobno presecaju. A ono je, nema sumnje, sam Veliki Kanal - ne, nije baš tako. Kako je to moguće, kada se još nalazi u svojoj maloj kabini na 'Leonovu'?
<BR>&nbsp;&nbsp;&nbsp;&nbsp;&nbsp;"Dr Flojde!"
<BR>&nbsp;&nbsp;&nbsp;&nbsp;&nbsp;Potpuno se razbudio i shvatio da mu to leva šaka lebdi na nekoliko centimetara od očiju. Baš je bilo neobično što je raspored linija na dlanu tako neodoljivo podsećao na kartu Evrope! Ali ekonomična Majka Priroda uvek se ponavlja u tako ogromnom rasponu razmera, počevši od vrtložića mleka zamućenog u kafi, preko kruga oblaka u ciklonskoj oluji, do krakova spiralne magline.
<BR>&nbsp;&nbsp;&nbsp;&nbsp;&nbsp;"Izvinite, Makse", reče on. "U čemu je nevolja? Da li se nešto dogodilo?"
<BR>&nbsp;&nbsp;&nbsp;&nbsp;&nbsp;"Izgleda - ali ne sa nama. 'Cijen' je u neprilici."
<BR>&nbsp;&nbsp;&nbsp;&nbsp;&nbsp;Kapetan, navigator i glavni inženjer bili su vezani pojasevima za sedišta na komandnom mostu; ostali članovi posade oprezno su orbitirali oko prihvatnih držača ili su gledali monitore.
<BR>&nbsp;&nbsp;&nbsp;&nbsp;&nbsp;"Žao mi je što smo te probudili, Hejvude", izvini se Tanja žurnim glasom. "Evo kako stoje stvari. Pre desetak minuta iz kontrolne misije stigla je poruka sa prednošću prvog stepena. 'Cijen' je prestao da emituje. Dogodilo se to najednom, usred neke brojčane poruke; usledilo je nekoliko sekundi izobličenog signala - a onda ništa više."
<BR>&nbsp;&nbsp;&nbsp;&nbsp;&nbsp;"A kako je sa pozicionim farom?"
<BR>&nbsp;&nbsp;&nbsp;&nbsp;&nbsp;"I on je zamukao. Ne primamo ni njega."
<BR>&nbsp;&nbsp;&nbsp;&nbsp;&nbsp;"Uf! Onda je stvar ozbiljna - posredi je nešto krupno. Ima li pretpostavki?"
<BR>&nbsp;&nbsp;&nbsp;&nbsp;&nbsp;"Prilično - ali sve su to nagađanja. Eksplozija - odron - zemljotres: ko zna?"
<BR>&nbsp;&nbsp;&nbsp;&nbsp;&nbsp;"A možda i nikad nećemo saznati - ako se još neko ne spusti na Evropu - ili ako ne proletimo na maloj udaljenosti i bacimo pogled izbliza."
<BR>&nbsp;&nbsp;&nbsp;&nbsp;&nbsp;Tanja odmahnu glavom.
<BR>&nbsp;&nbsp;&nbsp;&nbsp;&nbsp;"Nije nam dovoljna delta-ve. Najmanja razdaljina do koje se može prići jeste pedeset hiljada kilometara."
<BR>&nbsp;&nbsp;&nbsp;&nbsp;&nbsp;"Onda su nam ruke potpuno vezane."
<BR>&nbsp;&nbsp;&nbsp;&nbsp;&nbsp;"Ne baš sasvim, Hejvude. Kontrola misije ima jedan predlog. Žele da okrenemo našu veliku, zdelastu antenu i upravimo je ka Evropi, za slučaj da možda postoji neka slaba emisija poziva u pomoć. Posredi je - kako ti ono kažeš? - rizična igra, ali vredi pokušati. Šta misliš?"
<BR>&nbsp;&nbsp;&nbsp;&nbsp;&nbsp;Flojdova prva reakcija bila je izrazito negativna.
<BR>&nbsp;&nbsp;&nbsp;&nbsp;&nbsp;"To bi značilo prekid veze sa Zemljom."
<BR>&nbsp;&nbsp;&nbsp;&nbsp;&nbsp;"Razume se; ali to nam ionako predstoji kad zađemo za Jupiter. A biće potrebno svega nekoliko minuta za ponovno uspostavljanje veze."
<BR>&nbsp;&nbsp;&nbsp;&nbsp;&nbsp;Flojd ništa ne uzvrati. Predlog je bio savršeno razložan, ali ga je zbog nečeg neodređenog ipak zabrinjavao. Razmišjajući o tome nekoliko sekundi, najednom mu sinu zašto mu se iz prve nije dopala ta zamisao.
<BR>&nbsp;&nbsp;&nbsp;&nbsp;&nbsp;Nevolje na 'Otkriću' počele su onoga časa kada je velika zdela - glavni antenski kompleks - izgubila vezu sa Zemljom iz razloga koji ni do sada još nisu bili u potpunosti razjašnjeni. No, tamo je u celu stvar nesumnjivo bio upleten Hal, a ovde nije bilo opasnosti da se nešto slično dogodi. Računari na 'Leonovu' predstavljali su male, samostalne jedinice; nije postojala jedna stožerna inteligencija koja je držala sve konce u svojim rukama. Bar ne neljudska.
<BR>&nbsp;&nbsp;&nbsp;&nbsp;&nbsp;Rusi su i dalje strpljivo čekali njegov odgovor.
<BR>&nbsp;&nbsp;&nbsp;&nbsp;&nbsp;"Slažem se", reče on konačno. "Obavestimo Zemlju o tome šta preduzimamo i bacimo se na slušanje. Pretpostavljam da ćete pokušati na svim svemirskim učestalostima za SOS pozive."
<BR>&nbsp;&nbsp;&nbsp;&nbsp;&nbsp;"Tako je, čim budemo izračunali Doplerovu ispravku. Kako napreduješ, Saša?"
<BR>&nbsp;&nbsp;&nbsp;&nbsp;&nbsp;"Dajte mi još dva minuta i staviću u pogon program automatskog traganja. Koliko ćemo slušati?"
<BR>&nbsp;&nbsp;&nbsp;&nbsp;&nbsp;Kapetan gotovo nije zastala pre no što je dala odgovor: Flojd je često imao prilike da se divi odlučnosti Tanje Orlove, pa joj je jednom to čak i kazao. U retkom blesku duhovitosti, ona mu je tada uzvratila: "Vudi, jedan zapovednik može da ne bude u pravu, ali nikada ne sme da bude nesiguran."
<BR>&nbsp;&nbsp;&nbsp;&nbsp;&nbsp;"Slušaćemo pedeset minuta, a onda ćemo izveštavati Zemlju deset. Zatim ćemo ponoviti ciklus."
<BR>&nbsp;&nbsp;&nbsp;&nbsp;&nbsp;Nije bilo ničega što bi se videlo ili čulo; automatska kola bolje su prosejavala radio-šum od svih ljudskih čula. No, s vremena na vreme Saša bi uključio audio-monitor i tada bi grmljavina Jupiterovih radijacionih pojaseva ispunila kabinu. Zvuk je bio sličan onome koji nastaje pri razbijanju talasa na svim obalama Zemlje, uz povremena eksplozivna pucketanja čiji su uzročnik bili superblesci munja u jovijanskoj atmosferi. Od ljudskih signala nije bilo ni taraga; i jedan po jedan, članovi posade koji nisu bili na dužnosti stadoše da se tiho razilaze.
<BR>&nbsp;&nbsp;&nbsp;&nbsp;&nbsp;Dok je čekao, Flojd se zadubio u računanje. Ma šta da se zbilo sa 'Cijenom', to se odigralo pre dva sata, budući da su sve vesti išle preko Zemlje.
<BR>&nbsp;&nbsp;&nbsp;&nbsp;&nbsp;Ali 'Leonov' bi bio u stanju da uhvati direktnu poruku uz samo minut zakašnjenja, tako da su Kinezi imali obilje vremena da se ponovo oglase. Njihovo neprekidno ćutanje ukazivalo je na neki ozbiljan krah i on je stao da zamišlja nebrojene scenarije nesreće.
<BR>&nbsp;&nbsp;&nbsp;&nbsp;&nbsp;Pedeset minuta izgledali su kao sati. Kada je to vreme proteklo, Saša je ponovo upravio brodski antenski kompleks ka Zemlji. Dok je preostalih deset minuta bilo korišćeno za upućivanje zaostalih poruka, on neodlučno pogleda kapetana.
<BR>&nbsp;&nbsp;&nbsp;&nbsp;&nbsp;"Vredi li ponovo pokušati?" upita on glasom koji je jasno odražavao njegov pesimizam.
<BR>&nbsp;&nbsp;&nbsp;&nbsp;&nbsp;"Razume se. Možemo skratiti vreme traganja - ali nastavićemo da slušamo."
<BR>&nbsp;&nbsp;&nbsp;&nbsp;&nbsp;Kada je prošao pun čas, velika zdela ponovo se usredsredila na Evropu. I bezmalo istog trena na automatskom monitoru blesnu signalna svetiljka.
<BR>&nbsp;&nbsp;&nbsp;&nbsp;&nbsp;Saša hitro prebaci na zvučni izlaz i glas Jupitera ispuni kabinu. U njegovom zaleđu, slično šapatu koji se čuje kroz jeku grmljavine, javi se slabašan, ali nepogrešiv zvuk ljudskog govora. Bilo je nemoguće razabrati jezik, premda je Flojd bio uveren, na osnovu intonacije i ritma, da nije posredi kineski, već neki od evropskih jezika.
<BR>&nbsp;&nbsp;&nbsp;&nbsp;&nbsp;Saša stade vešto da barata oko dugmadi za fino podešavanje i kontrolu širine talasnog područja i reči postadoše jasnije. Jezik je neosporno bio engleski - ali mu je sadržina i dalje bila razbešnjujuće nerazlučiva.
<BR>&nbsp;&nbsp;&nbsp;&nbsp;&nbsp;Postoji jedna kombinacija zvukova koju svako ljudsko uho može trenutno prepoznati, čak i u najbučnijoj sredini. Kada je ona namah izronila iz jovijanskog fona, Flojdu se najpre učinilo da nikako ne može biti u budnom stanju, već da je zapretan u nekom fantastičnom snu. Njegovim kolegama bilo je potrebno nešto malo više vremena da bi reagovali; a onda se svi pogledi upraviše u njega, podjednako zapanjeni - i sa prvim primesama podozrenja.
<BR>&nbsp;&nbsp;&nbsp;&nbsp;&nbsp;Jer prve prepoznatljive reči koje su stigle sa Evrope glasile su:
<BR>&nbsp;&nbsp;&nbsp;&nbsp;&nbsp;"Dr Flojde... dr Flojde... nadam se da me možete čuti."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
