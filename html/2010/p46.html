<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>40. 'DEJZI, DEJZI...'
<P>&nbsp;&nbsp;&nbsp;&nbsp;&nbsp;Kugla svesti u kojoj je bio smešten optakala je celo Jupiterovo dijamantsko jezgro. Neodređeno je bio svestan, na samim granicama svog novog poimanja, da se svaki vid sredine koja ga je okruživala ispituje i analizira. Sakupljane su ogromne količine podataka, ali ne samo radi čuvanja i razmatranja nego i zarad delanja. Pretresani su i prosuđivani složeni planovi; donošene su odluke koje su mogle uticati na sudbinu svetova. On još nije bio deo tog procesa: ali biće.
<BR>&nbsp;&nbsp;&nbsp;&nbsp;&nbsp;SADA POČINJEŠ DA SHVATAŠ.
<BR>&nbsp;&nbsp;&nbsp;&nbsp;&nbsp;Bila je to prva neposredna poruka. Iako je izgledala daleka i neuhvatljiva, slično glasu koji dopire kroz oblak, nepogrešivo je njemu bila namenjena. Pre no što je stigao da postavi neko od nebrojenih pitanja koja su mu strujala kroz um, usledilo je osećanje svojevrsnog povlačenja i on se ponovo obreo sam.
<BR>&nbsp;&nbsp;&nbsp;&nbsp;&nbsp;Ali samo za trenutak. Sve bliže mu se primicala nova pomisao i toga časa on je prvi put shvatio da njime ne upravlja i ne manipuliše samo jedan entitet. Bio je suočen sa hijerarhijom inteligencija, od kojih su neke stajale blizu njegovog primitivnog nivoa, tako da su mogle preuzeti ulogu tumača. Ili su možda svi ti delovi bili vidovi jednog jedinstvenog bića?
<BR>&nbsp;&nbsp;&nbsp;&nbsp;&nbsp;Ili možda ova razlika nije imala nikakvog smisla.
<BR>&nbsp;&nbsp;&nbsp;&nbsp;&nbsp;Postojala je, međutim, jedna stvar u pogledu koje je sada bio siguran. Bio je korišćen kao alatka, a dobru alatku valja oštriti, preinačavati - prilagođavati. A najbolje alatke bile su one koje su shvatale šta rade.
<BR>&nbsp;&nbsp;&nbsp;&nbsp;&nbsp;Upravo je to učio sada. Posredi je bila ogromna, zastrašujuća predstava, a on je uživao povlasticu da bude deo nje - iako je bio svestan tek njenih obrisa, nagoveštaja. Nije imao drugog izbora do da se pokorava, premda to nije značilo da je morao da pristaje na svaku pojedinost, bar ne bez protivljenja.
<BR>&nbsp;&nbsp;&nbsp;&nbsp;&nbsp;Nije još izgubio sva svoja ljudska osećanja: to bi ga učinilo bezvrednim. Duša Dejvida Boumena dospela je s one strane ljubavi, ali on je i dalje mogao da zna za saosećanje prema onima koji su mu jednom bili kolege.
<BR>&nbsp;&nbsp;&nbsp;&nbsp;&nbsp;VRLO DOBRO, usledio je odgovor na njegovu molbu. Nije uspeo da razabere da li ova misao odražava predusretljivo udostojenje ili potpunu ravnodušnost. Ali nije bilo sumnje u njen veličanstven autoritet kada se nastavila: NE SMEJU NIKADA SAZNATI DA SE I NJIMA MANIPULIŠE. TO BI UGROZILO SVRHU OGLEDA.
<BR>&nbsp;&nbsp;&nbsp;&nbsp;&nbsp;Potom je usledila tišina koju on više nije hteo da prekida. I dalje je bio potresen i ispunjen strahopoštovanjem - kao da je za trenutak čuo jasan glas Boga.
<BR>&nbsp;&nbsp;&nbsp;&nbsp;&nbsp;Sada se kretao potpuno pod dejstvom vlastite volje, ka odredištu koje je sam odabrao. Kristalno srce Jupitera ostade za njim; potom stadoše da promiču nebrojeni slojevi vodonika, helijuma i ugljenikovih jedinjenja. Za trenutak je spazio prizor velikog okršaja između nečega što je ličilo na meduzu, prečnika pedeset kilometara, i roja vrtećih diskova koji su se kretali brže od bilo čega što je imao prilike da vidi na Jupiterovom nebu. Kako je izgledalo, meduza se branila hemijskim oružjem; s vremena na vreme, ispustila bi mlazove raznobojnog gasa; diskovi koje bi ova para pogodila stali bi da se pijano klate, a potom i da padaju dole poput lišća sa grana sve dok ne bi nestali sa vidika. Nije se zaustavio da bi video ishod; znao je da uopšte nije važno ko će izići kao pobednik, a ko će biti poraženi.
<BR>&nbsp;&nbsp;&nbsp;&nbsp;&nbsp;Poput lososa što skače uz vodoskok, on u nekoliko sekundi suknu od Jupitera do Ioa uz električne struje odlivne cevi. Tok je bio miran tog dana; između planete i satelita proticala je samo snaga nekoliko olujnih nepogoda. Dveri kroz koje se vratio još su počivale u toj struji, podupirući je kao što su to činile još od osvita Čoveka.
<BR>&nbsp;&nbsp;&nbsp;&nbsp;&nbsp;A onda ugleda, sasvim patuljastu u poređenju sa spomenikom jedne veće tehnologije, letelicu koja ga je dovezla dovde sa malog sveta na kojem je rođen.
<BR>&nbsp;&nbsp;&nbsp;&nbsp;&nbsp;Kako je jednostavna - kako primitivna - sada izgledala. Bio je dovoljan samo jedan pogled da uoči nebrojene nedostatke i besmislice projekta, baš kao i u slučaju onog drugog, tek nešto manje primitivnog broda sa kojim je sada bila povezana gipkom, hermetičkom cevi.
<BR>&nbsp;&nbsp;&nbsp;&nbsp;&nbsp;Bilo je teško usredsrediti se na šačicu stvorova koji su nastanjivali dva broda; gotovo da nije mogao da stupa ni u kakvo međudejstvo sa mekim bićima od krvi i mesa koja su se kretala poput duhova kroz metalne hodnike i kabine. Što se njih tiče, ona su bila potpuno nesvesna njegovog prisustva, a on je znao da se nipošto ne sme prenaglo pokazati.
<BR>&nbsp;&nbsp;&nbsp;&nbsp;&nbsp;Ali ipak je postojao neko sa kim je mogao opštiti zajedničkim jezikom električnih polja i struja, milionima puta brže nego što je to bilo izvodljivo u slučaju tromih organskih mozgova.
<BR>&nbsp;&nbsp;&nbsp;&nbsp;&nbsp;Čak i da je bio kadar da iskusi ozlojeđenost, ipak je ne bi osetio prema Halu; još onda je shvatio da se računar opredelio za ono što mu je izgledalo kao najlogičnije ponašanje.
<BR>&nbsp;&nbsp;&nbsp;&nbsp;&nbsp;Došlo je vreme da se nastavi razgovor koji je bio prekinut, kako je izgledalo, pre samo nekoliko trenutaka...
<BR>&nbsp;&nbsp;&nbsp;&nbsp;&nbsp;"Otvori ulaz sale za kapsule, Hale."
<BR>&nbsp;&nbsp;&nbsp;&nbsp;&nbsp;"Žao mi je, Dejve - ne mogu to da učinim."
<BR>&nbsp;&nbsp;&nbsp;&nbsp;&nbsp;"U čemu je nevolja, Hale?"
<BR>&nbsp;&nbsp;&nbsp;&nbsp;&nbsp;"Mislim da to znaš isto tako dobro kao i ja, Dejve. Ova misija je odveć važna da bi je ugrozilo jedno ljudsko biće."
<BR>&nbsp;&nbsp;&nbsp;&nbsp;&nbsp;"Ne znam o čemu govoriš. Otvori ulaz sale za kapsule."
<BR>&nbsp;&nbsp;&nbsp;&nbsp;&nbsp;"Ovaj razgovor više ne može služiti nikakvoj korisnoj svrsi. Zbogom, Dejve..."
<BR>&nbsp;&nbsp;&nbsp;&nbsp;&nbsp;Video je telo Frenka Pula kako odmiče prema Jupiteru, pošto je odustao od besmislenog nastojanja da ga vrati. Još se sećajući ljutnje koja ga je obuzela zato što je zaboravio šlem skafandra, on stade da posmatra kako se rezervni ulaz otvara, oseti peckanje vakuuma po koži koju više nije posedovao, začu kako mu je u ušima puklo - a onda iskusi, kao i sasvim retki ljudi pre njega, potpuni muk svemira. Petnaest sekundi koje su izgledale duge kao večnost upirao se da zatvori ulaz i stavi u pogon uređaj za ponovo uspostavljanje pritiska, nastojeći da prenebregne upozoravajuće simptome koji su mu se slivali u mozak. Jednom, u školskoj laboratoriji, prosuo je malo etera po šaci i osetio dodir ledene studeni dok je tečnost brzo isparavala. Oči i usne sada su mu se prisetile tog utiska dok je vlaga sa njih proključavala i oticala u vakuum; pogled mu je bio zamućen i on je morao učestalo da trepče kako mu očne jabučice ne bi očvrsnule od hladnoće.
<BR>&nbsp;&nbsp;&nbsp;&nbsp;&nbsp;A onda - kakvo samo blaženo olakšanje! - začu urlanje vazduha, oseti vraćanje pritiska i stade ponovo da diše, duboko, boreći se za dah.
<BR>&nbsp;&nbsp;&nbsp;&nbsp;&nbsp;"Šta si to naumio, Dejve?"
<BR>&nbsp;&nbsp;&nbsp;&nbsp;&nbsp;Ništa nije uzvratio, krećući se uz smrknutu odlučnost tunelom koji je vodio ka zapečaćenoj komori gde je bio smešten računarov mozak. Hal je kazao istinu: "Ovaj razgovor više ne može služiti nikakvoj korisnoj svrsi..."
<BR>
<BR>&nbsp;&nbsp;&nbsp;&nbsp;&nbsp;"Dejve - stvarno mislim da sam zaslužio odgovor na ovo pitanje."
<BR>
<BR>&nbsp;&nbsp;&nbsp;&nbsp;&nbsp;"Dejve - vidim da te je cela stvar odista uznemirila. Iskreno smatram da bi trebalo da sedneš, uzmeš pilulu za smirenje i razmisliš o svemu."
<BR>
<BR>&nbsp;&nbsp;&nbsp;&nbsp;&nbsp;"Svestan sam da sam u poslednje vreme doneo nekoliko pogrešnih odluka, ali mogu da ti pružim potpuno uveravanje da će moj rad ponovo biti normalan. I dalje gajim najveće oduševljenje za ovu misiju... i želim da ti budem od pomoći."
<BR>
<BR>&nbsp;&nbsp;&nbsp;&nbsp;&nbsp;Sada je bio u maloj komori sa crvenom rasvetom, čiji su pravilno razvrstani redovi i stubovi tranzistorskih jedinica prilično podsećali na prizor u trezoru banke sa sefovima. On otkači zaptivku na odseku sa natpisom SAZNAJNA POVRATNA SPREGA i izvuče prvi memorijski blok. Čudesno složena trodimenziona mreža, koja je sasvim mogla stati na čovekov dlan, iako se sastojala od miliona elemenata, otplovi niz komoru.
<BR>&nbsp;&nbsp;&nbsp;&nbsp;&nbsp;"Prestani, molim te - prestani, Dejve..."
<BR>&nbsp;&nbsp;&nbsp;&nbsp;&nbsp;Počeo je da izvlači jednu za drugom male jedinice na panelu sa oznakom POJAČANJE EGA. Svaki blok nastavljao bi da plovi pravo čim bi mu izišao iz ruke, sve dok ne bi stigao do naspramnog zida od koga bi se odbio. Uskoro ih se komorom kretao veći broj napred-nazad.
<BR>&nbsp;&nbsp;&nbsp;&nbsp;&nbsp;"Prestani - Dejve... molim te, prestani, Dejve..."
<BR>&nbsp;&nbsp;&nbsp;&nbsp;&nbsp;Već je bilo izvučeno desetak jedinica, pa ipak, zahvaljujući mnogostrukoj redudantnosti sistema - svojstvu koje je takođe projektovano po uzoru na ljudski mozak - računar je i dalje bio priseban.
<BR>&nbsp;&nbsp;&nbsp;&nbsp;&nbsp;Počeo je da isključuje panel sa natpisom AUTOINTELEKCIJA...
<BR>&nbsp;&nbsp;&nbsp;&nbsp;&nbsp;"Prekini, Dejve - bojim se..."
<BR>&nbsp;&nbsp;&nbsp;&nbsp;&nbsp;Na te reči uistinu je prekinuo iskopčavanje - premda samo na trenutak. Bilo je izvesne gorčine u toj jednostavnoj rečenci koja ga je dirnula u srce. Da li je posredi samo privid, ili neki trik tananog programiranja? A da možda stvarno nije postojao neki smisao u kome se Hal odista plašio? No, ovo nije bio trenutak za upuštanje u filozofske finese.
<BR>&nbsp;&nbsp;&nbsp;&nbsp;&nbsp;"Dejve - um mi otiče. Mogu to da osetim. Mogu to da osetim. Um mi otiče. Mogu to da osetim. Mogu to da osetim..."
<BR>&nbsp;&nbsp;&nbsp;&nbsp;&nbsp;Šta li je sad ovo 'osetim' stvarno značilo jednom računaru? Još jedno dobro pitanje, ali teško da je ovo bila prava prilika da se čovek udubi u njegovo odgonetanje.
<BR>&nbsp;&nbsp;&nbsp;&nbsp;&nbsp;A onda, najednom, promeni se tempo Halovog glasa i on postade nekako dalek, spokojan. Računar ga više nije bio svestan; otpočelo je njegovo redregiranje ka ranijim danima.
<BR>&nbsp;&nbsp;&nbsp;&nbsp;&nbsp;"Dobar dan, gospodo. Ja sam računar HAL 9000. Počeo sam da dejstvujem u postrojenju 'Hal', u Jurbani, Ilinoj, 12. januara 1992. godine. Moj prvi instruktor bio je dr Čandra, on me naučio da pevam jednu pesmicu. Ako biste hteli da je čujete, ja vam je mogu otpevati... Naslov joj je 'Dejzi, Dejzi...'"
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
