<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>41. TREĆA SMENA
<P>&nbsp;&nbsp;&nbsp;&nbsp;&nbsp;Flojd je malo šta drugo mogao da uradi osim da se skloni i ne smeta, čemu se on prilično dobro prilagođavao. Iako se dobrovoljno javljao da pomaže u obavljanju raznih stručnih poslova na brodu, ubrzo je ustanovio da su svi inženjerijski zadaci odveć specijalizovani, a kako je odavno prestao da drži korak sa najnovijim astronomskm istraživanjima, nije mogao biti od koristi ni Vasiliju pri njegovim osmatranjima. No, zato je postojalo mnoštvo običnih, sitnih poslova koje je trebalo obavljati na 'Leonovu' i 'Otkriću' i on je bio srećan što je bar tu mogao odmeniti one koje su čekale veće odgovornosti. Dr Hejvud Flojd, nekadašnji predsednik Nacionalnog astronautičkog veća i rektor (u ostavci) Havajskog univerziteta, sada je isticao da je postao najbolje plačeni vodoinstalater i opšti serviser u Sunčevom sistemu. Verovartno je bolje od bilo koga drugog bio upućen u neobične kutke i budžake na oba broda; jedina mesta gde se nikada nije našao bili su opasni radioaktivni energetski moduli i mala kabina na 'Leonovu' u koju niko osim Tanje nije ulazio. Flojd je pretpostavljao da su tu bile spremljene šifre; po prećutnom dogovoru, ona nikada nije bila pominjana.
<BR>&nbsp;&nbsp;&nbsp;&nbsp;&nbsp;Možda mu je najkorisnija dužnost bila da služi kao dežurni dok su ostali članovi posade spavali tokom nominalnih časova noći od 22.00 do 06.00. Neko je uvek bio na dužnosti na oba broda, a smena se zbivala u avetinjskih 02.00. Samo je kapetan bila izuzeta od ove obaveze; kao njen zamenik (a da se i ne pomene to što joj je bio suprug), Vasilij je imao zadatak da izradi redosled dežurstava, ali je on vešto uvalio taj nepopularni posao Flojdu.
<BR>&nbsp;&nbsp;&nbsp;&nbsp;&nbsp;"To je administrativna sitnica", objasnio je on lakonski. "Ako bi mogao da preuzmeš to na sebe, bio bih ti veoma zahvalan - tako bi mi ostalo više vremena da se posvetim naučnom radu."
<BR>&nbsp;&nbsp;&nbsp;&nbsp;&nbsp;Flojd je bio odveć iskusan birokrata da bi pod normalnim okolnostima naseo na takav predlog; ali njegove uobičajene odbrane nisu uvek valjano dejstvovale u ovoj sredini.
<BR>&nbsp;&nbsp;&nbsp;&nbsp;&nbsp;I tako, našao se na 'Otkriću' kada je prema brodskom časovniku bila ponoć; svaki pola sata pozivao je Maksa na 'Leonovu' da bi proverio da nije zaspao. Zvanična kazna za spavanje na dužnosti, prema tvrđenju Voltera Karnoua, bila je izbacivanje kroz vazdušnu komoru bez skafandra; da se ovo kojim slučajem poštovalo, Tanja bi već odavno ostala bez potrebnog ljudstva. Ali u svemiru je moglo iskrsnuti sasvim malo uzbuna, a bilo je i toliko automatskih uređaja koji su vodili računa o njima da dežurstva niko nije shvatao ozbiljno.
<BR>&nbsp;&nbsp;&nbsp;&nbsp;&nbsp;Budući da više nije baš tako mnogo jadikovao nad samim sobom i da sitni sati nisu podsticali plime samosažaljenja, Flojd je ponovo unosno koristio vreme provedeno na dežurstvu. Uvek je bilo knjiga koje je trebalo pročitati (po treći put je prekinuo 'U traganju za izgubljenim vremenom', a po drugi put 'Doktora Živaga)', tehničkih tekstova koje je valjalo proučiti, izveštaja koji su morali biti napisani. A ponekad bi vodio podsticajne razgovore sa Halom, koristeći se tastaturnim ulazom zato što je računarevo prepoznavanje glasovnih poruka još bilo nepouzdano. Razgovori su obično imali ovakav tok:
<BR>
<BR>&nbsp;&nbsp;&nbsp;&nbsp;&nbsp;Hale - ovde dr Flojd.
<BR>&nbsp;&nbsp;&nbsp;&nbsp;&nbsp;DOBRO VEČE, DOKTORE.
<BR>&nbsp;&nbsp;&nbsp;&nbsp;&nbsp;Preuzimam dežurstvo u 22.00. Je li sve u redu?
<BR>&nbsp;&nbsp;&nbsp;&nbsp;&nbsp;SVE JE KAKO TREBA, DOKTORE.
<BR>&nbsp;&nbsp;&nbsp;&nbsp;&nbsp;Zašto onda ona crvena signalna svetiljka bleska na panelu 5?
<BR>&nbsp;&nbsp;&nbsp;&nbsp;&nbsp;MONITORSKA KAMERA U SALI ZA KAPSULE JE U KVARU. VOLTER MI JE NALOŽIO DA NE OBRAĆAM PAŽNJU NA NJU. NI NA KOJI NAČIN JE NE MOGU ISKLJUČITI. ŽAO MI JE.
<BR>&nbsp;&nbsp;&nbsp;&nbsp;&nbsp;U redu, Hale. Hvala.
<BR>&nbsp;&nbsp;&nbsp;&nbsp;&nbsp;NEMA NA ČEMU, DOKTORE.
<BR>
<BR>&nbsp;&nbsp;&nbsp;&nbsp;&nbsp;I tako dalje..
<BR>&nbsp;&nbsp;&nbsp;&nbsp;&nbsp;Ponekad bi Hal predložio partiju šaha, verovatno saobrazno programskim uputstvima davno zadatim i još neobrisnim. Flojd ne bi prihvatio izazov; oduvek je smatrao da šah predstavlja grozno traćenje vremena, pa stoga nikad nije naučio ni pravila igre. Hal, izgleda, nije bio kadar da poveruje da ima ljudi koji ne bi mogli - ili ne bi hteli - da igraju šah, te stoga nije prestajao da nudi.
<BR>&nbsp;&nbsp;&nbsp;&nbsp;&nbsp;I - Jovo nanovo, pomisli Flojd, kada se sa panela displeja prigušeno oglasilo zvonce.
<BR>
<BR>&nbsp;&nbsp;&nbsp;&nbsp;&nbsp;DOKTORE FLOJD?
<BR>&nbsp;&nbsp;&nbsp;&nbsp;&nbsp;Šta je, Hale?
<BR>&nbsp;&nbsp;&nbsp;&nbsp;&nbsp;PORUKA ZA VAS.
<BR>&nbsp;&nbsp;&nbsp;&nbsp;&nbsp;Nije, dakle, novi izazov, pomisli Flojd, pomalo iznenađen. Bilo je neobično koristiti Hala kao glasnika, premda je često primenjivan kao budilnik ili podsetnik na poslove koje je trebalo obaviti. A ponekad je bio posrednik za male šale; gotovo svi na noćnom dežurstvu bili su žrtve poruke:
<BR>&nbsp;&nbsp;&nbsp;&nbsp;&nbsp;HA - UHVATIO SAM TE DA SPAVAŠ!
<BR>&nbsp;&nbsp;&nbsp;&nbsp;&nbsp;odnosno, alternativno:
<BR>&nbsp;&nbsp;&nbsp;&nbsp;&nbsp;OGO! ZASTAL TEBJA V KROVATI!
<BR>
<BR>&nbsp;&nbsp;&nbsp;&nbsp;&nbsp;Niko se još nije javio kao odgovoran za ove smicalice, premda je prvi osumnjičeni bio Volter Karnou. On je, sa svoje strane, svu krivicu svaljivao na Hala, ne obazirući se na Čandrina srdita protivljenja i tvrdnje da računar nema smisla za humor.
<BR>&nbsp;&nbsp;&nbsp;&nbsp;&nbsp;Ovoga puta nije mogla biti posredi poruka sa Zemlje - ona bi stigla preko komunikacionog centra na 'Leonovu', a njemu bi je dostavio tamošnji dežurni oficir - u ovom trenutku Maks Brajlovski. A i svi ostali koji bi ga zvali sa drugog broda koristili bi interkom. Čudno...
<BR>
<BR>&nbsp;&nbsp;&nbsp;&nbsp;&nbsp;U redu, Hale. Ko zove?
<BR>&nbsp;&nbsp;&nbsp;&nbsp;&nbsp;NEMA IDENTIFIKACIJE.
<BR>
<BR>&nbsp;&nbsp;&nbsp;&nbsp;&nbsp;Znači, verovatno je posredi šala. Dobro; samo, tu igru mogu dvoje da igraju.
<BR>
<BR>&nbsp;&nbsp;&nbsp;&nbsp;&nbsp;U redu. Molim te, prenesi poruku.
<BR>&nbsp;&nbsp;&nbsp;&nbsp;&nbsp;PORUKA KAKO SLEDI. OPASNO JE OSTATI OVDE. MORATE OTIĆI KROZ NAJVIŠE PETNAEST - PONAVLJAM: PETNAEST DANA.
<BR>
<BR>&nbsp;&nbsp;&nbsp;&nbsp;&nbsp;Netremice posmatrajući ekran, Flojd oseti kako ga obuzima ljutnja. Bio je neprijatno iznenađen saznanjem da neko od članova posade ima tako detinjast smisao za humor; ovo čak ne bi bila ni uspela đačka šala. Ali on će prihvatiti igru u nadi da će tako otkriti vinovnika.
<BR>&nbsp;&nbsp;&nbsp;&nbsp;&nbsp;Potpuno isključeno. Naš lansirni prozor otvoriće se tek kroz dvadeset šest dana. Nemamo dovoljno goriva da bismo mogli ranije da krenemo.
<BR>
<BR>&nbsp;&nbsp;&nbsp;&nbsp;&nbsp;Ovo će ga naterati da se zamisli, promrmlja Flojd zadovoljno sebi u bradu i zavali se u sedište, čekajući na ishod.
<BR>
<BR>&nbsp;&nbsp;&nbsp;&nbsp;&nbsp;SVESTAN SAM TIH ČINJENICA. PA IPAK, MORATE KRENUTI KROZ NAJVIŠE PETNAEST DANA.
<BR>
<BR>&nbsp;&nbsp;&nbsp;&nbsp;&nbsp;U protivnom, pretpostavljam, napašće nas mali zeleni sa tri oka. Ali bolje da nastavim ovu igru sa Halom u nadi da ću uhvatiti tog veseljaka.
<BR>&nbsp;&nbsp;&nbsp;&nbsp;&nbsp;Ne mogu da ozbiljno prihvatim ovo upozorenje ako ne znam ko stoji iza njega. Ko je napravio ovaj snimak?
<BR>
<BR>&nbsp;&nbsp;&nbsp;&nbsp;&nbsp;Nije očekivao da će iz odgovora izvući neku korisnu informaciju. Vinovnik (vinovnica?) se sigurno potrudio da dobro zamete svoje tragove. No, replika koja je usledila predstavljala je poslednju stvar koju je Flojd očekivao.
<BR>
<BR>&nbsp;&nbsp;&nbsp;&nbsp;&nbsp;OVO NIJE SNIMAK.
<BR>
<BR>&nbsp;&nbsp;&nbsp;&nbsp;&nbsp;Poruka je, dakle, bila direktna. To je značilo da potiče ili od Hala ili od nekoga sa 'Leonova'. Nije bilo nikakvog vremenskog razmaka, što je pouzdano značilo da joj je poreklo tu.
<BR>&nbsp;&nbsp;&nbsp;&nbsp;&nbsp;Ko, onda, to razgovara sa mnom?
<BR>
<BR>&nbsp;&nbsp;&nbsp;&nbsp;&nbsp;JA SAM BIO DEJVID BOUMEN.
<BR>
<BR>&nbsp;&nbsp;&nbsp;&nbsp;&nbsp;Flojd je dugo nepomično zurio u ekran pre no što je povukao naredni potez. Šala koja od samog početka nije bila smešna sada je već otišla predaleko. Postala je krajnje neukusna. Dobro, ovo bi trebalo da ustanovi ko se nalazi sa druge strane veze.
<BR>&nbsp;&nbsp;&nbsp;&nbsp;&nbsp;Ne mogu da prihvatim tu identifikaciju bez nekog dokaza.
<BR>
<BR>&nbsp;&nbsp;&nbsp;&nbsp;&nbsp;SHVATAM. VAŽNO JE DA MI VERUJETE. OSVRNITE SE IZA SEBE.
<BR>
<BR>&nbsp;&nbsp;&nbsp;&nbsp;&nbsp;Još pre no što se poslednja rečenica, koja ga je ispunila jezom, pojavila na ekranu, Flojd je počeo da sumnja u svoju pretpostavku. Čitav razgovor postao je veoma neobičan, premda nije bilo ničeg određenog u šta bi mogao upreti prst. Kao šala, sve ovo postalo je potpuno besmisleno.
<BR>&nbsp;&nbsp;&nbsp;&nbsp;&nbsp;A sada - počeo je da oseća izvesno peckanje po krstima. Veoma lagano - štaviše, nevoljno - stao je da se okreće zajedno sa stolicom; iza njega su ostali iskošeni paneli i prekidači kompjuterskog displeja, a ispred se pojavljivao uzan nogostup sa zastirkom 'Velkro'.
<BR>&nbsp;&nbsp;&nbsp;&nbsp;&nbsp;Osmatračka paluba 'Otkrića', na kojoj nije dejstvovala sila teže, bila je stalno prašnjava zato što uređaj za filtriranje vazduha još nije bio potpuno opravljen. Uporedni zraci hladnog, ali ipak blistavog Sunca, koji su se slivali kroz velike prozore, neprekidno su obasjavali mnoštvo razigranih čestica što su plutale u strujama nepravilnog toka, nigde trajnije ne poležući - neprekidna predstava Braunovog kretanja.
<BR>&nbsp;&nbsp;&nbsp;&nbsp;&nbsp;Sada je nešto neobično počelo da se zbiva sa tim česticama prašine; kao da je neka sila stala da upravlja njima, poterujući ih iz jedne središnje tačke, ali i nagoneći druge ka njoj, sve dok se sve zajedno nisu srele na površini jedne šuplje kugle. Ta kugla, koja je u prečniku imala oko metar, za trenutak je lebdela u vazduhu poput kakvog džinovskog mehura od sapunice - ali zrnastog, bez onog osobenog prelivanja u svim drugim bojama. Onda se izdužila u elipsoid, a površina je počela da se mreška, da obrazuje nabore i useke.
<BR>&nbsp;&nbsp;&nbsp;&nbsp;&nbsp;Bez iznenađenja - i gotovo bez straha - Flojd shvati da ustrojstvo poprima ljudsko obličje.
<BR>&nbsp;&nbsp;&nbsp;&nbsp;&nbsp;On je imao prilike da vidi takve figure, izduvane u staklu, u muzejima i na naučnim izložbama. Ali ova prašinasta utvara nije se čak ni približila anatomskoj tačnosti; prilika je ličila na grubu figuru od gline, ili na neko primitivno umetničko delo pronađeno u kakvoj zabiti pećine iz kamenog doba. Jedino je oblikovanje glave izvedeno donekle verodostojno; nije bilo nikakve sumnje da je posredi lice zapovednika Dejvida Boumena.
<BR>&nbsp;&nbsp;&nbsp;&nbsp;&nbsp;Slabašno mrmljanje bele buke oglasilo se sa kompjuterskog panela iza Flojdovih leđa. Hal je prebacio sa vizuelnog na audio izlaz.
<BR>&nbsp;&nbsp;&nbsp;&nbsp;&nbsp;"Zdravo, dr Flojde. Sada mi verujete?"
<BR>&nbsp;&nbsp;&nbsp;&nbsp;&nbsp;Usne figure uopšte se nisu micale; lice je ostalo samo maska. Ali Flojd je prepoznao glas, što je odagnalo i poslednje ostatke sumnje.
<BR>&nbsp;&nbsp;&nbsp;&nbsp;&nbsp;"Ovo mi pada veoma teško, a i imam malo vremena. Dobio sam... dopuštenje da vam saopštim ovo upozorenje. Imate još samo petnaest dana."
<BR>&nbsp;&nbsp;&nbsp;&nbsp;&nbsp;"Ali zašto - i šta si ti? Gde si bio?"
<BR>&nbsp;&nbsp;&nbsp;&nbsp;&nbsp;Postojalo je milion pitanja koje je hteo da postavi - ali je avetinjska figura već čilila: zrnasta opna počela je da se rastače na sastavne čestice prašine. Flojd je pokušao da zamrzne sliku u svom umu, kako bi kasnije mogao da uveri samoga sebe da se sve ovo uistinu dogodilo - da nije samo san, na šta mu je sada ponekad ličio prvi susret sa MNT-1.
<BR>&nbsp;&nbsp;&nbsp;&nbsp;&nbsp;Kako je bilo neobično to što je upravo on među svim milijardama ljudskih bića koja su ikada živela na planeti Zemlji doživeo povlasticu da ne jednom, već dva puta uspostavi kontakt sa drugim oblikom inteligencije! Znao je, naime, da je entitet koji ga je oslovio jamačno nešto mnogo više od Dejvida Boumena.
<BR>&nbsp;&nbsp;&nbsp;&nbsp;&nbsp;No, istovremeno, bio je i nešto manje. Samo su oči - ko li ih je ono jednom nazvao 'prozorima duše'? - bile verno reprodukovane. Ostatak tela predstavljao je neodređeno obličje kome su nedostajale sve pojedinosti. Nije bilo ni nagoveštaja genitalija ili seksualnih osobenosti, što je već samo po sebi nelagodno ukazivalo na to koliko je Dejvid Boumen ostavio za sobom svoje ljudsko nasleđe.
<BR>&nbsp;&nbsp;&nbsp;&nbsp;&nbsp;"Zbogom, dr Flojde. Upamtite - petnaest dana. Nećemo moći da imamo više kontakata. Ali možda će biti još jedna poruka, ako sve bude u redu."
<BR>&nbsp;&nbsp;&nbsp;&nbsp;&nbsp;Još dok se prikaza rastakala, razvejavajući sve njegove nade u otvaranje kanala ka zvezdama, Flojd nije mogao da obuzda smešak na taj stari kliše svemirske ere. 'Ako sve bude u redu' - koliko je samo puta čuo tu frazu pre neke misije! Da li je to značilo da su i oni - ma ko već bili - ponekad nesigurni u pogledu ishoda? Ako je to istina, onda je u celoj stvari postojalo nešto ospokojavajuće. Nisu, dakle, bili svemoćni. Drugi su, znači, i dalje mogli da se nadaju i da sanjaju - kao i da delaju.
<BR>&nbsp;&nbsp;&nbsp;&nbsp;&nbsp;Utvare je nestalo; preostale su samo čestice razigrane prašine, koje su ponovo zadobijale svoje nasumično ustrojstvo u vazduhu.
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
