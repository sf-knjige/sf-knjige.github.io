<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. POMALJANJE
<P>&nbsp;&nbsp;&nbsp;&nbsp;&nbsp;Sašina najnovija obavest glasila je:
<BR>
<BR>&nbsp;&nbsp;&nbsp;&nbsp;&nbsp;ENGLORUSKI BILTEN BR. 8
<BR>
<BR>&nbsp;&nbsp;&nbsp;&nbsp;&nbsp;Predmet: Tavarišč (tavariš)
<BR>&nbsp;&nbsp;&nbsp;&nbsp;&nbsp;Našim američkim gostima:
<BR>&nbsp;&nbsp;&nbsp;&nbsp;&nbsp;Iskreno govoreći, momci, ne pamtim kada me je neko tako oslovio. Svakom Rusu iz dvadeset prvog stoleća to znači povratak u doba krstarice 'Potemkin' - povratak koji u sećanje priziva suknene kape, crvene zastave i Vladimira Iljiča kako drži govorancije radnicima stojeći na papučici železničkog vagona.
<BR>&nbsp;&nbsp;&nbsp;&nbsp;&nbsp;Još u ono vreme kada sam ja bio dečak koristilo se bratec ili družok - pa sad izaberite.
<BR>&nbsp;&nbsp;&nbsp;&nbsp;&nbsp;Hvala na pažnji.
<BR>&nbsp;&nbsp;&nbsp;&nbsp;&nbsp;Drug Kovaljev
<BR>
<BR>&nbsp;&nbsp;&nbsp;&nbsp;&nbsp;Flojd se još kikotao, pročitavši ovu obavest, kada mu se pridruži Vasilij Orlov, dolebdevši kroz palubu za odmor i osmatranje na putu prema komandnom mostu.
<BR>&nbsp;&nbsp;&nbsp;&nbsp;&nbsp;"Ono što me zapanjuje, tavarišč, jeste činjenica da Saša uopšte nalazi vremena da izučava još nešto uz inženjerijsku fiziku. No, on neprekidno pominje pesme i drame za koje ja nikada nisam čuo, a što se engleskog tiče, govori ga bolje od - pa, recimo, Voltera."
<BR>&nbsp;&nbsp;&nbsp;&nbsp;&nbsp;"Kada se opredelio za nauku, Saša je postao - kako vi to ono kažete? - crna ovca u porodici. Otac mu je bio profesor engleskog u Novosibirsku. Ruski je bio dozvoljen u njihovoj kući jedino od ponedeljka do srede; od četvrtka do subote govorio se engleski."
<BR>&nbsp;&nbsp;&nbsp;&nbsp;&nbsp;"A šta je bilo sa nedeljama?"
<BR>&nbsp;&nbsp;&nbsp;&nbsp;&nbsp;"Oh, francuski i nemački, naizmenice."
<BR>&nbsp;&nbsp;&nbsp;&nbsp;&nbsp;"Sada tačno znam šta podrazumevate pod rečju nekuljturni; mislim da mi taj pridev sasvim pristaje. Da li Sašu peče savest zbog tog... izneveravanja? Uostalom, zašto se uopšte dao u inženjere kada je imao takvo obrazovanje?"
<BR>&nbsp;&nbsp;&nbsp;&nbsp;&nbsp;"U Novosibirsku ti brzo postane jasno ko su kmetovi, a ko aristokrate. Saša nije bio samo sjajan mlad čovek, nego i ambiciozan."
<BR>&nbsp;&nbsp;&nbsp;&nbsp;&nbsp;"Baš kao i ti, Vasilij."
<BR>&nbsp;&nbsp;&nbsp;&nbsp;&nbsp;"Et tu, Brute! Vidiš, i ja umem da navodim Šekspira... Bože moj! Šta to bi?"
<BR>&nbsp;&nbsp;&nbsp;&nbsp;&nbsp;Flojd nije imao sreće; lebdeo je leđima okrenut osmatračkom prozoru, tako da nije ništa video. Kada je uspeo da zauzme povoljan položaj, nekoliko sekundi kasnije, pred njim se pružao samo poznati pogled na Starijeg brata koji je raspolućivao džinovski Jupiterov disk, baš kao što je to činio neprekidno od kada su došli.
<BR>&nbsp;&nbsp;&nbsp;&nbsp;&nbsp;Ali za Vasilija, za trenutak koji će zauvek ostati urezan u njegovom pamćenju, ti oštri obrisi sadržali su jedan potpuno drugačiji i krajnje nemoguć prizor. Izgledalo je kao da se namah otvorio jedan prozor u neku drugu vaseljenu.
<BR>&nbsp;&nbsp;&nbsp;&nbsp;&nbsp;Prikaza je potrajala manje od jedne sekunde, kada ju je nehotičan refleksni treptaj oka prekinuo. Pogled mu se našao upravljen ne u polja zvezda, već sunaca, kao da je posredi zgusnuto srce neke galaksije ili jezgro kakvog zbijenog jata. U tom trenu, Vasilij Orlov zauvek je izgubio nebo Zemlje. Ono će mu ubuduće izgledati nesnosno prazno; čak i moćni Orion i veličanstvena Škorpija predstavljaće tek jedva primetna ustrojstva slabašnih iskri koje ne zavređuju da se dva puta pogledaju.
<BR>&nbsp;&nbsp;&nbsp;&nbsp;&nbsp;Kada se odvažio da ponovo otvori oči, svega je bilo nestalo. Ne - ne baš svega. U samom središtu sada ponovo vaspostavljenog abonosnog pravougaonika još je sijala jedna slabašna zvezda.
<BR>&nbsp;&nbsp;&nbsp;&nbsp;&nbsp;Ali zvezda se nikad ne miče dok je posmatrate. Orlov ponovo trepnu, da bi izbrisao zamućen pogled. Tako je, kretnja je bila stvarna; nije mu se samo pričinilo.
<BR>&nbsp;&nbsp;&nbsp;&nbsp;&nbsp;Meteor? Okolnost da je proteklo više sekundi pre no što se glavni naučnik Vasilij Orlov prisetio da su meteori nemogući u bezvazdušnom prostoru predstavljala je pravi pokazatelj stanja šoka u kome se nalazio.
<BR>&nbsp;&nbsp;&nbsp;&nbsp;&nbsp;Zvezda se onda najednom razluči u prugu svetlosti i samo nekoliko otkucaja srca kasnije nestade je s one strane Jupiterovog ruba. U međuvremenu, Vasilij je uspeo da povrati pribranost i ponovo je bio hladnokrvan, nepristrasan posmatrač.
<BR>&nbsp;&nbsp;&nbsp;&nbsp;&nbsp;Već je došao do dobre procene putanje objekta. Nije moglo biti nikakve sumnje u to; on je hitao pravo ka Zemlji.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
