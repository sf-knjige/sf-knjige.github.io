<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>45. MANEVAR UZMICANJA
<P>&nbsp;&nbsp;&nbsp;&nbsp;&nbsp;"...Ovde Hejvud Flojd, predajem izveštaj iz lagranža, za koji pretpostavljam - štaviše, nadam se - da će biti poslednji.
<BR>&nbsp;&nbsp;&nbsp;&nbsp;&nbsp;U jeku smo priprema za povratak; kroz nekoliko dana napustićemo ovo neobično mesto, ovde na međi što razdvaja Io od Jupitera, gde smo ostvarili susret sa ogromnim, tajanstveno iščezlim artefaktom koji smo nazvali Stariji brat. I dalje nema ni najmanjeg nagoveštaja o tome kuda je nestao - ili zašto.
<BR>&nbsp;&nbsp;&nbsp;&nbsp;&nbsp;Iz raznih razloga ne izgleda baš poželjno da se ovde zadržavamo duže nego što je neophodno. A bićemo u prilici da krenemo najmanje dve nedelje ranije nego što smo prvobitno planirali zahvaljujući tome što ćemo upotrebiti američki brod 'Otkriće' kao raketu-nosač za ruskog 'Leonova'.
<BR>&nbsp;&nbsp;&nbsp;&nbsp;&nbsp;Osnovna zamisao je jednostavna; dva broda će biti spojena, odnosno jedan postavljen 'na krkače' drugom. 'Otkriće' će prvo utrošiti celokupnu zalihu goriva, ubrzavši obe letelice u željenom pravcu. Kada bude iscrplo gorivo, biće odvojeno - poput praznog prvog stepena rakete-nosača - a 'Leonov' će onda staviti u pogon svoje motore. Neće ih ranije uključivati, zato što bi, ukoliko to učini, samo traćio energiju na vučenje mrtvog tereta 'Otkrića'.
<BR>&nbsp;&nbsp;&nbsp;&nbsp;&nbsp;A primenićemo još jedan trik koji - kao i mnoštvo drugih zamisli vezanih za putovanje svemirom - na prvi pogled kao da prkosi zdravom razumu. Iako nastojimo da uzmaknemo Jupiteru, naš prvi potez ogleda se u tome da mu se približimo što više možemo.
<BR>&nbsp;&nbsp;&nbsp;&nbsp;&nbsp;Već smo bili tamo ranije, razume se, kada smo koristili Jupiterovu atmosferu da usporimo kretanje i uđemo na orbitu oko planete. Ovoga puta nećemo ići toliko blizu - ali ni razlika neće biti odveć velika.
<BR>&nbsp;&nbsp;&nbsp;&nbsp;&nbsp;Naše prvo uključenje motora, ovde na Iovoj orbiti koja je od Jupitera udaljena tri stotine pedeset hiljada kilometara, smanjiće nam brzinu, tako da ćemo stati da padamo ka džinovskoj planeti sve dok joj ne okrznemo atmosferu. A onda, kada se nađemo u najnižoj tački, utrošićemo svo preostalo gorivo što brže budemo mogli kako bismo povećali brzinu i uveli 'Leonova' na orbitu ka Zemlji.
<BR>&nbsp;&nbsp;&nbsp;&nbsp;&nbsp;Koja je svrha jednog ovakvog šašavog manevra? On se ne može rastumačiti i opravdati bez pozivanja na veoma složene matematičke proračune, ali mislim da se osnovno načelo može lepo predočiti.
<BR>&nbsp;&nbsp;&nbsp;&nbsp;&nbsp;Kako budemo sve dublje ponirali u Jupitrovo ogromno gravitaciono polje, sticaćemo brzinu - odnosno energiju. Pod 'mi' ovde podrazumevam brodove i gorivo koje oni nose.
<BR>&nbsp;&nbsp;&nbsp;&nbsp;&nbsp;A to gorivo utrošićemo upravo tu - na dnu Jupiterovog 'gravitaciono zdenca' - odnosno, nećemo ga ponovo podizati. Kako ga budemo izbacivali iz naših reaktora, ono će podeliti sa nama jedan deo kinetičke energije koju je steklo. To će nam posredno omogućiti da iskoristimo Jupiterovu silu teže da nas ubrza na put ka Zemlji. Kao što smo upotrebili atmosferu da se oslobodimo viška brzine prilikom dolaska, ovo je jedan od retkih slučajeva u kojima nam Majka Priroda - obično veoma škrta - dopušta da ostvarimo i obrnut učinak...
<BR>&nbsp;&nbsp;&nbsp;&nbsp;&nbsp;Uz ovaj trostruki pogon - gorivo 'Otkrića', svoje vlastito i Jupiterovu gravitaciju - 'Leonov' će se otisnuti ka Suncu hiperbolom koja će ga dovesti do Zemlje kroz pet meseci. Bar dva meseca ranije nego što bismo mogli postići na drugi način.
<BR>&nbsp;&nbsp;&nbsp;&nbsp;&nbsp;Nesumnjivo se pitate šta će se dogoditi sa dobrim, starim 'Otkrićem'. Očigledno ga ne možemo dovesti natrag pod automatskim upravljanjem, kao što smo prvobitno planirali. Bez goriva, ono će biti bespomoćno.
<BR>&nbsp;&nbsp;&nbsp;&nbsp;&nbsp;Ali biće i savršeno bezbedno. Nastaviće da kruži oko Jupitera po veoma izduženoj elipsi poput kakve uhvaćne komete. A možda će jednog dana neki potonji pohod ostvariti novi susret sa njim, raspolažući pri tom dovoljnim viškom goriva da ga vrati do Zemlje. No, to se jamačno neće dogoditi još mnogo godina.
<BR>&nbsp;&nbsp;&nbsp;&nbsp;&nbsp;A sada se moramo pripremiti za polazak. Još ima mnogo posla koji valja obaviti i nećemo moći da predahnemo sve do poslednjeg uključenja motora koje treba da nas uputi na povratnu orbitu.
<BR>&nbsp;&nbsp;&nbsp;&nbsp;&nbsp;Neće nam biti žao što odlazimo, iako nismo ostvarili sve zadatke. Tajna - a možda i pretnja - nestanka Starijeg brata i dalje nas onespokojava, ali ne postoji ništa što bismo s tim u vezi mogli preduzeti.
<BR>&nbsp;&nbsp;&nbsp;&nbsp;&nbsp;Učinili smo sve što smo mogli - i sada se vraćamo kući.
<BR>&nbsp;&nbsp;&nbsp;&nbsp;&nbsp;Ovde Hejvud Flojd, kraj izveštaja."
<BR>
<BR>&nbsp;&nbsp;&nbsp;&nbsp;&nbsp;Usledio je ironični pljesak malobrojne publike, koja će se umnožiti mnogo miliona puta kada poruka bude stigla do Zemlje.
<BR>&nbsp;&nbsp;&nbsp;&nbsp;&nbsp;"Nisam se obraćao vama", usprotivi se Flojd, osetivši se pomalo nelagodno. "U svakom slučaju, uopšte nisam želeo da vi to čujete."
<BR>&nbsp;&nbsp;&nbsp;&nbsp;&nbsp;"Obavio si umešno svoj uobičajeni posao, Hejvude", reče Tanja utešno. "A uverena sam da se svi slažemo sa svime što si kazao slušaocima na Zemlji."
<BR>&nbsp;&nbsp;&nbsp;&nbsp;&nbsp;"Ne sasvim", reče jedan prigušen glas tako tiho da su svi morali načuljiti uši kako bi ga čuli. "Još postoji jedan problem."
<BR>&nbsp;&nbsp;&nbsp;&nbsp;&nbsp;U osmatračnici zavlada potpuni muk. Prvi put tokom mnogo nedelja Flojd postade svestan slabašnog kuckanja iz glavnog cevovoda za dopremanje vazduha, kao i neprekidnog zujanja koje je mogla stvarati i osa uhvaćena iza neke zidne ploče. Kao i sve druge svemirske letelice, 'Leonov' je obilovao takvim često neobjašnjivim zvucima koje čovek inače retko zapaža, osim kada prestanu. A onda je obično veoma preporučljivo bez mnogo raspravljanja dati se u traganje za uzrokom tog prestanka.
<BR>&nbsp;&nbsp;&nbsp;&nbsp;&nbsp;"Nisam svesna nijednog problema, Čandra", reče Tanja zloslutno mirnim glasom. "Šta bi to moglo biti?"
<BR>&nbsp;&nbsp;&nbsp;&nbsp;&nbsp;"Poslednjih nekoliko nedelja proveo sam u pripremanju Hala da se orbitama od hiljadu dana vrati sa brodom do Zemlje. Sve te programe sada treba opozvati."
<BR>&nbsp;&nbsp;&nbsp;&nbsp;&nbsp;"Žao nam je zbog toga", uzvrati Tanja, "ali kako stvari sada stoje, svakako je znatno bolje..."
<BR>&nbsp;&nbsp;&nbsp;&nbsp;&nbsp;"Nisam to imao na umu", reče Čandra. Usledilo je zapanjeno komešanje; on nikada ranije nikoga nije prekinuo, a ponajmanje Tanju.
<BR>&nbsp;&nbsp;&nbsp;&nbsp;&nbsp;"Znamo kako je Hal osetljiv kada su u pitanju zadaci misije", nastavi on u tišini punog iščekivanja koja je zavladala. "A vi sada tražite od mene da mu dam program koji za ishod može imati njegovo uništenje. Tačno je da će se prema sadašnjem planu 'Otkriće' naći na postojanoj orbiti - ali ako ono upozorenje uopšte ima nekog smisla, šta će se na kraju zbiti sa brodom? To ne znamo, razume se - ali situacija nas ispunjava zebnjom. Jeste li pomislili na to kako će Hal reagovati na celu stvar?"
<BR>&nbsp;&nbsp;&nbsp;&nbsp;&nbsp;"Da li vi to ozbiljno nagoveštavate mogućnost", upita Tanja sasvim polako, "da Hal odbije da izvršava naređenja - baš kao i u prethodnoj misiji?"
<BR>&nbsp;&nbsp;&nbsp;&nbsp;&nbsp;"To se nije dogodilo prošli put. On je dao sve od sebe da se razabere u međusobno protivurečnim naređenjima."
<BR>&nbsp;&nbsp;&nbsp;&nbsp;&nbsp;"Ovoga puta neće biti takvih sučeljavanja. Situacija je sasvim jasna."
<BR>&nbsp;&nbsp;&nbsp;&nbsp;&nbsp;"Možda - nama. Ali jedno od Halovih osnovnih uputstava jeste da ne dozvoli da se 'Otkriće' nađe u opasnosti. A mi ćemo sad pokušati da to potisnemo u drugi plan. Kada su, međutim, posredi tako složeni sistemi kao što je Halov, nemoguće je predvideti sve posledice."
<BR>&nbsp;&nbsp;&nbsp;&nbsp;&nbsp;"Ne vidim nikakav stvarni problem u tome", umeša se Saša. "Naprosto mu nemojmo reći da postoji opasnost. Tada će bez ikakvog... ustezanja izvršavati svoj program."
<BR>&nbsp;&nbsp;&nbsp;&nbsp;&nbsp;"Negodovanje psihotičnog računara!" promrmlja Karnou. "Osećam se kao u drugorazrednoj naučnofantastičnoj video drami."
<BR>&nbsp;&nbsp;&nbsp;&nbsp;&nbsp;Dr Čandra mu uputi neprijateljski pogled.
<BR>&nbsp;&nbsp;&nbsp;&nbsp;&nbsp;"Čandra", reče Tanja naglo. "Jeste li raspravljali o ovome sa Halom?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;Da li je postojalo izvesno oklevanje? - upita se Flojd. Moglo je biti sasvim bezazleno; Čandra je jednostavno mogao prebirati po sećanju. A možda je i lagao, ma koliko to izgledalo neverovatno.
<BR>&nbsp;&nbsp;&nbsp;&nbsp;&nbsp;"Onda ćemo postupiti prema Sašinom predlogu. Ubacite novi program u njega i neka stvari ostanu na tome."
<BR>&nbsp;&nbsp;&nbsp;&nbsp;&nbsp;"A kada bude počeo da mi postavlja pitanja o promeni plana?"
<BR>&nbsp;&nbsp;&nbsp;&nbsp;&nbsp;"Kakvi su izgledi da on to učini - bez vaših podsticaja?"
<BR>&nbsp;&nbsp;&nbsp;&nbsp;&nbsp;"Veliki. Molim vas da imate na umu da je radoznalost usađena u njega. Ukoliko bi posada stradala, on je morao biti kadar da se dalje brine o misiji na vlastitu inicijativu."
<BR>&nbsp;&nbsp;&nbsp;&nbsp;&nbsp;Tanja stade da razmišlja o tome nekoliko trenutaka.
<BR>&nbsp;&nbsp;&nbsp;&nbsp;&nbsp;"I dalje je posredi sasvim jednostavna stvar. Hal vam veruje, zar ne?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Onda mu morate reći da 'Otkriće' nije u opasnosti, kao i da će docnije biti upućena nova misija da ga vrati do Zemlje."
<BR>&nbsp;&nbsp;&nbsp;&nbsp;&nbsp;"Ali to nije istina."
<BR>&nbsp;&nbsp;&nbsp;&nbsp;&nbsp;"Mi ne znamo da nije", uzvrati Tanja, pri čemu joj glas poče zvučati pomalo nestrpljivo.
<BR>&nbsp;&nbsp;&nbsp;&nbsp;&nbsp;"Pretpostavljamo da postoji ozbiljna opasnost - inače ne bismo planirali da krenemo pre no što je predviđeno."
<BR>&nbsp;&nbsp;&nbsp;&nbsp;&nbsp;"Pa šta onda predlažete?" upita Tanja sa upadljivo pretećim prizvukom u glasu.
<BR>&nbsp;&nbsp;&nbsp;&nbsp;&nbsp;Moram ga upoznati sa potpunom istinom u meri u kojoj je i mi znamo - ne sme više biti laži i poluistina, koje su podjednako opasne. A onda pustimo da on sam donese odluku."
<BR>&nbsp;&nbsp;&nbsp;&nbsp;&nbsp;"Do vraga, Čandra - pa on je samo mašina!"
<BR>&nbsp;&nbsp;&nbsp;&nbsp;&nbsp;Čandra uputi Maksu tako čvrst, samouveren pogled da ovaj brzo stade da gleda negde u pod.
<BR>&nbsp;&nbsp;&nbsp;&nbsp;&nbsp;"To smo i svi mi, gospodine Brajlovski. Posredi je naprosto drugačiji aršin kojim sebe merimo. No, u osnovi je sasvim svejedno da li se temeljimo na ugljeniku ili silicijumu; treba da jedni prema drugima osećamo poštovanje."
<BR>&nbsp;&nbsp;&nbsp;&nbsp;&nbsp;Baš neobično, pomisli Flojd, kako Čandra - daleko najniža osoba u prostoriji - sada najednom izgleda najviši. Ali ovo sučeljavanje već je otišlo predaleko. Svakog trenutka Tanja će početi da izdaje neposredna naređenja i situacija će uistinu postati nezgodna.
<BR>&nbsp;&nbsp;&nbsp;&nbsp;&nbsp;"Tanja, Vasilij - smem li sa vama nasamo da razmenjam misli? Čini mi se da postoji način da rešimo ovaj problem."
<BR>&nbsp;&nbsp;&nbsp;&nbsp;&nbsp;Flojdov predlog dočekan je sa očiglednim olakšanjem i dva minuta kasnije on je već sedeo sa bračnim parom Orlov u njihovoj kabini. (Ili 'plakaru' kako ju je Karnou jednom prilikom nazvao zbog njene veličine. No, ubrzo je zažalio zbog ove igre reči, zato što je morao da je objašnjava svakome osim Saši.)
<BR>&nbsp;&nbsp;&nbsp;&nbsp;&nbsp;"Hvala, Vudi", reče Tanja, pruživši mu vrč sa njegovom omiljenom azerbejdžanskom šemakom. "Nadala sam se da ćeš to učiniti. Pretpostavljam da imaš nešto - kako to vi ono kažete? - u rukavu."
<BR>&nbsp;&nbsp;&nbsp;&nbsp;&nbsp;"Čini mi se", uzvrati Flojd, srknuvši nekoliko kubnih centimetara slatkog vina koje mu je veoma prijalo. "Žao mi je što je Čandra počeo da stvara poteškoće."
<BR>&nbsp;&nbsp;&nbsp;&nbsp;&nbsp;"I meni je žao. Baš smo srećni što na brodu imamo samo jednog ludog naučnika."
<BR>&nbsp;&nbsp;&nbsp;&nbsp;&nbsp;"Meni si ponekad drugo govorila", isceri se akademik Vasilij. "U svakom slučaju, Vudi - da čujemo u čemu je stvar."
<BR>&nbsp;&nbsp;&nbsp;&nbsp;&nbsp;"Evo šta predlažem. Pustimo Čandru da obavi stvari na svoj način. U tom slučaju postoje samo dve mogućnosti.
<BR>&nbsp;&nbsp;&nbsp;&nbsp;&nbsp;Prvo, Hal će činiti upravo ono što tražimo od njega - kontrolisaće 'Otkriće' tokom dva uključenja motora. Upamtite: prvi navrat nije kritičan. Ako nešto krene naopako dok se budemo udaljavali od Ioa, imaćemo sasvim dovoljno vremena za ispravku. A to će nam i pružiti dobru priliku da proverimo Halovu... spremnost na saradnju."
<BR>&nbsp;&nbsp;&nbsp;&nbsp;&nbsp;"Ali šta je sa proletom pored Jupitera? To je prava kritična tačka. Ne samo što ćemo tada sagoreti gotovo celokupno gorivo 'Otkrića' već i tempiranje i vektori potiska moraju biti besprekorno tačni."
<BR>&nbsp;&nbsp;&nbsp;&nbsp;&nbsp;"Može li se to obaviti ručnim kontrolama?"
<BR>&nbsp;&nbsp;&nbsp;&nbsp;&nbsp;"Nikako ne bih volela da pokušam. I najmanja greška - pa ili nestajemo u ognju ili postajemo dugoperiodna kometa. Vratili bismo se ovamo kroz nekoliko hiljada godina."
<BR>&nbsp;&nbsp;&nbsp;&nbsp;&nbsp;"Ali ako ne bi bilo alternative?" bio je uporan Flojd.
<BR>&nbsp;&nbsp;&nbsp;&nbsp;&nbsp;"Pa, pod pretpostavkom da na vreme preuzmemo kontrole i da imamo unapred pripremljen niz alternativnih orbita - hm, u tom slučaju možda bismo još i uspeli."
<BR>&nbsp;&nbsp;&nbsp;&nbsp;&nbsp;"Znajući te dobro, Vasilij, uveren sam da to 'možda' znači 'sigurno'. A to me dovodi do druge mogućnosti koju sam pomenuo. Ako Hal ispolji i najmanje odstupanje od programa - mi preuzimamo stvar."
<BR>&nbsp;&nbsp;&nbsp;&nbsp;&nbsp;"Misliš - da ga isključimo?"
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"To prošli put nije ispalo baš najlakše."
<BR>&nbsp;&nbsp;&nbsp;&nbsp;&nbsp;"Stekli smo nekoliko pouka od tada. Prepusti stvar meni. Mogu jemčiti da će ti ručne kontrole biti vraćene kroz otprilike pola sekunde."
<BR>&nbsp;&nbsp;&nbsp;&nbsp;&nbsp;"Pretpostavljam da nema opasnosti da Hal postane podozriv."
<BR>&nbsp;&nbsp;&nbsp;&nbsp;&nbsp;"Sada ti postaješ paranoičan, Vasilij. Hal ipak nije u toj meri očovečen. Ali Čandra je kadar da mu ubaci crva sumnje. Ne sme, dakle, sazati ni slovca o ovome. Svi ćemo se u potpunosti složiti sa njegovim planom, izrazićemo žaljenje što smo imali primedbi i utvrdićemo da smo uvereni da će Hal razumeti naše nazore. Je li tako, Tanja?"
<BR>&nbsp;&nbsp;&nbsp;&nbsp;&nbsp;"Tako je, Vudi. I čestitam ti na dalekovidosti; ta igračkica je bila dobra zamisao."
<BR>&nbsp;&nbsp;&nbsp;&nbsp;&nbsp;"Koja igračkica?" upita Vasilij.
<BR>&nbsp;&nbsp;&nbsp;&nbsp;&nbsp;"Objasniću ti uskoro. Izvini, Vudi - to je sva šemaka koja mi je ostala. Hoću da sačuvam malo - za onaj trenutak kada se bezbedno nađemo na putu ka Zemlji."
</P></TD></TR></TABLE>
<P class="next">
<A HREF=p53.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
