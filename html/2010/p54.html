<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>47. ZAVRŠNO PROLETANJE
<P>&nbsp;&nbsp;&nbsp;&nbsp;&nbsp;No, kada je bolje promislio, pošto je minula prvobitna pometenost, bilo je teško razabrati kako jedna sve šira crna pega na pročelju Jupitera može predstavljati opasnost. Bila je, doduše, izuzetna - neobjašnjiva - ali ipak ne i toliko važna kao ključna zbivanja koja su sada stajala udaljena svega sedam časova u budućnost. U ovom času jedino je bilo važno uspešno uključiti motore na perijovu, a za proučavanje tajanstvenih crnih mrlja imaće na raspolaganju obilje vremena kada se budu bezbedno našli na putu kući.
<BR>&nbsp;&nbsp;&nbsp;&nbsp;&nbsp;Isto je važilo i za odlaženje na počinak; Flojd je ubrzo odustao od svih pokušaja da zaspi. Premda je osećanje opasnosti - bar poznate opasnosti - bilo znatno umerenije nego prilikom prvog približenja Jupiteru, budnog ga je držala mešavina uzbuđenja i zebnje. Uzbuđenje je bilo prirodno i razumljivo; zebnja je imala složenije uzroke. Flojd se držao pravila da nikad ne brine o zbivanjima na čiji tok nikako ne može da utiče; sve spoljnje pretnje ispoljiće se u svoje vreme i on će se tek tada uhvatiti ukoštac sa njima. No, ipak nije mogao odagnati sve brige oko toga da li su preduzeli svaku neophodnu meru da obezbede brodove.
<BR>&nbsp;&nbsp;&nbsp;&nbsp;&nbsp;Izuzmu li se mehanički kvarovi, postojala su dva glavna izvora mogućih neprilika. Iako trake koje su povezivale 'Leonova' i 'Otkriće' nisu ispoljavale težnju da skliznu, njih je tek trebalo staviti na najjače iskušenje. Gotovo podjednako kritičan biće i trenutak razdvajanja, kada na nelagodno maloj razdaljini budu upotrebljeni najslabiji među eksplozivnim nabojima, prvobitno predviđeni da protresu Starijeg brata. A, razume se, bio je tu i Hal...
<BR>&nbsp;&nbsp;&nbsp;&nbsp;&nbsp;Manevar izlaska sa orbite obavio je besprekorno tačno. Izveo je mnoštvo simulacia poniranja u Jupiterovu atmosferu, uzevši pri tom u obzir iskorišćenje i poslednje kapi goriva 'Otkrića', bez ikakvih komentara ili primedbi. Iako mu je Čandra, doduše, pomno objasnio, saglasno dogovoru, šta pokušavaju da urade, ostalo je otvoreno pitanje da li je Hal uistinu shvatio šta se događa.
<BR>&nbsp;&nbsp;&nbsp;&nbsp;&nbsp;Flojda je sve silnije morila jedna briga koja je tokom nekoliko prethodnih dana prerasla gotovo u opsednutost. Zamišljao je kako sve teče besprekorno, kako su dva broda već prevalila polovinu završnog manevra, kako ogroman Jupiterov disk ispunjava nebo na svega nekoliko stotina kilometara pod njima - a onda Hal najednom elektronski pročisti grlo i kaže: "Dr Čandra, da li biste mi zamerili ako vas nešto upitam?"
<BR>&nbsp;&nbsp;&nbsp;&nbsp;&nbsp;No, stvari se nisu odigrale baš tako.
<BR>
<BR>&nbsp;&nbsp;&nbsp;&nbsp;&nbsp;Velika crna mrlja, kako je neizbežno nazvana, brzo je nestala sa vidika zbog Jupiterovog hitrog okretanja. Kroz nekoliko časova brodovi koji su i dalje ubrzavali sustići će je negde povrh noćne strane planete, ali ovo je bila poslednja prilika da se izbliza osmotri po danu.
<BR>&nbsp;&nbsp;&nbsp;&nbsp;&nbsp;I dalje je rasla izuzetnom brzinom; za poslednja dva sata površina joj se više nego udvostručila. Izuzme li se okolnost da je, dok se širila, ostajala crna, veoma je podsećala na lokvu mastila koja se razuđuje u vodi. Njene međe - koje su se sada u Jupiterovoj atmosferi razmicale gotovo brzinom zvuka - još su izgledale neobično zamućene i izvan žiže; pri najvećoj razlučnoj moći brodskog teleskopa razlog ove pojave postao je najzad očigledan.
<BR>&nbsp;&nbsp;&nbsp;&nbsp;&nbsp;Za razliku od velike crvene mrlje, velika crna mrlja nije predstavljala jednoobrazno ustrojstvo; bila je sazdana od mnoštva sićušnih tačaka, slično novinskoj fotografiji viđenoj kroz uveličavajuće staklo. Na najvećem delu površine tačke su bile toliko gusto zbijene da su se gotovo dodirivale, ali na ivicama su postajale sve razmaknutije, tako da se mrlja okončavala pre sivkastom polusenkom nego oštrom granicom.
<BR>&nbsp;&nbsp;&nbsp;&nbsp;&nbsp;Mora da je bilo gotovo milion tih tajanstvenih tačkica, koje su izgledale upadljivo izdužene - pre elipse nego krugovi. Katerina, najnemaštovitija osoba na brodu, sve je iznenadila izjavom da joj čitava stvar izgleda kao da je neko uzeo vreću pirinča, obojio ga u crno i prosuo po pročelju Jupitera.
<BR>&nbsp;&nbsp;&nbsp;&nbsp;&nbsp;Sunce je stalo da zalazi za ogroman luk dnevne strane koji se brzo sužavao, dok je 'Leonov' po drugi put hitao ka Jupiterovoj noći na sastanak sa sudbinom. Kroz manje od trideset minuta otpočeće završno uključenje, a onda će se stvari zbivati veoma brzo.
<BR>&nbsp;&nbsp;&nbsp;&nbsp;&nbsp;Flojd se zapita da li bi trebalo da se pridruži Čandri i Karnouu koji su dežurali na 'Otkriću'. Ali nije postojalo ništa u čemu je mogao biti od pomoći; ukoliko bi iskrslo nešto nepovoljno, samo bi smetao svojim prisustvom. Prekidač se nalazio u Karnouovom džepu, a Flojd je znao da njegov mlađi kolega znatno hitrije reaguje od njega. Ukoliko bi Hal ispoljio i najmanji znak neobičnog ponašanja, mogao je biti isključen za manje od jedne sekunde; ali Flojd je bio uveren da takve krajnje mere neće biti neophodne. S obzirom na to da su Čandri date odrešene ruke, on je u potpunosti sarađivao na pripremanju postupka za preuzimanje kontrola, ukoliko bi se kakvim nesrećnim obrtom pojavila potreba za tim. Flojd nije sumnjao u to da se njemu moglo pokloniti poverenje da će izvršiti svoju dužnost - ma koliko bude žalio što se to pokazalo nužno.
<BR>&nbsp;&nbsp;&nbsp;&nbsp;&nbsp;Karnou, međutim, nije delio to uverenje. Bio bi srećniji, kazao je Flojdu, da je preuzeo i dodatne mere u vidu drugog prekidača - za Čandru. U međuvremenu, nije bilo ničega što se moglo učiniti osim čekanja i posmatranja kako se približava pokrov oblaka na noćnoj strani; oblaci su bili slabašno vidljivi zahvaljujući odraženoj svetlosti satelita u prolazu, sjajnosti fotohemijskih reakcija i učestalim titanskim blescima munja u olujnim nepogodama prostranijim od cele Zemlje.
<BR>&nbsp;&nbsp;&nbsp;&nbsp;&nbsp;Sunce zgasnu iza njih, zaklonjeno za svega nekoliko sekundi ogromnim globusom kome su se sada tako brzo primicali. Kada ga ponovo budu ugledali, već će se bezbedno nalaziti na putu kući.
<BR>&nbsp;&nbsp;&nbsp;&nbsp;&nbsp;"Dvadeset minuta do paljenja. Svi sistemi nominalni."
<BR>&nbsp;&nbsp;&nbsp;&nbsp;&nbsp;"Hvala, Hale."
<BR>&nbsp;&nbsp;&nbsp;&nbsp;&nbsp;Pitam se da li je Čandra bio sasvim iskren, pomisli Karnou, kada je kazao da će se Hal pomesti ako bilo ko drugi bude razgovarao sa njim. Ja sam često pričao sa njim, kada nikoga nije bilo u blizini, i on me je uvek savršeno razumeo. No, sada više nije preostalo mnogo vremena za prijateljsko ćaskanje, premda bi to pomoglo da malo popusti napetost.
<BR>&nbsp;&nbsp;&nbsp;&nbsp;&nbsp;Šta Hal stvarno misli - ako uopšte nešto misli - o misiji? Čitavog života Karnou je izbegavao apstraktna, filozofska pitanja: ja čvrsto verujem jedino u zavrtnje i matice, često je tvrdio, premda ni jednih ni drugih nema premnogo na jednom svemirskom brodu. Ranije bi se nasmejao toj zamisli, ali sada su ga počele moriti sumnje: da li je Hal osećao da će ubrzo biti napušten i, ako je tako, da li će se tome usprotiviti? Karnou je gotovo posegao za prekidačem u džepu, ali se u poslednji čas uzdržao. Već je toliko puta načinio tu kretnju da je Čandra mogao postati podozriv.
<BR>&nbsp;&nbsp;&nbsp;&nbsp;&nbsp;Po stoti put se preslišao, ponavljajući redosled zbivanja koja je trebalo da se odigraju tokom narednog časa. U trenutku kada i poslednje zalihe goriva na 'Otkriću' budu iscrpene oni će isključiti sve osim ključnih sistema i kroz spojnu cev pohitaće do 'Leonova'. Potom će uslediti razdvajanje, eksplozivni naboji biće detonirani, brodovi će se razmaći jedan od drugoga - i motori na 'Leonovu' staviće se u pogon. Do razdvajanja je moralo doći, ako sve bude teklo prema planu, upravo u času kada se budu nalazili na najmanjoj razdaljini od Jupitera; na taj način, u najvećoj meri će iskoristiti gravitacionu darežljivost džinovske planete.
<BR>&nbsp;&nbsp;&nbsp;&nbsp;&nbsp;"Petnaest minuta do paljenja. Svi sistemi nominalni."
<BR>&nbsp;&nbsp;&nbsp;&nbsp;&nbsp;"Hvala, Hale."
<BR>&nbsp;&nbsp;&nbsp;&nbsp;&nbsp;"Uzgred", umeša se Vasilij sa drugog broda. "Ponovo sustižemo veliku crnu mrlju. Pitam se možemo li videti nešto novo."
<BR>&nbsp;&nbsp;&nbsp;&nbsp;&nbsp;Nadam se da ne možemo, pomisli Karnou; ionako imamo pune ruke posla u ovom trenutku. No, on ipak baci letimičan pogled na sliku koju je Vasilij prenosio na monitoru teleskopa.
<BR>&nbsp;&nbsp;&nbsp;&nbsp;&nbsp;U prvi mah nije mogao da razabere ništa drugo osim slabašno svetlucave noćne strane planete; a onda, na obzorju, ugleda zbog perspektive skraćen krug dublje tame. Hitali su ka njemu neverovatnom brzinom.
<BR>&nbsp;&nbsp;&nbsp;&nbsp;&nbsp;Vasilij poveća osvetljenost slike i ona magično blesnu. Konačno, velika crna mrlja razloži se u mnoštvo istovetnih elemenata...
<BR>&nbsp;&nbsp;&nbsp;&nbsp;&nbsp;Blagi Bože, pomisli Karnou, ne mogu da poverujem u ovo !
<BR>&nbsp;&nbsp;&nbsp;&nbsp;&nbsp;Začuo je uzvike iznenađenja sa 'Leonova': svi su ostali uzeli udela u istom otkrovenju istog trenutka.
<BR>&nbsp;&nbsp;&nbsp;&nbsp;&nbsp;"Dr Čandra", reče Hal, "beležim snažne glasovne amplitude stresa. Postoji li neki problem?"
<BR>&nbsp;&nbsp;&nbsp;&nbsp;&nbsp;"Ne, Hale", hitro uzvrati Čandra. "Misija ima normalan tok. Samo smo doživeli jedno iznenađenje - to je sve. Šta ti misliš o slici na monitorskom kolu šesnaest?"
<BR>&nbsp;&nbsp;&nbsp;&nbsp;&nbsp;"Vidim noćnu stranu Jupitera. Postoji jedno kružno područje, prečnika tri hiljade dve stotine pedeset kilometara, koje je gotovo u potpunosti prekriveno pravougaonim telima."
<BR>&nbsp;&nbsp;&nbsp;&nbsp;&nbsp;"Koliko ih ima?"
<BR>&nbsp;&nbsp;&nbsp;&nbsp;&nbsp;Usledila je sasvim kratka pauza pre no što je Hal izbacio brojku na video displej:
<BR>
<BR>&nbsp;&nbsp;&nbsp;&nbsp;&nbsp;1.355.000 plus/minus 1.000
<BR>
<BR>&nbsp;&nbsp;&nbsp;&nbsp;&nbsp;"A da li ih prepoznaješ?"
<BR>&nbsp;&nbsp;&nbsp;&nbsp;&nbsp;"Da. Istovetni su po veličini i obliku sa objektom koji nazivate Stariji brat. Deset minuta do paljenja. Svi sistemi nominalni."
<BR>&nbsp;&nbsp;&nbsp;&nbsp;&nbsp;Moji nisu, pomisli Karnou. Vražja stvar se, dakle, spustila na Jupiter gde je stala da se razmnožava. Postojalo je nešto istovremeno komično i zlokobno oko ove pošasti crnih monolita; osim toga, pomela ga je i iznenadila okolnost da mu se ta neverovatna slika na monitorskom ekranu učinila nelagodno poznata.
<BR>&nbsp;&nbsp;&nbsp;&nbsp;&nbsp;Razume se - to je bilo posredi! To mnoštvo istovetnih pravougaonika podsećaloga je na - domine. Pre više godina video je jedan dokumentarac u kome je ekipa pomalo ćaknutih Japanaca strpljivo naređala milion domina na takav način da kada se prva obori sve ostale u nizu neumitno slede njen primer. Razvrstali su kolonu u složene obrasce, tako da je delimično išla ispod vode, delom uz i niz male stepenice, a bile su naslagane i uporedne kolone koje su prilikom padanja obrazovale slike i šare. Bile su potrebne nedelje da se sve postave; Karnou se prisetio kako su neočekivani zemljotresi u nekoliko navrata osujetili poduhvat, a kada je on končno uspeo, padanje domina od prve do poslednje potrajalo je više od sata.
<BR>&nbsp;&nbsp;&nbsp;&nbsp;&nbsp;"Osam minuta do paljenja. Svi sistemi nomnalni. Dr Čandra - smem li nešto da predložim?"
<BR>&nbsp;&nbsp;&nbsp;&nbsp;&nbsp;"O čemu je reč, Hale?"
<BR>&nbsp;&nbsp;&nbsp;&nbsp;&nbsp;"Posredi je veoma neobična pojava. Zar ne mislite da bi bilo bolje da odustanemo od odbrojavanja, kako biste mogli da je proučite?"
<BR>&nbsp;&nbsp;&nbsp;&nbsp;&nbsp;Na 'Leonovu', Flojd stade da se hitro kreće ka komandnom mostu. Možda će biti potreban Tanji i Vasiliju. A da i ne pominje Čandru i Karnoua - kakva situacija! Pretpostavimo da Čandra stane na Halovu stranu? Ako to učini - obojica bi mogla biti u pravu! Uostalom, zar upravo to nije bio glavni razlog što su došli ovamo?
<BR>&nbsp;&nbsp;&nbsp;&nbsp;&nbsp;Ako zaustave odbrojavanje, brodovi će načiniti krug oko Jupitera i vratiti se u istu tačku kroz devetnaest časova. Dodatno zadržavanje od devetnaest časova ne bi stvorilo nikakve probleme; samo da nije bilo onog zagonetnog upozorenja i on bi se silno založio za to.
<BR>&nbsp;&nbsp;&nbsp;&nbsp;&nbsp;No, tu posredi nije bilo samo upozorenje. Pod njima se nalazila planetna zaraza koja se širila pročeljem Jupitera. Možda su uistinu uzmicali pred najneobičnijom pojavom u istoriji nauke. No, čak i tako, više je voleo da je proučava sa bezbednije udaljenosti.
<BR>&nbsp;&nbsp;&nbsp;&nbsp;&nbsp;"Šest minuta do paljenja", reče Hal. "Svi sistemi nominalni. Spreman sam da zaustavim odbrojavanje ako se slažete. Dopustite mi da vas podsetim da je moje glavno uputstvo da proučim sve u prostoru Jupitera što možda stoji u vezi sa inteligencijom."
<BR>&nbsp;&nbsp;&nbsp;&nbsp;&nbsp;Flojd je odveć dobro prepoznao ovu rečenicu: sam ju je napisao. Poželeo je da je sada nekako odagna iz Halovog pamćenja.
<BR>&nbsp;&nbsp;&nbsp;&nbsp;&nbsp;Trenutak kasnije stigao je do mosta i pridružio se bračnom paru Orlov. Oboje mu uputiše pogled pun brižnosti i uzbunjenosti.
<BR>&nbsp;&nbsp;&nbsp;&nbsp;&nbsp;"Šta preporučuješ?" upita Tanja brzo.
<BR>&nbsp;&nbsp;&nbsp;&nbsp;&nbsp;"Sad se Čandra pita, bojim se. Mogu li da razgovaram sa njim na privatnoj vezi?"
<BR>&nbsp;&nbsp;&nbsp;&nbsp;&nbsp;Vasilij mu pruži mikrofon.
<BR>&nbsp;&nbsp;&nbsp;&nbsp;&nbsp;"Čandra? Pretpostavljam da Hal ovo ne čuje?"
<BR>&nbsp;&nbsp;&nbsp;&nbsp;&nbsp;"Tako je, dr Flojd."
<BR>&nbsp;&nbsp;&nbsp;&nbsp;&nbsp;"Morate brzo govoriti. Ubedite ga da se odbrojavanje mora nastaviti, da mi cenimo njegov... ovaj, naučni polet - da, to je prava reč - kažite mu da smo uvereni da će biti kadar da obavi posao bez naše pomoći. Mi ćemo, razume se, sve vreme ostati u vezi sa njim."
<BR>&nbsp;&nbsp;&nbsp;&nbsp;&nbsp;"Pet minuta do paljenja. Svi sistemi nominalni. I dalje čekam vaš odgovor, dr Čandra."
<BR>&nbsp;&nbsp;&nbsp;&nbsp;&nbsp;Svi ga čekamo, pomisli Karnou, samo jedan metar udaljen od naučnika. A ako već budem morao konačno da pritisnem to dugme, stvar će doći kao olakšanje. Štaviše, veoma će mi prijati.
<BR>&nbsp;&nbsp;&nbsp;&nbsp;&nbsp;"Vrlo dobro, Hale. Nastavi da odbrojavaš. Imamo puno poverenje u tvoju kadrost da preduzmeš proučavanje svih pojava u prostoru Jupitera bez našeg nadzora. Naravno, bićemo u vezi sa tobom sve vreme."
<BR>&nbsp;&nbsp;&nbsp;&nbsp;&nbsp;"Četiri minuta do paljenja. Svi sistemi nominalni. Obavljeno stavljanje pod pritisak rezervoara sa gorivom. Voltaža spremna na aktivatoru plazme. Jeste li sigurni da ste doneli ispravnu odluku, dr Čandra? Ja uživam u tome da sarađujem sa ljudskim bićima i sa njima imam podsticajne odnose. Položaj broda ispravljen za nula zarez jedan miliradijan."
<BR>&nbsp;&nbsp;&nbsp;&nbsp;&nbsp;"I mi uživamo u saradnji sa tobom, Hale. To ćemo i dalje činiti, čak i ako budemo udaljeni milionima kilometara."
<BR>&nbsp;&nbsp;&nbsp;&nbsp;&nbsp;"Tri minuta do paljenja. Svi sistemi nominalni. Proverena zaštita od zračenja.Postoji problem vremenskog razmaka, dr Čandra. Može se pokazati neophodno da se posavetujemo bez ikakvog odlaganja."
<BR>&nbsp;&nbsp;&nbsp;&nbsp;&nbsp;Ovo je suludo, pomisli Karnou, držeći ruku stalno blizu prekidača. Stvarno verujem da je Hal - usamljen. Je li ovde možda posredi oponašanje nekog dela Čandrine ličnosti, na šta uopšte nismo posumnjali?
<BR>&nbsp;&nbsp;&nbsp;&nbsp;&nbsp;Svetla tako neopazice žmirnuše da je to mogao zapaziti samo neko ko je veoma dobro upućen u sve moguće nepravilnosti ponašanja 'Otkrića'. Uzrok je mogao biti dobar ili rđav - početak postupka paljenja plazme, ili njegov prekid...
<BR>&nbsp;&nbsp;&nbsp;&nbsp;&nbsp;Odvažio se da baci brz pogled prema Čandri; lice malog naučnika bilo je zgrčeno i zbunjeno i Karnou gotovo prvi put oseti istinsku naklonost prema njemu kao prema jednom ljudskom biću. Tog časa mu pade na um izuzetna informacija koju mu je Flojd poverio - Čandrin predlog da ostane na brodu i pravi Halu društvo tokom trogodišnjeg povratnog putovanja. Nije više čuo da se pominje ta zamisao; sva je prilika da je posle upozorenja bila sasvim zaboravljena.
<BR>&nbsp;&nbsp;&nbsp;&nbsp;&nbsp;Ali možda je Čandra ponovo došao u iskušenje; ako je to tako, onda on više ništa nije mogao preduzeti u ovoj fazi. Nije više bilo vremena da se obave neophodne pripreme, čak i kada bi se zadržali još jednu orbitu i odložili odlazak posle krajnjeg roka, što Tanja posle svega što se sada dogodilo svakako ne bi dozvolila.
<BR>&nbsp;&nbsp;&nbsp;&nbsp;&nbsp;"Hale", prošapta Čandra toliko tiho da ga je Karnou jedva čuo. "Moramo da odemo. Nemam vremena da ti izložim sve razloge, ali uveravam te da je tako."
<BR>&nbsp;&nbsp;&nbsp;&nbsp;&nbsp;"Dva minuta do paljenja. Svi sistemi nominalni. Završni postupak otpočeo. Žao mi je što niste u prilici da ostanete. Možete li mi navesti bar neke od razloga, po redu važnosti?"
<BR>&nbsp;&nbsp;&nbsp;&nbsp;&nbsp;"Ne za dva minuta, Hale. Nastavi odbrojavanje. Sve ću ti objasniti kasnije. Još nam je preostalo više od jednog sata... zajedno."
<BR>&nbsp;&nbsp;&nbsp;&nbsp;&nbsp;Hal ništa nije odgovorio. Tišina je potrajala. Objava koja je trebalo da usledi u minut do paljenja izvesno je izostala...
<BR>&nbsp;&nbsp;&nbsp;&nbsp;&nbsp;Karnou baci pogled na časovnik. Blagi Bože, pomisli on, Hal je propustio čas! Je li obustavio odbrojavanje?
<BR>&nbsp;&nbsp;&nbsp;&nbsp;&nbsp;Karnou nesigurno pođe rukom prema prekidaču. Šta da radim sad? Voleo bih da Flojd kaže nešto, do vraga, ali on se verovatno boji da samo ne pogorša stvari...
<BR>&nbsp;&nbsp;&nbsp;&nbsp;&nbsp;Čekaću do nultog časa - ne, nije tako kritično, recimo još jedan dodatni minut - a onda ću ga cviknuti i preći ćemo na ručne komande...
<BR>&nbsp;&nbsp;&nbsp;&nbsp;&nbsp;Negde iz velike daljine oglasi se slabašan, zviždavi pisak, sličan zvuku tornada koji promiče negde tik ispod obzorja. 'Otkriće' poče da vibrira; javi se prvi nagoveštaj gravitacije koja se vraćala.
<BR>&nbsp;&nbsp;&nbsp;&nbsp;&nbsp;"Paljenje", reče Hal. "Pun potisak kroz petnaest sekundi."
<BR>&nbsp;&nbsp;&nbsp;&nbsp;&nbsp;"Hvala, Hale", uzvrati Čandra.
</P></TD></TR></TABLE>
<P class="next">
<A HREF=p55.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
