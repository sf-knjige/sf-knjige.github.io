<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. SASTANAK U ŽIŽI
<P>&nbsp;&nbsp;&nbsp;&nbsp;&nbsp;Čak i u ovom metričkom dobu to je i dalje bio teleskop promera hiljadu stopa, a ne tri stotine metara. Kako je tropsko sunce brzo tonulo ka zatonu, velika zdela postavljena među planinama bila je već dopola ispunjena senkom; ali, trougaona platforma antenskog kompleksa, obešena visoko iznad središta, još je blistala svetlošću. Sa tla, daleko dole, bilo je potrebno uistinu oštro oko da bi se razabrale dve ljudske prilike u vazdušnom prepletu greda, nosećih kablova i talasovoda.
<BR>&nbsp;&nbsp;&nbsp;&nbsp;&nbsp;"Došlo je vreme", reče dr Dimitrij Mojsevič svom starom prijatelju Hejvudu Flojdu, "da porazgovaramo o mnogim stvarima. O cipelama, svemirskim brodovima i pečatnom vosku, ali ponajviše o monolitima i pokvarenim računarima."
<BR>&nbsp;&nbsp;&nbsp;&nbsp;&nbsp;"Zato si me, znači, odveo sa konferencije. Nije, doduše, da se žalim - već sam toliko puta slušao taj Karlov govor o SETI-ju da ga i sam mogu izdeklamovati. A i pogled odavde svakako je fantastičan - znaš, često sam dolazio ovamo, u Aresibo, ali još nijednom nisam stigao da se popnem do antenske sabirnice."
<BR>&nbsp;&nbsp;&nbsp;&nbsp;&nbsp;"Sram te bilo. Ja sam ovde bio već tri puta. Zamisli samo - u prilici smo da osluškujemo čitavu Vaseljenu, ali niko ne može da čuje nas. Porazgovarajmo stoga o tvom problemu."
<BR>&nbsp;&nbsp;&nbsp;&nbsp;&nbsp;"Kakvom problemu?"
<BR>&nbsp;&nbsp;&nbsp;&nbsp;&nbsp;"Pre svega, zašto si morao da daš ostavku na položaj predsednika Nacionalnog astronautičkog veća?"
<BR>&nbsp;&nbsp;&nbsp;&nbsp;&nbsp;"Nisam dao ostavku. Havajski univerzitet plaća znatno bolje."
<BR>&nbsp;&nbsp;&nbsp;&nbsp;&nbsp;"U redu - nisi dao ostavku - preduhitrio si ih. Posle svih ovih godina, Vudi, mene ne možeš obmanuti i trebalo bi da prestaneš da pokušavaš. Kad bi ti ovoga časa ponovo ponudili mesto predsednika u NAV-u, da li bi oklevao da ga prihvatiš?"
<BR>&nbsp;&nbsp;&nbsp;&nbsp;&nbsp;"Dobro, matori Kozače. Šta želiš da saznaš?"
<BR>&nbsp;&nbsp;&nbsp;&nbsp;&nbsp;"Pre svega, ima mnogo neodređenosti u izveštaju koji si konačno podneo posle silnog navaljivanja s moje strane. Prešli smo preko smešne i uistinu nedopustive tajanstvenosti koja je pratila iskopavanje monolita u Tihou..."
<BR>&nbsp;&nbsp;&nbsp;&nbsp;&nbsp;"To nije bila moja zamisao."
<BR>&nbsp;&nbsp;&nbsp;&nbsp;&nbsp;"Milo mi je što to čujem: čak ti i verujem. A cenimo i činjenicu da sada dopuštate svima da ispitaju stvar... što je, razume se, trebalo da učinite od početka. Teško, doduše, da bi to mnogo pomoglo..."
<BR>&nbsp;&nbsp;&nbsp;&nbsp;&nbsp;Zavladala je sumorna tišina dok su dva čoveka razmišljala o crnoj zagonetki gore na Mesecu, koja je i dalje prezrivo poražavala sva oružja što ih je ljudska domišljatost mogla iznedriti da bi se uhvatila ukoštac s njom. Onda ruski naučnik nastavi.
<BR>&nbsp;&nbsp;&nbsp;&nbsp;&nbsp;"U svakom slučaju, ma šta bio monolit u Tihou, u blizini Jupitera nalazi se nešto još značajnije. Tamo je, uostalom, on uputio signal. A vi ste se na istom mestu uvalili u nevolju. Žao mi je zbog toga, uzgred budi rečeno - iako je Frenk Pul bio jedini koga sam lično poznavao. Sreli smo se 1998. na kongresu MAF-a - izgledao mi je kao čestit čovek."
<BR>&nbsp;&nbsp;&nbsp;&nbsp;&nbsp;"Hvala, sve su to bili čestiti ljudi. Voleo bih kada bismo doznali šta im se dogodilo."
<BR>&nbsp;&nbsp;&nbsp;&nbsp;&nbsp;"Ma šta bilo, uveren sam da ćeš se složiti da se to sada tiče čitave ljudske rase - a ne samo Sjedinjenih Država. Ne možete više pokušavati da iskoristite znanje kojim raspolažete za sticanje čisto nacionalne prednosti."
<BR>&nbsp;&nbsp;&nbsp;&nbsp;&nbsp;"Dimitrij - znaš vrlo dobro da bi i tvoja strana postupila u dlaku na isti način. A i ti bi im pomagao u tome."
<BR>&nbsp;&nbsp;&nbsp;&nbsp;&nbsp;"Potpuno si u pravu. Ali to je već davna istorija - baš kao i ova vaša upravo smenjena administracija koja je odgovorna za svu tu petljavinu. Možda će vam se novi predsednik držati mudrijih saveta."
<BR>&nbsp;&nbsp;&nbsp;&nbsp;&nbsp;"Nije isključeno. Imaš li neke predloge i jesu li oni zvanični ili predstavljaju samo privatne nade?"
<BR>&nbsp;&nbsp;&nbsp;&nbsp;&nbsp;"Sasvim su nezvanični - u ovom trenutku. Posredi je ono što vražji političari nazivaju ispitivački razgovori. A ja ću glatko poreći da je do njih ikad došlo."
<BR>&nbsp;&nbsp;&nbsp;&nbsp;&nbsp;"Važi. Nastavi."
<BR>&nbsp;&nbsp;&nbsp;&nbsp;&nbsp;"U redu - evo kako stoje stvari. Sklapate 'Otkriće II' na parkiranoj orbiti što brže možete, ali nema mesta nadi da će biti gotovo za manje od tri godine, što znači da ćete propustiti naredni lansirni prozor..."
<BR>&nbsp;&nbsp;&nbsp;&nbsp;&nbsp;"Ne potvrđujem, niti poričem. Imaj na umu da sam ja samo ubogi univerzitetski rektor, na drugom kraju sveta od Astronautičkog veća."
<BR>&nbsp;&nbsp;&nbsp;&nbsp;&nbsp;"A tvoj poslednji put u Vašington bio je samo izlet na koji si pošao da se vidiš sa starim prijateljima, pretpostavljam. Nego, da nastavim: naš sopstveni brod, 'Aleksej Leonov'..."
<BR>&nbsp;&nbsp;&nbsp;&nbsp;&nbsp;"Mislio sam da ste ga nazvali 'German Titov'."
<BR>&nbsp;&nbsp;&nbsp;&nbsp;&nbsp;"Pogrešno, rektore. Draga, stara CIA ponovo je zakazala. 'Leonov' je od prošlog januara. I neka niko ne sazna da sam ti kazao da će stići do Jupitera najmanje godinu dana pre 'Otkrića'."
<BR>&nbsp;&nbsp;&nbsp;&nbsp;&nbsp;"Neka niko ne sazna da sam ti rekao da smo se toga i bojali. Ali samo nastavi."
<BR>&nbsp;&nbsp;&nbsp;&nbsp;&nbsp;"Budući da su moji šefovi u podjednakoj meri glupi i kratkovidi kao i tvoji, oni žele da se sami upuste u stvar. A to znači da i nas lako može zadesiti isto ono, ma šta to bilo, što je snašlo vas, tako da ćemo se svi naći na početku - ili još gore."
<BR>&nbsp;&nbsp;&nbsp;&nbsp;&nbsp;"Šta ti misliš, šta se dogodilo? Podjednako smo u nedoumici kao i vi. I nemoj mi reći da niste uhvatili sve emisije Dejva Boumena."
<BR>&nbsp;&nbsp;&nbsp;&nbsp;&nbsp;"Razume se da jesmo. Sve do poslednjih reči: 'Moj Bože, puna je zvezda!' Čak smo izvršili analizu stresa na uzorcima njegovog glasa. Mislimo da nije halucinirao; pokušavao je da opiše šta uistinu vidi."
<BR>&nbsp;&nbsp;&nbsp;&nbsp;&nbsp;"A kako vam izgleda njegov Doplerov pomak?"
<BR>&nbsp;&nbsp;&nbsp;&nbsp;&nbsp;"Potpuno je nemoguć, razume se. U času kada smo izgubili njegov signal, udaljavao se brzinom koja je iznosila deseti deo svetlosne. A nju je dostigao za manje od dva minuta. Četvrt miliona gravitacija!"
<BR>&nbsp;&nbsp;&nbsp;&nbsp;&nbsp;"Mora, dakle, da je trenutno stradao."
<BR>&nbsp;&nbsp;&nbsp;&nbsp;&nbsp;"Ne pravi se naivan, Vudi. Radio-uređaji u vašim svemirskim kapsulama nisu kadri da izdrže ni stoti deo tog ubrzanja. A ako su oni opstali, onda je to mogao i Boumen - bar dok nismo izgubili kontakt."
<BR>&nbsp;&nbsp;&nbsp;&nbsp;&nbsp;"Samo sam hteo da proverim u kom su vam pravcu išla razmišljanja. Od tog trenutka mi u podjednakoj meri pipamo u mraku kao i vi. Ako je to sa vama tako."
<BR>&nbsp;&nbsp;&nbsp;&nbsp;&nbsp;"Izloženo je mnoštvo luckastih nagađanja, koje me je sramota da ti ispričam. No, podozrevam da nijedno od njih neće biti ni upola ludo kao istina."
<BR>&nbsp;&nbsp;&nbsp;&nbsp;&nbsp;Svuda oko njih rasprsnu se sićušna, grimizna eksplozija navigacionih signalnih svetala i tri vitka tornja koja nose antenski kompleks počeše da blistaju poput svetionika spram sve tamnijeg neba. Poslednje crvene iverke Sunca nestadoše ispod okolnih brda; Hejvud Flojd sačeka na Zeleni blesak, koji još nijednom nije video. No, ponovo je doživeo razočaranje.
<BR>&nbsp;&nbsp;&nbsp;&nbsp;&nbsp;"Dobro, Dimitrij", reče on, "pređimo na stvar. Šta si, zapravo, naumio?"
<BR>&nbsp;&nbsp;&nbsp;&nbsp;&nbsp;"U bankama podataka na 'Otkriću' jamačno se nalaze ogromne količine neprocenjivih informacija; one se po svoj prilici i dalje prikupljaju, iako je brod prestao sa odašiljanjem. Voleli bismo da ih se domognemo."
<BR>&nbsp;&nbsp;&nbsp;&nbsp;&nbsp;"Pošteno. Ali kada stignete tamo i 'Leonov' se poveže sa 'Otkrićem', šta će vas sprečiti da se iskrcate i presnimite sve što želite?"
<BR>&nbsp;&nbsp;&nbsp;&nbsp;&nbsp;"Uopšte nisam očekivao da ću morati da te podsećam na okolnost da 'Otkriće' predstavlja teritoriju Sjedinjenih Država, tako da bi neovlašćeni pristup predstavljao gusarski čin."
<BR>&nbsp;&nbsp;&nbsp;&nbsp;&nbsp;"Osim u slučaju životne opasnosti, što ne bi bilo teško udesiti. Uostalom, sa razdaljine od milijardu kilometara nama bi bilo teško da proverimo kako stvarno stoje stvari."
<BR>&nbsp;&nbsp;&nbsp;&nbsp;&nbsp;"Hvala na veoma zanimljivom predlogu; proslediću ga dalje, ali čak i kada bismo ušli u 'Otkriće', bile bi nam potrebne nedelje da proniknemo u sve vaše sisteme i da iščitamo sve memorijske banke. Ono što ja predlažem jeste saradnja. Uveren sam da je to najbolja zamisao - premda će nas verovatno obojicu stajati silnog truda da u to ubedimo i naše šefove."
<BR>&nbsp;&nbsp;&nbsp;&nbsp;&nbsp;"Hoćeš da jedan od naših astronauta pođe na 'Leonovu'?"
<BR>&nbsp;&nbsp;&nbsp;&nbsp;&nbsp;"Da - po mogućstvu neki inženjer koji je stručnjak za sisteme na 'Otkriću'. Jedan od onih koje uvežbavate u Hjustonu za vraćanje broda do Zemlje."
<BR>&nbsp;&nbsp;&nbsp;&nbsp;&nbsp;"Otkud znaš za to?"
<BR>&nbsp;&nbsp;&nbsp;&nbsp;&nbsp;"Za ime sveta, Vudi - pa vest o tome doneo je još pre mesec dana videotekst 'Aviation Week-a'."
<BR>&nbsp;&nbsp;&nbsp;&nbsp;&nbsp;"Izgleda da stvarno nisam u toku; niko mi ne govori šta više nije strogo poverljivo."
<BR>&nbsp;&nbsp;&nbsp;&nbsp;&nbsp;"Još jedan razlog da se preseliš u Vašington. No, kako ti izgleda stvar? Slažeš li se sa mnom?"
<BR>&nbsp;&nbsp;&nbsp;&nbsp;&nbsp;"Potpuno. Bespogovorno si u pravu. Samo..."
<BR>&nbsp;&nbsp;&nbsp;&nbsp;&nbsp;"Samo šta?"
<BR>&nbsp;&nbsp;&nbsp;&nbsp;&nbsp;"Obojica ćemo morati da se uhvatimo ukoštac sa dinosaurusima čiji je mozak nagde u repu. Neki od mojih će primetiti: pustimo Ruse da slome vratove jurcajući ka Jupiteru. Mi ćemo i tako biti tamo neku godinu kasnije - tako da nema razloga za žurbu."
<BR>&nbsp;&nbsp;&nbsp;&nbsp;&nbsp;Na trenutak, vladala je tišina na antenskoj platformi, izuzev slabašnog pucketanja ogromnih nosećih kablova na kojima je visila stotinu metara od tla. A onda Mojsevič nastavi tako tihim glasom da se Flojd morao dobro napregnuti da bi ga čuo:
<BR>&nbsp;&nbsp;&nbsp;&nbsp;&nbsp;"Je li neko u skorije vreme proverio orbitu 'Otkrića'?"
<BR>&nbsp;&nbsp;&nbsp;&nbsp;&nbsp;"Stvarno ne znam - pretpostavljam da jeste. Ali zašto je to važno? Posredi je savršeno postojana orbita."
<BR>&nbsp;&nbsp;&nbsp;&nbsp;&nbsp;"Misliš? Dopusti mi da te netaktično podsetim na jedan neprijatan incident iz prošlosti NASA-e. Reč je o vašoj prvoj svemirskoj stanici - 'Skajlabu'. Bilo je predviđeno da ostane na orbiti najmanje jednu deceniju, ali niste valjano obavili proračune. Veoma je potcenjen otpor vazduha u jonosferi, tako da je spuštanje usledilo godinama pre no što je bilo predviđeno. Uveren sam da se sećaš te uzbudljive epizode, iako si u to vreme bio još dečak."
<BR>&nbsp;&nbsp;&nbsp;&nbsp;&nbsp;"Te godine sam diplomirao, to znaš vrlo dobro. Ali 'Otkriće' se nigde ne približava Jupiteru. Čak i u perigeju - ovaj, perijovu - brod je odveć visoko da bi podlegao dejstvu atmosferskog otpora."
<BR>&nbsp;&nbsp;&nbsp;&nbsp;&nbsp;"Već sam ti rekao dovoljno da me opet pošalju u izgnanstvo u moju daču - a možda ti ne bi bilo dopušteno da me posetiš naredni put. Biće najbolje da naložiš osoblju koje se bavi praćenjem kretanja 'Otkrića' da malo pomnije obavi svoj posao. I ne zaboravi da ih podsetiš na okolnost da Jupiter ima najveću magnetosferu u Sunčevom sistemu."
<BR>&nbsp;&nbsp;&nbsp;&nbsp;&nbsp;"Shvatio sam šta imaš na umu - hvala ti velika. Ima li još nešto pre no što krenemo dole? Ovde počinje da biva hladno."
<BR>&nbsp;&nbsp;&nbsp;&nbsp;&nbsp;"Ništa se ne sekiraj, dragi prijatelju. Čim ove stvari procure do Vašingtona - a sačekaj nedelju dana da ja obezbedim odstupnicu - videćeš već da će postati vraški vruće."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
