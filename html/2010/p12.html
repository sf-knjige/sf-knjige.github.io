<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. LED VELIKOG KANALA
<P>&nbsp;&nbsp;&nbsp;&nbsp;&nbsp;Ako bi se izuzelo kao ugalj crno nebo, fotografija je mogla biti snimljena gotovo bilo gde u polarnim oblastima Zemlje; nije bilo ničeg ni najmanje stranog u prizoru mora naboranog leda koje se pružalo sve do obzorja. Samo su pet prilika u skafandrima, koje su stajale u prvom planu, stavljale do znanja da je ova panorama pripadala jednom drugom svetu.
<BR>&nbsp;&nbsp;&nbsp;&nbsp;&nbsp;Tajanstveni Kinezi i dalje nisu objavljivali imena članova posade. Anonimni došljaci na smrznutom predelu Evrope bili su naprosto glavni naučnik, zapovednik, navigator, prvi inženjer i drugi inženjer. Ironije je takođe bilo u okolnosti, pomisli neodoljivo Flojd, da se svima na Zemlji ukazala prilika da vide ovu fotografiju čitav čas pre no što je ona stigla do 'Leonova', iako je ruski brod bio znatno bliže poprištu događaja. Ali 'Cijen' je odašiljao svoje emisije tako uskim snopom da ga je bilo nemoguće uhvatiti; 'Leonov' je bio u stanju da hvata jedino signale njegovog pozicionog fara koji je emitovao u svim pravcima bez razlike. No, čak se ni on nije mogao čuti više od pola vremena, kako ga je okretanje Evrope oko vlastite ose odnosilo sa vidika ili kako je sam satelit zalazio za čudovišnu masu planete. Sve škrte vesti sa kineske misije morale su biti prenošene preko Zemlje.
<BR>&nbsp;&nbsp;&nbsp;&nbsp;&nbsp;Pošto je obavljeno početno osmatranje, brod se spustio na jedno od retkih ostrva od čvrste stene koje se probijalo kroz ledenu koru što je optakala doslovce celi mesec. Led je bio ravan od pola do pola; vremenske prilike ovde nisu vajale predeo u neobične oblike, nije bilo snežnih nanosa koji bi sazdavali sloj za slojem bregova što se lagano pokreću. Meteori su mogli da padaju na bezvazdušnu Evropu, ali ne i obična snežna pahulja. Jedine sile koje su oblikovale njenu površinu bile su postojano privlačno dejstvo gravitacije koje je svodilo sva uzvišenja na jedan jednoobrazni nivo i neprekidni potresi izazvani učestalim prolascima pokraj Evrope ostalih satelita koji su se kretali svojim orbitama. Iako je Jupiterova masa bila nesravnjivo veća, njegovo dejstvo osećalo se znatno slabije. Jovijanske plime okončale su svoj posao pre mnogo eona, zauvek vezavši Evropu za njenog džinovskog gospodara, ka kome će zauvek biti okrenuta istom stranom.
<BR>&nbsp;&nbsp;&nbsp;&nbsp;&nbsp;Sve ovo bilo je poznato još od proletnih misija 'Vojadžera' iz sedamdesetih godina, od izviđanja letelice 'Galilej' iz osamdesetih i od spuštanja 'Keplera' iz devedesetih. Ali samo za nekoliko časova Kinezi su doznali o Evropi više nego sve prethodne misije zajedno. Ta saznanja oni su zadržali za sebe; čoveku je zbog toga moglo biti žao, ali malo bi ko porekao da su oni zaslužili pravo da tako postupe.
<BR>&nbsp;&nbsp;&nbsp;&nbsp;&nbsp;Ono, međutim, što im je bilo osporavano, uz sve veću oštrinu, bilo je pravo da prisvoje satelit. Prvi put u istoriji, jedna nacija istakla je svoje pravo nad drugim svetom i sva sredstva javnog informisanja na Zemlji sada su rasravljala o pravnim vidovima cele stvari. Iako su Kinezi naširoko i nadugačko isticali da oni nisu potpisnici Svemirske povelje Ujedinjenih Nacija iz 2002, tako da ih nisu obavezivale njene odredbe, to ipak uopšte nije umanjilo plahovita protivljenja.
<BR>&nbsp;&nbsp;&nbsp;&nbsp;&nbsp;Najednom, Evropa je postala najveća vest u Sunčevom sistemu, tako da se javila silna potreba za 'čovekom na licu mesta' (ili bar na udaljenosti od što je moguće manje miliona kilometara).
<BR>
<BR>&nbsp;&nbsp;&nbsp;&nbsp;&nbsp;"Govori Hejvud Flojd sa broda 'Kosmonaut Aleksej Leonov', na putu prema Jupiteru, premda su, kao što lako možete pretpostaviti, sve naše misli sada usredsređene na Evropu. Upravo u ovom trenutku posmatram je kroz najmoćniji teleskop na brodu; pod ovim stepenom uvećanja deset puta je veća od Meseca kada ga gledate golim okom. Prizor je uistinu zastrašujući.
<BR>&nbsp;&nbsp;&nbsp;&nbsp;&nbsp;Površina je jednoobrazno ružičasta, sa nekoliko malih, smeđih mrlja. Prekrivena je prepletenom mrežom uskih linija koje vijugaju i krivudaju u svim pravcima. U stvari, prizor veoma podseća na fotografiju iz medicinskog udžbenika koja prikazuje ustrojstvo vena i arterija.
<BR>&nbsp;&nbsp;&nbsp;&nbsp;&nbsp;Nekoliko ovih ustrojstava dugačko je na stotine - pa čak i na hiljade - kilometara i prilično podsećaju na fantomske kanale koje su Persival Louel i drugi astronomi iz devetnaestog veka uobražavali da vide na Marsu.
<BR>&nbsp;&nbsp;&nbsp;&nbsp;&nbsp;Ali kanali na Evropi nisu samo privid, premda, razume se, nisu ni veštački. Štaviše, u njima se nalazi voda - ili bar led. Satelit je, naime, gotovo potpuno pokriven okeanom, čija prosečna dubina iznosi pedeset kilometara.
<BR>&nbsp;&nbsp;&nbsp;&nbsp;&nbsp;S obzirom na okolnost da se Evropa nalazi veoma daleko od Sunca, njena površinska temperatura izuzetno je niska - oko sto pedeset stepeni ispod tačke mržnjenja. Moglo bi se, dakle, očekivati da se okean ovog meseca javi u obliku čvrstog bloka leda.
<BR>&nbsp;&nbsp;&nbsp;&nbsp;&nbsp;No, to ipak nije tako, zato što plimske sile u unutrašnjosti Evrope stvaraju velike količine toplote; posredi su iste sile koje pokreću ogromne vulkane na susednome Iou.
<BR>&nbsp;&nbsp;&nbsp;&nbsp;&nbsp;Led se, znači, neprekidno topi, lomi i ponovo ledi, što dovodi do nastanka pukotina i useka sličnih onim u plutajućim ledenim pločama u našim polarnim područjima. Upravo mi sada pred očima stoji taj zamršeni preplet pukotina; većina ih je tamna i veoma stara - možda više miliona godina. Ali nekoliko je potpuno belo; to su nove koje su se nedavno otvorile, tako da im je kora debela svega nekoliko centimetara.
<BR>&nbsp;&nbsp;&nbsp;&nbsp;&nbsp;'Cijen' se spustio upravo pored jedne od tih belih pruga - formacije dugačke hiljadu i po kilometara, koja je dobila naziv Veliki Kanal. Kinezi po svoj prilici imaju nameru da odatle upumpaju vodu u svoje rezervoare za gorivo, kako bi imali dovoljno zalihe da preduzmu istraživanje Jupiterovog sistema i potonji povratak na Zemlju. To možda neće biti lako, ali oni su jamačno dobro proučili mesto za spuštanje i sigurno znaju u šta se upuštaju.
<BR>&nbsp;&nbsp;&nbsp;&nbsp;&nbsp;Sada je očigledno zašto su prihvatili takav rizik - zašto ističu svoje pravo na Evropu. Kao mesto za opskrbu gorivom, ono može da predstavlja ključnu tačku u celom Sunčevom sistemu. Vode, doduše, ima i na Ganimedu, ali tamo je potpuno smrznuta, a i teže dostupna zbog snažnije sile teže tog satelita.
<BR>&nbsp;&nbsp;&nbsp;&nbsp;&nbsp;Ima još jedna stvar koja mi je upravo pala na um. Čak i ako bi se Kinezi nasukali na Evropi, možda bi bili kadri da se održe dok ne stigne spasilačka misija. Na raspolaganju im stoji obilje energije, a u području gde su se spustili verovatno ima i korisnih minerala, što je sasvim dovolno ako se zna da su Kinezi stručnjaci za proizvodnju sintetičke hrane. To, doduše, ne bi bio odveć raskošni život, ali imamo neke prijatelje koji bi ga bespogovorno prihvatili samo zbog izuzetnog pogleda na Jupiter koji se pruža preko neba - pogleda koji i nama treba da se ukaže kroz svega nekoliko dana.
<BR>&nbsp;&nbsp;&nbsp;&nbsp;&nbsp;"Hejvud Flojd vas pozdravlja u svoje ime i ime svojih kolega sa broda 'Aleksej Leonov'."
<BR>&nbsp;&nbsp;&nbsp;&nbsp;&nbsp;"Ovde most. Veoma lepo izlaganje, Hejvude. Trebalo je da budeš novinar."
<BR>&nbsp;&nbsp;&nbsp;&nbsp;&nbsp;"Imam silno iskustvo s tim. Pola mog radnog veka proveo sam bakćući se oko J. P."
<BR>&nbsp;&nbsp;&nbsp;&nbsp;&nbsp;"J. P.?"
<BR>&nbsp;&nbsp;&nbsp;&nbsp;&nbsp;"Javnih poslova - najčešće je posredi bilo uveravanje političara da nam daju više novca. Ali vi se ne suočavate sa takvom vrstom problema."
<BR>&nbsp;&nbsp;&nbsp;&nbsp;&nbsp;"Kako bih bila srećna da je to istina. No, pustimo sada to: dođi do mosta. Ima nekih novih informacija o kojima bih volela da porazgovaramo."
<BR>&nbsp;&nbsp;&nbsp;&nbsp;&nbsp;Flojd skide prikopčani mikrofon, odloži teleskop na mesto i izvuče se iz male osmatračnice. Dok je izlazio, gotovo se sudario sa Nikolajem Ternovskim, koji se očigledno uputio u sličnu misiju.
<BR>&nbsp;&nbsp;&nbsp;&nbsp;&nbsp;"Moraću da ukradem vaša najbolja mesta za Radio Moskvu, Vudi. Nadam se da mi nećete zameriti."
<BR>&nbsp;&nbsp;&nbsp;&nbsp;&nbsp;"Samo izvolite, tavariš. Uostalom, kako bih vas i mogao sprečiti u tome?"
<BR>&nbsp;&nbsp;&nbsp;&nbsp;&nbsp;Našavši se na mostu, ugledao je kapetana Orlovu kako zamišljeno posmatra zbijenu masu reči i brojki na glavnom displeju. Flojd je taman s naporom počeo da ih prevodi, kada ga ona prekide.
<BR>&nbsp;&nbsp;&nbsp;&nbsp;&nbsp;"Pustite pojedinosti. Ovo su procene vremena koje će 'Cijenu' biti potrebno da napuni rezervoare i pripremi se za uzletanje."
<BR>&nbsp;&nbsp;&nbsp;&nbsp;&nbsp;"I moji obavljaju iste proračune - ali bojim se da ovde ima premnogo promenljivih."
<BR>&nbsp;&nbsp;&nbsp;&nbsp;&nbsp;"Mislim da smo uklonili jednu od njih. Da li si znao da najbolje pumpe za vodu koje se mogu nabaviti pripadaju vatrogascima? A da li bi te iznenadilo da saznaš da su pre nekoliko meseci iznenada rekvirirana četiri najnovija modela u pekinškoj Centralnoj vatrogasnoj stanici, uprkos protivljenjima gradonačelnika?"
<BR>&nbsp;&nbsp;&nbsp;&nbsp;&nbsp;"Nisam iznenađen - već zadivljen. Ali nastavi, molim te."
<BR>&nbsp;&nbsp;&nbsp;&nbsp;&nbsp;"Možda je posredi podudarnost, ali većina tih pumpi baš bi odgovarala. Oslonimo li se na razložne pretpostavke o vremenu potrebnom da se montira cevovod, da se probuše rupe kroz led i tako dalje - sve u svemu, dakle, smatramo da bi mogli uzleteti kroz pet dana."
<BR>&nbsp;&nbsp;&nbsp;&nbsp;&nbsp;"Pet dana!"
<BR>&nbsp;&nbsp;&nbsp;&nbsp;&nbsp;"Ako budu imali sreće i ako sve bude dejstvovalo savršeno. A ako ne budu čekali da napune rezervoare za gorivo, već se zadovolje samo onom količinom koja bi im omogućila bezbedan susret sa 'Otkrićem' pre no što mi stignemo do njega, onda smo u sosu. Dovoljno je da budu brži od nas makar samo jedan čas. U najmanju ruku, tada mogu da traže spasilačka prava."
<BR>&nbsp;&nbsp;&nbsp;&nbsp;&nbsp;"Ne mogu, ako je verovati pravnicima iz našeg Ministarstva za inostrane poslove. U datom trenutku objavićemo da 'Otkriće' nije napuštena olupina, već da je naprosto tu parkirano i da čeka da dođemo do njega. Svaki pokušaj zaposedanja broda predstavljao bi u tom slučaju gusarski čin."
<BR>&nbsp;&nbsp;&nbsp;&nbsp;&nbsp;"Uveren sam da će to ostaviti izuzetno upečatljiv utisak na Kineze."
<BR>&nbsp;&nbsp;&nbsp;&nbsp;&nbsp;"Ako ne bude tako, šta nam onda preostaje?"
<BR>&nbsp;&nbsp;&nbsp;&nbsp;&nbsp;"Brojniji smo od njih - dva prema jedan kada probudimo Čandru i Karnoua."
<BR>&nbsp;&nbsp;&nbsp;&nbsp;&nbsp;"Je li ti to ozbiljno misliš? A gde su ti handžari za zaposedanje njihovog broda?"
<BR>&nbsp;&nbsp;&nbsp;&nbsp;&nbsp;"Handžari?"
<BR>&nbsp;&nbsp;&nbsp;&nbsp;&nbsp;"Mačevi - oružje."
<BR>&nbsp;&nbsp;&nbsp;&nbsp;&nbsp;"Oh. Možemo da upotrebimo laserske telespektrometre. Oni su u stanju da pretvore u paru uzorke asteroida od nekoliko miligrama sa udaljenosti od hiljadu kilometara."
<BR>&nbsp;&nbsp;&nbsp;&nbsp;&nbsp;"Nisam siguran da baš uživam u ovom razgovoru. Moja vlada sigurno ne bi odobrila primenu nasilja, izuzev, razume se, u samoodbrani."
<BR>&nbsp;&nbsp;&nbsp;&nbsp;&nbsp;"Vi naivni Amerikanci! Mi smo daleko realističniji; moramo to biti. Svi tvoji preci umrli su u krevetu od starosti, Hejvude. Trojica mojih poginulo je u velikom otadžbinskom ratu."
<BR>&nbsp;&nbsp;&nbsp;&nbsp;&nbsp;Kad bi bili nasamo, Tanja ga je uvek oslovljavala sa 'Vudi', a nikada sa 'Hejvude'. Mora da je ovo ozbiljno mislila. Ili je možda proveravala njegove reakcije?
<BR>&nbsp;&nbsp;&nbsp;&nbsp;&nbsp;"U svakom slučaju, 'Otkriće' sada predstavlja gvožđuriju vrednu nekoliko tričavih milijardi dolara. Sam brod nije važan - već jedino informacije na njemu."
<BR>&nbsp;&nbsp;&nbsp;&nbsp;&nbsp;"Tačno. Informacije koje se mogu prekopirati, a onda obrisati."
<BR>&nbsp;&nbsp;&nbsp;&nbsp;&nbsp;"Baš ti vesele zamisli padaju na pamet, Tanja. Ponekad mi se učini da ste svi vi Rusi pomalo paranoični."
<BR>&nbsp;&nbsp;&nbsp;&nbsp;&nbsp;"Zahvaljujući Napoleonu i Hitleru imamo puno pravo da to budemo. Ali nemoj mi samo reći da i tebi na pamet nije pao taj - kako bi ti ono rekao - scenario."
<BR>&nbsp;&nbsp;&nbsp;&nbsp;&nbsp;"Nije bilo potrebe da se ja petljam oko toga", uzvrati Flojd prilično smrknuto. "Ministarstvo spoljnjih poslova već je obavilo stvar umesto mene - i to sa varijacijama. Samo nam preostaje da sačekamo i vidimo za koju će se Kinezi opredeliti. A uopšte me ne bi začudilo ako bi se ponovo pokazalo da su maštovitiji od nas."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
