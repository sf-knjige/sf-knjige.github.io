<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Glomazni mensovski tenk, uz štropot i tutnjavu, blešteći farovima, doplovi do Gabrijela Bejnsa i Anet Golding. Stade, štucajući grdno. Poklopac kupole otvori se naglo, i Mens unutra obazrivo ustade.
<BR>&nbsp;&nbsp;&nbsp;&nbsp;&nbsp;Iz okolne tame ne dođe nikakav laserski napad dr Meri Ritersdorf. Možda je, pomisli Gabrijel Bejns sa puno nade, gospođa Ritersdorf prihvatila zahtev Svetog trijumvirata, ispisan plamenim slovima preko neba. Možda nije, ali ovo svakako izgleda kao prilika za Anet i njega, prilika koju im je obećao Ignjat Ledebur.
<BR>&nbsp;&nbsp;&nbsp;&nbsp;&nbsp;Jednom jedinom brzom kretnjom skoči na noge i povuče Anet da i ona ustane; uspentraše se zajedno na bok mensovskog tenka. Vozač im pomože da uđu, a posle njihovog ulaska zalupi poklopac, sa silnim treskom; sve troje su bili sad nabacani kako bilo u tesnoj unutrašnjosti tenka, preznojeni i zadihani.
<BR>&nbsp;&nbsp;&nbsp;&nbsp;&nbsp;Izvukosmo se, obavestio je Gabrijel sebe. Ali bez radosti. Činilo se da nije važno; u široj svetskoj slici, veoma je majušno ovo što su oni postigli. Ipak, nešto jeste. On pruži ruku i obgrli Anet.
<BR>&nbsp;&nbsp;&nbsp;&nbsp;&nbsp;Mens reče: "Vi ste Goldingova i Bejns? Članovi Saveta?"
<BR>&nbsp;&nbsp;&nbsp;&nbsp;&nbsp;"Da", reče Anet.
<BR>&nbsp;&nbsp;&nbsp;&nbsp;&nbsp;"Rek'o mi Hauard Stro da vas pokupim", objasni Mens; stade za kontrole tenka i pokrete ga opet. "Trebalo bi da vas odbacim do Adolfvila; tamo će biti novi sastanak Saveta svih klanova, pa je Stro navaljivao da i vas dvoje budete prisutni."
<BR>&nbsp;&nbsp;&nbsp;&nbsp;&nbsp;I tako, razmišljao je Gabrijel Bejns, pošto smo Strou potrebni za glasanje, ostadosmo živi; Meri Ritersdorf neće imati priliku da nas odstreli u prvoj svetlosti zore. Ironija. Ali pokazuje važnost veza između klanova. Veze su to životonosne, za sve njih. Čak i veze sa ubogim Hibima.
<BR>&nbsp;&nbsp;&nbsp;&nbsp;&nbsp;Kad su stigli do Adolfvila, tenk ih je iskrcao ispred velike, središnje kamene zgrade; Gabrijel Bejns i Anet pođoše gore, dobro znanim kamenim stepeništem. Nisu ništa govorili; umorni i prljavi posle noći provedene u ležanju na zemlji, pod vedrim nebom, nisu bili raspoloženi za beznačajne razgovore.
<BR>&nbsp;&nbsp;&nbsp;&nbsp;&nbsp;Ono što nama treba, zaključi Bejns, nije sastanak Saveta, nego šest sati sna. Zapita se kakva je svrha ovog sastanka; zar se ovaj mesec nije već opredelio za jedan određeni smer delovanja, tako što je otpočeo borbu, do krajnjih granica svojih znanja i moći, protiv osvajača sa Zemlje? Šta bi se još moglo učiniti?
<BR>&nbsp;&nbsp;&nbsp;&nbsp;&nbsp;U predsoblju sale za sastanke, Gabrijel Bejns zastade. "Ja ću, kazao bih, prvo poslati mog simulakruma da uđe", reče on Aneti. Naročitim ključem otključa orman u kome je, sasvim u skladu sa svojim zakonskim pravima, čuvao svog simulakruma, koga su Mensi proizveli. "Nikad se ne zna." A bio bi stvarno blam poginuti sada, tako brzo posle spasenja od napada doktorke Ritersdorf.
<BR>&nbsp;&nbsp;&nbsp;&nbsp;&nbsp;"Vi, Parei", reče Anet, sa tragom, u glasu, nekog tužnog veselja.
<BR>&nbsp;&nbsp;&nbsp;&nbsp;&nbsp;Simulakrum Gabrijela Bejnsa šištavo ožive, stavivši u dejstvo svoje mehanizme. "Dobar dan, ser." Onda klimnu glavom Aneti. "Gospođice Golding. Ja ću sada ući, gospodine." Sa učtivim naklonom njima dvoma, on pođe, pored njih, i pokretima nešto trzavim, ali žustrim uđe u salu.
<BR>&nbsp;&nbsp;&nbsp;&nbsp;&nbsp;"Zar te sve ovo nije ničemu naučilo?" upita Anet Gabrijela Bejnsa dok su čekali da se simulakrum vrati i podnese raport.
<BR>&nbsp;&nbsp;&nbsp;&nbsp;&nbsp;"Na primer, čemu?"
<BR>&nbsp;&nbsp;&nbsp;&nbsp;&nbsp;"Da ne postoji savršena odbrana. Nema zaštite. Biti živ znači biti izložen opasnosti; u prirodi je života samog da bude rizičan - to je supstanca življenja."
<BR>&nbsp;&nbsp;&nbsp;&nbsp;&nbsp;"Pa, da, ali čovek treba ipak da čini koliko može da bi se zaštitio", reče Gabrijel Bejns oštroumno. Nema štete ako to bar pokušavaš. To ti je takođe 'supstanca življenja', kojom se, štaviše, bave sva živa bića neprekidno.
<BR>&nbsp;&nbsp;&nbsp;&nbsp;&nbsp;Simulirani Bejns vrati se i formalno podnese izveštaj. "Nema smrtonosnih gasova, nema električnih pražnjenja opasne jačine, nema otrova u bokalu sa vodom, nema rupica u zidovima za gađanje laserskim puškama, nema skrivenih infern-mašina. Ponudio bih predlog da možete bezbedno ući." Zaćuta, jer je njegov zadatak bio završen... ali onda, na Gabrijelovo iznenađenje, sim uz klepetave zvuke opet proradi. "Međutim", izjavi on, "skrenuo bih Vam pažnju na neuobičajenu činjenicu da postoji još jedan simulakrum, osim mene, u ovim prostorijama. A to mi se nimalo ne dopada, baš ni najmanje."
<BR>&nbsp;&nbsp;&nbsp;&nbsp;&nbsp;"Ko?" upita Gabrijel Bejns, zapanjen. Samo bi neki Pare mogao toliko biti zabrinut za svoju samoodbranu da upotrebi simulakruma, skupocenu zamenu za sebe samoga. Ali jedini parejski delegat je već tu - on sam, Gabrijel.
<BR>&nbsp;&nbsp;&nbsp;&nbsp;&nbsp;"Osoba koja će se obratiti Savetu", odgovori njegov Gabrijel-simulakrum. "Onaj koga delegati čekaju da čuju; taj je simulakrum."
<BR>&nbsp;&nbsp;&nbsp;&nbsp;&nbsp;Gabrijel Bejns odškrinu vrata i virnu unutra, vide da su svi drugi delegati već na okupu, a da pred njima stoji onaj pratilac Meri Ritersdorf, cijaš Denijel Magbum, taj isti koji je, po tvrdnji ljigavca, učestvovao u njenom napadu laserom na vlastitog muža, i na mensovskog tenkistu, i na njega i Anet Golding. Šta će Magbum ovde? Mnogo mu je, baš, pomogao njegov simulirani Gabrijel Bejns, posle svega.
<BR>&nbsp;&nbsp;&nbsp;&nbsp;&nbsp;Protivno svojoj svesti da to ne valja raditi, protivno svim svojim nagonima, Gabrijel Bejns polako uđe u salu za sastanke i zauze svoje mesto.
<BR>&nbsp;&nbsp;&nbsp;&nbsp;&nbsp;Sad još samo da nas Ritersdorfka pobije ovako sve skupa, iz nekog prikrajka, pomisli on.
<BR>&nbsp;&nbsp;&nbsp;&nbsp;&nbsp;"Dozvolite mi da objasnim", reče simulakrum Magbum odmah, čim su Anet i Gabrijel seli. "Ja sam Čak Ritersdorf; upravljam sada ovim simulakrumom, sa jednog obližnjeg mesta na Alfa Tri M2, iz međuzvezdanog broda Banija Hentmena. Možda ste taj brod primetili; ima nacrtanog zeca sa strane."
<BR>&nbsp;&nbsp;&nbsp;&nbsp;&nbsp;Hauard Stro reče pronicljivo: "Znači, ti ti sada više nisi produžena ruka zemaljske tajne službe, CIA."
<BR>&nbsp;&nbsp;&nbsp;&nbsp;&nbsp;"Tako je", potvrdi Magbum, simulakrum. "Sprečili smo, bar privremeno, tu tajnu službu da kontroliše ovaj proizvod. Izložiću, dakle, najbrže što mogu, predlog koji po našem mišljenju daje najbolje izglede za drugi mesec Alfe Tri, i za sve klanove na njemu. Morate zvanično, kao vrhovno vladajuće telo M2, odmah zatražiti od Alfanaca da dođu i izvrše pripajanje. Oni jemče da će vas tretirati ne kao pacijente nego kao zakonite naseljenike. Ova aneksija može se obaviti posredstvom Hentmenovog broda, pošto su dva visoka zvaničnika Alfe već u..."
<BR>&nbsp;&nbsp;&nbsp;&nbsp;&nbsp;Simulakrum se trže, zadrma, prestade govoriti.
<BR>&nbsp;&nbsp;&nbsp;&nbsp;&nbsp;"Nešto nije u redu s njim", reče Hauard Stro, ustajući.
<BR>&nbsp;&nbsp;&nbsp;&nbsp;&nbsp;Najednom, simulakrum Magbum reče: "Vrzzzzzzzzzzzzimus. Kadraks an vigdum ni-d-d-d-d." Mahnu rukama kao krilima, glavom zakotrlja na levo i desno, i proglasi: "Ib srvn dngmmmmmm kunk!"
<BR>&nbsp;&nbsp;&nbsp;&nbsp;&nbsp;Hauard Stro je piljio u simulakruma, bled i napet, onda se okrenuo Gabrijeli Bejnsu i rekao: "CIA sa Zemlje ubacila se u hiperprostornu transmisiju koja ide sa Hentmenovog broda ovde." Pljesnu se rukom po butini, nađe i poteže pištolj i, žmureći na jedno oko, nanišani precizno.
<BR>&nbsp;&nbsp;&nbsp;&nbsp;&nbsp;"Ovo što sam rekao maločas", izjavi Magbum, glasom donekle izmenjenim, višim i uznemirenijim, "mora biti odbačeno kao izdajnička zamka i besmislena opsena. Bilo bi samoubilački akt za M2 Alfe Tri da zatraži tobožnju zaštitu od Alfanske imperije jer, kao prvi razlog..."
<BR>&nbsp;&nbsp;&nbsp;&nbsp;&nbsp;Jednim hicem Hauard Stro onesposobi simulakruma; prostreljen kroz vitalni deo glave, simulakrum se, raširenih ruku i nogu, skrši na pod, na leđa. Ostade tišina. Simulakrum se više ne pomače.
<BR>&nbsp;&nbsp;&nbsp;&nbsp;&nbsp;Posle nekog vremena Hauard Stro vrati pištolj u futrolu i drhtavo sede u istu stolicu gde je i bio. "CIA iz San Franciska uspela je da preotme kontrolu od Ritersdorfa", reče on; to su bile reči suvišne, utoliko što je svaki delegat, pa čak i Jakob Simion od Hiba, lično pratio ceo taj niz događaja. "Međutim, mi smo čuli Ritersdorfov predlog, a to je ono bitno." Osmotri sve delegate, jednog po jednog. "Bilo bi nam najbolje da delujemo brzo. Haj'mo glasati."
<BR>&nbsp;&nbsp;&nbsp;&nbsp;&nbsp;"Ja glasam da prihvatimo predlog Ritersdorfa", reče Gabrijel Bejns, pomišljajući da su se izvukli zamalo, za malecko: da nije bilo munjevite akcije Stroa, simulakrum je mogao po naređenju sa Zemlje eksplodirati i poubijati sve njih.
<BR>&nbsp;&nbsp;&nbsp;&nbsp;&nbsp;"Ja sam saglasna", reče Anet Golding, silno napeta.
<BR>&nbsp;&nbsp;&nbsp;&nbsp;&nbsp;Kad je glasanje završeno, pokazalo se da su svi osim Dina Vode, ojađenog Depa, za prihvatanje predloga.
<BR>&nbsp;&nbsp;&nbsp;&nbsp;&nbsp;"A šta tebi fali?" Gabrijel Bejns upita Depa, radoznalo.
<BR>&nbsp;&nbsp;&nbsp;&nbsp;&nbsp;Šupljim, očajnim glasom Dep odgovori: "Mislim da nema nade. Zemljanski ratni brodovi suviše su blizu. Štit Mensa naprosto ne može izdržati dovoljno dugo. Ili će se dogoditi da ne možemo uspostaviti vezu sa Hentmenovim brodom. Nešto će krenuti naopako, a onda će nas Zemljani iseći kao repu." Zastade načas, a onda dodade: "Osim toga, boli me želudac još od početka sastanka; zajemčeno imam rak."
<BR>&nbsp;&nbsp;&nbsp;&nbsp;&nbsp;Pritisnuvši dugme zujalice, Hauard Stro pozva jednog poslužitelja Saveta, koji se pojavi sa prenosivom radio-stanicom u rukama. "Ja ću sada uspostaviti vezu sa Hentmenovim brodom", izjavi Stro i, okretanjem jednog škljocavog prekidača, uključi prijemno-otpremni uređaj.
<BR>
<BR>&nbsp;&nbsp;&nbsp;&nbsp;&nbsp;Posle veze sa ostacima svoje organizacije na Zemlji, Bani Hentmen diže glavu i, sa mučeničkim izrazom na licu, reče Čaku Ritersdorfu: "Evo šta je bilo. Taj tip London, šef CIA u San Francisku i starešina Elvudov, shvatio je šta se dešava; nadzirao je delatnosti tog simulakruma - sigurno je već nešto posumnjao, naravno, zato što sam ja uspeo pobeći."
<BR>&nbsp;&nbsp;&nbsp;&nbsp;&nbsp;"Da li je Elvud mrtav?" upita Čak.
<BR>&nbsp;&nbsp;&nbsp;&nbsp;&nbsp;"Ne, samo je u buvari u S. F. 'Prezidiju'. A Petri je opet uzeo da upravlja." Hentmen ustade i isključi, privremeno, liniju sa Zemljom. "Ali nisu preoteli kontrolu nad Magbumom na vreme."
<BR>&nbsp;&nbsp;&nbsp;&nbsp;&nbsp;"Optimisto", reče Čak.
<BR>&nbsp;&nbsp;&nbsp;&nbsp;&nbsp;"Slušaj", reče Hentmen žustro. "Taj narod u Adolfvilu može biti zakonski i klinički lud, ali nije glup, naročito ne kad je posredi njihova bezbednost. Čuli su predlog, i kladim se da ovog trenutka glasaju o njemu. Trebalo bi da nas pozovu preko radija, svakog časa sad." Pogleda na ručni časovnik. "Ja kažem, u roku od petnaest minuta." Okrete se Feldu. "Zovi ona dva Alfića, da mogu odma' da proslede zahtev njihovoj ratnoj floti."
<BR>&nbsp;&nbsp;&nbsp;&nbsp;&nbsp;Feld ode sa velikom hitnjom, a Hentmen, posle nekog vremena, uzdahnu i sede.
<BR>&nbsp;&nbsp;&nbsp;&nbsp;&nbsp;Pripalivši debelu, zelenu cigaru sa Zemlje, Bani Hentmen se zavali u mekano sedište, splete šake iza potiljka, osmotri Čaka.
<BR>&nbsp;&nbsp;&nbsp;&nbsp;&nbsp;Trenuci su prolazili.
<BR>&nbsp;&nbsp;&nbsp;&nbsp;&nbsp;"Da li su Alfanskoj imperiji potrebni TV komičari?" upita Čak.
<BR>&nbsp;&nbsp;&nbsp;&nbsp;&nbsp;Hentmen se široko isceri. "Isto kolko programeri simulakruma."
<BR>&nbsp;&nbsp;&nbsp;&nbsp;&nbsp;Deset minuta kasnije stiže poziv iz Adolfvila.
<BR>&nbsp;&nbsp;&nbsp;&nbsp;&nbsp;"U redu", reče Hentmen i klimnu glavom, slušajući Hauarda Stroa. Pogleda Čaka. "Gde su ta dva Alfanca? Vreme je; sad ili, naprosto, nikad."
<BR>&nbsp;&nbsp;&nbsp;&nbsp;&nbsp;"Ja sam ovde, zastupam Carevinu." Bio je to Alfanac RBX 303; ulazio je u sobu žurno, mlatarajući pojedinim delovima tela kao krilima, sa Feldom i drugim Alfancem. "Prenesi im još jednom uveravanja da neće biti tretirani kao invalidi nego kao naseljenici. Mi smo potpuno rešeni da taj vid učinimo sasvim jasan. Politika Alfe oduvek je bila..."
<BR>&nbsp;&nbsp;&nbsp;&nbsp;&nbsp;"Nemoj držiš govor", preseče ga Hentmen. "Zovi brodove da siđu ovamo." Dade mikrofon radio-otpremnika RBX 303-u, ustade umorno i priđe da stane pored Čaka. "Isuse", promrmlja. "U ovakvim trenucima on zapeo da rekapitulira spoljnu politiku svoje vlade tokom poslednjih šezdeset godina." Odmahnu glavom. Cigara mu se bila ugasila; on je sad, veoma sporim i promišljenim pokretima, ponovo pripali. "Dakle, mišljenja sam da ćemo doznati odgovore na naša krajnja pitanja."
<BR>&nbsp;&nbsp;&nbsp;&nbsp;&nbsp;"Koja?" upita Čak.
<BR>&nbsp;&nbsp;&nbsp;&nbsp;&nbsp;Hentmen reče brzo: "Da l' Alfanskoj imperiji trebaju TV komičari i programeri simića." Udalji se malo i stade da sluša kako RBX 303 pokušava da dobije radio-vezu sa alfanskom borbenom armadom. Čekako je ćutke, sa šakama u džepovima, izduvavajući oblačiće duvanskog dima. Čovek po njegovom izrazu lica nikad ne bi pogodio, pomisli Čak, da bukvalno naši životi zavise od toga da li će se taj veza uspostaviti uspešno, ili neće.
<BR>&nbsp;&nbsp;&nbsp;&nbsp;&nbsp;Džerald Feld, sav se sitno trzajući od nervoze, priđe Čaku i reče: "Gde je Frau Doktor u ovom trenutku?"
<BR>&nbsp;&nbsp;&nbsp;&nbsp;&nbsp;"Verovatno luta po terenu, negde dole", reče Čak. Hentmenov brod, sada na orbiti sa apogejom od pet stotina kilometara, više nije bio ni u kakvoj vezi, osim putem radija, sa događajima na površini M2.
<BR>&nbsp;&nbsp;&nbsp;&nbsp;&nbsp;"Ona sad ništa ne može učiniti, a?" upita Feld. "Mislim, da nam ufnuguje stvar. Što bi ona sigurno htela kad bi mogla."
<BR>&nbsp;&nbsp;&nbsp;&nbsp;&nbsp;Čak reče: "Moja supruga, ili bivša supruga, samo je jedna uplašena žena. Sama je na neprijateljskom mesecu, čeka zemaljsku flotu koja verovatno nikad neće doći, mada ona to, naravno, ne zna." Sad nije mrzeo Meri; to je otišlo, zajedno sa mnogim drugim stvarima.
<BR>&nbsp;&nbsp;&nbsp;&nbsp;&nbsp;"Tebi je žao nje?" upita Feld.
<BR>&nbsp;&nbsp;&nbsp;&nbsp;&nbsp;"Pa - ja bih više voleo da sudbina nije pomrsila puteve i meni i njoj tako potpuno kao što, eto, jeste. Njen put, u odnosu na mene, mislim. Imam osećanje da, na neki način koji ne mogu dokučiti, postoji mogućnost da smo Meri i ja možda ipak nekako mogli da se složimo. Možda kroz nekoliko godina..."
<BR>&nbsp;&nbsp;&nbsp;&nbsp;&nbsp;Hentmen proglasi: "Dobio je vezu. Uspelo nam je." Sav se ozario. "Sad mož' se napijamo toliko potpuno do besvesti da - samo kaži šta 'oćeš. Piće mi je ovde u brodu. Ništa, razumeš li, baš niš-ta više se ne traži od nas; uradili smo svoje. Sada smo državljani Alfanske carevine; uskoro ćemo imati registarske tablice umesto imena, al meni to ne smeta."
<BR>&nbsp;&nbsp;&nbsp;&nbsp;&nbsp;Dovršavajući svoju izjavu Feldu, Čak reče: "Možda ću jednog dana, kad više to ne bude važno, moći da se osvrnem i sagledam šta je trebalo da činim pa da izbegnem da se dogodi ono, da Meri i ja ležimo na zemlji i pucamo jedno na drugo." Preko smračenog predela jednog neznanog sveta, pomisli on. Gde niko od nas nije kod svoje kuće, ali gde ću ja, ipak - a možda i ona - morati da odživim ostatak svog života. Da, možda i Meri, pomisli on uozbiljeno.
<BR>&nbsp;&nbsp;&nbsp;&nbsp;&nbsp;Hentmenu reče: "Čestitam."
<BR>&nbsp;&nbsp;&nbsp;&nbsp;&nbsp;"Hvala", odvrati mu Hentmen, a zatim se obrati Feldu: "Čestitam, Džeri."
<BR>&nbsp;&nbsp;&nbsp;&nbsp;&nbsp;"Hvala ti", reče Feld, okrenuvši se prema Čaku: "Čestitanja i dug život. Alfanče, zemljače moj."
<BR>&nbsp;&nbsp;&nbsp;&nbsp;&nbsp;"Pitam se", reče Čak Hentmenu, "da li bi ti meni učinio jednu uslugu."
<BR>&nbsp;&nbsp;&nbsp;&nbsp;&nbsp;"Na primer? Samo kaži."
<BR>&nbsp;&nbsp;&nbsp;&nbsp;&nbsp;Čak reče: "Da mi pozajmiš jedan leteći čamac. Sišao bih na površinu."
<BR>&nbsp;&nbsp;&nbsp;&nbsp;&nbsp;"Zašto? Ovde si prokleto bezbedniji."
<BR>&nbsp;&nbsp;&nbsp;&nbsp;&nbsp;"Hteo bih da potražim moju ženu", reče Čak.
<BR>&nbsp;&nbsp;&nbsp;&nbsp;&nbsp;Uzvijajući jednu obrvu, Bani Hentmen primeti: "Siguran si da to želiš? Daaa, vidim ti po licu. E, jadniče ukleti. Pa, dobro, možda je možeš nagovoriti da ostane na Alfa Tri M2. Ako klanovi ne budu imali ništa protiv. I ako alfanske vlasti..."
<BR>&nbsp;&nbsp;&nbsp;&nbsp;&nbsp;"Samo ti njemu daj čamac", prekida ga Feld. "U ovom trenutku on je strašno nesrećan čovek; nema vremena da sluša to što ti imaš da kažeš."
<BR>&nbsp;&nbsp;&nbsp;&nbsp;&nbsp;"Važi", reče Hentmen Čaku i klimnu glavom. "Daću ti čamac; sleti tamo i slobodno uradi svaku glupost koju poželiš - ja perem ruke od toga. Naravno da se nadam da ćeš se vratiti, ali ako ne..." On slegnu ramenima. "Tako to ide."
<BR>&nbsp;&nbsp;&nbsp;&nbsp;&nbsp;"I povedi tvog ljigavcva, kad već ideš", reče Feld Čaku.
<BR>
<BR>&nbsp;&nbsp;&nbsp;&nbsp;&nbsp;Pola sata kasnije Čak je parkirao čamac u jedan šumarak mršavog drveća nalik na topole i iskoračio pod otvoreno nebo. Tu je stao, mirisao vetar i slušao. Ništa nije čuo. Bio je to samo jedan mali svet, na kome se ništa naročito nije dešavalo; jedan Savet je nešto glasao, jedan klan je održavao neko defanzivno energetsko polje, nekoliko ljudi je čekalo u strahu i drhtanju, ali, po svoj prilici, većina stanovništva je, kao Hibi u Ganditaunu, vukla noge kroz svoje psihotične dnevne rutine, neometeno.
<BR>&nbsp;&nbsp;&nbsp;&nbsp;&nbsp;"Jesam li ja mentalno oboleo?" upita on Lorda Teciostrigu, koji je odbauljao nekoliko desetina metara dalje, do jednog vlažnijeg mesta; ljigavac je bio akvatropičan. "Da li je ovo sveobuhvatna najgora stvar, od svih najgorih koje bih učiniti mogao?"
<BR>&nbsp;&nbsp;&nbsp;&nbsp;&nbsp;"Termin 'mentalno oboleo'", odgovori ljigavac, "strogo uzevši je zakonski termin. Ja smatram da si vrlo nerazuman; mislim da će Meri Ritersdorf verovatno počiniti nešto divljačno i neprijateljsko protiv tebe čim te ugleda. Ali ti možda želiš to. Umoran si. Bila je to dugotrajna borba. Oni nezakoniti stimulanti koje sam ti dao: nisu pomogli. Mislim da su te učinili samo još očajnijim i umornijim." On zastade načas, a onda dodade: "Možda bi trebalo da ideš na Imanja Kotona Mejtera."
<BR>&nbsp;&nbsp;&nbsp;&nbsp;&nbsp;"A šta je to?" Već i samo ime pobudilo je u njemu odbojnost.
<BR>&nbsp;&nbsp;&nbsp;&nbsp;&nbsp;"Naselje Depa. Pa da živi s njima tamo, u beskonačnoj crnoj sumornosti." Ton misli ljigavca bio je blago prekoran.
<BR>&nbsp;&nbsp;&nbsp;&nbsp;&nbsp;"Hvala", reče Čak ironično.
<BR>&nbsp;&nbsp;&nbsp;&nbsp;&nbsp;"Tvoja žena nije blizu", zaključi ljigavac. "Ja, bar, ne hvatam njene misli. Idemo dalje."
<BR>&nbsp;&nbsp;&nbsp;&nbsp;&nbsp;"Važi." Čak pođe teškim koracima ka čamcu.
<BR>&nbsp;&nbsp;&nbsp;&nbsp;&nbsp;Ljigavac je puzio za njim; ulazeći kroz otvorena vrata za hermetično zaptivanje, ljigavac mu domisli: "Uvek postoji mogućnost, koju moraš uzeti u obzir, da je Meri mrtva."
<BR>&nbsp;&nbsp;&nbsp;&nbsp;&nbsp;"Mrtva!" Stao je i zagledao se u ljigavu 'buđ' pred sobom. "Kako?"
<BR>&nbsp;&nbsp;&nbsp;&nbsp;&nbsp;"Kao što ti rekoh, Hentmene: na ovom mesecu se vodi rat. Ginulo se, mada je, srećom, broj poginulih zasad mali. Ali je potencijal za nasilnu smrt ovde ogroman. Poslednje što smo videli u vezi sa Meri Ritersdorf bilo je ono na nebu, ona odvratna psihotična projekcija koju su stvorili troje mistika, takozvani Sveti Trijumvirat. Preporučujem, dakle, da poletimo ovim čamcem u Ganditaun, gde glavni pokretač tog trijumvirata, Ignjat Ledebur, postoji - upravo to je odgovarajuća reč - usred svoje uobičajene gomile smeća, mačaka, žena i dece."
<BR>&nbsp;&nbsp;&nbsp;&nbsp;&nbsp;"Ali Ledebur nikad ne bi..."
<BR>&nbsp;&nbsp;&nbsp;&nbsp;&nbsp;"Psihijatrijski slučajevi su psihijatrijski slučajevi", ukaza mu stvorenje od ljigave plesni. "A u fanatika se nikad ne može stvarno imati poverenja."
<BR>&nbsp;&nbsp;&nbsp;&nbsp;&nbsp;"Tačno", reče Čak promuklo.
<BR>&nbsp;&nbsp;&nbsp;&nbsp;&nbsp;Uskoro su bili na putanji ka Ganditaunu.
<BR>&nbsp;&nbsp;&nbsp;&nbsp;&nbsp;"Stvarno se pitam", domisli ljigavac, duboko zamišljen, "šta se to ja nadam da bi moglo nastupiti kao neki ishod najpovoljniji po tebe. U nekim pogledima, bilo bi ti najbolje da je ona..."
<BR>&nbsp;&nbsp;&nbsp;&nbsp;&nbsp;"To su moja posla", prekide ga Čak Ritersdorf.
<BR>&nbsp;&nbsp;&nbsp;&nbsp;&nbsp;"Izvini", pomisli ljigavac skrušeno, ali ne bez sumornosti; to raspoloženje nije uspeo izbrisati iz misli.
<BR>&nbsp;&nbsp;&nbsp;&nbsp;&nbsp;Čamac je zujao svojom putanjom, bez ikakvih daljih razmena misli između njih.
<BR>
<BR>&nbsp;&nbsp;&nbsp;&nbsp;&nbsp;Izručujući gomilu kuvanih, malo bajatih špageta pred svoje dve ovce sa crnim licima - kućne ljubimice - Ignjat Ledebur diže pogled i vide kako se čamac spušta i prizemljuje na drum, nadomak njegove kolibe. Dade ovcama i ostatak hrane, a onda se ležerno odšeta natrag u kuću, sa tiganjem u ruci. Gomila mačaka, svakojakih, punonadežno pođe za njim.
<BR>&nbsp;&nbsp;&nbsp;&nbsp;&nbsp;Ušavši, on baci tiganj u sudoperu, među mnoštvo drugih posuda zakorelih od ostataka hrane, i zastade na trenutak da pogleda ženu koja je spavala na daščanom trpezarijskom stolu. Onda dohvati jednu mačku i iznese je opet napolje. Dolazak letelice nije, naravno, bio iznenađenje za njega; već pre nekog vremena doživeo je viziju o tome. Nije se uplašio, ali, opet, nije bio nimalo ni zadovoljan situacijom.
<BR>&nbsp;&nbsp;&nbsp;&nbsp;&nbsp;Dva obličja, od kojih jedno ljudsko, a drugo amorfna žuta grudva, pojaviše se iz čamca. Počeše se probijati, ne bez teškoća, kroz gomile otpada, prema Ledeburu.
<BR>&nbsp;&nbsp;&nbsp;&nbsp;&nbsp;"Biće vam drago da čujete", reče im Ledebur, umesto pozdrava, "da se alfanski ratni brodovi pripremaju da slete, ovog časa maltene, na naš svet." Osmehnuo se, ali čovek suočen s njim ne uzvrati osmehom. Žuta grudva, dabome, nije se imala čime osmehivati. "Prema tome, vaša misija", reče Ledebur, samo za nijansu uznemiren, "dovela je do uspešnog ishoda." Nije mu prijalo neprijateljstvo koje je izbijalo iz tog čoveka; vide, svojim mističnim psioničkim uvidom, gnev toga čoveka kao zloslutni oblak koji mu se oko glave žari crveno.
<BR>&nbsp;&nbsp;&nbsp;&nbsp;&nbsp;"Gde je Meri Ritersdorf?" upita čovek, Čak Ritersdorf. "Moja žena. Znaš li?" Okrete se ganimedskom ljigavcu pored sebe. "Zna li on?"
<BR>&nbsp;&nbsp;&nbsp;&nbsp;&nbsp;Ljigavac pomisli: "Zna, gospodine Ritersdorf."
<BR>&nbsp;&nbsp;&nbsp;&nbsp;&nbsp;"Tvoja žena", reče Ignjat Ledebur i klimnu glavom. "Činjaše stvari povređujuće, tamo napolju. Već je bila ubila jednog Mensa, i poku..."
<BR>&nbsp;&nbsp;&nbsp;&nbsp;&nbsp;"Ako mi ne pokažeš moju ženu", reče Čak Ritersdorf Ledeburu, "ima da te isečem na komade."
<BR>&nbsp;&nbsp;&nbsp;&nbsp;&nbsp;Gladeći uznemirano mačku koju je držao, Ledebur reče: "Voleo bih da ti uđeš na šolju čaja."
<BR>&nbsp;&nbsp;&nbsp;&nbsp;&nbsp;Sledeće što je znao bilo je da leži na leđima, na tlu, da mu u ušima zvoni, a glava pulsira tupim bolom. Ošamućeno se izbori do sedećeg položaja, pitajući se šta to bi.
<BR>&nbsp;&nbsp;&nbsp;&nbsp;&nbsp;"Gospodin Ritersdorf te je tresnuo", objasni ljigavac. "Zakačio te pesnicom malo iznad jagodične kosti."
<BR>&nbsp;&nbsp;&nbsp;&nbsp;&nbsp;"Ne više", reče Ledebur zgusnuto. Osetio je ukus krvi; ispljunuo; onda seo i stao da masira glavu. "Ona je u kući", reče, tada.
<BR>&nbsp;&nbsp;&nbsp;&nbsp;&nbsp;Čak Ritersdorf ga mimoiđe i dugim koracima produži u kolibu. Silovitim pokretom otvori vrata, nestade unutra. Ledebur najzad uspe da se osovi na noge; neko vreme je stajao nesigurno, a onda, pomalo vukući noge, pođe za Čakom.
<BR>&nbsp;&nbsp;&nbsp;&nbsp;&nbsp;Unutra, u prvoj sobi, Ignjat zastade kod vrata. Mačke su, slobodne da dolaze i odlaze kako im je volja, skakale, komešale se i kavžile svud oko njega.
<BR>&nbsp;&nbsp;&nbsp;&nbsp;&nbsp;Čak Ritersdorf priđe 'postelji' Ignjata Ledebura i nagnu se nad usnulu ženu. "Meri", reče on, "probudi se." Pruži ruku, dohvati njenu ruku koja je mlitavo visila preko ivice stola i prodrma je. "Oblači se i izlazi odavde. Idemo!"
<BR>&nbsp;&nbsp;&nbsp;&nbsp;&nbsp;Ta žena, koja je zamenila Elzi, malo-po malo otvori oči; izoštri pogled na Čakovo lice, onda najednom žmirnu, postade potpuno svesna. Refleksno se diže u sedeći položaj, onda pohvata ćebad koja su počela padati na sve strane; omota ih oko sebe, da pokrije dojke, male, visoko postavljene.
<BR>&nbsp;&nbsp;&nbsp;&nbsp;&nbsp;Ljigava grudva buđi je, iz učtivosti, ostala napolju.
<BR>&nbsp;&nbsp;&nbsp;&nbsp;&nbsp;"Čak", reče Meri, glasom niskim i postojanim, "ja sam u ovu kuću došla dobrovoljno. Prema tome, ja..."
<BR>&nbsp;&nbsp;&nbsp;&nbsp;&nbsp;Dograbio ju je za zglavak ruke, povukao sa stola; popadaše ćebad, a džezva za kafu odskoči od zemlje i isprevrta se, prosipajući svoju hladnu sadržinu. Dve mačke koje su se bile zavukle pod 'krevet' pobegoše u strahu, i pored Ignjata Ledebura odjuriše napolje.
<BR>&nbsp;&nbsp;&nbsp;&nbsp;&nbsp;Glatka, vitka i naga, Meri Ritersdorf se suoči sa svojim mužem. "Ne pitaš se ti više nimalo šta ću ja raditi", reče ona. Posegnu ka svojoj odeći, dohvati prvo bluzu, ali nastavi preturati, smirena koliko je u tim okolnostima moglo biti. Poče oblačiti metodično jedan po jedan komad odeće; po izrazu na licu, mogla je biti sasvim sama.
<BR>&nbsp;&nbsp;&nbsp;&nbsp;&nbsp;Čak reče: "Sad brodovi Alfe kontrolišu ovaj sektor. Mensi se spremaju da isključe štit i puste ih unutra; sve je uspelo. Dok si ti spavala u, u..." On trznu glavom ka Ignjatu Ledeburu. "U postelji ove spodobe."
<BR>&nbsp;&nbsp;&nbsp;&nbsp;&nbsp;"Jesi li ti sa njima?" upita Meri ledeno, zakopčavajući bluzu. "Pa, da, naravno da jesi. Alfanci su prigrabili ovaj mesec, a ti ćeš živeti pod njima." Završila je sa oblačenjem i počela češljati kosu, tempom razumnim, sporim.
<BR>&nbsp;&nbsp;&nbsp;&nbsp;&nbsp;"Ako ostaneš ovde", reče Čak, "na mesecu Dva Alfe Tri, i ne vratiš se na Zemlju..."
<BR>&nbsp;&nbsp;&nbsp;&nbsp;&nbsp;"Pa ja i ostajem ovde", reče Meri. "Već sam sredila stvar." Pokaza ka Ignjatu Ledeburu. "Ne sa njim; ovo je bilo samo nakratko, i on je to znao. Ne bih ja stanovala u Ganditaunu - nije to mesto za mene, nikakvim rastezanjem mašte ne bi moglo biti."
<BR>&nbsp;&nbsp;&nbsp;&nbsp;&nbsp;"Onda, gde?"
<BR>&nbsp;&nbsp;&nbsp;&nbsp;&nbsp;Meri reče: "Mislim na Da Vinčijeve Visove."
<BR>&nbsp;&nbsp;&nbsp;&nbsp;&nbsp;"Zašto?" Nevericom ispunjen, zurio je u nju.
<BR>&nbsp;&nbsp;&nbsp;&nbsp;&nbsp;"Nisam sigurna. Nisam još ni videla te Visove. Ali divim se Mensima; čak i onom jednom koga sam ubila. Nijednog trenutka se nije plašio, čak ni kad je jurio ka svom tenku znajući da neće stići. Nikad u životu nisam videla nešto tako; nikad."
<BR>&nbsp;&nbsp;&nbsp;&nbsp;&nbsp;"Mensi te nikad ne bi primili", reče Čak.
<BR>&nbsp;&nbsp;&nbsp;&nbsp;&nbsp;"A, primili bi." Ona smireno klimnu glavom. "Primiće me, svakako."
<BR>&nbsp;&nbsp;&nbsp;&nbsp;&nbsp;Čak se upitno okrete ka Ignjatu Ledeburu.
<BR>&nbsp;&nbsp;&nbsp;&nbsp;&nbsp;"Primiće", reče Ledebur. "Tvoja žena je u pravu." Obojica smo je izgubili; ti i ja, uvide Ignjat. Niko ne može ovu ženu dugo držati kao svoju. To, naprosto, nije u njenoj prirodi, u njenoj biologiji. On se okrete i snuždeno iziđe iz kolibe, iskorači napolje, priđe mestu gde je ljigavac čekao.
<BR>&nbsp;&nbsp;&nbsp;&nbsp;&nbsp;"Mislim da si pokazao gospodinu Ritersdorfu", domisli ljigavac ka njemu, "nemogućnost toga što on pokušava postići."
<BR>&nbsp;&nbsp;&nbsp;&nbsp;&nbsp;"Valjda jesam", reče Ignjat Ledebur, bez trunke poleta.
<BR>&nbsp;&nbsp;&nbsp;&nbsp;&nbsp;Čak se pojavi, bled i sumoran; prođe odlučnim koracima pored Ledebura, prema čamcu. "Idemo", dobaci on ljigavcu preko ramena, grubo.
<BR>&nbsp;&nbsp;&nbsp;&nbsp;&nbsp;Ljigavac pođe za njim, najbrže što je gomili sluzave buđi fizički moguće. Uđoše u čamac; hermetička vrata se zatvoriše i čamac se uzvinu u prepodnevna nebesa.
<BR>
<BR>&nbsp;&nbsp;&nbsp;&nbsp;&nbsp;Neko vreme je Ignjat Ledebur posmatrao njegov odlazak, a onda se vratio u svoju bednu kućicu. Nađe Meri kod frižidera kako traga za nečim od čega bi se mogao napraviti kakav-takav doručak.
<BR>&nbsp;&nbsp;&nbsp;&nbsp;&nbsp;Zajedno pripremiše sebi jutarnji obrok.
<BR>&nbsp;&nbsp;&nbsp;&nbsp;&nbsp;"Mensi su", ukaza Ledebur, "veoma okrutni u ponečemu."
<BR>&nbsp;&nbsp;&nbsp;&nbsp;&nbsp;Meri se nasmeja. "Pa šta?" upita podrugljivo.
<BR>&nbsp;&nbsp;&nbsp;&nbsp;&nbsp;Na ovo nije imao odgovor. Njegova svetost i njegove vizije ne pomogoše mu u tome, nimalo.
<BR>
<BR>&nbsp;&nbsp;&nbsp;&nbsp;&nbsp;Posle dugog vremena Čak reče: "Da li bi nas ovaj čamac dobacio natrag do Sunčevog sistema i do Zemlje?"
<BR>&nbsp;&nbsp;&nbsp;&nbsp;&nbsp;"Bespogovorno ne", odvrati Lord Teciostriga.
<BR>&nbsp;&nbsp;&nbsp;&nbsp;&nbsp;"U redu", reče Čak. "Otkriću neki zemaljski ratni brod parkiran u ovom području. Vraćam se na Zemlju, prihvatiću svaku sudsku kaznu koju mi tamošnje vlasti odrede, a onda ću napraviti neki aranžman sa Džoanom Trieste."
<BR>&nbsp;&nbsp;&nbsp;&nbsp;&nbsp;Ljigavac izjavi: "Ako se ima u vidu da će pred sudskim vlastima biti zatražena smrtna kazna, ma kakvi aranžmani sa Džoanom Trieste izvan su verovatnog."
<BR>&nbsp;&nbsp;&nbsp;&nbsp;&nbsp;"Šta ti preporučuješ, onda?"
<BR>&nbsp;&nbsp;&nbsp;&nbsp;&nbsp;"Nešto čemu ćeš se ti protiviti."
<BR>&nbsp;&nbsp;&nbsp;&nbsp;&nbsp;Čak reče: "Nema veze, reci." S obzirom na situaciju, nije mogao isključiti nijednu mogućnost.
<BR>&nbsp;&nbsp;&nbsp;&nbsp;&nbsp;"Ti... hm. Ovo je nezgodno; moram izložiti kako treba. Ti bi morao navesti tvoju ženu da te provede kroz ceo niz psiho-testova."
<BR>&nbsp;&nbsp;&nbsp;&nbsp;&nbsp;Posle nekog vremena Čak uspe da progovori: "Da utvrdimo u koje naselje bih se najbolje uklopio?"
<BR>&nbsp;&nbsp;&nbsp;&nbsp;&nbsp;"Da", reče ljigavac, ali nerado. "To bi otprilike bilo to. Čime ja ne kažem da si ti psihotik; nego samo da se odredi kuda teži tvoja ličnost, u najopštijem..."
<BR>&nbsp;&nbsp;&nbsp;&nbsp;&nbsp;"Pretpostavimo da testovi ne pokažu nikakvu težnju, nijednu neurozu, nijednu skrivenu psihozu, nikakvo izobličenje ličnosti, niti psihopatsku tendenciju, drugim rečima - ništa? Šta onda da radim?" Bez laskanja sebi - već je ostavio daleko za sobom sve takve stvari - naslućivao je da će testovi ispasti tačno tako. On ne pripada nijednom naselju ovde na Alfa 3 M2; on je ovde usamljenik, izgnanik, bez društva ikoga ko bi makar izdaleka ličio na njega.
<BR>&nbsp;&nbsp;&nbsp;&nbsp;&nbsp;"Tvoja dugotrajna želja da ubiješ svoju ženu", reče ljigavac, "mogla bi lako biti simptom nekog emocionalnog oboljenja u pozadini." Ljigavac se trudio da njegove misli zvuče punonadežno, ali nije uspevao. "Ipak, verujem da bi vredelo pokušati", istrajavao je.
<BR>&nbsp;&nbsp;&nbsp;&nbsp;&nbsp;Čak reče: "A šta ako ja osnujem jedno novo naselje ovde na M2."
<BR>&nbsp;&nbsp;&nbsp;&nbsp;&nbsp;"Sa jednim stanovnikom?"
<BR>&nbsp;&nbsp;&nbsp;&nbsp;&nbsp;"Mora biti da se ovde ponekad pojavi i neki normalac. Neki se izvuku iz svih svojih mentalnih poremećaja, a možda se rodi i dete potpuno zdravo. Ovde te klasifikuju, koliko vidim, kao polimorfnog šizofrenika sve dok ne dokažu da si nešto drugo; nije to u redu." O ovome je često razmišljao, još od prvog trenutka kad se učinilo da bi mogao ostati na ovom mesecu. "Jedan po jedan, pridruživaće se. Vremenom."
<BR>&nbsp;&nbsp;&nbsp;&nbsp;&nbsp;"Kuća od šećerlema, negde u šumama ovoga meseca", razmišljao je ljigavac. "A ti unutra, čekaš pritajen da uloviš svakog ko naiđe. Decu naročito." Sitno se zakikota. "Pardon. Ne bi trebalo da se šalim sa ovim; izvini."
<BR>&nbsp;&nbsp;&nbsp;&nbsp;&nbsp;Čak ne reče ništa, samo okrete čamac ka još većim visinama.
<BR>&nbsp;&nbsp;&nbsp;&nbsp;&nbsp;"Hoćeš li probati testove?" upita ljigavac. "Pre nego što odeš i osnuješ svoje naselje?"
<BR>&nbsp;&nbsp;&nbsp;&nbsp;&nbsp;"Važi", reče Čak. Činilo mu se da to nije nerazuman zahtev.
<BR>&nbsp;&nbsp;&nbsp;&nbsp;&nbsp;"Da li zamišljaš, ako se ima u vidu uzajamno neprijateljstvo vas dvoje, da bi tvoja žena mogla ispravno da te testira?"
<BR>&nbsp;&nbsp;&nbsp;&nbsp;&nbsp;"Pretpostavljam da bi mogla." Udaranje reckica tamo, to je rutinski posao, nije interpretativan.
<BR>&nbsp;&nbsp;&nbsp;&nbsp;&nbsp;Ljigavac zaključi: "Ja ću biti posrednik između tebe i nje; nećete se morati više naći licem u lice. A nalazi će ipak biti dobijeni."
<BR>&nbsp;&nbsp;&nbsp;&nbsp;&nbsp;"Hvala", reče Čak, sa zahvalnošću.
<BR>&nbsp;&nbsp;&nbsp;&nbsp;&nbsp;Ljigavac domisli zamišljeno: "Postoji još jedna mogućnost koja, iako vrlo slabo verovatna, zaslužuje da se razmotri. Mogla bi dati veliku žetvu, iako bi, naravno, bilo potrebno da prođe mnogo vremena da bi se to ostvarilo." Ljigavac se baci na zaključak svog razmišljanja. "Možda možeš navesti Meri da se i ona podvrgne testovima."
<BR>&nbsp;&nbsp;&nbsp;&nbsp;&nbsp;Ova zamisao zahvati Čaka kao potpuno, šokantno iznenađenje. Kao prvo - njegov um se pokrete hitro, putanjama analize i introspekcije - on ne vidi kakva bi tu korist mogla biti, bez obzira na Merine nalaze. Jer, stanovnici ovog meseca neće dobiti terapiju; to je već odlučeno, a odlučilo je njegovo sopstveno delanje. Ako bi se Meri na testovima 'provalila' - a to bi vrlo lako moglo biti - da je ozbiljno poremećena, naprosto bi ostala poremećena, terala bi sve po starom; nijedan psihijatar neće doći i početi da nešto mrsi sa njom. Šta je onda značilo ljigavcu ono o 'velikoj žetvi'?
<BR>&nbsp;&nbsp;&nbsp;&nbsp;&nbsp;Primivši ove njegove brze misli, Ljigavac objasni: "Pretpostavimo da tvoja žena otkrije, tokom testiranja, da ima u svojoj psihi jake manične elemente. To je bar moja, laička analiza njene ličnosti. Očito i njena. Ako bi ona uvidela ovo, uvidela da je, kao Hauard Stro ili oni divlji tenkisti, Mensovka, onda bi se suočila i sa činjenicom da..."
<BR>&nbsp;&nbsp;&nbsp;&nbsp;&nbsp;"Ti ozbiljno veruješ da bi nju to učinilo skrušenom? Manje svojeglavom?" Ljigavac je još odavno priznao da nije autoritet za pitanja o prirodi ljudskih bića - a naročito ne o prirodi dr Meri Ritersdorf. A da se i ne pominje okolnost da kod maničara, kao i kod Parea, ne dolazi u obzir ni pomisao na sumnju u sebe samoga; cela njihova emotivna građevina temelji se na osećanju samouverenja.
<BR>&nbsp;&nbsp;&nbsp;&nbsp;&nbsp;Kako bi jednostavne stvari bile kad bi naivni pogledi ljigavca bili tačni, kad bi bilo dovoljno da ozbiljno poremećena osoba vidi svoje nalaze sa testiranja, i zatim shvati i prihvati istinu o svojim psihičkim nedostacima. Gospode, pomisli Čak sumorno. Ako postoji ijedna činjenica koju je moderna psihijatrija dokazala, to je ta jedna: saznanje da si mentalno oboleo neće te, samo po sebi, izlečiti, baš kao što ni dijagnoza o srčanom oboljenju ne dovodi do toga da si namah postao čovek sa zdravim srcem.
<BR>&nbsp;&nbsp;&nbsp;&nbsp;&nbsp;Štaviše, verovatniji je suprotan ishod. Meri bi se stabilizovala zauvek, ojačana druženjem sa celim jednim naseljem sebi sličnih; njene manične težnje bile bi društveno prihvaćene. Verovatno bi završila kao ljubavnica Hauarda Stroa, možda bi ga čak nasledila, jednog dana, na mestu mensovskog delegata u Vrhovnom međuklanovskom savetu. Na Da Vinčijevim Visovima, ona bi se uzvisila do vlasti - tako što bi gazila sve koji su joj na putu.
<BR>&nbsp;&nbsp;&nbsp;&nbsp;&nbsp;"Svejedno", bio je uporan je ljigavac, "kad je budem zamolio da testira tebe, zamoliću je da primeni testove i na sebe samu. Još verujem da od toga može biti neke koristi. Upoznaj sebe; zar nije to bila jedna prastara zemaljska poslovica? Iz vašeg mnogo hvaljenog antičkog grčkog nasleđa. Nameće mi se misao, nekako, da upoznati samoga sebe znači dati sebi jedno oružje pomoću koga vi, ne-telepatske žive vrste, možete svoju psihu preoblikovati sve dok..."
<BR>&nbsp;&nbsp;&nbsp;&nbsp;&nbsp;"Sve dok - šta?"
<BR>&nbsp;&nbsp;&nbsp;&nbsp;&nbsp;Ljigavac je zaćutao; očigledno, kad je trebalo dati jasan i glasan odgovor na to pitanje, naprosto ga nije znao.
<BR>&nbsp;&nbsp;&nbsp;&nbsp;&nbsp;"Testiraj ti nju", reče Čak. "Pa da vidimo." Videćemo ko je u pravu, pomisli on, sa nadom da će ljigavac biti u pravu.
<BR>
<BR>&nbsp;&nbsp;&nbsp;&nbsp;&nbsp;Te noći, na Da Vinčijevim Visovima, veoma pozno, Lord Teciostriga, posle dugotrajnih i delikatnih pregovora, uspe ubediti dr Meri Ritersdorf da prođe kroz kompletnu seriju testova za određivanje psihološkog profila, a zatim da primeni, kao profesionalac, istu seriju testova i na svoga muža.
<BR>&nbsp;&nbsp;&nbsp;&nbsp;&nbsp;U složeno ukrašenoj, arhitektonski zapetljanoj kući mensovskog delegata u Savetu, Hauarda Stroa, njih troje se suočiše: Stro je, međutim, više vrebao iz pozadine. Zabavljalo ga je to što se događalo, ali se držao gordo i, kao što je po svojoj građi i morao, prezrivo. Sedeći tako, skicirao je pastelnim krejonima, hitro, niz portreta Meri; to je bio samo jedan od pravaca njegovog umetničkog i stvaralačkog angažovanja, od čega nije odustajao ni sada, u ovim danima velikih potresa, kad su Alfanski ratni brodovi jedan po jedan sletali na M2. Na pravi mensovski način, držao je mnoga gvožđa u vatri spremna za kovanje, istovremeno; ostajao je mnogostran.
<BR>&nbsp;&nbsp;&nbsp;&nbsp;&nbsp;Meri, sa nalazima testova raširenim ispred sebe po Stroovom lepom, ručno rađenom stolu od drveta i crnog kovanog gvožđa, reče: "Strašno mi je što moram ovo priznati, ali ideja je bila dobra. Mislim, ideja da nas dvoje prođemo kroz ove standardne psiho-profilne testove. Iskreno, iznenađena sam nalazima. Očigledno je - samo po sebi jasno - da je trebalo da se ja periodično podvrgavam takvim testovima... To se vidi po ovim nalazima." Ona se zavali u naslon stolice, gipka kao vrba, vitka u belom džemperu sa rol-kragnom i labavim pantalonama od og-metala sa Titana; drhtavim prstima izvadi i pripali cigaretu. "Ti si, dragi, bez ikakvog traga mentalnih poremećaja", reče ona Čaku, koji je sedeo naspram nje. "Srećan Božić", dodade ona i osmehnu se sleđeno.
<BR>&nbsp;&nbsp;&nbsp;&nbsp;&nbsp;"A ti?" upita Čak, stegnuta grla i srca od napetosti.
<BR>&nbsp;&nbsp;&nbsp;&nbsp;&nbsp;"Uopšte nisam Mensovka. Istina je da sam tačno suprotno od toga; ispoljavam izrazitu uznemirenu depresivnost. Ja sam Dep." Nastavila se osmehivati; bio je to, sa njene strane, napor vredan poštovanja, i Čak zapazi njenu hrabrost. "Ono kako sam te neprestano pritiskala za pare - to je svakako bilo zbog moje depresije, zbog mog neosnovanog osećanja da sve ide naopako i da ćemo propasti ako se ne preduzme nešto." Ona naglim pokretom ugnječi pikavac i odmah pripali sledeću, pa reče Hauardu Strou: "Kakva je tvoja reakcija na ovo?"
<BR>&nbsp;&nbsp;&nbsp;&nbsp;&nbsp;"Baš šteta", reče Stro sa svojim uobičajenim nedostatkom saosećanja. "Ipak nećeš stanovati ovde, nego na Imanjima Kotona Mejtera. Sa srećnim momkom koji se zove Dino Voda i sa ostalima koji su kao on." Nasmejao se tiho. "A neki su čak i gori od njega, što ćeš uskoro otkriti. Pustićemo te da se motaš ovuda još koji dan, ali onda potpuno moraš otići. Naprosto, nisi naša." Zastade načas, pa dodade, tonom nešto manje grubim: "Da si mogla predvideti da će nastupiti ovaj trenutak još kad si se dobrovoljno javila Zemljoplanu za 'Operaciju pedeset minuta', kladim se da bi razmislila dvaput. Jesam li u pravu?" On prodorno pogleda Meri.
<BR>&nbsp;&nbsp;&nbsp;&nbsp;&nbsp;Slegnula je ramenima, ne odgovorivši. Onda je, najednom, na iznenađenje svih njih, zaplakala. "Isuse, ne želim živeti sa onim prokletim Depima", prošaputa ona. "Vraćam se na Zemlju." Čaku reče: "To ja mogu, a ti ne možeš. Ne moram ostati ovde i naći neku nišu gde ću se uklopiti. Kao što moraš ti."
<BR>&nbsp;&nbsp;&nbsp;&nbsp;&nbsp;Ljigavčeve misli dopreše do Čaka. "Sad kad si dobio nalaze testova, šta nameravaš činiti, gospodine Ritersdorfe?"
<BR>&nbsp;&nbsp;&nbsp;&nbsp;&nbsp;"Nameravam da krenem i osnujem naselje, moje sopstveno", reče Čak. "Naziv sam mu odredio: Tomas-Džefersonburg. Koton Mejter je bio Dep, Da Vinči je bio Mens, Adolf Hitler je bio Pare, Gandi je bio Hib. Džeferson je bio..." Čak potraži pravu reč. "Bio je Norm. Zato, Tomas-Džefersonburg: naselje normalaca. U prvo vreme, imaće samo jednog stanovnika, ali izgledi za budućnost su veliki." Bar će biti automatski rešen problem izbora delegata za međuklanovski Vrhovni savet, pomisli on.
<BR>&nbsp;&nbsp;&nbsp;&nbsp;&nbsp;"Potpuna si budala", reče Hauard Stro prekorno. "Niko nikad neće doći da se nastani u tvom naselju. Do kraja života ostaćeš u izolaciji - a već kroz šest nedelja bićeš lud; spreman za ulazak u bilo koje naselje na ovom mesecu, osim, naravno, u ovo jedno."
<BR>&nbsp;&nbsp;&nbsp;&nbsp;&nbsp;"Moguće, moguće", reče Čak i klimnu glavom. Ali nije bio tako čvrsto, kao Stro, uveren u takav ishod. Pomišljao je opet na Anet Golding, kao jednu od mogućnosti. U njenom slučaju valjda nije potrebno mnogo: ona je tako blizu razumnosti, uravnoteženom gledanju na stvari. Praktično ništa ne razdvaja nju od njega. A ako postoji jedna takva ženska, onda ih mora postojati još. Imao je osećaj da neće biti jedini stanovnik Tomas-Džefersonburga. Ali i kad bi bio jedini...
<BR>&nbsp;&nbsp;&nbsp;&nbsp;&nbsp;Čekao bi, koliko god treba. Ma koliko dugo. Dobiće, štaviše, pomoć u izgradnji svog naselja; već je uspostavio saradnički odnos, reklo bi se solidan, sa predstavnikom Parea, Gabrijelom Bejnsom, a to je znak nečega. Ako je on u stanju da sarađuje sa Bejnsom, verovatno će se dobro slagati i sa nekoliko drugih klanova, sa izuzetkom možda Mensa, ako su svi kao Stro, i Hiba, koji šire oko sebe zagađenje, Hiba čije je stanje veoma pogoršano, o čemu svedoči slučaj onog Ignjata Ledebura. Oni nemaju osećaj međusobne odgovornosti.
<BR>&nbsp;&nbsp;&nbsp;&nbsp;&nbsp;"Ja sam bolesna", reče Meri. Usne su joj drhtale. "Hoćeš li doći i posetiti me na Imanjima Kotona Mejtera, Čak? Neću morati do kraja života da ostanem okružena samo Depima?"
<BR>&nbsp;&nbsp;&nbsp;&nbsp;&nbsp;"Rekla si..." poče on.
<BR>
<BR>&nbsp;&nbsp;&nbsp;&nbsp;&nbsp;"Naprosto se ne mogu vraćati na Zemlju; ne, ako sam bolesna; ne sa onim što se na testovima pokazalo."
<BR>&nbsp;&nbsp;&nbsp;&nbsp;&nbsp;"Naravno", reče on. "Biće mi drago da te posećujem." Očekivao je, zapravo, da će dosta vremena provoditi u drugim naseljima. Na taj način će sprečiti da se ostvari proročanstvo Hauarda Stroa. I ne samo na taj, nego i na mnogo drugih načina.
<BR>&nbsp;&nbsp;&nbsp;&nbsp;&nbsp;"Kad se budem sledeći put sporifikovao", domisli ljigavac ka njemu, "nastaće jedan razumno veliki broj mene; neki od nas će se veoma rado nastaniti u Tomas-Džefersonburgu. I držaćemo se podalje od zapaljenih automobila, odsad."
<BR>&nbsp;&nbsp;&nbsp;&nbsp;&nbsp;"Hvala", reče Čak. "Biće mi drago da vas imam. Sve vas."
<BR>&nbsp;&nbsp;&nbsp;&nbsp;&nbsp;Podrugljivo, manijačko smejanje Hauarda Stroa ispuni sobu; činilo se da je dočarana slika probudila u njemu sklonost ka ciničnoj zabavi. Međutim, niko ne obrati pažnju na njega. Stro slegnu ramenima, vrati se svojim pastelnim crtežima.
<BR>&nbsp;&nbsp;&nbsp;&nbsp;&nbsp;Napolju su zagrmele retro-rakete bojnog broda koji se stručno spuštao na tle. Alfanska okupacija Da Vinčijevih Visova, dugo odlagana, sad je počinjala.
<BR>&nbsp;&nbsp;&nbsp;&nbsp;&nbsp;Ustavši na noge i otvorivši ulazna vrata zgrade, Čak Ritersdorf iskorači u noćni mrak, da gleda i sluša. Neko vreme je stajao sam, pušio, slušao zvuke koji su se postupno spuštali na površinu meseca, i zaustavljali u tišini koja je izgledala neprekidna. Duga će vremena proći pre nego što te lađe ponovo uzlete; možda će poleteti tek posle njegovog nestanka sa scene. Osećao je tu istinu, oštro, dok je stajao i besposličio u mraku, nadomak Stroovih ulaznih vrata.
<BR>&nbsp;&nbsp;&nbsp;&nbsp;&nbsp;Najednom se vrata iza njega otvoriše. Njegova žena, zapravo njegova bivša žena, iskorači napolje, zatvori vrata za sobom i stade ćutke pored njega; zajedno su slušali grmljavinu spuštajuće alfanske flote i divili se plamenim putanjama na nebu, svako zatvoren u svoje misli.
<BR>&nbsp;&nbsp;&nbsp;&nbsp;&nbsp;"Čak", reče Meri najednom, "znaš, moramo uraditi još jednu stvar, veoma važnu... verovatno nisi razmišljao o tome, ali, ako ćemo se nastaniti ovde, moramo nekako izvući decu sa Zemlje."
<BR>&nbsp;&nbsp;&nbsp;&nbsp;&nbsp;"Tako je." Istina je bila da je on o tome već razmišljao; sada klimnu glavom. "A da li bi ti htela da odgajaš decu ovde?" Naročito Debi, pomisli on. Ona je izuzetno osetljiva; nema sumnje da bi, živeći ovde, preuzela poremećene obrasce verovanja i ponašanja od psihotične većine. Problem koji će tek postati težak.
<BR>&nbsp;&nbsp;&nbsp;&nbsp;&nbsp;Meri reče: "Ako sam ja bolesnica..." Nije završila; nije bilo potrebno. Jer ako je ona bolesnica, Debi je, pomisli Čak, već bila izložena prefinjenim igrama mentalne bolesti u malim rastojanjima između ljudi unutar iste porodice; ako je bila moguća šteta, onda je šteta već učinjena.
<BR>&nbsp;&nbsp;&nbsp;&nbsp;&nbsp;Čak čvrknu cigaretu u mrak, obuhvati jednom rukom svoju ženu, oko uzanog struka, i privuče je k sebi; poljubi je u teme, oseti topli, slatki miris njene kose. "Ići ćemo na rizik. Izložićemo decu ovoj životnoj okolini. Možda će naša deca biti model za drugu ovdašnju decu... Možemo ih dati u zajedničku školu; ovi na M2 imaju jednu, za decu svih klanova. Ja sam spreman da rizikujem, ako si ti voljna. Šta kažeš?"
<BR>&nbsp;&nbsp;&nbsp;&nbsp;&nbsp;"Važi", reče Meri udaljeno. Onda ona, nešto življe, reče: "Čak, da li stvarno misliš da imamo priliku, ti i ja? Da sagradimo neku novu osnovicu za život... tako da na neki način budemo blizu jedno drugog, duže? Ili ćemo samo..." Mahnula je rukom. "Samo otploviti nazad u ono staro ponašanje, sa mržnjom, podozrenjem i svim ostalim?"
<BR>&nbsp;&nbsp;&nbsp;&nbsp;&nbsp;"Ne znam", reče on, i to je bila istina.
<BR>&nbsp;&nbsp;&nbsp;&nbsp;&nbsp;"Laži me. Reci mi da možemo uspeti."
<BR>&nbsp;&nbsp;&nbsp;&nbsp;&nbsp;"Možemo uspeti."
<BR>&nbsp;&nbsp;&nbsp;&nbsp;&nbsp;"Stvarno tako misliš? Ili lažeš?"
<BR>&nbsp;&nbsp;&nbsp;&nbsp;&nbsp;"Ja..."
<BR>&nbsp;&nbsp;&nbsp;&nbsp;&nbsp;"Kaži da ne lažeš." Njen glas bio je nestrpljiv.
<BR>&nbsp;&nbsp;&nbsp;&nbsp;&nbsp;"Ne lažem", reče on. "Znam ja da možemo. Oboje smo mladi i sposobni za život, i nismi kruti kao Pare ili Mensi. Tačno?"
<BR>&nbsp;&nbsp;&nbsp;&nbsp;&nbsp;"Tačno." Meri je ćutala nekoliko trenutaka, a onda reče: "Ona polijevska devojka, Anet Golding, siguran si da ne voliš nju više nego mene? Pošteno kaži."
<BR>&nbsp;&nbsp;&nbsp;&nbsp;&nbsp;"Više volim tebe." Ovog puta nije lagao.
<BR>&nbsp;&nbsp;&nbsp;&nbsp;&nbsp;"A ona mala čije je potencio-slike napravio Alfson? Na kojima ste ti i ta Džoan... kako beše... Mislim, sa njom si, baš, bio u krevetu."
<BR>&nbsp;&nbsp;&nbsp;&nbsp;&nbsp;"I pored toga, više volim tebe."
<BR>&nbsp;&nbsp;&nbsp;&nbsp;&nbsp;"Kaži mi zašto mene više voliš", reče ona. "Ovako bolesnu i zlu."
<BR>&nbsp;&nbsp;&nbsp;&nbsp;&nbsp;"Ne umem reći tačno." Zapravo, nije umeo reći uopšte; a to ne-umenje bilo je deo prirode same misterije. Ipak, kazao je istinu, osećao u sebi njenu valjanost.
<BR>&nbsp;&nbsp;&nbsp;&nbsp;&nbsp;"Pa, želim ti sreću u tvom naselju sa samo jednim naseljenikom", reče Meri. "Jedan čovek i desetak ljigavaca." Nasmejala se. "Koja je to luda enklava. Da, sigurna sam da treba da dovedemo našu decu ovamo. Nekad sam mislila da sam tako... znaš. Tako potpuno različita od mojih pacijeneta. Oni bolesni, ja zdrava. A sad..." Zaćutala je.
<BR>&nbsp;&nbsp;&nbsp;&nbsp;&nbsp;"Razlika nije tako velika", dovrši on umesto nje.
<BR>&nbsp;&nbsp;&nbsp;&nbsp;&nbsp;"Ti nemaš takav osećaj o sebi, a? Da si iz osnove drugačiji od mene... Zato što si na testu ispao zdrav, a ja ne."
<BR>&nbsp;&nbsp;&nbsp;&nbsp;&nbsp;"Ma, to je samo pitanje stepena", reče on, iskreno tako misleći. Samoubilački porivi su pobuđivali njega, jedno vreme; kasnije, neprijateljski, ubilački porivi prema njoj - a ipak, on se pokazao kao normalan na grafikonima zasnovanim na dugogodišnjem iskustvu u testiranju ljudi - a Meri ne. Kako je malen korak između ta dva. Ona se, kao i on, kao i svi na Alfa Tri M2, pa čak i nadmeni Mensovski poslanik Hauard Stro, bori za ravnotežu, za uvid; to je prirodna težnja živih bića. Nada uvek postoji, možda čak - daleko bilo - i za Hibe. Iako je, na nesreću, nada za te Ganditaunovce zaista majušna.
<BR>&nbsp;&nbsp;&nbsp;&nbsp;&nbsp;On pomisli: a i za nas sa Zemlje, poreklom. Nas koji smo upravo emigrirali na M2 treće Alfine planete. Majušna, ali - postoji.
<BR>&nbsp;&nbsp;&nbsp;&nbsp;&nbsp;"Zaključila sam", reče Meri rapavim glasom, "da te volim."
<BR>&nbsp;&nbsp;&nbsp;&nbsp;&nbsp;"Važi", reče on, zadovoljan.
<BR>&nbsp;&nbsp;&nbsp;&nbsp;&nbsp;Naglo, narušavajući Čakovo spokojno stanje, dođe oštra i visokoartikulisana misao ljigavca. "Dok još traje ovo razdoblje priznavanja osećanja i učinjenih dela, trebalo bi, predlažem ja, da tvoja žena položi na sto potpun izveštaj o svojoj kratkotrajnoj vezi sa Banijem Hentmenom." Ljigavac se ispravi. "Povlačim ono 'položi na sto', kao neverovatno nesrećan izbor reči. Međutim, moja osnovna poenta ostaje: ona je tako silno želela da ti dobiješ zaposlenje koje bi davalo visoke novčane učinke..."
<BR>&nbsp;&nbsp;&nbsp;&nbsp;&nbsp;"Pusti da ja to kažem", reče Meri.
<BR>&nbsp;&nbsp;&nbsp;&nbsp;&nbsp;"Kaži, molim te", saglasi se buđno-ljigavi stvor. "A ja ću opet progovoriti jedino ako budeš nemarna u pogledu potpunosti izveštaja."
<BR>&nbsp;&nbsp;&nbsp;&nbsp;&nbsp;Meri reče: "Imala sam vrlo kratku vezu sa Banijem Hentmenom, Čak. Neposredno pre polaska sa Zemlje. I to je sve."
<BR>&nbsp;&nbsp;&nbsp;&nbsp;&nbsp;"Ima još", usprotivi se ljigavac.
<BR>&nbsp;&nbsp;&nbsp;&nbsp;&nbsp;"Pojedinosti?" upita ona vrelo. "Moram li pričati tačno kad i gde smo se..."
<BR>&nbsp;&nbsp;&nbsp;&nbsp;&nbsp;"Ne to. Jedan drugi vid tvoje veze sa Hentmenom."
<BR>&nbsp;&nbsp;&nbsp;&nbsp;&nbsp;"Dobro." Pomirena sa nevoljom, Meri klimnu glavom. "Tokom ta četiri dana", reče ona Čaku, "rekla sam Baniju da, po mom sagledavanju stvari, uz oslonac na sve moje iskustvo u radu sa brakovima koji se raspadaju, predviđam - poznajući tebe kao ličnost - da ćeš pokušati da me ubiješ. Ako ti, pre toga, ne uspe pokušaj samoubistva." Nekoliko trenutaka poćuta. "Ne znam zašto sam mu to rekla. Možda sam se plašila. Izgleda da sam morala reći nekome, a sa njim sam tad provodila baš puno vremena."
<BR>&nbsp;&nbsp;&nbsp;&nbsp;&nbsp;Dakle, nije ga provalila Džoan. On se oseti malčice lakše u duši, u vezi sa svim ovim, saznavši to. A Meri nije mogao stvarno okrivljavati za ono što je učinila. Bilo je pravo čudo da nije otišla u policiju; očito kaže istinu kad tvrdi da ga voli. Ovo baca novu svetlost na nju: uzdržala se kad je imala priliku da mu nanese štetu, i to u trenucima velike krize.
<BR>&nbsp;&nbsp;&nbsp;&nbsp;&nbsp;"Možda ćemo imati još dece dok smo na ovom mesecu", reče Meri. "Kao ljigavci... stigosmo i mi, i množićemo se dok ne postanemo legija. Dok ne postanemo većina." Nasmeja se na neki čudan, mekan način i, u mraku, prionu opušteno uz njega, kao što već celu večnost nije učinila.
<BR>&nbsp;&nbsp;&nbsp;&nbsp;&nbsp;Na nebesima su se pojavljivali sve novi i novi alfanski brodovi, a on i Meri ostadoše ućutani, planirajući sheme pomoću kojih bi prebacili decu sa Zemlje. Biće teško, uvide on trezveno; možda teže izvodljivo nego sve ovo što su izveli dosad. Ali možda bi ostaci Hentmenove organizacije mogli pomoći. Ili neki od ljigavčevih nebrojenih poslovnih prijatelja među Zemljanima i ne-Zemljanima. Dve jasne mogućnosti. I Hentmenov agent infiltriran u CIA, njegov raniji gazda, Džek Elvud... ali, ne, Elvud je sada u zatvoru. Bilo kako bilo, ako ne uspeju da dovedu svoju dosadašnju decu, izrodiće, kao što je Meri rekla, još dece; to nije nadoknada za onu koju su izgubili, ali jeste dobro znamenje o sudbini, omen koji se ne sme prevideti.
<BR>&nbsp;&nbsp;&nbsp;&nbsp;&nbsp;"A je l' voliš i ti mene?" upita Meri, usnama sasvim blizu njegovog uha.
<BR>&nbsp;&nbsp;&nbsp;&nbsp;&nbsp;"Da", reče on istinito. A onda uzviknu: "Jao!" jer ga je ona, bez upozorenja, ugrizla za uvo, maltene mu pregrizla ušnu školjku.
<BR>&nbsp;&nbsp;&nbsp;&nbsp;&nbsp;Učini mu se da je i to nekakav 'omen'.
<BR>&nbsp;&nbsp;&nbsp;&nbsp;&nbsp;Ali još nije znao tačno čega.
</P></TD></TR></TABLE>
</CENTER>
</BODY>
</HTML>
