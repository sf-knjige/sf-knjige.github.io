<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Sa polica, koje su bile u visini njegove glave, mačke počeše da skaču dole; tri matora narandžasta mačora i jedan šareni vrste 'manks', zatim nekoliko mačića, delimično Sijamaca, sa veoma krznatim i brkatim licima, pa jedan gipki, mladi, crni mačor, i, uz veliki napor, jedna ženka vrste 'kaliko', silno otežala od trudnoće. Sve ove mačke, i uz njih jedan mali pas, naguraše se oko nogu Ignjata Ledebura, ometajući njegovo nastojanje da iziđe iz kolibe.
<BR>&nbsp;&nbsp;&nbsp;&nbsp;&nbsp;Ispred njega su ležali ostaci jednog mrtvog pacova; ulovio ga je ovaj psić, terijer-pacolovac, a posle su mačke pojele koliko god su htele. Ignjat je to slušao, u zoru; čuo je njihovo režanje. Bilo mu je žao pacova, koji je verovatno mislio da nađe nešto u hrpama smeća levo i desno od jedinih vrata ove kolibe. Pa, i pacov ima pravo na život, jednako kao bilo koje ljudsko biće. Ali, naravno, pas to ne razume; ubiti, to je nagon, ugrađen u nejako meso psa. Znači, tu nema moralne krivice, a osim toga, pacovi plaše Ignjata; za razliku od onih na Zemlji, ovdašnji pacovi imaju spretne ruke, pomoću kojih mogu - i umeju - da prave primitivno oružje. Ovi su pametni.
<BR>&nbsp;&nbsp;&nbsp;&nbsp;&nbsp;Ispred Ignjata stajali su zarđali ostaci autonomnog traktora, odavno van upotrebe; ovde je istovaren pre nekoliko godina sa nekom nejasnom mišlju da bi mogao biti opravljen. Onda su se Ignjatova deca, njih petnaestoro (ili šesnaestoro?) igrala na traktoru i pobuđivala traktorovu komunikacijsku elektroniku da razgovara sa njima.
<BR>&nbsp;&nbsp;&nbsp;&nbsp;&nbsp;On sada ne vide ono što je želeo naći: neku praznu plastičnu ambalažu od mleka, koju bi mogao upotrebiti da naloži jutarnju vatricu. Dobro, ništa, moraće onda da iscepka neku dasku. Velika gomila odbačenih komada drveta bila je naslonjena na njegovu kolibu, sa strane; tu on poče preturati, tražeći neku dasku tako slabu da bi je mogao usitniti na taj način što će je nasloniti na zemlju i na trem, i onda skakati po njoj.
<BR>&nbsp;&nbsp;&nbsp;&nbsp;&nbsp;Jutarnji vazduh beše studen, i Ignjat zadrhta i požele da nije izgubio onaj svoj vuneni sako; na jednoj od dugih šetnji, legao je da se odmori, sako je presavio i stavio pod glavu kao jastuk, a kad je ustao, zaboravio ga je... naprosto ga ostavio tamo. I zbogom sakou. Nije se, naravno, mogao setiti na kom je to mestu bilo; imao je samo neodređenu uspomenu da je bilo negde u pravcu Adolfvila, na jedno desetak dana hoda.
<BR>&nbsp;&nbsp;&nbsp;&nbsp;&nbsp;Žena iz jedne od susednih koliba - žena koja je bila njegova, jedno kraće vreme, ali se on od nje umorio, čim je s njom izrodio dvoje dece - naiđe i poče se besomučno dernjati na velikog, belog jarca koji je provalio u leju sa povrćem. Jarac nastavi da jede, maltene do trenutka kad je žena dospela do njega, a onda se prope, odape zadnjim nogama i skoči napolje; lišće repe još mu je visilo iz gubice. Jedno jato pataka, uplašeno ovom njegovom aktivnošću, poče kvakati, u raznim stepenima panike, i bežati kud koja. Ignjat se nasmeja. Patke sve shvataju suviše ozbiljno.
<BR>&nbsp;&nbsp;&nbsp;&nbsp;&nbsp;Kad je polomio dasku za vatricu, Ignjac se vratio u kolibu, i sad praćen gomilom mačaka; ali zatvorio im je vrata ispred njuškica; samo je jedno mače uspelo da se provuče unutra. Onda Ignjac čučnu pred peć od livenog gvožđa, namenjenu za spaljivanje smeća, i poče pripremati vatricu.
<BR>&nbsp;&nbsp;&nbsp;&nbsp;&nbsp;Na kuhinjskom stolu ležala je njegova sadašnja žena, Elzi, i spavala, pokrivena gomilom ćebadi; neće ni ustati sve dok on ne potpali vatricu i ne pristavi kafu. Nije joj na tome zamerao. U ovako hladna jutra, nikome se ne ustaje; Ganditaun se počne buditi tek sredinom prepodneva, izuzimajući, naravno, one Hibe koji su lutali cele noći.
<BR>&nbsp;&nbsp;&nbsp;&nbsp;&nbsp;Iz spavaće sobe, jedine takve u celoj kolibi, doluta jedno malo dete, nago, sa palcem u ustima. Gledalo je ćutke kako on loži vatru.
<BR>&nbsp;&nbsp;&nbsp;&nbsp;&nbsp;Iza deteta je bučao i drečao televizor, na kome je radio zvuk, ali ne i slika. Deca nisu miogla ništa da gledaju, samo da slušaju. Treba ja to da popravim, pomisli Ignjat, ali bez osećaja hitnosti; pre nego što je ovaj mesec dobio, na Da Vinčijevim Visovima, svoju prvu TV stanicu, život je bio jednostavniji.
<BR>&nbsp;&nbsp;&nbsp;&nbsp;&nbsp;Htede da pristavi kafu i uvide da jedno parče lonca za kafu nedostaje. Zato, da ne bi dugo tragao, on napravi 'kafu na ključanje': stavi tiganj vode na plinski rešo, i kad voda proključa, sruči u nju punu šaku, bez nekog merenja ili odmeravanja, samlevenog zrnevlja kafe. Topli, prebogati miris ispuni kolibu; Ignjat udahnu, sa zahvalnošću.
<BR>&nbsp;&nbsp;&nbsp;&nbsp;&nbsp;Stajao je još dugo pored peći, Bog bi znao koliko dugo, njušio kafu, slušao pucketanje vatre koja je grejala kolibu, i tek je tad shvatio, postupno, da mu se događa nova vizija.
<BR>&nbsp;&nbsp;&nbsp;&nbsp;&nbsp;Ostade u tom položaju, kao hipnotisan; u međuvremenu, ono mače koje se uspelo uvući u kolibu, ispentralo se nekako na sudoperu i tamo pronašlo masu hrane pretekle od sinoć. Pohlepno se bacilo na jelo, a ti zvuci i taj prizor mešali su se sa drugim zvucima i prizorima. A vizija je postajala sve jača.
<BR>&nbsp;&nbsp;&nbsp;&nbsp;&nbsp;"Ja bi palentu za doručak", saopšti nago dete na vratima spavaće sobe.
<BR>&nbsp;&nbsp;&nbsp;&nbsp;&nbsp;Ignjat Ledebur mu ne odgovori; vizija ga je držala, sada, u drugoj zemlji. Naime, u zemlji toliko stvarnoj, da za nju nije bilo mesta; toliko stvarnoj, da je prostorna njena dimenzija bila odstranjena, nije bila nigde. Ali u pogledu vremena...
<BR>&nbsp;&nbsp;&nbsp;&nbsp;&nbsp;Kao da je oduvek bila, mada on u to nije bio siguran. Možda ovo što vidi ne postoji uopšte u vremenu, bez početka je, pa prema tome, ma šta on učinio, nikad se neće okončati, jer je preveliko. Možda se sasvim otrglo iz vremena.
<BR>&nbsp;&nbsp;&nbsp;&nbsp;&nbsp;"Ej", promrmlja Elzi. "Di mi e kafa moja?"
<BR>&nbsp;&nbsp;&nbsp;&nbsp;&nbsp;"Čekaj", reče on.
<BR>&nbsp;&nbsp;&nbsp;&nbsp;&nbsp;"Da čekam? Pa osećam joj miris, Bog je prokleo; gde je?" Izborila se do sedećeg položaja, razgrnula i bacila pokrivače sa sebe, i videlo se da je naga, da joj dojke vise. "Grozno se osećam. Povraća mi se. Pretpostavljam da su tvoja dečurlija u kupatilu." Skliznula je sa stola, krenula nesigurnim hodom iz sobe. "Šta si se ukipio tu?" upita ga. Na ulazu u kupatilo je zastala, okrenula se, osmotrila Ignjata podozrivo.
<BR>&nbsp;&nbsp;&nbsp;&nbsp;&nbsp;Ignjat reče: "Ostav me na miru."
<BR>&nbsp;&nbsp;&nbsp;&nbsp;&nbsp;"Na miru - dupe moje. Ti si hteo da stanujem ovde. Nikad nisam želela da ostavim Frenka." Uđe u kupatilo i tresnu vratima za sobom; ona se odbiše od ragastova i opet otvoriše; ona ih povuče i pridrža nogom, da ostanu zatvorena.
<BR>&nbsp;&nbsp;&nbsp;&nbsp;&nbsp;Vizija se već završila; razočaran, Ignjat se okrete u drugom pravcu, ode sa tiganjem punim kafe do stola, pobaca sve one ćebiće i džempere sa njega, položi dve keramičke čaše - preostale od večere - na sto i napuni ih vrućom kafom iz tiganja; gusta pena od mlevenog zrnevlja ostade da plovi po površini, u obe čaše.
<BR>&nbsp;&nbsp;&nbsp;&nbsp;&nbsp;Iz kupatila, Elzi progovori: "Šta ti je ono bilo, još jedan tvoj takozvani trans? Vido s nešto, kao Boga, a? Je li, bre?" Njeno gađenje bilo je ogromno. "Ne samo što moram živeti sa Hibčinom, nego baš sa onim jednim koji ima vizije, kao Skic. Jesi ti Hib il si Skic? Mirišeš kao Hib. Odluči se." Ona povuče vodu WC-a i iziđe iz kupatila. "A nervozan si kao Mens. To najviše mrzim kod tebe, tu tvoju stalnu razdražljivost." Ona pronađe svoju kafu, poče piti. "Ima soc odozgo!" dreknu besno na njega. "Opet si izgubio džezvu!"
<BR>&nbsp;&nbsp;&nbsp;&nbsp;&nbsp;Sad, kad je vizija pobegla, bilo mu je teško da se priseti kakva je bila. To je bila jedna od nevolja sa vizijama. U kakvom su odnosu one sa svakodnevnim svetom? Uvek im je pokušavao postaviti to pitanje.
<BR>&nbsp;&nbsp;&nbsp;&nbsp;&nbsp;"Videh čudovište", reče on. "Nagazilo je Ganditaun i nogom svojom ga zdrobilo. Nije ostalo od Ganditauna ništa; samo rupa." Ožalostio se; Ganditaun mu se dopada, više nego ijedno drugo mesto na ovom mesecu. I uplašio se, više nego ikad u životu. Ali ništa nije mogao učiniti. Nema načina da se to čudovište zaustavi; doći će i potući će sve njih, čak i moćne Mense sa onolikim pametnim zamislima i neumornom aktivnošću. Biće pobeđeni čak i Pare, koji se upinju da se odbrane od svega - i stvarnog, i nestvarnog.
<BR>&nbsp;&nbsp;&nbsp;&nbsp;&nbsp;Ali još nečeg je u viziji bilo.
<BR>&nbsp;&nbsp;&nbsp;&nbsp;&nbsp;Iza čudovišta bila je jedna zla duša.
<BR>&nbsp;&nbsp;&nbsp;&nbsp;&nbsp;Opazio ju je dok se šunjala da napadne ovaj svet iz potaje, kao neka svetlucava sluz truleži; i trunulo je sve čega se ona dotakla, čak i gola zemlja je trunula, i mršavo bilje i drveće. Jedna puna šolja nje bila bi dovoljna da čitava vaseljena sagnjili; duša koja pripada delatnoj osobi, stvoru koji hoće.
<BR>&nbsp;&nbsp;&nbsp;&nbsp;&nbsp;Dakle, dve zle stvari dolaze, prvo dolazi čudovište koje gazi Ganditaun, a za njim dolazi zla duša; mogu se razdvojiti, i na kraju će otići na dve strane. Čudovište je žensko, zla duša je muška. I - on sklopi oči. Ovaj deo vizije ga je užasnuo. To dvoje će se boriti, silna će borba da bude. Ali ne borba dobra i zla; nego slepa i pusta borba u kalu, bitka dva jednako zagađena, jednako opaka entiteta.
<BR>&nbsp;&nbsp;&nbsp;&nbsp;&nbsp;Do smrti jednog, možda; a vodiće se na ovom svetu. Oni dolaze, oni stižu, namerno će uzeti ovaj mesec da im bude poprište i bojište, tu će vojevati svoju bezvremenu vojnu.
<BR>&nbsp;&nbsp;&nbsp;&nbsp;&nbsp;"Ispeci jaja", reče Elzi.
<BR>&nbsp;&nbsp;&nbsp;&nbsp;&nbsp;Ignjat, protiv volje, poče tragati po džumbusu oko sudopere; tu negde bi trebalo da bude jedna kartonska kutija i u njoj jaja.
<BR>&nbsp;&nbsp;&nbsp;&nbsp;&nbsp;"Al mora opereš drugi tiganj od sinoć", reče Elzi. "Ja ga ostavila u sudoperu."
<BR>&nbsp;&nbsp;&nbsp;&nbsp;&nbsp;"Važi." Odvrnuo je slavinu za hladnu vodu; zgužvao neke stare novine u veliku grudvu i njome počeo da riba dno tiganja, debelo skoreno od ostataka hrane.
<BR>&nbsp;&nbsp;&nbsp;&nbsp;&nbsp;Pitam se, pomisli on. Mogu li ja uticati na ishod ove bitke? Da li bi prisustvo dobra, usred takvog boja, imalo ikakvog dejstva?
<BR>&nbsp;&nbsp;&nbsp;&nbsp;&nbsp;Mogao bi da prizove sve svoje duhovne sposobnosti i da pokuša, ne samo za dobro ovog meseca i svih klanova na njemu, nego i za dobro ta dva turobna bića. Možda bi im tovar olakšao.
<BR>&nbsp;&nbsp;&nbsp;&nbsp;&nbsp;Ideja je to bila koja je navodila na razmišljanje, i on, nastavljajući da dere novinama po dnu tiganja, poče, ćuteći, da je preispituje. Ne vredi kazati Elzi; ona bi mu samo rekla da se goni do đavola. Ona o njegovim moćima ne zna ništa, jer joj nije ništa ni rekao. A on, kad je u pravom raspoloženju, može da prolazi kroz zidove, da čita misli drugih ljudi, da leči bolesti, zlim ljudima namesti da se razbole, utiče na vremenske prilike, opustoši useve na nekoj njivi ili voćnjaku - može učiniti praktično bilo šta, ako ga uhvati ono pravo raspoloženje. Sve to proističe iz njegove svetosti.
<BR>&nbsp;&nbsp;&nbsp;&nbsp;&nbsp;Čak i podozrivi Pare priznaju da je on svetac. Svako na ovom mesecu to priznaje, pa čak i Mensi, stalno u poslu i skloni vređanju drugih ljudi. I oni pokatkad izdvoje pomalo vremena od svog posla, da ga pogledaju, da ga primete.
<BR>&nbsp;&nbsp;&nbsp;&nbsp;&nbsp;Ako iko može spasti ovaj mesec od ta dva jadna organizma koji se približavaju, uvide Ignjat, mogu ja. To je moja sudbina.
<BR>&nbsp;&nbsp;&nbsp;&nbsp;&nbsp;"Nije ovo svet; ovo je samo jedan mesec", reče Elzi, sa sumornim prezirom; stojeći ispred peći, oblačila se u svu onu odeću koju je poskidala sa sebe sinoć. Već nedelju dana ona nosi to isto; Ignjat je uviđao - ne bez izvesnog zadovoljstva - da je ona već odmakla na putu hibstva; još malo i biće prava Hibkinja.
<BR>&nbsp;&nbsp;&nbsp;&nbsp;&nbsp;A dobra je stvar, Hib biti. Jer su Hibi pronašli Čisti put, otarasili se nepotrebnog.
<BR>&nbsp;&nbsp;&nbsp;&nbsp;&nbsp;On otvori vrata straćare i iskorači još jednom u jutarnju hladnoću.
<BR>&nbsp;&nbsp;&nbsp;&nbsp;&nbsp;"Di ćeš, bre, eeej?" ciknula je Elzi za njim.
<BR>&nbsp;&nbsp;&nbsp;&nbsp;&nbsp;"Na konferenciju", reče Ignjat. Zatvori vrata za sobom i pođe peške, mačke sve za njim, da nađe Omara Dajamonda, svog kolegu među Skicima.
<BR>
<BR>&nbsp;&nbsp;&nbsp;&nbsp;&nbsp;Sad je upotrebio svoje psioničke, neprirodne moći. Teleportovao se tu i tamo po mesecu, i najzad našao, naravno, Omara u Adolfvilu, na sednici Saveta, sa po jednim predstavnikom svakog klana. Ignjat se levitacijom podiže do šestog sprata velike kamene zgrade, ostade da se ljuljuška u vazduhu ispred prozora; pokuca na prozor i nastavi kuckati sve dok ga oni unutra ne primetiše i ne otvoriše mu prozor.
<BR>&nbsp;&nbsp;&nbsp;&nbsp;&nbsp;"Ledebure, bog te tvoj", reče Hauard Stro, predstavnik Mensa. "Smrdiš kao jarac. Dva Hiba u istoj sali u isto vreme - fuj." Stro okrete leđa svima, odšeta do jednog prozora i zagleda se u prazan prostor, boreći se da savlada svoj mensovski gnev.
<BR>&nbsp;&nbsp;&nbsp;&nbsp;&nbsp;Predstavnik Parea, Gabrijel Bejns, reče Ignjatu: "Koja je namera iza ovog upadanja? Mi ovde imamo konferenciju."
<BR>&nbsp;&nbsp;&nbsp;&nbsp;&nbsp;Ignjat Ledebur, bez upotrebe glasa, popriča sa Omarom Dajamondom, saopšti mu koliko je hitna njihova potreba. Dajamond ga je čuo, i saglasio se istog trena, i njih dvojica sledećeg trena, zajedničkim snagama, nestadoše iz konferencijske sale; pođoše ležernim hodom preko jedne livade na kojoj su neke pečurke rasle. Neko vreme nisu ništa govorili. Zabavljali su se tako što su nogama preturali pečurke.
<BR>&nbsp;&nbsp;&nbsp;&nbsp;&nbsp;Najzad Dajamond progovori: "Mi već raspravljamo o toj invaziji."
<BR>&nbsp;&nbsp;&nbsp;&nbsp;&nbsp;"Stvar će se prizemljiti na Ganditaun", reče Ignjat. "Iskusio sam viziju; oni koji dolaze pokušaće da..."
<BR>&nbsp;&nbsp;&nbsp;&nbsp;&nbsp;"Znam, znam", reče Dajamond razdražljivo. "Znamo mi da su to htonske sile; upoznao sam delegate sa tom činjenicom. Ništa dobro ne može od htonskih sila doći, jer su one teške; poput anima telesnih, utonuće u zemlju i uvaljaće se u telo planete."
<BR>&nbsp;&nbsp;&nbsp;&nbsp;&nbsp;"Meseca", reče Ignjat i zakikota se.
<BR>&nbsp;&nbsp;&nbsp;&nbsp;&nbsp;"Dobro, meseca." Dajamond sklopi oči i nastavi hodati, ne promašujući nijedan korak, iako više nije mogao videti kuda ide; povukao se, shvati Ignjat, u privremenu, namernu katatoniju. Svi Skici imaju tu sklonost, zato on ne reče ništa; samo sačeka. Onar Dajamond stade i zamumla nešto, što Ignjat ne uspe da razume.
<BR>&nbsp;&nbsp;&nbsp;&nbsp;&nbsp;Ignjat uzdahnu, sede na tlo; pored njega je Omar Dajamond stajao u svom transu, i nije bilo nikakvih zvukova, osim jedva čujnog šumora dalekog drveća, mnogo livada udaljenog.
<BR>&nbsp;&nbsp;&nbsp;&nbsp;&nbsp;Najednom Dajamond reče: "Udruži snage sa mnom, pa ćemo steći viziju te invazije, tako jasnu da..." Opet njegove reči postadoše arkansko mumlanje. Ignjat - čak i svetac može da se nervira - opet uzdahnu. "Zovi Saru Apostoles", reče Dajamond. "Nas troje ćemo napraviti prizivanje spoljašnjeg izgleda našeg neprijatelja. Prizor će biti tako stvaran da će se aktuelizovati; kontrolisaćemo našeg neprijatelja i njegov dolazak ovamo."
<BR>&nbsp;&nbsp;&nbsp;&nbsp;&nbsp;Poslavši od sebe misaoni talas, Ignjat stupi u vezu sa Sarom Apostoles, koja je spavala u svojoj kolibi u Ganditaunu. Oseti da se ona budi, meškolji, da nešto gunđa i stenje, ustaje sa ležaja, staje nesigurno na noge.
<BR>&nbsp;&nbsp;&nbsp;&nbsp;&nbsp;On i Omar Dajamond su čekali; uskoro se pojavila Sara, odevena u muški kaput i muške pantalone, i sa teniskim patikama. "Snila sam san jedan, protekle noći", reče ona. "Neka stvorenja lebde u blizini, pripremaju se da se ispolje." Njeno okruglasto lice bilo je izobličeno od brige i upornog, korozivnog straha; zato je imalo ružan izgled, ka sredini zgrčen; Ignjat oseti sažaljenje prema njoj. Nikad Sara nije umela, u vremenima stresnim, da iščisti destruktivna osećanja iz svog bića; ostajala je čvrstim lancima vezana za somu i somatske slabosti.
<BR>&nbsp;&nbsp;&nbsp;&nbsp;&nbsp;"Sedi", zatraži Ignjat.
<BR>&nbsp;&nbsp;&nbsp;&nbsp;&nbsp;"Mi ćemo učiniti da se oni pojave sad, reče Dajamond. "I to ovde, na ovoj tački. Počinji." Pognuo je glavu; i dvoje Hiba učiniše isto. Sve troje udružiše svoje vizionarske moći, koje su se uzajamno pojačavale. Borili su se zajedničkom snagom, vreme je prolazilo - nisu znali koliko vremena - a ono o čemu su razmišljali pupilo je u blizini kao pupoljak zla.
<BR>&nbsp;&nbsp;&nbsp;&nbsp;&nbsp;"Evo ga", reče Ignjat i otvori oči. Sara i Dajamond učiniše isto. Pogledaše u nebo i videše kako se spušta, repnim delom nadole, tuđinski brod. Uspeli su.
<BR>&nbsp;&nbsp;&nbsp;&nbsp;&nbsp;Izduvavajući razna isparenja iz svog zadnjeg dela, brod se spusti na zemlju, stotinak metara desno od njih. Veliki je to brod, vide Ignjat. Najveći koji je ikada video. I on je mogao osećati strah, ali ga uvek i savladati; mnoge su godine prošle otkako se poslednji put morao boriti sa nekom fobijom. Sara je, međutim, izgledala gotovo opipljivo užasnuta dok je gledala kako se brod drhtavo zaustavlja, ulazna vrata klize u stranu, a ono unutra počinje da se istiskuje kao izmet iz velikog cevastog organizma od metala i jednostavne plastike.
<BR>&nbsp;&nbsp;&nbsp;&nbsp;&nbsp;"Neka nam priđu, dovedi ih", reče Omar Dajamond, koji je opet čvrsto zažmurio. "Neka priznaju naše postojanje. Prisilićemo ih da nas zapaze i poštuju." Ignjat mu se odmah pridruži, a posle nekog vremena i preplašena Sara, u onoj meri koliko je to bila sposobna.
<BR>&nbsp;&nbsp;&nbsp;&nbsp;&nbsp;Rampa se pružala od ulaznih vrata broda ka tlu. Pojaviše se dva obličja i siđoše, stepenik po stepenik, na zemlju.
<BR>&nbsp;&nbsp;&nbsp;&nbsp;&nbsp;Ignjat, sa puno nade, reče Dajamondu: "Da izvedemo nekoliko čuda?"
<BR>&nbsp;&nbsp;&nbsp;&nbsp;&nbsp;Dajamond ga osmotri i sumnjičavo reče: "Šta, na primer? Ja se normalno ne bavim mađioničarstvom."
<BR>&nbsp;&nbsp;&nbsp;&nbsp;&nbsp;Sara reče: "Zajedno, Ignjat i ja možemo postići to." Ignjatu reče: "Zašto ih ne hipnotišemo prizorom svetskog pauka koji tka paučinu determinacije za sav život?"
<BR>&nbsp;&nbsp;&nbsp;&nbsp;&nbsp;"Važi", reče Ignjat, i posveti pažnju teškom poslu prizivanja svetskog pauka... ili, kao što bi Elzi navaljivala, pauka mesečevog.
<BR>&nbsp;&nbsp;&nbsp;&nbsp;&nbsp;Ispred dvoje koji su izišli iz broda pojavila se, i zaprečila im put, svetlucava mnogostrukost paučine, nabrzinu sastavljene napornim radom pauka. To dvoje stadoše kao skamenjeni.
<BR>&nbsp;&nbsp;&nbsp;&nbsp;&nbsp;Jedno od njih izgovori neki neopisivi zvuk.
<BR>&nbsp;&nbsp;&nbsp;&nbsp;&nbsp;Sara se nasmeja.
<BR>&nbsp;&nbsp;&nbsp;&nbsp;&nbsp;"Ako dozvoliš da ti budu zabavni", reče Omad Dajamond strogo, "mi ćemo izgubiti moć koju nad njima imamo."
<BR>&nbsp;&nbsp;&nbsp;&nbsp;&nbsp;"Izvini", reče Sara, i dalje se smejući. Ali već je bilo prekasno; paukova mreža se raspala u svetlucave krpe koje nestadoše. Takođe nestadoše, vide Ignjat, sav smušen, i Sara, i Omar Dajamond; ostade samo on, da sedi sam. Njihov trijumvirat ugasio se zbog samo jednog trenutka slabosti. A ni on više nije sedeo na livadi; nego na hrpi kojekakvih dronjaka, u sopstvenom prednjem dvorištu, u središtu Ganditauna.
<BR>&nbsp;&nbsp;&nbsp;&nbsp;&nbsp;Osvajački makro-organizmi opet su uspostavili kontrolu nad svojim postupcima. Uspeli su da se vrate izvršenju svojih planova.
<BR>&nbsp;&nbsp;&nbsp;&nbsp;&nbsp;Ignjat ustade i pođe pešice prema tim osobama; a to dvoje, iz broda sišavših, samo su stajali i neodlučno se osvrtali. Ali su mačketine jurcale i uplitale se oko Ignjatovih nogu; on se spotače, i malo je nedostajalo pa da se 'prostre' nosem nadole; psujući više za sebe, on razgrnu mačke levo i desno, nastojeći da vrati neku meru teške ozbiljnosti, dostojanstvenog izgleda, pred licem ovih zavojevača. Ali ništa od toga. Jer iza njega su se otvorila vrata kolibe, i pojavila se Elzi, i upropastila i taj poslednji njegov pokušaj.
<BR>&nbsp;&nbsp;&nbsp;&nbsp;&nbsp;"Ko su, bre, toji?" dreknu ona.
<BR>&nbsp;&nbsp;&nbsp;&nbsp;&nbsp;Ignjat razdražljivo odvrati: "Ne znam. Saznaću."
<BR>&nbsp;&nbsp;&nbsp;&nbsp;&nbsp;"Reci im da se tornjaju do đavola", reče Elzi, koja je oslonila obe pesnice na kukove i raširila laktove. Bila je Mensovka nekoliko godina, pa je zadržala nešto od onog nadmenog neprijateljstva naučenog na Da Vinčijevim Visovima. Ne zna s čim ima posla, ali je spremna na bitku... da ih napadne, možda, otvaračem za konzerve i tiganjem? Ovo ga je zabavljalo, i on se poče smejati; a kad je počeo, nije mogao prestati; u takvom stanju prišao je osvajačkom paru.
<BR>&nbsp;&nbsp;&nbsp;&nbsp;&nbsp;"Šta je tako smešno?" upita jedna od te dve osobe, žena.
<BR>&nbsp;&nbsp;&nbsp;&nbsp;&nbsp;Ignjat, brišući oči, reče: "Pamtite li da ste sletali dvaput? Pamtite li svetske pauke? Ne pamtite." Ovo je bilo ludo smešno; osvajači čak i ne pamte napore trijade natprirodno moćnih svetaca. Za njih, ništa se nije desilo; čak ni opsene nije bilo, iako su krajnje napore uložili Ignjat Ledebur, Sara Apostoles, i Skic, Omar Dajamond. Smejao se, smehehetao i krivio od smejurije, a za to vreme iz broda dođe i treći pripadnik invazionog odreda, pa četvrti.
<BR>&nbsp;&nbsp;&nbsp;&nbsp;&nbsp;Jedan od tih, muškarac, uzdahnu, gledajući oko sebe. "Gospode Bože, al' je beda i sirotinja ovde. Šta mislite, da l' im je svuda ovako?"
<BR>&nbsp;&nbsp;&nbsp;&nbsp;&nbsp;"Ali vi nam možete pomoći", reče Ignjat. Uspeo je da uspostavi kontrolu nad sobom; uperi prst ka zarđaloj gromadi koja je nekad bila autonomni traktor, a na kojoj se sada igralo nekoliko dece, i reče: "Da li biste se mogli potruditi koliko je potrebno da opravite moju poljoprivrednu mašineriju? Ja bih, uz samo malo pomoći..."
<BR>&nbsp;&nbsp;&nbsp;&nbsp;&nbsp;"A, naravno, naravno", reče muškarac. "Sve ćemo mi ovo da... počistimo." Namreškao je nos zgađeno; očito je namirisao, ili video, nešto njemu neprijatno.
<BR>&nbsp;&nbsp;&nbsp;&nbsp;&nbsp;"Uđite, izvolite", reče Ignjat. "Na kafu." Okrete se ka svojoj straćari; posle nekog vremena, tri muškarca i žena pođoše, neoduševljeno, za njim. "Moram se izviniti što je tako tesno kod nas", reče Ignjat, "i što smo u ovakvom stanju..." Gurnu vrata i otvori ih široko; ovog puta većina mačaka uspe da se umuva unutra. On se poče saginjati, grabiti jednu po jednu i bacati ih napolje, u dvorište. Četvoro osvajača uđoše neodlučno. Stali su na sredinu sobe; osvrtali se. Izgledali su akutno nesrećni.
<BR>&nbsp;&nbsp;&nbsp;&nbsp;&nbsp;"Sedite", reče Elzi, uspevši da pribere neki minimum učtivosti; pa stavi čajnik na plinski gorionik štednjaka i pripali plin. "Treba samo da raskrčite tu klupu", dade im ona uputstvo. "Odgurajte sve to na bilo koju stranu; može i na pod."
<BR>&nbsp;&nbsp;&nbsp;&nbsp;&nbsp;Četvoro osvajača nevoljno - sa opipljivom odbojnošću - odguraše masu uprljane dečje odeće na pod i sedoše. Na licu svakog pojedinog od to četvoro video se isti izraz, ošamućeno neodređen; Ignjat se pitao zašto.
<BR>&nbsp;&nbsp;&nbsp;&nbsp;&nbsp;Žena reče, sa zastajkivanjem u govoru: "Zar... ne biste mogli... malo da raščistite ovaj vaš dom?... Mislim, kako možete živeti u ovakvoj..." Samo je odmahnula rukom; nije mogla nastaviti.
<BR>&nbsp;&nbsp;&nbsp;&nbsp;&nbsp;Ignjat oseti potrebu da se izvinjava. Ali... toliko je prečih poslova uvek bilo, a vremena tako malo. Ni on ni Elzi nikada nisu ulučili, reklo bi se, priliku da srede kuću; naravno da nije trebalo dopustiti baš ovoliko rasulo, ali... on slegnu ramenima. Jednog dana; uskoro, možda. A osvajači bi i tu mogli pomoći; možda imaju nekog simulakruma-radnika, koji bi prionuo na posao. Mensi imaju takve, ali ih prodaju preskupo. Možda bi ovi osvajači mogli da mu ustupe jednog sim-radenika besplatno.
<BR>&nbsp;&nbsp;&nbsp;&nbsp;&nbsp;Jedan pacov istrča iz svoje rupe iza frižidera i pretrča preko poda. Žena, osvajačica, videći trapavo malo oružje u ruci pacova, sklopi oči i zaječa.
<BR>&nbsp;&nbsp;&nbsp;&nbsp;&nbsp;Ignjat je spremao kafu i smejuckao se. Pa, šta. Niko ih nije zvao. Ako im Ganditaun nije po volji, neka izvole otići.
<BR>&nbsp;&nbsp;&nbsp;&nbsp;&nbsp;Iz spavaće sobe pojavilo se nekoliko dece. Deca su ćutke blenula u četvoro zavojevača. A ovi su sedeli kruto, ćutali i čekali bolno kafu, ne obraćajući pažnju na prazne, zureće oči dece.
<BR>
<BR>&nbsp;&nbsp;&nbsp;&nbsp;&nbsp;U dvorani Saveta u Adolfvilu, predstavnik Hiba, Jakov Simion, najednom progovori. "Sleteli su. Kod Ganditauna. Sad su sa Ignjatom Ledenburom."
<BR>&nbsp;&nbsp;&nbsp;&nbsp;&nbsp;Hauard Stro besno reče: "A mi za to vreme sedimo i pričamo. Dosta je bilo ovog blebetanja i traćenja vremena; hajde da ih uništimo. Nemaju oni šta da traže na našem svetu; slažete se?" Rukom je ćušnuo Gabrijela Bejnsa.
<BR>&nbsp;&nbsp;&nbsp;&nbsp;&nbsp;"Slažem se", reče Bejns i odmače svoju stolicu malčice od delegata Mensa. "A otkud si znao?" upita Jakova Simiona.
<BR>&nbsp;&nbsp;&nbsp;&nbsp;&nbsp;Hib se podsmešljivo, tiho nasmeja. "Zar ih ne vidite ovde u sali? Astralna tela? Pa Ignjat je bio ovde - a vi se toga ne sećate; odveo je Omara Dajamonda sa sobom, ali vi ste i to zaboravili, zato što se nikad nije desilo; osvajači su postigli da se to razdesi, na taj način što su podelili troje u jednog i dvoje."
<BR>&nbsp;&nbsp;&nbsp;&nbsp;&nbsp;Zagledan u pod, u potpunom beznađu, Dep reče: "Znači, prekasno je. Već su se iskrcali."
<BR>&nbsp;&nbsp;&nbsp;&nbsp;&nbsp;Hauard Stro izlaja oštar, hladan smeh. "Ali samo u Ganditaunu. Koga je briga za to? Ganditaun i treba da bude zbrisan; ja, lično, biću presrećan ako ga rasture u prah i pepeo, da ne postoji - to je prava septička jama. Svi koji žive tamo, smrde."
<BR>&nbsp;&nbsp;&nbsp;&nbsp;&nbsp;Jakov Simion se sav skupi, kao da ga je neko udario, i promrmlja: "Mi, Hibi, bar nismo surovi." Žmirkanjem je pokušavao prikriti bespomoćne suze; na to se Hauard Stro isceri osmehom uživanja i malo ćušnu Gabrijela Bejnsa u rebra.
<BR>&nbsp;&nbsp;&nbsp;&nbsp;&nbsp;"Zar vi na Da Vinčijevim Visovima nemate spektakularna oružja?" upita ga Bejns. Obuze ga duboka intuicija, tada, da je ovo mensovsko otpisivanje Ganditauna simptomatično; da Mensi verovatno ne nameravaju da se ispreče ispred osvajača sve dok njihovo sopstveno naselje ne bude ugroženo. Da neće uložiti domišljatost svojih hiperaktivnih umova u zajedničku odbranu.
<BR>&nbsp;&nbsp;&nbsp;&nbsp;&nbsp;Odavno je Gabrijel Bejns imao takve sumnje o Mensima, a sad se pokazalo da su opravdane.
<BR>&nbsp;&nbsp;&nbsp;&nbsp;&nbsp;Mršteći se od zabrinutosti, Anet Golding reče: "Ne možemo pustiti da Ganditaun ode niz slivnik."
<BR>&nbsp;&nbsp;&nbsp;&nbsp;&nbsp;"'Niz slivnik!'", ponovi Hauard Stro, kao odjek. "Lepo rečeno! Da, to svakako možemo. Slušajte: mi imamo naoružanje. Još nijednom upotrebljeno - ali dovoljno da uništi celu osvajačku armadu. Uvešćemo ga u bitku - kad se nama bude htelo." Pogledom pređe preko svih ostalih delegata oko stola. Uživao je u sili svog položaja, u svom gospodarenju; svi zavise od njega.
<BR>&nbsp;&nbsp;&nbsp;&nbsp;&nbsp;"Znao sam ja da ćete vi tako, čim naiđe neka kriza", reče Gabrijel Bejns gorko. Bože, koliko on mrzi Mense. Koliko su moralno nepouzdani; egocentrični, a nadmoćni; naprosto, ne mogu da rade za opšte dobro. Razmišljajući o ovome, on sebi dade, odmah, jedno čvrsto obećanje. Ako se ukaže prilika da vrati milo za drago ovom Strou, iskoristiće je. Sto posto. Štaviše, uvide on, ako se ukaže prilika da vrati celoj toj gomili, celoj naseobini Mensa - eto nade za koju vredi živeti. Sad su Mensi u nadmoćnom položaju, ali to neće potrajati.
<BR>&nbsp;&nbsp;&nbsp;&nbsp;&nbsp;Zapravo, pomisli Gabrijel Bejns, maltene bi se isplatilo prići osvajačima, sklopiti sa njima pakt, u ime Adolfvila: vi i mi zajedno protiv Da Vinčijevih Visova.
<BR>&nbsp;&nbsp;&nbsp;&nbsp;&nbsp;Što je više razmišljao o ovome, sve više mu se dopadalo.
<BR>&nbsp;&nbsp;&nbsp;&nbsp;&nbsp;Anet Golding, osmatrajući ga, reče: "Gavri? Imaš li ti nešto da nam ponudiš? Izgledaš kao da ti je palo na um nešto vredno." Kao i svi Poliji, odlikovala se oštrim opažanjem; tačno je pročitala promene izraza na njegovom licu.
<BR>&nbsp;&nbsp;&nbsp;&nbsp;&nbsp;'Gavri' se opredeli da laže. Smatrao je da su ga okolnosti, očigledno, prinudile da laže. "Mislim", reče on glasno, "da možemo žrtvovati Ganditaun. Moraćemo im ga prepustiti, dozvoliti im da kolonizuju tu oblast, da izgrade bazu, ili šta je već njihova namera; možda nam to neće prijati, ali..." On slegnu ramenima. Šta bi drugo mogli?
<BR>&nbsp;&nbsp;&nbsp;&nbsp;&nbsp;Sav jadan i pokunjen, Jakov Simion zamuca: "V-vi narode ne marite za nas samo zato što... n-nismo toliko skloni čistoći kao vi svi ostali. Vraćam se ja u Ganditaun, pridružiću se mom klanu; ako će oni izginuti, ginem i ja sa njima." Ustade tako da se stolica preturi unazad i tresnu o pod, što je bilo praćeno vrlo neskladnim zvukom. "Izdajnici", dodade on, vukući noge, u hibskom stilu, ka vratima sale. Ostali delegati posmatrali su njegov izlazak i pri tom ispoljavali različite nijanse ravnodušnosti; činilo se da čak ni Anet Golding, koja je, u načeluu, brinula o svima i svakome, u ovom slučaju nije uznemirena.
<BR>&nbsp;&nbsp;&nbsp;&nbsp;&nbsp;Pa ipak, Gabrijel Bejns oseti - samo u jednom trenu, koji brzo minu - jad. Zato što je, za sve njih, ovde hodala njihova moguća sudbina: s vremena na vreme, i to ne retko, čak i čist, pun Skic, ili Poli, ili Pare, pa čak i Mens, klizne ka hibstvu, i to se dogodi potajno, neosetno, u neprimetnim fazama. Znači, moglo bi se primeniti ovo napuštanje na sve njih, redom. U bilo kom trenutku.
<BR>&nbsp;&nbsp;&nbsp;&nbsp;&nbsp;Samo, ako nam se to desi, uvide Bejns, nećemo imati kuda. Šta biva sa Hibom ako nema Ganditauna? Dobro pitanje; uplašilo ga je.
<BR>&nbsp;&nbsp;&nbsp;&nbsp;&nbsp;Glasno, Gabrijel reče: "Čekaj."
<BR>&nbsp;&nbsp;&nbsp;&nbsp;&nbsp;Neobrijani, aljkavi Jakov Simion, koji se dovukao do vrata, stade; u njegovim utonulim hibskim očima poče se ispoljavati majušno svetlucanje nade.
<BR>&nbsp;&nbsp;&nbsp;&nbsp;&nbsp;Gabrijel Bejns reče: "Vrati se." Obraćajući se ostalima, a naročito arogantnome Hauardu Strou, on reče: "Moramo nastupati složno. Danas Ganditaun; sutra Hamlet-selo, ili mi, ili Skici - osvajači će nas proždirati jednog po jednog. Pa će na kraju ostati samo visssovi Darrr Vnči." Njegov antagonizam prema Strou doveo je do toga, da mu je pri ovim poslednjim rečima glas zazvučao otrovno, grubo, parajuće; ali njegov sluh to gotovo nimalo nije zabeležio. "Ulažem svoj glas, zvanično, da svim silama ustanemo u odbranu Ganditauna. Da ga preotmemo. Na toj crti da stanemo i borimo se." Pa baš usred sredine onih gomila đubreta, balege, zarđale mašinerije, reče on sebi, i lice mu se trznu od nelagodnosti.
<BR>&nbsp;&nbsp;&nbsp;&nbsp;&nbsp;Nekoliko trenutaka tišine, a onda Anet Golding reče: "Ja... podržavam predlog."
<BR>&nbsp;&nbsp;&nbsp;&nbsp;&nbsp;Glasali su. Jedino je Hauard Stro glasao protiv. Tako je predlog usvojen.
<BR>&nbsp;&nbsp;&nbsp;&nbsp;&nbsp;"Stro", reče Anet odlučno, "vama se daje uputstvo da pokažete ta vaša čudesna oružja, kojima ste se toliko hvalisali. A pošto ste vi, Mensi, toliko militantni, dopustićemo vam da predvodite napad za preotimanje Ganditauna." Gabrijelu Bejnsu ona reče: "A vi, Pare, organizujte to." Izgledala je sasvim smireno, sad kad je sve bilo odlučeno.
<BR>&nbsp;&nbsp;&nbsp;&nbsp;&nbsp;Ingred Hibler tiho reče Strou: "Mogla bih ukazati na činjenicu da ako se rat bude vodio blizu Ganditauna, neće biti štete na drugim naseljima. Da li vam je to palo na um?"
<BR>&nbsp;&nbsp;&nbsp;&nbsp;&nbsp;"Zamisli bitku u Ganditaunu", progunđa Stro. "Gaziš do pojasa kroz..." On zastade. Onda reče Jakovu Simionu i Omaru Dajamondu: "Trebaće nam svi oni Skici i Hibi koji su sveci, vizionari, čudotvorci i uopšte psiho-moćni; svi koje možemo naći. Jesu li vaša naselja spremna da ih prikupe i stave nama na raspolaganje?"
<BR>&nbsp;&nbsp;&nbsp;&nbsp;&nbsp;"Mislim da jesmo", reče Dajamond. Simion klimnu glavom.
<BR>&nbsp;&nbsp;&nbsp;&nbsp;&nbsp;"Imajući čudesno naoružanje na Da Vinčijevim Visovima, kao i talente svetaca Skica i Hiba", reče Anet, "trebalo bi da budemo sposobni da pružimo otpor koji će biti nešto više od simboličnog."
<BR>&nbsp;&nbsp;&nbsp;&nbsp;&nbsp;Gospođica Hibler reče: "Ako bismo mogli pribaviti puna imena i prezimena osvajača, mogli bismo iscrtati i numerološke karte o njima, otkriti njihove slabe tačke. Ili, ako možemo saznati tačne datume, sate i minute njihovog rođenja..."
<BR>&nbsp;&nbsp;&nbsp;&nbsp;&nbsp;"Mislim", prekide je Anet, "da će naoružanje Mensa i organizaciona veština Para, u sadejstvu sa hibskim i skickim natprirodnjacima, biti kudikamo korisniji."
<BR>&nbsp;&nbsp;&nbsp;&nbsp;&nbsp;"Hvala vam", reče Jakov Simion, "što niste žrtvovali Ganditaun." Zagleda se, sa nemim divljenjem, u Gabrijela Bejnsa.
<BR>&nbsp;&nbsp;&nbsp;&nbsp;&nbsp;Prvi put posle mnogo meseci, možda i godina, Bejns oseti da se njegovi odbrambeni bedemi tope; sa uživanjem se prepusti - ali ne na dugo - osećaju opuštanja, euforiji maltene. Nekome se, eto, on dopada. Samo jednome Hibu, doduše, ali, ipak, i to mnogo znači.
<BR>&nbsp;&nbsp;&nbsp;&nbsp;&nbsp;Ovo ga podseti na njegovo detinjstvo. Na doba pre nego što je pronašao parsko rešenje.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
