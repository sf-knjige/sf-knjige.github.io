<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>HANES
<P>&nbsp;&nbsp;&nbsp;&nbsp;&nbsp;Nikako nijedan posao da uradiš do kraja. Doktorka Baskin s vremena na vreme tek tako naiđe i uzme iz njegove ekipe mašinista još nekog... jer, kao, potrebniji su na nekom drugom mestu.
<BR>&nbsp;&nbsp;&nbsp;&nbsp;&nbsp;Sad je, na sastanku saveta broda, zaista nezadovoljno gunđao. "Nije Brazdač još propao i ne treba ga odbacivati, kažem ja!"
<BR>&nbsp;&nbsp;&nbsp;&nbsp;&nbsp;"Pa, ne odbacujem ga ja baš sasvim, još ne", reče Džilijan Baskin. "Ali kad pogledaš koliko se debeo sloj ugljenika nahvatao... I koliko je zbog toga brod postao teži..."
<BR>&nbsp;&nbsp;&nbsp;&nbsp;&nbsp;"Konačno nam je uspela analiza te materije. Izgleda da zvezdani vetar sa Izmunuti ne nosi samo atome ugljenika, ili molekule, nego kombinovanu čađ čiji su pojedini oblici cevčice, spirale, loptice i tako dalje."
<BR>&nbsp;&nbsp;&nbsp;&nbsp;&nbsp;Džilijan klimnu glavom kao da je to očekivala.
<BR>&nbsp;&nbsp;&nbsp;&nbsp;&nbsp;"Ali kakve loptice? Geodezijski raspoređeni C-60. To se na gal-drugom kaže..." On napući usne i proizvede cvrkutav zvuk koji bi značio 'dom/kontejner za pojedine druge atome'. "Malo sam istraživao po Bibliotečkoj kocki koju smo zarobili. Izgleda da C-60, kad se preplete u jednu vrstu mreže, postaje termički superprovodljiv, što znači da ogromne količine toplote mogu da 'pobegnu' kroz njega i nestanu, bez posledica. Iz ovoga proističe da ga ne možemo lako oguliti sa brodskog korita, ne ovim alatom kojim raspolažemo."
<BR>&nbsp;&nbsp;&nbsp;&nbsp;&nbsp;"Hm, takav materijal mogao bi da bude i od koristi."
<BR>&nbsp;&nbsp;&nbsp;&nbsp;&nbsp;"Biblioteka kaže da je samo nekoliko klanova uspelo da sintetizuje tu vrstu C-60 mreže. Ali kakva nam je korist što je imamo, ako nas otežava toliko i zatvara proreze za naoružanje, tako da ne možemo da se borimo?"
<BR>&nbsp;&nbsp;&nbsp;&nbsp;&nbsp;Hanes Suezi poče izlagati stav da ni njena, Džilijanina, alternativa nije mnogo bolja. Tačno je: ovde su okruženi velikom gomilom drugih, odbačenih svemirskih brodova. Tačno je i to da su uspeli da reaktiviraju motore nekih od njih. Ali to je još veoma daleko od nalaženja dobre zamene za Brazdač, koji je, ipak, istraživačka letilica klase 'snark', oprobana u nekim vrlo teškim situacijama, kaže on.
<BR>&nbsp;&nbsp;&nbsp;&nbsp;&nbsp;A u sebi dodade: ovo oko nas su Bujuri bacili; kad su se evakuisali sa Jijoa, smatrali su da ovo brodovlje ne vredi vući sa sobom - da ne vredi truda!
<BR>&nbsp;&nbsp;&nbsp;&nbsp;&nbsp;I, nadasve, razmišljao je Hanes Suezi, kako delfini da žive u nekom drugom brodu, koji nije prilagođen za njih? Kako da upravljaju njime? Ovo što je nabacano oko njih izlazilo je iz brodogradilišta u vreme kad je ljudski rod tek učio da kleše od kremen-kamena prvi, najprimitivniji alat. Brazdač je majstorski prepravljen, uz mnogo raznih kompromisa; po njemu mogu uspešno da se kreću bića bez nogu i ruku, delfini, i da obavljaju svoje poslove. Kao prvo, mogu obući svoje 'proteze' sa šest mehaničkih nogu, a kao drugo, mogu da plivaju, jer su hodnici i kabine dopola potopljeni vodom.
<BR>&nbsp;&nbsp;&nbsp;&nbsp;&nbsp;Delfini su majstori pilotiranja i specijalisti za mnoge druge poslove, pomisli on; jednog dana će nas galaktički klanovi unajmljivati, i to po dvoje-troje, i davaće nam posebno udobne uslove; bićemo vrhunski profesionalci, kojima se ugađa. Ali ni tada niko, ili gotovo niko neće želeti brod kao Brazdač, ovako zapetljano podešen iznutra.
<BR>&nbsp;&nbsp;&nbsp;&nbsp;&nbsp;Džilijan je insistirala.
<BR>&nbsp;&nbsp;&nbsp;&nbsp;&nbsp;"Obavljali smo renoviranja i ranije. Valjda bar neki od ovih starih brodova ima strukturu koja bi nam bila zgodna."
<BR>&nbsp;&nbsp;&nbsp;&nbsp;&nbsp;Pre završetka sastanka, Hanes navede još jedan razlog protiv.
<BR>&nbsp;&nbsp;&nbsp;&nbsp;&nbsp;"Znate, mnogo petljanja sa tuđim brodskim motorima, a i sa našim, može dovesti do toga da nam pobegne možda samo malo gravitona, tek koliko za jedan signal nekome... čak i kroz ovu masu vode oko nas."
<BR>&nbsp;&nbsp;&nbsp;&nbsp;&nbsp;"Znam ja to, Hanese", reče Džilijan, sumornog pogleda. "Ali brzina je sad presudna. Oni koji nas gone već znaju, približno, gde smo. Možda su trenutno zauzeti nekom drugom nevoljom, ali ipak, oni će doći. Uskoro. Moramo biti spremni da pomaknemo Brazdač na drugu lokaciju, ili da preskočimo u neku sasvim drugu letelicu."
<BR>&nbsp;&nbsp;&nbsp;&nbsp;&nbsp;Zato Hanes Suezi, mada nerado, pristade da promeni rasporede dužnosti, da povuče personal sa rada na čišćenju brodskog korita i da pojača ekipe za rad na tuđinskim olupinama - posao opasan, ali očaravajući. Na prvi pogled činilo se da su mnogi od tih odbačenih bujurskih brodova daleko vredniji nego kršina koju je Zemlja uspela kupiti od onog dilera. Pod nekim drugim okolnostima, ovo groblje brodova u Midenu moglo bi predstavljati veličanstven, ogroman kapital.
<BR>&nbsp;&nbsp;&nbsp;&nbsp;&nbsp;"Pod drugim okolnostima", gunđao je on. "Ali da su okolnosti bile drugačije, mi se ne bismo ni zaglavili ovde."
</P></TD></TR></TABLE>
<P class="next">
<A HREF=p63.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
