<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ALVIN
<P>&nbsp;&nbsp;&nbsp;&nbsp;&nbsp;Možda je to bilo zbog komprimirane atmosfere koju smo udisali; možda zbog neprekidnog brujanja motora. Ili zbog savršene tame napolju, koja je doprinosila utisku da smo u nekoj neverovatnoj dubini. Svakako smo bili dublje nego kad je naš jadni mali 'San Vufona' pao u provaliju, a zatim u čeljusti ove ogromne podmornice. Ovi su uključili reflektor, samo jedan, ali neizmerno jači od onog našeg improvizovanog eik-svetla koje smo imali na našoj mini-mini podmornici. Koplje svetlosti rascepilo je podmorsku tamu, obasjavajući teritoriju koja je nadmašivala moje najgore noćne more. Čak ni živopisna mašta Verna, Puškina ili Melvila nije me pripremila za ono što sam sada gledao, dok smo plovili malo iznad dna podmorskog kanjona u koji je još od davnih vremena bacano sve i svašta, veliko i malo. Na mahove smo uspevali da ugledamo stvari zaista titanske, gde leže nabacane jedna preko druge. Ja...
<BR>&nbsp;&nbsp;&nbsp;&nbsp;&nbsp;Priznajem da ne znam kako da pišem ovo dalje. Postoje priručnici u fazonu Kako postati pisac, na angliskom jeziku. Tamo kažu da pisac, kad želi da opiše nešto sasvim nepoznato, ima na raspolaganju dva osnovna načina da to postigne. Prvi je da navodi mere, veličine, razmere, prizore, zvuke. To bi išlo na primer ovako: jedan predmet bio je sačinjen od divovskih kockastih elemenata koji su bili spojeni poluprovidnim šipkama. Drugi je bio kao ogromna kugla ulubljena i provaljena sa jedne strane, kugla iz koje se vuče nešto izduženo i svetlucavo, kao da se kroz vodu pružila neka tečnost koju, iz nekog razloga, morska struja već vekovima ne uspeva da sasvim otkine i odnese.
<BR>&nbsp;&nbsp;&nbsp;&nbsp;&nbsp;Mogao bih ja da nastavim tako, ali od navođenja mera nema ništa jer nisam znao šta je koliko veliko, naprosto zato što nisam mogao oceniti šta je koliko udaljeno. Oči su pokušavale da nađu neki nagoveštaj o tome, uzalud. Na sve strane ista blatnjava panorama. Činilo se da su neki predmeti, bačeni na dno tog rova, mnogostruko veći od naše ogromne podmornice, koja se provlačila kao ribica-belica kroz krdo ogromnih behmo-zmija. Nisi mogao razaznati ni boje; uprkos ogromnoj snazi reflektora, voda je uspevala da 'popije' sve boje osim samrtničke plavosive. A to je dobra boja za mrtvački pokrov, u toj provaliji ledene smrti.
<BR>&nbsp;&nbsp;&nbsp;&nbsp;&nbsp;Drugi način koji je u priručnicima ponuđen za opisivanje sasvim nepoznatih stvari bio bi stalno poređenje sa najpribližnijim poznatim stvarima. Ali ni to ne bi, u ovom slučaju, uspelo jer stvari koje smo mi videli na dnu Velikog Midena nisu ličile ni na šta nama poznato. Čak je i Hak, koja je inače sposobna da nađe 'sličnosti' između stvari koje meni ne izgledaju uopšte slične, sada ćutala; sva četiri oka uperila je napred, da netremice razgledaju dno mora, ali nije umela ništa da kaže.
<BR>&nbsp;&nbsp;&nbsp;&nbsp;&nbsp;Dobro, bilo je i nekih objekata koje smo lako prepoznali. Na primer, videli smo bujurske zgrade oburvane u more: redovi provaljenih prozora, zidovi, spratovi, razvaline. Mnoge od tih kula ležale su bukvalno naglavačke, a neke su čak bile zarivene jedna kroz drugu. Sve zajedno činile su grad, veći od ijednog o kome sam ikad išta čuo ili čitao, čak i u drevnim spisima. A ipak, neko je svojevremeno čitavu tu metropolu iskopao iz temelja, podigao i sručio u more; neko je prepustio sve to da bude reciklirano na jedini način na koji se tako ogromne stvari mogu reciklirati - rastapanjem u magmi, u vatrenoj majčinskoj utrobi planete.
<BR>&nbsp;&nbsp;&nbsp;&nbsp;&nbsp;Prisetio sam se nekih knjiga koje sam čitao davno. Nastale su na Zemlji u takozvanom Vremenu odluke, pre prvog kontakta ljudi sa galaktičkim rasama. Tada je ljudski rod odlučivao, sasvim samostalno, kako da odraste i kako da spasi svoju planetu koju je do tada, vekovima, koristio kao septičku jamu. U jednom krimiću Alise Hemet, pod naslovom Slučaj polupojedenog klona, ubica se izvuče na sudu, ne uspeju da ga osude za ubistvo koje je počinio, ali onda dobije deset godina zatvora zato što je dokaze bacio u more. U tim vremenima, ljudski rod nije video nikakvu razliku između morskog dna uopšte i najdubljih rovova. Bilo je svejedno gde ćeš nešto istovariti, sve je to podjednako bilo 'bacanje u more'.
<BR>&nbsp;&nbsp;&nbsp;&nbsp;&nbsp;Čudnovato je to osećanje bilo, gledati ovo divovsko smetlište istovremeno iz dve perspektive. Po galaktičkom zakonu, ovo mesto bilo je prava svetinja: dokaz da se planeti omogućuje razdoblje obnavljanja. Dokaz savesnog gazdovanja. Ali ja sam odrastao čitajući ljudske knjige, pa sam umeo i da promenim perspektivu i da kažem sebi: kako su ovi unakazili morsko dno! Zaista su rđavo postupili prema ovoj planeti; to im je veliki greh.
<BR>&nbsp;&nbsp;&nbsp;&nbsp;&nbsp;Posle nekog vremena taj veliki 'grad' ostao je iza nas. Opet smo zurili u groblje neprepoznatljivih predmeta, u svakojake sprave koje je civilizacija zvezdanih bogova odbacila. Nije bilo nade da išta od toga shvatimo mi, obični smrtnici. Povremeno sam opažao treperenja u tami izvan svetlosnog mlaza našeg reflektora. Nešto kao iskra, ili nešto kao mala munja, uspevalo je povremeno da blesne tu i tamo među stumbanim otpadom. U pojedinim odbačenim mašinama zadržavao se poneki ostatak starih energija, poput izbledelih uspomena.
<BR>&nbsp;&nbsp;&nbsp;&nbsp;&nbsp;Razgovarali smo prigušeno, mrmljavo. Svako se oslanjao na ono što je najbolje znao. Ur-rona je nagađala o upotrebljenim materijalima: šta je od čega napravljeno, šta je čemu nekada služilo. Hak je tvrdila da vidi ispisane reči kad svetlost reflektora zahvati iskosa, i samo delimično izvadi iz senke, neke od okolnih površina. Štipko je za svaku drugu potopljenu strukturu tvrdio da je sigurno bila zvezdani brod.
<BR>&nbsp;&nbsp;&nbsp;&nbsp;&nbsp;Midenski ponor primao je i ta naša nagađanja jednako kao što prima sve drugo: sa strpljivom, samrtnom tišinom.
<BR>&nbsp;&nbsp;&nbsp;&nbsp;&nbsp;Neki od potopljenih predmeta već su urasli duboko u morsko dno, tako da su se samo vrhovima pokazivali iznad blata i drugog nataloženog materijala. Bili smo već na mestu gde taj deo morskog dna zalazi, potiskivan tektonskim, geološkim kretanjima, pod kontinentalnu ploču... i odlazi u dubinu planete. To dno, prepuno svakojakog otpada, bukvalno je putovalo pod kontinent, pod Nagib, da se tamo užari i postane lava. Ove moćne odbačene zgrade i brodovi pojaviće se u nekom dalekom budućem veku kao lava u grotlu nekog vulkana, ili će postati dragocena ruda u nekom geološkom sloju. A rude će eksploatisati neka buduća rasa... neki novi zakupci i stanari Jijoa.
<BR>&nbsp;&nbsp;&nbsp;&nbsp;&nbsp;Navodilo me je to na razmišljanje o jedrenjaku moga oca, i o rizičnim putovanjima na koja je on išao samo da bi istovario u more sanduke svetog otpada, uglavnom šljake. Svih šest naroda Jijoa slali su svoj otpad na to smetlište, i svaki put su na taj način iskupljivali po jedan delić krivice svojih praotaca. Postoje u svakom selu godišnji obredi u kojima seljaci prekopaju i proseju izvesnu količinu zemljišta; sve što pronađu, sve čime su oni sami ili Bujuri pre njih zagađivali prirodu, bude tada uklonjeno.
<BR>&nbsp;&nbsp;&nbsp;&nbsp;&nbsp;Možda će nas Pet galaksija kazniti što smo živeli ovde, pomislio sam tada. Pa, neka nas kazne - ali pridržavali smo se zakona, bili smo verni Spisima.
<BR>&nbsp;&nbsp;&nbsp;&nbsp;&nbsp;Ima kod mog naroda, huniškog, jedna pesma koju mumlaju narodni pevači. Ona govori o Hunišu koji se zvao Fu-ufjavuo. Bio je kapetan broda za prenošenje i izručivanje otpada. Jednog dana video je da nailazi oluja, pa je izručio otpad u plitko more, mnogo pre nego što je lađa stigla do dubokog plavog Midena. Umesto u ovu ogromnu jamu za recikliranje, burad i sanduci padoše na dno tamo gde je ono plitko i gde ne zalazi, baš nimalo, pod kontinent, što znači da se nikad neće reciklirati. Drugim rečima, unakazio je nešto što kasnije neće biti podložno promeni. Kažnjen je tako što je vezan i odveden u Ravnicu Oštrog Peska. Tamo je ostao doživotno. Životario je u pećini, u stenama oko kojih su se kretale peščane dine. Svakog dana priroda mu je davala zelenu rosu, i to su mu bile jedina voda i hrana; dovoljno da telo preživi, ali ne i duša. Kad je umro, njegova srčana bodlja samlevena je i rasuta po pustinji, na prostoru gde nikada neće biti dovoljno vode da odnese ili opere te trunčice, tako da one nikad neće ponovo biti čiste.
<BR>&nbsp;&nbsp;&nbsp;&nbsp;&nbsp;Trebalo je ovde da baci, u Miden, razmišljao sam ja; u ovaj prostor koji mi sad vidimo prvi.
<BR>&nbsp;&nbsp;&nbsp;&nbsp;&nbsp;Ako se ne računa, naravno, posada ove podmornice.
<BR>&nbsp;&nbsp;&nbsp;&nbsp;&nbsp;I ako se ne računaju još neki žitelji ovih dubina, žitelji za čije postojanje možda još ne znamo.
<BR>&nbsp;&nbsp;&nbsp;&nbsp;&nbsp;Primetih da me počinje hvatati umor. Iako sam imao na sebi protezu za leđa, koja je pojedinim svojim delovima dejstvovala kao da imam i štake, leđa su me bolela sve više. Ali nikako nisam uspevao da se otrgnem od ovog ledeno hladnog okna podmornice.
<BR>&nbsp;&nbsp;&nbsp;&nbsp;&nbsp;Baš tada smo, ploveći za sopstvenim reflektorskim zrakom, zaronili u još dublji deo rova, kao u rudnik. Pred nama je bilo nešto svetlucavo, nalik na gomilu dragulja. Pojedini od tih predmeta imali su oblik igle, ili grudve, ili blistave palačinke, ili kvrgavog valjka. Kad smo prišli bliže, videli smo da je to čitava podmorska planina, prostranija nego zaliv Vufon, masivnija nego vulkan Guen.
<BR>&nbsp;&nbsp;&nbsp;&nbsp;&nbsp;"E, ovo svakako jesu svemirski brodovi!" proglasi Štipko, izmahujući jednom štipaljkom u tom pravcu.
<BR>&nbsp;&nbsp;&nbsp;&nbsp;&nbsp;Čvrsto naslonjeni i 'zalepljeni' na staklo, gledali smo tu šumu predmeta. Cevi, sfere, cilindri; mnogi sa izbočinama koje su ličile na nekakve rogove ili na bodlje uznemirenog stenovrebača.
<BR>&nbsp;&nbsp;&nbsp;&nbsp;&nbsp;"Ono mora da su, kako beše, nešto za verovatnoću", reče Hakica. To je bila njena ocena, data na osnovu čitanja mnogih priča iz epohe kad je Kivot leteo.
<BR>&nbsp;&nbsp;&nbsp;&nbsp;&nbsp;"Prenosnici za verovatnoću", reče Ur-rona, ali na galaktičkom šestom jeziku. U pitanjima tehnologije bila je znatno ispred Hakice i mene. "Transferatori probabiliteta. Da, mislim da su to."
<BR>&nbsp;&nbsp;&nbsp;&nbsp;&nbsp;Naš prijatelj Gheuen oduševljeno pozdravi sledeći zaokret reflektora, koji je sad obasjavao jednu ogromnu gomilu izduženih predmeta. Ubrzo smo svi prepoznali šta su jer čitali smo o njima i gledali takve slike u drevnim knjigama. Teretnjaci, kurirski brodići, poštanski brodovi i krstarice. Svi napušteni, bačeni još u davnoj prošlosti.
<BR>&nbsp;&nbsp;&nbsp;&nbsp;&nbsp;Brujanje mašine stišalo se malčice. Nastavili smo kretanje ka toj planini odbačenih svemirskih brodova i brodića. I najmanji među njima bio je u poređenju sa ovom podmornicom, po masivnosti, kao potpuno odrasli Treki prema loptici balege herd-pilenceta.
<BR>&nbsp;&nbsp;&nbsp;&nbsp;&nbsp;"Pitam se da li se u ovog gomili nalazi i neko vozilo naših predaka", reče Hak glasno. "Znate, neko od onih koja su donela naše osnivače na Jijo? Šta ako je tu i Ladu'kek ili Kivot."
<BR>&nbsp;&nbsp;&nbsp;&nbsp;&nbsp;"Nije berobatno", odgovori Ur-rona, ovog puta na angliskom, u kome nije mogla izgovoriti neke glasove ispravno. "Ne zavoravite, ni sno tek u Procepu, zvanon i 'Rift', koji jeste deo Nidena, ali nanji deo. Postoji i nnogo veći veo, onaj zapadni, gde je sručena glavna količina ovakvog naterijala. Naši preci su svoje vrodove verovatno vacili tano."
<BR>&nbsp;&nbsp;&nbsp;&nbsp;&nbsp;Žmirnuo sam slušajući to. Ovo je manji deo Midena, takozvani Procep, ili Rift? Ovo je manji deo odbačenog bujurskog materijala, a negde drugde leži glavnina?
<BR>&nbsp;&nbsp;&nbsp;&nbsp;&nbsp;Naravno, to je bilo tačno. Ur-rona je naprosto ponovila jednu činjenicu koju smo svi mi znali od ranije. Ali ipak, pred ovim prizorima reći tako nešto, to je stvarno da pamet stane. Koliko li tek ima bačenih mašina i građevina u glavnoj deponiji, ako je ova titanska deponija - sporedna. Sigurno tako mnogo da ni tektonskim silama neće biti lako da sve to samelju i gurnu u lavu. Nikakvo čudo da uzvišeni Galaktici, kad odlučuju koliko će vremena neki svet biti zabranjen za naseljavanje, nikada ne barataju brojkama manjim od deset miliona godina. Očigledno da planeti treba najmanje deset, ili dvadeset, ili trideset miliona godina da 'svari' i u sirove elemente prirode pretvori nešto ovako.
<BR>&nbsp;&nbsp;&nbsp;&nbsp;&nbsp;Pomislih opet na brod moga oca. Pogon? Jedra. Škripuću jarboli. Istovaruju se sanduci sa šljakom i drugim materijalom koji mi, izgnanici, nismo uspeli reciklirati. Ali koja količina? Posle dve hiljade godina, sve što smo mi na ovoj planeti proizveli ne bi se čak ni primetilo ovde, na dnu, pokraj samo ove jedne hrpe odbačenih zvezdoplova.
<BR>&nbsp;&nbsp;&nbsp;&nbsp;&nbsp;Kako su bogati morali biti Bujuri i drugi bogovi, kad su mogli ovako nepojamna bogatstva da bace na smetlište! Neki od tih bačenih brodova izgledali su mi dovoljno veliki da u njih stanu sve kuće, khute, legla i druga skloništa ikada izgrađena trudom naših šest rasa na Jijou. Gledali smo portale, kule sa naoružanjem, stotine drugih detalja... uglavnom je sve bilo u senkama i u mraku. Jedna činjenica bila nam je bolno jasna. Vlasnici su ovu svoju imovinu bacili sa namerom da ona tu i počiva, da bude u večnom miru. A ne da bude uznemiravana dolaskom nekakvih uljeza kao što smo, na primer, mi.
<BR>&nbsp;&nbsp;&nbsp;&nbsp;&nbsp;Nekako smo se strašno brzo ustremili u ovaj sprud mrtvih brodova. Zapitah se da li iko sem mene primećuje da smo uhvatili malčice zastrašujući zalet.
<BR>&nbsp;&nbsp;&nbsp;&nbsp;&nbsp;"E, možda je ovo njihov dom", reče Štipko kad se podmornica usmeri pravo u jednu izvijenu, ovalnu kršinu, veliku otprilike kao polovina grada Vufona.
<BR>&nbsp;&nbsp;&nbsp;&nbsp;&nbsp;"Možda su ovi funthui napravljeni od delova pokradenih sa mašina koje su bačene ovde", reče Hak. "Možda sastavljaju sebe na taj način? Pa, i ova njihova podmornica očigledno je sklepana od starih delova koji..."
<BR>&nbsp;&nbsp;&nbsp;&nbsp;&nbsp;"Nožda su vili sluge Vujura", upade joj Ur-rona u reč. "Ili su rasa koja je živela nnogo ranije. Ili su nutanti, kao u onoj priči o..."
<BR>&nbsp;&nbsp;&nbsp;&nbsp;&nbsp;Ja upadoh njoj u reč. "Ma, narode, zašto ne pomislite na najjednostavniju mogućnost? Da su isto što i mi?"
<BR>&nbsp;&nbsp;&nbsp;&nbsp;&nbsp;Svi moji prijatelji okrenuše svoje organe vida ka meni. Ja slegnuh ramenima, kao što bi ljudsko biće učinilo. "Možda su i ovi funthui 'prerano došli'. Jeste li ikada pomislili na tu mogućnost?"
<BR>&nbsp;&nbsp;&nbsp;&nbsp;&nbsp;Jedini odgovor bili su njihovi prazni izrazi lica. Očigledno da im je moja ideja bila uverljiva kao da sam rekao da su gospodari ove podmornice nuri, ili neke takve zverčice.
<BR>&nbsp;&nbsp;&nbsp;&nbsp;&nbsp;Pa, šta. Nikad nisam tvrdio da sam osobito hitre pameti. Naročito ne kad mi smetaju užasni bolovi u leđima.
<BR>&nbsp;&nbsp;&nbsp;&nbsp;&nbsp;Nismo imali tačan utisak perspektive, daljine, brzine. Pa ipak, Hakica i Štipko počeše nervozno da se domunđavaju između sebe, videći da jurimo pravo u jednu ogromnu ploču zarđalog metala, mnogo veću od podmornice. Ja mislim da je motor sada radio unazad, u nastojanju da nas koliko-toliko uspori.
<BR>&nbsp;&nbsp;&nbsp;&nbsp;&nbsp;I mislim da smo svi podskočili, svako na svoj način, kad se ta korodirana tabla metala ispred nas naglo pokrenula i energično sklonila u stranu, samo dve-tri dure pre nego što bismo naleteli na nju i razbili se. Podmornica ulete u zjapeću rupu, i pokaza se da tu postoji hodnik ili tunel, sastavljen od delova brodskih korita poskidanih sa različitih zvezdoplova. Ova podvodna planina međuzvezdanog krša i loma imala je, dakle, svoju unutrašnjost, u koju smo uplovili.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
