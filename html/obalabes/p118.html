<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EVASK
<P>&nbsp;&nbsp;&nbsp;&nbsp;&nbsp;Prstenovi Moji, konačno se i to desilo.
<BR>&nbsp;&nbsp;&nbsp;&nbsp;&nbsp;Radujte se, dakle! Vaš torus-Gospodar konačno je uspeo da se probije u neke od onih masnih uspomena za koje sam/mo mislio/li da su zauvek izgubljene! U te dragocene putanje prisećanja koje su bile tobož izgubljene kad je hrabri/nerazumni Ask 'rastopio' taj vosak!
<BR>&nbsp;&nbsp;&nbsp;&nbsp;&nbsp;Taj čin pogrešne odanosti umanjivao je korisnost ove hibridne naslage prstenova dugo. I predugo. Neki u posadi Polkdžija počeli su nazivati Mene/nas neuspeli eksperiment. Čak i kapetan-vođa je počeo da dovodi u sumnju ovaj napor... ovaj pokušaj da se jedan divlji Treki preobrati u odanog Jofura koji će, štaviše, biti vodeći autoritet u pogledu znanja o jijoanskim poslovima.
<BR>&nbsp;&nbsp;&nbsp;&nbsp;&nbsp;Mora se priznati, do sada je Moja/naša stručnost o ovih šest rasa bila neujednačena, imala je praznine. Izvesne greške počinjene su uprkos/zbog naših saveta.
<BR>&nbsp;&nbsp;&nbsp;&nbsp;&nbsp;ALI SADA sam/mo pronikao/li u ovu tajnu! U ovu čvrstu veru koja je nekada bila jedan od najvažnijih životnih oslonaca onog difuznog bića koje se zvalo Ask.
<BR>&nbsp;&nbsp;&nbsp;&nbsp;&nbsp;Duboko ispod rastopljenog voska ostalo je nekoliko memorijskih traka.
<BR>&nbsp;&nbsp;&nbsp;&nbsp;&nbsp;NE MIGOLJITE SE TOLIKO, EEEEJ! Trebalo bi da se predate radosti što je pronađeno nešto tako važno.
<BR>&nbsp;&nbsp;&nbsp;&nbsp;&nbsp;Sveto Jaje.
<BR>
<BR>&nbsp;&nbsp;&nbsp;&nbsp;&nbsp;Sve do sada, videli smo samo drskost kod rasa prerano došlih - odugovlačenja, bezvoljnu saradnju sa posmatračkim ekipama koje smo poslali.
<BR>&nbsp;&nbsp;&nbsp;&nbsp;&nbsp;Nije se dogodilo dobrovoljno okupljanje g'kekijevske gamadi u naznačenim sabirnim centrima.
<BR>&nbsp;&nbsp;&nbsp;&nbsp;&nbsp;Niti migracija trekijaških naslaga ka nama, da ih procenjujemo i preobraćamo.
<BR>&nbsp;&nbsp;&nbsp;&nbsp;&nbsp;Jata robota pod našim nadzorom počela su da pretražuju okolne prostore sa naumom da pronađu skupine G'Kekija i Trekija, da ih poteraju u veća krda, pa u ograđene prostore namenjene za njihovo okupljanje. Ali pokazuje se da je ovaj zadatak mukotrpan i nedelotvoran. Daleko bi delotvornije bilo ako bismo ubedili ovdašnje stvorove da dođu sami.
<BR>&nbsp;&nbsp;&nbsp;&nbsp;&nbsp;Još gore: ta posrnula bića još odbijaju da priznaju ikakvo znanje o brodu naše lovine sa Zemlje.
<BR>
<BR>&nbsp;&nbsp;&nbsp;&nbsp;&nbsp;Pokazuje se da je dosta teško prinuditi ove na saradnju.
<BR>&nbsp;&nbsp;&nbsp;&nbsp;&nbsp;Napadi na populaciona središta izazvali su otupljenost i raseljavanje u okolna prostranstva.
<BR>&nbsp;&nbsp;&nbsp;&nbsp;&nbsp;Njihova kisela, tupava religija ometa nas svojom stoičkom pasivnošću. Teško je oduzeti nadu onim narodima koji se nikad i nisu nečemu dobrom nadali.
<BR>
<BR>&nbsp;&nbsp;&nbsp;&nbsp;&nbsp;Ali sada imamo novu metu!
<BR>&nbsp;&nbsp;&nbsp;&nbsp;&nbsp;Koja narodima Jijoa znači mnogo više nego ijedno selo. Metu koja će ih ubediti koliko je bezobzirna naša rešenost.
<BR>&nbsp;&nbsp;&nbsp;&nbsp;&nbsp;Već smo znali ponešto o tom 'Velikom jajetu'. Iz njega su dopirali impulsi zračenja, koji su nam smetali: remetili su rad naših instrumenata. Otpisali smo to kao geofizičku nepravilnost. Na nekim svetovima postoje paranormalno rezonantne mineralne formacije. Nasuprot ovdašnjim narodnim verovanjima, naša Biblioteka navodi i druge takve primere. Pojava je retka, ali shvaćena.
<BR>&nbsp;&nbsp;&nbsp;&nbsp;&nbsp;Tek sad uviđamo koliko je ta jedna stena duboko ukorenjena u religiju ovih divljaka. Ona je njihov središnji objekat obožavanja. Njihova 'duša'.
<BR>
<BR>&nbsp;&nbsp;&nbsp;&nbsp;&nbsp;Zabavno, zabavno.
<BR>&nbsp;&nbsp;&nbsp;&nbsp;&nbsp;I jadno.
<BR>&nbsp;&nbsp;&nbsp;&nbsp;&nbsp;I i-zu-zet-no pogodno. Baš se namestilo.
</P></TD></TR></TABLE>
<P class="next">
<A HREF=p119.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
