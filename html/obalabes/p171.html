<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DVER
<P>&nbsp;&nbsp;&nbsp;&nbsp;&nbsp;To žuto davalo je pod prstima čudan osećaj. Približavaš prste, a ta pojava kao da odbija tvoju ruku; gurneš prste samo još malo dalje, a pojava počne da vuče ka sebi. Privlačna sila te žute materije počinjala je na udaljenju od približno dva centimetra. Ali ni jedan ni drugi efekat nije bio osobito jak. Dver je srazmerno lako uspevao i da 'zalepi' i da otrgne šaku.
<BR>&nbsp;&nbsp;&nbsp;&nbsp;&nbsp;Nikako nije uspevao da se seti zašto mu je ta materija tako nelagodno poznata.
<BR>&nbsp;&nbsp;&nbsp;&nbsp;&nbsp;Dver Kulhan poče krstariti po svom loptastom 'kavezu' u svim pravcima. Povremeno se saginjao i iz neposredne blizine uspevao da proviri kroz kavez i osmotri zvezdane predele napolju. Prepoznao je većinu sazvežđa; nepoznat mu je, međutim, bio onaj daleki južni deo neba koji se sa Nagiba nikada ne vidi.
<BR>&nbsp;&nbsp;&nbsp;&nbsp;&nbsp;Znači, tako izgledaju južna neba mog sveta, pomisli on.
<BR>&nbsp;&nbsp;&nbsp;&nbsp;&nbsp;Nezamućeno atmosferom, celo sazvežđe Maslačka širilo se ispred njega, divovski prizor u kome ništa ne treperi. Prizor bi bio još fantastičniji da prepreka blede ćilibarne boje nije pravila smetnju.
<BR>&nbsp;&nbsp;&nbsp;&nbsp;&nbsp;Ali neka je Ifni hvala za tu prepreku, reče Dver sebi; jer, tamo, napolju, vazduha nema nimalo.
<BR>&nbsp;&nbsp;&nbsp;&nbsp;&nbsp;Na jednoj strani zasenjujuće je bleštala zvezda koju nije odmah prepoznao.
<BR>&nbsp;&nbsp;&nbsp;&nbsp;&nbsp;Onda je razumeo... bilo je to sunce, znatno umanjeno. Nastavilo se smanjivati.
<BR>&nbsp;&nbsp;&nbsp;&nbsp;&nbsp;Na suprotnom kraju neba bilo je žestoko, crveno oko zvano Izmunuti. Crvena boja se širila i Dver uskoro uspe da sagleda disk te zvezde. Ali jasno mu je bilo da je Izmunuti i sad mnogo udaljenija nego sunce. Priče su govorile da je Izmunuti div među zvezdama.
<BR>&nbsp;&nbsp;&nbsp;&nbsp;&nbsp;Posle dužeg vremena Dver poče da primećuje i druge objekte. Ne zvezde niti magline, nego sjajne tačkice. U prvi mah bile su veoma udaljene. U toku sledeće midure postajale su sve bliže. Pokazalo se da su to neka okrugla tela koja se ističu više kružnim okvirom koji imaju oko sebe nego nekom velikom količinom sopstvene svetlosti.
<BR>&nbsp;&nbsp;&nbsp;&nbsp;&nbsp;Jedno od tih nebeskih tela - zatalasana lopta, na Izmunutinoj strani neba - naprosto je moralo biti svemirski brod. Taj je iz dure u duru postajao veći. Uskoro ga je Dver prepoznao: to je bio onaj div koji je, iznad Otrovnih ravnica, dvaput nadleteo njegov balon.
<BR>&nbsp;&nbsp;&nbsp;&nbsp;&nbsp;Vireći kroz suprotnu stranu membrane, Dver vide čitav red žućkastih globula, mnogo bližih.
<BR>&nbsp;&nbsp;&nbsp;&nbsp;&nbsp;To su drugi zarobljenici, kao ja, reče on sebi.
<BR>&nbsp;&nbsp;&nbsp;&nbsp;&nbsp;Kad god se natiskivao licem blizu prepreke, osećao je kako mu trnci prolaze kroz kožu na glavi i kroz kičmu. A to je bilo slično onom osećaju koji je imao kad je danički robot kroz njega propuštao svoja potisna polja, što je trajno, ali na način Dveru ne mnogo jasan, promenilo Dverov nervni sistem.
<BR>&nbsp;&nbsp;&nbsp;&nbsp;&nbsp;Pa, dobro, pomisli on; bio sam ja neobičan i pre toga. Na primer, niko drugi koga ja znam nikada nije razgovarao sa mulk-paukom...
<BR>&nbsp;&nbsp;&nbsp;&nbsp;&nbsp;Dver se trže unazad: konačno se setio na šta ga je podsećala ova žuta materija. Na onu tečnost koju je ludi mulk-pauk u planinama, Jedinstveni, lučio u kapljicama na svoje žrtve, da bi ih zapečatio za sva vremena. Na taj paukov 'ćilibar' koji je obezbeđivao da sve ono unutra bude zauvek zaštićeno od proticanja vremena. Pre samo nekoliko meseci i Dver je bio izložen takvom napadu i malo je nedostajalo da se uguši; ali je ipak uspeo da pobegne iz paukove zamke.
<BR>&nbsp;&nbsp;&nbsp;&nbsp;&nbsp;Jedno čudno osećanje poče prožimati Dvera; jedna čudna zamisao.
<BR>&nbsp;&nbsp;&nbsp;&nbsp;&nbsp;Bio sam, reče on sebi, sposoban da razgovaram sa mulk-paucima, ne samo sa onim jednim u planinama, nego i sa onim drugim, u močvari.
<BR>&nbsp;&nbsp;&nbsp;&nbsp;&nbsp;Pitam se da li to znači da...
<BR>&nbsp;&nbsp;&nbsp;&nbsp;&nbsp;Još jednom prisloni ruku na zlatasti materijal, savladavajući početni otpor, ali takođe upirući prstima silovito napred. Otpor je bio elastičan ali uporan, i, činilo se, neprobojan.
<BR>&nbsp;&nbsp;&nbsp;&nbsp;&nbsp;Dver, međutim, poče prebacivati svoj način mišljenja u onaj modus koji mu je svojevremeno omogućavao opštenje sa mulk bićima. U svim ranijim takvim slučajevima polazio je od uverenja da druga strana obavlja gotovo sav posao. Sad uvide: to je moj dar. Moj dar. I, tako mi Svetog Jajeta, mislim da mogu...
<BR>&nbsp;&nbsp;&nbsp;&nbsp;&nbsp;Nešto popusti. Otpor ispred njegovih prstiju naglo nestade i oni prođoše. Bilo je to kao da je gurnuo ruku kroz neku mešavinu vode i masnoće.
<BR>&nbsp;&nbsp;&nbsp;&nbsp;&nbsp;Najednom, žestoka hladnoća poče probadati njegovu šaku; uz to je išlo osećanje da hiljade vampir-mrava navaljuje da mu siše krv iz svakog kapilara, i to kroz slamčice. Dver trže ruku nazad i ona iskoči; prsti su bili crveni i umrtvljeni od hladnoće, ali nikakve ozbiljne štete nije bilo. Membrana se trenutno 'slila' ka tom mestu, tako da nijednog trena nije postojala otvorena rupa ka vakuumu.
<BR>&nbsp;&nbsp;&nbsp;&nbsp;&nbsp;Imao sam sreće, pomisli on.
<BR>&nbsp;&nbsp;&nbsp;&nbsp;&nbsp;Kad je sledeći put osmotrio svoju okolinu, zaključio je da se bojni brod Jofura povećao do mamutskih razmera: grandiozna zver koja se kreće tačno ka njemu i to sa pouzdanjem zadovoljnog lovca.
<BR>&nbsp;&nbsp;&nbsp;&nbsp;&nbsp;Pa, ja sam riba na udici, reče Dver sebi; ovi me vuku unutra!
<BR>&nbsp;&nbsp;&nbsp;&nbsp;&nbsp;Sa suprotne strane vide druge zarobljene 'globuse' žute boje, kako se približavaju i maltene dodiruju; dugačku zanjihanu kolonu ulovljenih brodova. Izgledali su kao dečji baloni na nekom nevidljivom konopcu. Razdaljine između njih naglo su se smanjivale.
<BR>&nbsp;&nbsp;&nbsp;&nbsp;&nbsp;Dver ode u košaru. Sede i provede neko vreme u razmišljanju.
<BR>&nbsp;&nbsp;&nbsp;&nbsp;&nbsp;Onda poče da prikuplja svoje zalihe.
</P></TD></TR></TABLE>
<P class="next">
<A HREF=p172.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
