<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ALVIN
<P>&nbsp;&nbsp;&nbsp;&nbsp;&nbsp;Samo nekoliko dura pre nego što bismo se zarili u taj zid od metala, on se pomače u stranu. Neravna ploča planinski velika, koju kao da su divovi iskovali od brodskih korita nekoliko slupanih zvezdanih brodova, magično se povukla i otvorila prolaz podmornici, koja uđe u dugačak tunel.
<BR>&nbsp;&nbsp;&nbsp;&nbsp;&nbsp;Zidine tog tunela sad su proletale pored nas, pored stakla kroz koje smo gledali; zidine neravne kao klisurine. Reflektor se ugasi, ostadosmo u seni. Motori zagrmeše punom snagom unazad... onda utihnuše sasvim.
<BR>&nbsp;&nbsp;&nbsp;&nbsp;&nbsp;Tresak metala o metal, masivan; pa drugi, treći; podrhtava čitavo brodsko korito podmornice. Nekoliko trenutaka posle toga, otvoriše se vrata prostorije u kojoj smo mi bili. Jedna ruka koja se završavala hvataljkom-štipaljkom mahnu nam da iziđemo.
<BR>&nbsp;&nbsp;&nbsp;&nbsp;&nbsp;Čekalo nas je nekoliko funthua. Ta stvorenja izgledala su insektoidno. Trup im je bio oklopljen metalom, a oči ogromne, staklasto crne. Naši tajanstveni spasitelji, dobročinitelji, tamničari.
<BR>&nbsp;&nbsp;&nbsp;&nbsp;&nbsp;Moji prijatelji su hteli da mi pomognu u hodanju, ali im ja rekoh da nije potrebno.
<BR>&nbsp;&nbsp;&nbsp;&nbsp;&nbsp;"Ma, hajte, narode. Dovoljno je teško snaći se na ovim štakama i bez guranja gomile vas odasvud. Samo vi krenite, ja ću odmah za vama."
<BR>&nbsp;&nbsp;&nbsp;&nbsp;&nbsp;Na jednoj raskrsnici hodnika ja pođoh levo, u pravcu moje stare ćelije, iako su naši šestonogi vodiči pokazivali desno. "Trebaju mi moje stvari", rekoh najbližem funthaću. Ali on načini gest ne svojom štipaljkom-hvataljkom mašinskog izgleda i zapreči mi prolaz.
<BR>&nbsp;&nbsp;&nbsp;&nbsp;&nbsp;Do vraga, pomislih. Imao sam na umu moju beležnicu i ranac; sve je to ostalo u ćeliji. Izračunah da ću se valjda vratiti po to, kasnije.
<BR>&nbsp;&nbsp;&nbsp;&nbsp;&nbsp;Pešačenje je potrajalo, kroz mnoge zbunjujuće zaokrete, kroz svakojaka kapak-vrata sa mogućnošću hermetičkog zatvaranja, niz dugačke hodnike obložene metalom. Ur-rona je primetila da je zavarivanje metalnih ploča na nekim mestima bilo, sudeći po izgledu, 'žurno'. Divio sam se načinu na koji se držala svog profesionalizma u susretu sa zapanjujuće moćnom tehnologijom.
<BR>&nbsp;&nbsp;&nbsp;&nbsp;&nbsp;Ne mogu reći tačno kad smo izišli iz morskog zmaja i prešli u veću bazu/leglo/kamp/košnicu, ali nastupilo je vreme kad su veliki funthaći počeli da klaparaju svojim metalnim udovima nekako opuštenije. Uhvatio sam čak i dva-tri odlomka onog čudnog štropotavog zvuka koji bi njima mogao biti govor; ali nisam imao mogućnosti da slušam pažljivo. Svaki korak napred bio je po jedna zasebna bitka sa talasima bola.
<BR>&nbsp;&nbsp;&nbsp;&nbsp;&nbsp;Najzad smo se nekako 'prosuli' u jedan hodnik koji je davao osećaj trajnosti, sa zidovima neke blede žućkaste boje (možda nekada bele) i sa blagim osvetljenjem koje kao da je dopiralo iz celog plafona podjednako. Hodnik je vodio nalevo, ali isto tako i nadesno, a u oba smera blago uzlazno i polukružno. Činilo se da, sagledan kao celina, mora biti krug. Ali ja tada nisam mogao ni zamisliti čemu bi tako ogroman krug mogao da služi.
<BR>&nbsp;&nbsp;&nbsp;&nbsp;&nbsp;Još veće iznenađenje bio je odbor za doček! Pred nama su se neočekivano našla dva stvorenja, opet šestonoga, ali zaista sasvim različita od funthua. Ovi su stajali na dve zadnje od tih svojih šest nogu; bili su obučeni u tunike od neke srebrnaste tkanine. Prednje četiri 'noge' služile su im kao ruke, a završavale su se šakama koje su bile krljuštave i sa plovnim kožicama između prstiju. Okrenuti prema nama, stvorovi su širili te svoje ruke i šake, a ja sam se nadao da to znači 'dobro došli'. Ali to su bila stvorenja malog rasta, jedva iznad mojih gornjih kolena, otprilike na visini Štipkovog oklopa od crvenog hitina. Na vrh glave svako stvorenje imalo je penušavu krunu od vlažnih, kovrdžavih vlakana. Počeše brzo da cijuču, a onda nam pokretima pokazaše da krenemo za njima; a veliki funthaći se povukoše, i to, reklo bi se, vrlo žustro i rado.
<BR>&nbsp;&nbsp;&nbsp;&nbsp;&nbsp;Nas četvoro građana Vufona posavetovali smo se jednim pogledom... a onda smo svi 'slegnuli ramenima' u gheuenskom stilu, a to znači njihanjem gornjeg dela levo-desno kao kad gheuen malo poklekne levim nogama, pa malo desnim, pa tako naizmenično. I onda pođosmo, ćutke, za našim novim, manjim vodičima. Osećao sam kako na mom ramenu Hufu prede i znao sam da netremice pilji u ta mala bića. Čvrsto sam rešio da ispustim štake i da ga ščepam ako pokuša da skoči na jedno od njih. Pretpostavljao sam da im odbrana nije tako slaba kao što na prvi pogled izgleda.
<BR>&nbsp;&nbsp;&nbsp;&nbsp;&nbsp;Mnogo vrata duž polukružnog hodnika; sva zatvorena. I pored svakih, na otprilike istoj visini na zidu, zalepljeno nešto nalik na papirnu traku. Jedan od Hakicina četiri pipka sa očima zanjiha se malo u pravcu tih improvizovanih prekrivki, a onda mi poče namigivati u razmacima Morzeove azbuke.
<BR>&nbsp;&nbsp;&nbsp;&nbsp;&nbsp;TAJNE ISPOD
<BR>&nbsp;&nbsp;&nbsp;&nbsp;&nbsp;Bilo mi je, naravno, jasno šta Hak hoće da kaže. Naši domaćini nisu želeli da mi pročitamo za šta su koja vrata. To je podrazumevalo da bismo mogli pročitati; dakle, da je napisano na nekoj od azbuka koje su poznate narodima Jijoa. I u meni se zbog toga, kao i kod naše Hakice, probudila radoznalost. Ali bio sam spreman da zaustavim i Hak, ako pokuša da odlepi neki od tih papira. Postoje trenuci kad treba postupati impulsivno; ovo nije bio jedan od takvih.
<BR>&nbsp;&nbsp;&nbsp;&nbsp;&nbsp;Jedna hermetična kapak-vrata kliznuše u stranu, uz tihi šum nalik na uzdah, a naši mali vodiči pokazaše nam pokretima da uđemo.
<BR>&nbsp;&nbsp;&nbsp;&nbsp;&nbsp;Našli smo se u velikoj sobi koja je bila teškim zavesama podeljena u četiri uzdužne pregrade, koje su se sada pružale u daljinu, pred nama. Unutra neke blistave mašine, raspoređene jedna iza druge; ali nisam imao vremena da ih razgledam. Nešto drugo uključilo se mnogo bliže, tačno ispred nas četvoro.
<BR>&nbsp;&nbsp;&nbsp;&nbsp;&nbsp;Kvartet bića koja su nam izgledala prilično poznata, a kako i ne bi: bili smo to mi. Jedna Urkinja, jedan Huniš, jedan crveni Gheuen, i jedna mlada ženka G'Kekija.
<BR>&nbsp;&nbsp;&nbsp;&nbsp;&nbsp;Slike nas četvoro, uvideh. Nisu ogledala; kao prvo, prozirne su, kroz njih vidimo zavese i mašine. Drugo, mi smo ostali nepomični a slike su počele pokretima da nas pozivaju da priđemo bliže.
<BR>&nbsp;&nbsp;&nbsp;&nbsp;&nbsp;Posle prvog iznenađenja primetio sam i ono treće: razlike. Urkinja je imala dobro očuvano krzno; moj Huniš bio je zdrav, a ne kao ja sav obuhvaćen protezama i štakama. Da li te razlike nešto znače? - zapitah se. Ta karikatura Huniša smeškala mi se na onaj stari način, lepršanjem kese ispod grla, bez one grimase lica i usta koju su jijoanski huniši naučili od ljudskih bića i dodali, u poslednje vreme, svom pojmu osmeha.
<BR>&nbsp;&nbsp;&nbsp;&nbsp;&nbsp;"A-ha, a-ha", poče Hak mrmljati, gledajući u erzac-G'Kekicu ispred sebe, koja je imala oba točka sasvim zdrava, sa svim paocima sjajnim, čvrstim, izglačanim. "Sve nešto verujem da su ovo prerano došli, Alvine."
<BR>&nbsp;&nbsp;&nbsp;&nbsp;&nbsp;Žmirnuo sam. Dobro, moja ranija nagađanja nisu bila tačna; razumeo sam, nije potrebno da ona insistira na tome.
<BR>&nbsp;&nbsp;&nbsp;&nbsp;&nbsp;"Hrrrm... Aj, ćuti, Hak."
<BR>&nbsp;&nbsp;&nbsp;&nbsp;&nbsp;"Ovo su holografske projekcije", reče Ur-rona na angliskom, jedinom jijoanskom jeziku pogodnom za takve dijagnoze. Te dve reči dobili smo iz ljudskih knjiga, i to iz onih koje su štampane još pre Velikog štampanja.
<BR>&nbsp;&nbsp;&nbsp;&nbsp;&nbsp;"Ako ti tako kažeš-žeš", reče Štipko. Svi ti 'duhovi' sada su uzmicali, ali svaki ka drugoj uzdužnoj pregradi, i pozivali nas da pođemo za njima. "Šta-ta-ta ćemo sad?"
<BR>&nbsp;&nbsp;&nbsp;&nbsp;&nbsp;"Pa, šta bismo mogli?" progunđa Hakica. "Svako za svojim. Vidimo se na izlazu."
<BR>&nbsp;&nbsp;&nbsp;&nbsp;&nbsp;Ona zavrte svoje telesne točkove - koji su se kotrljali neujednačeno - i ode za svetlucavom slikom G'Kekinje. Jedna dodatna, poprečna zavesa zatvori se iza nje.
<BR>&nbsp;&nbsp;&nbsp;&nbsp;&nbsp;Ur-rona uzdahnu. "E, pa, dobra vam voda, vas dvojica."
<BR>&nbsp;&nbsp;&nbsp;&nbsp;&nbsp;"Vatra i pepeo", odgovorismo Štipko i ja uglas, učtivo. Ona ode lakim kasom za slikom zdrave 'kentaurke'.
<BR>&nbsp;&nbsp;&nbsp;&nbsp;&nbsp;Lažni Huniš mahao mi je veselo da dođem i ja, u krajnju desnu pregradu.
<BR>&nbsp;&nbsp;&nbsp;&nbsp;&nbsp;"Samo ime, čin i serijski broj", rekoh Štipku.
<BR>&nbsp;&nbsp;&nbsp;&nbsp;&nbsp;Njegovo zabrinuto "Aaa?" dahnulo je iz tri nožna ventila, čineći sinkopu. U hodu sam se osvrnuo: njegovo kupolasto oko nastavilo se njihati neodlučno, gledajući u svim pravcima osim napred.
<BR>&nbsp;&nbsp;&nbsp;&nbsp;&nbsp;Poprečna zavesa spusti se i iza mene, razdvajajući nas.
<BR>&nbsp;&nbsp;&nbsp;&nbsp;&nbsp;Moj nemi 'Huniš' povede me do jednog belog obeliska. Bila je to ravna komadina nekakvog, valjda, kamena, tačno na sredini uzdužnog prostora kroz koji sam se vukao. U podnožju obeliska bila je neka mala metalna ploča. Onaj lažni pokazao mi je pokretima da treba da stanem na to, što ja i učinih. Pokaza se da je ta bela površina 'kamena' zapravo prilično mekana u dodiru sa mojom glavom i telom. Čim su se oba moja stopala našla na metalnoj ploči, cela stvar počela je da se naginje napred... napred... i pretvorila se u sto, na kome ostadoh da ležim potrbuške. Hufu je brže-bolje pobegao sa mog ramena, buneći se grleno zbog svega ovoga; onda je malo pociknuo, videći da iz dubine ploče nailazi, zmijastim kretnjama, jedna cev i približava se mom licu!
<BR>&nbsp;&nbsp;&nbsp;&nbsp;&nbsp;Valjda sam mogao da se opirem, ili da, kao, bežim. Ali zašto i čemu? Iz cevi se prosu obojeni gas, koji me je svojim mirisom podsetio na ono kad sam kao dete išao, u Vufonu, u ambulantu ili bolnicu. Mi smo je zvali Smrdljara, mada je onaj Treči unutra, farmaceut, uvek bio ljubazan sa nama i uvek izlučivao iz svojih gornjih prstenova po jedan slatkiš za svakoga, ako smo bili dobri...
<BR>&nbsp;&nbsp;&nbsp;&nbsp;&nbsp;Svest se već kolebala, njihala, pamtim da sam se nadao da ću ovog puta dobiti onaj fini slatko-kiseli šećerni žele...
<BR>&nbsp;&nbsp;&nbsp;&nbsp;&nbsp;"...ku noć..." progunđao sam, dok je Hufu nešto cvrkutao i jadikovao. Onda se sve, kao, ugasilo.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
