<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DVER
<P>&nbsp;&nbsp;&nbsp;&nbsp;&nbsp;Robot je dobro poslužio za donošenje naplavnog drveta. Naslagaše popriličnu gomilu toga na jednu visoku peščanu dinu, i to na onu stranu okrenutu ka moru. Robot se nije nimalo odmarao, nije zastajao; donese drva, istovari ih i onda pođe kud god mu Reti ispruženom rukom pokaže, da traži još. Činilo se da će ova danička mašina ostati verna i poslušna - dokle god sva naređenja vode ka ponovnom susretu sa Kunom.
<BR>&nbsp;&nbsp;&nbsp;&nbsp;&nbsp;Ovakva jednoumna vernost gospodaru podsetila je Dvera na zemaljske priče o psima; majka mu je čitala takve storije kad je bio mali. Dveru se činilo da je baš čudno da su kolonisti sa Kivota iskrcali konje, magarce, šimpanze, ali nijedno stvorenje iz roda pasa.
<BR>&nbsp;&nbsp;&nbsp;&nbsp;&nbsp;Lark i Sara mogli bi znati razloge toga, reče on sebi.
<BR>&nbsp;&nbsp;&nbsp;&nbsp;&nbsp;To je bila Dverova uobičajena misao pri susretu sa stvarima koje nije razumeo. Ali sad je bila bolna, jer je donosila pomisao da bi se vrlo lako moglo desiti da on nikada više ne vidi svog brata niti svoju sestru.
<BR>&nbsp;&nbsp;&nbsp;&nbsp;&nbsp;Možda me Kun neće ubiti baš odmah, reče on sebi. Mogao bi, umesto toga, da me odvede u lancima kući, pre nego što Rotheni poubijaju sve iz svih šest rasa da bi prikrili svoje tragove.
<BR>&nbsp;&nbsp;&nbsp;&nbsp;&nbsp;Visoki mudraci svih šest rasa očekivali su da će ta užasna sudba zadesiti sve grešne naseljeničke narode na ovoj planeti, sada. Dver je bio sklon da im veruje. Prisećao se kako je Lena Strong razmišljala glasno o instrumentarijumu kojim će se tuđini poslužiti za izvršenje tog genocida. Smišljala je sve 'bolje i bolje' načine, sa jezivim uživanjem u tome, dok je trajalo njihovo dugo pešačenje sa Rimerskog gorja ka istoku. Da li će kriminalni zvezdani bogovi potopiti ceo Nagib ognjenom poplavom, da sprže sve od glečera na severu do mora na jugu? Ili će rastopiti polarne ledene kape Jijoa da bi se podigao nivo mora, tako da se svi udave? Lenina morbidne spekulacije bile su kao nekakav peti saputnik, dok je Dver vodio dve snažne, robusne žene i jednog od nižih mudraca preko stotina kilometara otrovne trave, sve do Sivih brda, u očajnom pokušaju da se na taj način izdvoji i spase bar jedan delić ljudskog roda na Jijou - naime, oni sami, dva muškarca i dve mlade žene.
<BR>&nbsp;&nbsp;&nbsp;&nbsp;&nbsp;Dver je tokom kratkotrajne bitke blizu udžerica Retinog malenog klana video, ali samo na tren, Lenu, Dženinu i Danijela. Nesretnoga Danijela Ozavu poseče smrtonosnim zracima robot, isti ovaj robot koji sad nosi drva, a sledećeg trenutka robotova kapsula sa naoružanjem bila je uništena.
<BR>&nbsp;&nbsp;&nbsp;&nbsp;&nbsp;Ali ovaj borbeni 'dron' nije pas, ne možeš ga pripitomiti niti se s njim sprijateljiti, pomisli Dver. Neće pokazati nimalo zahvalnosti što mu je Dver pomogao da savlada nekoliko rečica tako što je svoje sopstveno telo podmetao da služi kao provodnik da bi robotova odbojna polja mogla da se oslanjaju na rečno dno ispod Dverovih nogu.
<BR>&nbsp;&nbsp;&nbsp;&nbsp;&nbsp;Ni Blatko nije bio mnogo bolji drugar. Ta gipka nur-zverčica počela je sa puno volje da prikuplja drva za vatru. Međutim, Blatku je taj rad brzo dosadio, pa on zato ode lakim skokovima duž obale da istražuje plimnu liniju. Gde god je primetio da se kroz vodu nekog talasića dižu, iz peska, mehurovi vazduha, počinjao je energično da kopa, da bi se dočepao ukusnih peščanih školjketa. Dveru se to i svidelo, mislio je da će ih Blatko doneti, da bi ljudi mogli ispeći i pojesti bar nekoliko. Ali... Blatko je krcao i odmeh jeo svaku koju je našao. Ljudima nije ostavio nijednu.
<BR>&nbsp;&nbsp;&nbsp;&nbsp;&nbsp;Ne kaže se bez povoda 'koristan kao nur', pomisli on, stišavajući u sebi probade gladi. Podiže još jedan naramak izuvijanog, krivudavog, naplavnog drveta i ponese ga gore, tonući mokasinama u peščanu površinu dine.
<BR>&nbsp;&nbsp;&nbsp;&nbsp;&nbsp;Nastojao je da zadrži optimizam.
<BR>&nbsp;&nbsp;&nbsp;&nbsp;&nbsp;Možda će me Kun nahraniti pre nego što prikači na mene mašine za mučenje, pomisli on.
<BR>
<BR>&nbsp;&nbsp;&nbsp;&nbsp;&nbsp;Jii je stajao ponosito na vrhu gomile drveta koja je rasla. Štaviše, maleni mužjak Ura zapovedao je ovima koji su donosili drva. Svojim tankim glasom komandovao je - "Ovamo! Tamo!" - kao da ljudska stvorenja nisu sposobna da nalože vatru kako valja i treba, bez urskog rukovođenja. Dver je nešto slabije donosio, i zbog toga je majušni Retin 'muž' prekorno šištao na njega - kao da nije dovoljno opravdanje za slab učinak to što je neko ranjen, izgladneo i što je preko pola Jijoa bio vučen u kandžama niskoletećeg robota. Ali ove Jiiove prekore Dver je prenebregao.
<BR>&nbsp;&nbsp;&nbsp;&nbsp;&nbsp;Dver izruči još jedan naramak sasušenog trulog granja na gomilu. Zatim stade navrh dine i zagleda se preko mora, zaklanjajući oči rukama, nastojeći da vidi Kunov vanjijoanski izviđački čamac.
<BR>&nbsp;&nbsp;&nbsp;&nbsp;&nbsp;Ugleda ga u daljinama, srebrnastu iglicu koja krstari tamo-amo iznad dubokih, plavih voda Procepa. Povremeno je nešto maleno, svetlucavo, ispadalo iz čamca i padalo u vodu. Eksploziv, pretpostavljao je Dver; jer dvadesetak dura posle pada svakog takvog kanstera more bi se uzdiglo, pretvarajući se na tom mestu u brdo bele pene. Ponekad je i jedan oštar, maltene muzički zvuk doplovljavao do obale.
<BR>&nbsp;&nbsp;&nbsp;&nbsp;&nbsp;Po Retinom mišljenju, Kun je pokušavao da istera iz skrovišta pod morem nešto... ili nekoga.
<BR>&nbsp;&nbsp;&nbsp;&nbsp;&nbsp;Nadam se da ćeš promašiti, razmišljao je Dver. Ali, opet, izgledi su bili da će taj zvezdani pilot biti bolje raspoložen prema svojim zarobljenicima ako mu lov uspe.
<BR>&nbsp;&nbsp;&nbsp;&nbsp;&nbsp;"Pitam se šta li je Džes napričao Kunu, za sve ovo vreme", brinula se Reti naglas, stajući pokraj Dvera na krestu dine. "Šta ako postanu drugari?"
<BR>&nbsp;&nbsp;&nbsp;&nbsp;&nbsp;Dver je sačekao da robot istovari jedan naramak, pa da ode po još. Tek onda odgovori.
<BR>&nbsp;&nbsp;&nbsp;&nbsp;&nbsp;"Jesi li se predomislila? Mogli bismo mi sad pokušati da pobegnemo. To znači: da razlupamo ovog robota, izbegnemo Kuna, odemo nekim našim putevima."
<BR>&nbsp;&nbsp;&nbsp;&nbsp;&nbsp;Reti se osmehnu sa iznenađujućom toplinom.
<BR>&nbsp;&nbsp;&nbsp;&nbsp;&nbsp;"Ej, Dver, je l' ti to meni, kako ono kažu, predlažeš? Da šta radimo? Da izrodimo jedan naš mali klan prerano došlih, ovde na pustarama gde uvek vetar duva? Pa, jesi čuo ti da je već imam jednog muža, trebala bi mi dozvola od njega da uzmem drugog."
<BR>&nbsp;&nbsp;&nbsp;&nbsp;&nbsp;Njegov plan zapravo je bio nešto drugo: pokušati nekako da se vrate u Siva brda, gde će Dženini i Leni sigurno trebati pomoć. Ili, ako je put previše naporan, a Reti uporno protiv povratka u to njeno pleme koje toliko mrzi, mogli bi potegnuti na zapad i za mesec ili dva stići na Nagib, ako bi usput imali šta da jedu, ako bi u tom pogledu bilo iole sreće.
<BR>&nbsp;&nbsp;&nbsp;&nbsp;&nbsp;Reti nastavi, oštrijim tonom.
<BR>&nbsp;&nbsp;&nbsp;&nbsp;&nbsp;"Osim toga, ja sam ti još tvrdo rešena da uzmem onaj apartman na stanici Porija. Kao onaj što su mi Beša i Lingica pokazale, gde ima balkon i krevet napravljen od onog od čega su oblaci. Mislim da će mi biti malo udobnije nego da moje ostale dane provedem ovde sa divljacima."
<BR>&nbsp;&nbsp;&nbsp;&nbsp;&nbsp;Dver slegnu ramenima. Nije ni očekivao da će se ona složiti. Kao 'divljak' imao je izvesne svoje razloge da zapali ovu lomaču i privuče Kunovu pažnju.
<BR>&nbsp;&nbsp;&nbsp;&nbsp;&nbsp;"Hm, pa dobro, a i ne mislim da bi ovom robotu popustila pažnja još jednom."
<BR>&nbsp;&nbsp;&nbsp;&nbsp;&nbsp;"Imao je sreće što je jednom ostao živ kad mu je popustila pažnja, u tvojoj blizini."
<BR>&nbsp;&nbsp;&nbsp;&nbsp;&nbsp;Dver tek posle nekoliko trenutaka uvide da je to bio kompliment njemu. Uživao je u jedinstvenosti tog događaja, znajući da je slabo verovatno da će od Reti dobiti još jedan.
<BR>&nbsp;&nbsp;&nbsp;&nbsp;&nbsp;Ali ovaj trenutak nenaviknute tišine naglo prestade, jer neki masivan predmet projuri pored njih, tako brzo da njih dvoje od samog vazdušnog udara izgubiše ravnotežu i padoše na pesak. Iskusan u praćenju ptica u proletanju, Dver stiže da okrene glavu dovoljno brzo da vidi kuda je ta glomazna stvar odjurila: niz dinu, u susednu manju, gde se zarila sa pravom erupcijom peska.
<BR>&nbsp;&nbsp;&nbsp;&nbsp;&nbsp;Pa, to je bio naš robot, reče on sebi. Mašina je sad mahnito pokušavala da se ukopa što dublje u pesak, a to je i uspevala. Za samo nekoliko trenutaka robot se ukopa tako duboko da je sad iz peska virio samo jedan stakleni delić - sočivo preostalog senzora, usmereno ka jugozapadu.
<BR>&nbsp;&nbsp;&nbsp;&nbsp;&nbsp;"Brzo!" povika Dver, grabeći svoj luk i tobolac sa strelama. Reti zastade samo da dohvati jia koji je cvilio i šištao, a onda i ona jurnu za Dverom.
<BR>&nbsp;&nbsp;&nbsp;&nbsp;&nbsp;Jer Falon Tragač je odavno naučio Dvera: kad u opasnosti ne znaš šta da radiš, oponašaj koje zna. Ako robot misli da se mora najhitnije sakriti, Dver je uveren da je najmudrije uraditi to isto.
<BR>&nbsp;&nbsp;&nbsp;&nbsp;&nbsp;"Ifni!" progunđa Reti. "Šta radi onaj, đavo ga...?"
<BR>&nbsp;&nbsp;&nbsp;&nbsp;&nbsp;Nije se krila - stajala je i gledala preko mora, ka Procepu. Dver je povuče da legne u pesak. Tek kad su oboje bili većim delom zatrpani peskom, podigoše glave da opet pogledaju ka moru.
<BR>&nbsp;&nbsp;&nbsp;&nbsp;&nbsp;Pilot Danik očigledno je smatrao da nešto nije dobro za njega, tamo. Njegov vitki čamac leteo je strelovito ka obali, spuštajući se maltene među talase.
<BR>&nbsp;&nbsp;&nbsp;&nbsp;&nbsp;Ovaj traži zaklon, pomisli Dver; možda će se i on ukopati u pesak, kao njegov robot.
<BR>&nbsp;&nbsp;&nbsp;&nbsp;&nbsp;Poče pogledom tražiti to od čega Kun tako panično beži; ali baš tad Kunov čamac načini nekoliko cik-cak manevara, a istovremeno ispusti iz repnog dela nekoliko bleštavih vatrenih kugli koje počeše odletati u raznim pravcima, kao varnice koje prasnu iz goruće cepanice. Oko tih pojava nastajala su čudna treperenja u vazduhu, svetlost se njihala, čamac postade teže uhvatljiv za pogled.
<BR>&nbsp;&nbsp;&nbsp;&nbsp;&nbsp;Zraci moćne svetlosti zaparaše nebo iznad čamca u bekstvu. Većina promaši, zavarana blistavim kuglama; ali jedan zrak pronađe put između njih i zari se u metu.
<BR>&nbsp;&nbsp;&nbsp;&nbsp;&nbsp;Pogođen, Kun uspe da iskoristi poslednji trenutak u vazduhu i da se okrene hitro i ispali jedan plotun na progonioca. Ali kroz vazduh je već stigao projektil, nepogrešivo.
<BR>&nbsp;&nbsp;&nbsp;&nbsp;&nbsp;Dver zari glavu u pesak i pritisnu Retinu glavu u pesak isto tako.
<BR>&nbsp;&nbsp;&nbsp;&nbsp;&nbsp;Detonacije su bile manje gromovite nego što je očekivao, tupe, u kratkom nizu.
<BR>&nbsp;&nbsp;&nbsp;&nbsp;&nbsp;Digoše oboje glavu iz peska da vide završetak ove kratkotrajne bitke dvaju božanskih kočija.
<BR>&nbsp;&nbsp;&nbsp;&nbsp;&nbsp;Kunov čamac promašio je dine i stropoštao se u priobalnu močvaru. Dimeći se obilno iz razvaljenog zadnjeg dela, zaora kroz močvaru, bilje, vodu.
<BR>&nbsp;&nbsp;&nbsp;&nbsp;&nbsp;Pobednik napravi krug iznad pobeđenog, da pogleda palog Danikenovca. Veći i očigledno jači leteći brodić, sa srebrnastim sjajem koji je više ličio na svežanj kristala nego na srebrnu površinu.
<BR>&nbsp;&nbsp;&nbsp;&nbsp;&nbsp;Kun protiv takvoga nije ni imao velike izglede.
<BR>&nbsp;&nbsp;&nbsp;&nbsp;&nbsp;Reti progunđa poluglasno: "Pa, govorila je ona - naići će jednog dana neko jači."
<BR>&nbsp;&nbsp;&nbsp;&nbsp;&nbsp;Dver otrese glavom. "Ko je govorio?"
<BR>&nbsp;&nbsp;&nbsp;&nbsp;&nbsp;"Ona smrdljiva matora Urkinja. Predvodnica onih četvoronogih prerano došlih, koje su držali zarobljene tamo u ogradi u selu. Rekla je: možda se i Rotheni plaše negog većeg. I evo, bila je u pravu."
<BR>&nbsp;&nbsp;&nbsp;&nbsp;&nbsp;"Urkinja smrd?" pobuni se mali Jii. "Ti žena kaže?"
<BR>&nbsp;&nbsp;&nbsp;&nbsp;&nbsp;Reti pogladi malog Jiia, koji zaćuta, ispruži vrat i uzdahnu zadovoljno.
<BR>&nbsp;&nbsp;&nbsp;&nbsp;&nbsp;Oboreni izviđački čamac potrese nova eksplozija, koja blistavo obasja, iznutra, jedan pravougaonik u boku čamca. Odatle izleteše dva tela, dvonožna, i padoše u močvaru gde se počeše bacakati da se što više udalje. Za njima je kuljao gust dim iz oborenog čamca.
<BR>&nbsp;&nbsp;&nbsp;&nbsp;&nbsp;Dvojica dvonožnih begunaca teturala su se kroz vodu i dočepala se trskovitog ostrvca u močvari. Tu padoše, nemoćni da nastave.
<BR>&nbsp;&nbsp;&nbsp;&nbsp;&nbsp;Pobednik je obazrivo kružio iznad plena, sve niže. Pri jednom takvom okretu, Dver vide na boku većeg brodića probijeno mesto iz koga se rasplinjavao bledi dim. Motor pobedničke letelice stvarao je nepravilne, parajuće zvuke koji su se pogoršavali. Uskoro i pobednik leže u močvaru, pored pobeđenog.
<BR>&nbsp;&nbsp;&nbsp;&nbsp;&nbsp;Hm, izgleda da je i Kun dokačio njih, reče Dver sebi.
<BR>&nbsp;&nbsp;&nbsp;&nbsp;&nbsp;I zapita se: zašto mi se to sviđa?
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
