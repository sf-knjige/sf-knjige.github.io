<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KA
<P>&nbsp;&nbsp;&nbsp;&nbsp;&nbsp;Nasukan, sudbom nepopustivom, na obalu Ifninu.
<BR>&nbsp;&nbsp;&nbsp;&nbsp;&nbsp;Nasukan, kao kad se kit nasuče; povratka kući neće biti nikad.
<BR>&nbsp;&nbsp;&nbsp;&nbsp;&nbsp;Na pet načina nasukan.
<BR>&nbsp;&nbsp;&nbsp;&nbsp;&nbsp;Kao prvo, odsečen od Zemlje, napadom tuđina koji su ubilački ljuti na sve što je zemaljsko, ali na posadu Brazdača naročito, iako Ka nikad nije stvarno razumeo koji ih razlozi na to navode.
<BR>&nbsp;&nbsp;&nbsp;&nbsp;&nbsp;Drugo, u nemogućnosti da se vratim čak ni u Galaksiju u kojoj se Zemlja nalazi; ćud hiperprostora oduvala nas je sa predviđene putanje u sasvim drugi deo svemira. Igra slučajnosti; mada mnogi u posadi i sad okrivljuju Ka za to, kažu da je bilo loše pilotiranje. Pilotova greška, kažu.
<BR>&nbsp;&nbsp;&nbsp;&nbsp;&nbsp;Treće, zvezdani brod Brazdač morao je potražiti utočište na jednoj planetici koja je pod tabuom, planski ostavljena da se odmori od razumnih bića. Neki kažu: idealno sklonište. Klopka! kažu drugi.
<BR>&nbsp;&nbsp;&nbsp;&nbsp;&nbsp;Četvrto, kad su umorni motori te lađe zvezdane najzad od truda svoga odahnuli, ona je potonula u najdublji, najmračniji kutak, u vilajet sablasti, daleko od vazduha i svetlosti.
<BR>&nbsp;&nbsp;&nbsp;&nbsp;&nbsp;A sada ovo, peto, pomisli Ka. Čak i moja posada izgnanika - izgnala je mene.
<BR>&nbsp;&nbsp;&nbsp;&nbsp;&nbsp;Naravno, poručnica Tišt ovo nije rekla baš tim rečima, kad je zatražila od njega da ostane u malenom 'isturenom uporištu' zajedno sa još samo tri druga dobrovoljca.
<BR>&nbsp;&nbsp;&nbsp;&nbsp;&nbsp;"Ovo će biti tvoja prva značajna komandna dužnost, Ka. Prilika da pokažeš svoje sposobnosti."
<BR>&nbsp;&nbsp;&nbsp;&nbsp;&nbsp;Da, da, reče on sebi. Pokazaću se naročito ako me ovi Huniši nabodu harpunom, izvuku na palubu i raspore.
<BR>&nbsp;&nbsp;&nbsp;&nbsp;&nbsp;A to umalo da se desi, juče. Pratio je jedan jedrenjak kojim brode lokalni žitelji na ovoj planeti, nastojeći da ustanovi svrhu njihove plovidbe i odredište ka kome su krenuli, kad jedan od njegovih troje mladih pomoćnika, Mopol, jurnu napred i pope se na pramčani talas koji se vukao za tim drvenim jedrenjakom... omiljena zabava delfina na Zemlji, gde na taj način možeš da se besplatno i bez ikakvog truda vozaš kad god prolazi neki brod. Ali ovde je takav postupak bio toliko glup, da se Ka nije setio da ga zabrani unapred.
<BR>&nbsp;&nbsp;&nbsp;&nbsp;&nbsp;Mopol se branio upravo tim argumentom, kao pravi advokat, kasnije, kad su se vratili u sklonište. I još je rekao: "Pa, dobro, nije bilo nikakve štete."
<BR>&nbsp;&nbsp;&nbsp;&nbsp;&nbsp;"Nije bilo štete? Dopustio si da te oni vide!" grdio ju je Ka. "Pa, zar ne znaš da su počeli da bacaju harpune u vodu, upravo u trenucima kad sam te ja spasavao odatle?"
<BR>&nbsp;&nbsp;&nbsp;&nbsp;&nbsp;Mopolov glatki trup i kljun kao grlić boce ostadoše u buntovnom položaju. "Oni nikad ranije nisu videli delfina. Verovatno su mislili da smo mi neka ovdašnja vrsta ribe."
<BR>&nbsp;&nbsp;&nbsp;&nbsp;&nbsp;"I tako treba i ubuduće da misle, jesi li čuo!"
<BR>&nbsp;&nbsp;&nbsp;&nbsp;&nbsp;Mopol je izjavio da jeste čuo, ali to je rekao na dvosmislen način, uz gunđanje. Čitava ova epizoda veoma je nervirala Ka.
<BR>&nbsp;&nbsp;&nbsp;&nbsp;&nbsp;Posle nekog vremena Ka se, razmišljajući o sopstvenim nedostacima, zaputio na dno mora. Tamo je, u vodi punoj uskovitlanog blata, morao da uradi jedan posao - da priključi optičko vlakno na kabl koji je podmornica Hikahi položila dok je putovala nazad ka mestu gde Brazdač leži skriven. Ka je valjano namestio jednu kameru na takav položaj da će oni od sad moći da drže pod prismotrom koloniju Huniša koji u obližnjem zalivu imaju, pod kamuflažnim zaklonima, dokove i kuće. Za sada je osmatranjem ustanovio da su sve huniške mere prikrivanja organizovane protiv eventualnog osmatranja odozgo, sa neba, a na sa mora. Nadao se da će od te informacije biti neke koristi.
<BR>&nbsp;&nbsp;&nbsp;&nbsp;&nbsp;Ali njega nikad nisu spremali da bude uhoda. Prošao je, do vraga, samo pilotsku obuku!
<BR>&nbsp;&nbsp;&nbsp;&nbsp;&nbsp;A ni od nje nije imao mnogo koristi u prvim danima Brazdačeve misije, dok se dosađivao u senci glavnog pilota Kipirua, koji je uvek dobijao teška, ali slavna zaduženja. Kad je, na Kitrupu, Kipiru nestao zajedno sa kapetanom i nekoliko članova posade, Ka je najzad (na sreću, ili na nesreću) dobio priliku da radi ono za šta se uvežbavao.
<BR>&nbsp;&nbsp;&nbsp;&nbsp;&nbsp;Ali sada je sigurno, reče on sebi, da Brazdač neće nikud više ići. Navučen je na stene; pilot mu više nije potreban. Prema tome, ja sam potrošiv; bez mene se može.
<BR>&nbsp;&nbsp;&nbsp;&nbsp;&nbsp;Ka je završio uključivanje kablova i već je povlačio mehaničke radne ruke nazad u svoj am kad našto srebrnosivo projuri pored njega i zasu ga pravim rafalom sonara, kao i tečnim udarnim talasima. Pucketavi delfinski smeh ispuni plićake.
<BR>
<BR>&nbsp;&nbsp;&nbsp;&nbsp;&nbsp;* Priznaj, zvezdani tragaču!
<BR>&nbsp;&nbsp;&nbsp;&nbsp;&nbsp;* Nisi me ni čuo ni video
<BR>&nbsp;&nbsp;&nbsp;&nbsp;&nbsp;* dok sam jurio iz polumraka!
<BR>
<BR>&nbsp;&nbsp;&nbsp;&nbsp;&nbsp;Ka je, zapravo, još pre nekog vremena opazio da mu se mladi Žaki prikrada, ali nije hteo da ga obeshrabruje u tome vežbanju.
<BR>&nbsp;&nbsp;&nbsp;&nbsp;&nbsp;"Na angliskom govori", naredi mu kratko.
<BR>&nbsp;&nbsp;&nbsp;&nbsp;&nbsp;Kupasti zubići zablistaše u kosom zraku sunca koji se probio kroz vodu. Mladi Tursiops se okrenuo i sad je gledao Ka licem u lice. "Ali mnogo je lakše govoriti trinarnim! Ponekad me od angliskog zaboli glava."
<BR>&nbsp;&nbsp;&nbsp;&nbsp;&nbsp;Da su kojim slučajem ljudski slušali ovaj razgovor dva neo-delfina na angliskom, najverovatnije ne bi razumeli nijednu reč; bila su to uglavniom kratkotrajna stenjanja i cviljenja. Jedino je gramatika bila bliska standardnoj angliskoj. A gramatička pravila upravljaju načinom tvog mišljenja - tako je, bar, govorio Kraidaiki, majstor kinenk umetnosti, kad je živeo među posadom Brazdača i svojom mudrošću ih vodio.
<BR>&nbsp;&nbsp;&nbsp;&nbsp;&nbsp;Ali Kraidaikija nema već dve godine, pomisli on. Napustili smo i njega, i gospodina Orlija, i druge, kad smo na Kitrupu pobegli od bojnih flota. Nedostaje nam on i danas, iz dana u dan - bio je ono najbolje što naša rasa može dati.
<BR>&nbsp;&nbsp;&nbsp;&nbsp;&nbsp;Kad je Kraidaiki govorio, mogao si nakratko zaboraviti da su delfini nedovršena, grubo sklepana bića, najnovija i najnesigurnija razumna rasa u Pet galaksija.
<BR>&nbsp;&nbsp;&nbsp;&nbsp;&nbsp;Ka pokuša da odgovori Žakiju na onaj način na koji bi, po njegovoj pretpostavci, kapetan Kraidaiki odgovorio u takvoj situaciji.
<BR>&nbsp;&nbsp;&nbsp;&nbsp;&nbsp;"Taj bol koji ponekad osetiš zove se koncentracija. Nije lako trpeti je, ali ona je omogućila našim pokroviteljima, ljudima, da stignu do zvezda, i to samo svojim snagama."
<BR>&nbsp;&nbsp;&nbsp;&nbsp;&nbsp;"Jeste, a vidi koliko im je to dobra donelo", uzvrati Žaki.
<BR>&nbsp;&nbsp;&nbsp;&nbsp;&nbsp;Pre nego što je Ka mogao odgovoriti, Žaki se oglasi signalom 'vazduha!' i jurnu pravo ka površini; nije plivao nagore u spirali koja omogućuje da se osmatra okolina, kao što propisi, zbog eventualnih opasnosti, zahtevaju. Ovo je značilo da se obojica izlažu riziku. Ali sa svakim novim danom na Jijou čvrsta disciplina izgledala je sve manje i manje potrebna. Tako je mekano i blago bilo ovo more, tako prijateljsko, da se strogost rastapala.
<BR>&nbsp;&nbsp;&nbsp;&nbsp;&nbsp;Ka ćutke pređe preko ovog prekršaja - štaviše, pođe i sam za Žakijem pravo na površinu. Izduvali su vazduh iz pluća i udahnuli svež. U njemu osetiše blagi nagoveštaj mirisa dolazeće kiše. Sad je trebalo govoriti angliski izvan vode, svako kroz svoju genetski modifikovanu rupu za disanje na vrh glave. Za to je bio potreban drugi dijalekt, šištav i pljuckav, ali mnogo bliskiji ljudskom načinu izgovaranja angliskog jezika.
<BR>&nbsp;&nbsp;&nbsp;&nbsp;&nbsp;"Dobro", reče Ka. "Sssad raport-t."
<BR>&nbsp;&nbsp;&nbsp;&nbsp;&nbsp;Drugi delfin zabaci glavu. "Crvene krabe ne slute ništa. One paze samo na svoje kaveze sa jastozima. Mi prolazimo, a tek poneka kraba digne glavu da nas pogleda."
<BR>&nbsp;&nbsp;&nbsp;&nbsp;&nbsp;"Nisu krabe. To su Gheueni. A ja sam vama dao stroga naređenja: ne prilaziti blizu, ne biti viđen!"
<BR>&nbsp;&nbsp;&nbsp;&nbsp;&nbsp;Smatralo se da su Huniši opasniji, zato je Ka zadržao taj deo misije, osmatranje Huniša, za sebe. Verovao je da će Žaki i Mopol diskretno motriti na gheuensku koloniju na bočnom delu jednog podvodnog grebena.
<BR>&nbsp;&nbsp;&nbsp;&nbsp;&nbsp;Očigledno sam verovao pogrešno, pomisli on.
<BR>&nbsp;&nbsp;&nbsp;&nbsp;&nbsp;"Mopol je hteo da gricne nešto od tih delikatesa koje Gheueni gaje za sebe. Zato smo izveli diverziju. Ja sam pojurio jedno jato onih ribičona sa zelenim perajima - one šššto imaju ukus kao sargaska jegulja. Naterao sam ih pravo kroz koloniju Gheuena! I znaš šššta se pokazalo? Gheueni imaju spremne mreže koje same iskaču kad-d im naiđe tako dobra sreća! Čim se jato našlo u njihovom prostoru, mreže sssu iskočile i uhvatile ga celo!"
<BR>&nbsp;&nbsp;&nbsp;&nbsp;&nbsp;"Sreća vaša šššto nisu uhvatile i vas. A šššta je Mopol radio za to vreme?"
<BR>&nbsp;&nbsp;&nbsp;&nbsp;&nbsp;"Dok su crvene krabičonke imale posla, Mopol je opelješio jedan njihov kavez sa jastozima." Žaki frknu oduševljeno. "Sačuvo sam jednog-gg za tebe, evo. Ukus predivan."
<BR>&nbsp;&nbsp;&nbsp;&nbsp;&nbsp;Žaki je na boku imao pričvršćen miniam, sa samo jednom mehaničkom rukom koja se, tokom plivanja, svijala uz telo. Sada, pokrenuta nervnim signalom, ova mehanička ruka zahvati u torbu na njegovom struku i izvuče jedno stvorenje koje ponudi Kau.
<BR>&nbsp;&nbsp;&nbsp;&nbsp;&nbsp;Šta ću sad? - pomisli Ka, gledajući stvorenje koje se migoljilo. Prihvatiti, i time podržati njihovo kršenje discipline? Odbiti, pa ispasti tvrdoglav i nerazuman?
<BR>&nbsp;&nbsp;&nbsp;&nbsp;&nbsp;"Ja ću kasnije; prvo da vidim da li će vama dvoma biti muka", reče on mladiću. Smatralo se da ne treba svojim sopstvenim telom vršiti opite sa ovdašnjom faunom. Za razliku od Zemlje, ekosistemi na većini planeta bili su mešavina svakojakih bića donetih iz svih pet udruženih galaksija; obično su ih donosile i ostavljale one rase koje zakupe neku planetu i na njoj ostanu milion godina ili duže, ili čak onoliko koliko je najviše dopušteno - deset miliona godina. Dosad se pokazalo da su mnogi lokalni riboidi na Jijou ukusni i zdravi za jelo, ali već sledeća sorta koju probaš mogla je da ti se osveti za sve - naime, da te otruje.
<BR>&nbsp;&nbsp;&nbsp;&nbsp;&nbsp;"Gde je Mopol sada?"
<BR>&nbsp;&nbsp;&nbsp;&nbsp;&nbsp;"Vratio se da radi ono što nam je stavljeno u zadatak-kk", reče Žaki. "Gleda kako se odvijaju kontakti crvenih kraba sa Hunišima. Već smo videli kako krabičonke odvlače prema luci dva puna tovara ubrane morske trave, na sankama. Vratile su se sa tovarima drveta. Znaš... stabla isečena u komade."
<BR>&nbsp;&nbsp;&nbsp;&nbsp;&nbsp;Ka klimnu glavom. "Znači, oni trguju, kao šššto smo i naslućivali. Huniši i Gheueni; žive zajedno, na zabranjenoj planeti. Baš se pitam šššta to znači."
<BR>&nbsp;&nbsp;&nbsp;&nbsp;&nbsp;"A ko će znati? Da nisu tajanstveni, ne bi bili vanzemaljci. Da se ja vratim kod Mopol, može?"
<BR>&nbsp;&nbsp;&nbsp;&nbsp;&nbsp;Kau nije bilo nejasno šta se dešava između to dvoje mladih. Verovatno je ta veza ometala njihov rad, ali ako on počne to da im zamera, Žaki će ga optužiti da je moralista ili, još gore, da je ljubomoran.
<BR>&nbsp;&nbsp;&nbsp;&nbsp;&nbsp;Eh, da sam ja neki pravi vođa, pomisli Ka. Nije trebalo da poručnica poveri komandu meni.
<BR>&nbsp;&nbsp;&nbsp;&nbsp;&nbsp;"Dobro, ti se sad vrati tamo", reče on. "Ali strogo samo da bi pozvao Mopola; vraćamo se svi odmah u sklonište. Već je prilično kasno."
<BR>&nbsp;&nbsp;&nbsp;&nbsp;&nbsp;Žaki se uzdiže telom visoko iz vode, održavajući se na repu kojim je silovito praćakao.
<BR>
<BR>&nbsp;&nbsp;&nbsp;&nbsp;&nbsp;* Da, o uzvišeni!
<BR>&nbsp;&nbsp;&nbsp;&nbsp;&nbsp;* Tvoju komandu preneću njima,
<BR>&nbsp;&nbsp;&nbsp;&nbsp;&nbsp;* kao što mesece sluša plima!
<BR>
<BR>&nbsp;&nbsp;&nbsp;&nbsp;&nbsp;Pa se prevrte na leđa i zaroni. Posle nekog vremena Ka vide kako iz nemirnih talasa izviruje mokro, svetlucavo leđno peraje mladoga delfina u brzom udaljavanju; ništa više.
<BR>&nbsp;&nbsp;&nbsp;&nbsp;&nbsp;Poče razmišljati o dvosmislenosti i drskosti ovih Žakijevih poslednjih reči, koje su bile na trinarnom jeziku.
<BR>&nbsp;&nbsp;&nbsp;&nbsp;&nbsp;U ljudskim terminima - po logici uzroka i posledice, koju su ljudi nastojali usaditi svojim štićenicima, delfinskoj rasi - okean se pomera i ponegde ispupčuje zato što ga neki prirodni satelit, dakle mesec, ili više meseca, a takođe Sunce, vuku k sebi. Ali postoje i neki drevniji načini razmišljanja, koje su preci iz roda kitova koristili mnogo pre nego što su se ljudi počeli mešati u njihove gene. U tim epohama, niko se nije protivio uverenju da su plime najmoćnije sile. U onoj staroj preiskonskoj religiji, plime su kontrolisale Zemljin Mesec, a ne obratno.
<BR>&nbsp;&nbsp;&nbsp;&nbsp;&nbsp;Drugim rečima, Žakijeva trinarna izjava bila je drska, bliska neposlušnosti.
<BR>&nbsp;&nbsp;&nbsp;&nbsp;&nbsp;Pogrešila je Tišt, razmišljao je Ka ogorčeno, plivajući ka skloništu; nikako nije trebalo da nas četvoro ovde ostanemo sami.
<BR>&nbsp;&nbsp;&nbsp;&nbsp;&nbsp;Dok su proticali ovi dani, osetio je šta čini najveću pretnju njegovoj misiji: ne huniški harpunisti, niti gheuenske oštre hvataljke; čak ni tuđinske bojne krstarice; ne, nego Jijo sam.
<BR>&nbsp;&nbsp;&nbsp;&nbsp;&nbsp;Neko bi se mogao i zaljubiti u ovo mesto, pomisli on.
<BR>&nbsp;&nbsp;&nbsp;&nbsp;&nbsp;Doziva ga ukus ovog okeana, a somotna tekstura vode isto tako. Mami; na isti način kao što mame ribolika bića koja iskazuju svoje uvažavanje tako što beže od njega, ali ne toliko brzo da ih on ne bi mogao i uhvatiti, ako se malo potrudi.
<BR>&nbsp;&nbsp;&nbsp;&nbsp;&nbsp;Najzavodljivije od svega: odjeci u noći, kao puls u crnim vodama; odjeci koji prolaze kroz zidove njihovog uporišta. Ritmovi daleki, maltene suviše tihi za sluh. Kao od nekih duhova. Ali podsećaju na pesme kitova, na ono daleko more koje je bilo dom.
<BR>&nbsp;&nbsp;&nbsp;&nbsp;&nbsp;Za razliku od Oake, sveta zeleno zelenog, i za razliku od užasnog Kitrupa - na ovoj planeti more kao da poštuje Boga. Ovo je more u kome bi delfin mogao plivati u miru.
<BR>&nbsp;&nbsp;&nbsp;&nbsp;&nbsp;I možda zaboraviti.
<BR>
<BR>&nbsp;&nbsp;&nbsp;&nbsp;&nbsp;Brukida je čekao kad je Ka prošao kroz ulazni ciklus vazdušne komore, koja je bila tako tesna da je samo jedan po jedan delfin mogao ulaziti u sklonište. A sklonište je bilo veliki mehur, gornjim delom pun vazduha, a donjom polovinom pun vode, sidrima pričvršćen za okeansko dno. Uz jedan zid bila je postavljena laboratorija za rad geologa-metalurga, jednog ostarelog delfina čije je zdravlje postajalo sve krhkije kako se Brazdač sve više udaljavao od matične planete.
<BR>&nbsp;&nbsp;&nbsp;&nbsp;&nbsp;Brukidini uzorci uzeti su kad je podmornica Hikahi plovila za huniškim jedrenjakom, tačnije ispod njega, sve do pučine dubokog mora. Kad su doplovili nad provaliju, oni drugari iz jedrenjaka počeli su da svoj tovar - izbacuju u more! Bačve, sanduke, vreće: pljus, pljus, u tamne dubine. Podmornica je svojim čeljustima bukvalno progutala nekoliko tih predmeta, i evo ih sada na analizi, dok Hikahi stremi natrag ka svojoj bazi.
<BR>&nbsp;&nbsp;&nbsp;&nbsp;&nbsp;Taj ostareli naučnik, Brukida, već je našao 'anomalije' - tako ih je nazvao - ali je sad bio uzbuđen zbog nečeg drugog.
<BR>&nbsp;&nbsp;&nbsp;&nbsp;&nbsp;"Stigla nam je poruka dok ste vi bili napolju. Tšššt je uhvatila nešto zapanjujuće dok je plovila ka Brazdaču!"
<BR>&nbsp;&nbsp;&nbsp;&nbsp;&nbsp;Ka klimnu glavom. "Pa, bio sam ja ovde kad je podnosila taj raport-t, seti se. Našli su jedno prastaro spremište, koje su ostavili ilegalni naseljenici kad-d..."
<BR>&nbsp;&nbsp;&nbsp;&nbsp;&nbsp;"Ne, to nije ništa." Ka odavno nije video tog starog delfina tako uzbuđenog. "Tšššt se posle javila još jednom. U vodi su našli neku decu i spasli ih od davljenja..."
<BR>&nbsp;&nbsp;&nbsp;&nbsp;&nbsp;Ka žmirnu.
<BR>&nbsp;&nbsp;&nbsp;&nbsp;&nbsp;"Decu? Ne misliš valjda..."
<BR>&nbsp;&nbsp;&nbsp;&nbsp;&nbsp;"Ne ljudsku, niti sa perajima. Čekaj samo dok čuješ ko su... šta su. I kako su dospeli dole, u dubinu mora."
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
