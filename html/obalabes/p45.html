<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;Pretpostavimo da dvoje najpažljivijih posmatrača na svetu gledaju isti događaj. Imamo, dakle, dva svedoka. Oni se nikad neće složiti o svim pojedinostima onog što se desilo. Da se vrate u prošlost i pogledaju ponovo - nemoguće je. Događaji mogu biti snimljeni, ali se prošlost ne može pustiti iz početka.
<BR>&nbsp;&nbsp;&nbsp;&nbsp;&nbsp;A budućnost je daleko manje poznata nego prošlost - mada je i to jedna teritorija o kojoj kazujemo priče. Za nju spremamo, uz to, i strategije koje nikad ne uspevaju sasvim.
<BR>&nbsp;&nbsp;&nbsp;&nbsp;&nbsp;Sarine voljene jednačine, izvedene iz pred-kontaktnih naučnih tekstova stare Zemlje, prikazuju vreme kao još jednu dimenziju, koja se nalazi u srodstvu sa nekoliko prostornih osa. Galaktički eksperti podsmevaju se takvim predstavama, a za relativističke modele Alberta Ajnštajna i drugih naših genija kažu da su naivni. Međutim, Sara je znala da u tim matematičkim izrazima leži istina; moralo je biti tako, jer su to izrazi tako prelepi - naprosto, moraju biti deo sveopšteg poretka stvari.
<BR>&nbsp;&nbsp;&nbsp;&nbsp;&nbsp;Ta protivurečnost povukla ju je iz matematike u lingvistiku, u razmišljanja o načinu na koji govor ograničava, pa i sputava razmahe misli, zbog čega neke ideje dođu lako, a neke nikako. (Jer ih ne možeš iskazati.) Jezici Zemlje - angliski, rosijski i nihanski - kao da su bili naročito podložni paradoksima, tautologijama i 'dokazima' koji zvuče ubedljivo, a ipak su u raskoraku sa stvarnim svetom.
<BR>&nbsp;&nbsp;&nbsp;&nbsp;&nbsp;Ali haos se krišom uvukao i u galaktičke jezike kojima su se služile druge izgnane rase Jijoa; proces je to koji je počeo još pre dolaska Zemljana na Jijo. Za neke lingviste u Biblosu, to je bio znak jezičke devolucije, padanja iz zvezdoplovnog savršenstva prema divljaštvu, deo putanje koja se mora okončati proto-sapientnim mumlanjima. Ali prošle godine Sari pade na um jedno sasvim drugačije objašnjenje, zasnovano na pred-kontaktnoj teoriji informacija. Uviđanje tako zanimljivo da je ona otišla iz Biblosa samo da bi dalje radila na tome.
<BR>&nbsp;&nbsp;&nbsp;&nbsp;&nbsp;Ili mi je to bio samo izgovor da se udaljim od Biblosa? - pomisli ona.
<BR>&nbsp;&nbsp;&nbsp;&nbsp;&nbsp;Kad je Jošu umro od kuge - a njegova mati od moždanog udara - istraživački rad u nekoj opskurnoj oblasti izgledao je kao savršeno utočište. I tako je Sara čučala u svojoj usamljeničkoj kućici na grani div-drveta, imajući za društvo samo svoje knjige i majmunicu Priti, i zamišljala da svet neće moći nikad više da prodre u taj njen izolovani kutak.
<BR>&nbsp;&nbsp;&nbsp;&nbsp;&nbsp;Ali, pomisli Sara sad, Vaseljena ima načina da uđe svugde. Makar i provaljivanjem kroz zidove.
<BR>&nbsp;&nbsp;&nbsp;&nbsp;&nbsp;Ona baci pogled na Emersonovu tamnu kožu i robusni osmeh. Grejalo ju je osećanje uspeha i naklonosti. Osim što je ostao manje-više mutav, ovaj čovek sa zvezda nije više ni približno ličio na onu ljudsku olupinu koju je ona pronašla onog dana u močvari blizu Doloa i koju je posle vratila, svojom upornom negom, sa ruba smrti.
<BR>&nbsp;&nbsp;&nbsp;&nbsp;&nbsp;Možda bih najbolje učinila da se manem svih daljih intelektualnih pretenzija i da se držim onih poslova koji mi dobro idu od ruke, pomisli ona. Ako padne krv između ovih šest rasa, uskoro, biće potrebnije bolničarke nego teoretičarke.
<BR>&nbsp;&nbsp;&nbsp;&nbsp;&nbsp;Tako su njene misli kružile sve dalje i dalje, kao po nekim haotičnim orbitama oko svetleće, uvek iste bele linije na podu tunela, a konji su vukli strpljivo, laganim kasom. Postojanost ove okoline bila je Sari kao prekor, zamerka što se prepušta privatnoj jeresi, čudnom bogohuljenju u koje, možda, ne veruje na čitavom Jijou niko drugi osim nje.
<BR>&nbsp;&nbsp;&nbsp;&nbsp;&nbsp;Sad su dve vozačice, Kefa i Nuli, nešto živnule. Čulo se da su šumno udahnule. Sara onjuši vazduh i nađe u njemu kontraste koji joj ispuniše glavu čuđenjem. Arkadijski miris livada, ali i nečeg metalnog... sve sasvim nepoznato. Ona ustade, oslanjajući se na ivicu klupe još samo zadnjom stranom kolena.
<BR>&nbsp;&nbsp;&nbsp;&nbsp;&nbsp;Šta je ono u daljini, pitala se; tamo gde središnja linija tunela već nestaje sa vidika? Je li ono nagoveštaj svetlosti?
<BR>&nbsp;&nbsp;&nbsp;&nbsp;&nbsp;Uskoro je bilo nesumnjivo da se tamo vidi neki sjaj. Emerson je namakao reuga na oči, sklonio ga, opet namakao.
<BR>&nbsp;&nbsp;&nbsp;&nbsp;&nbsp;"Ujače, budi se!" povika Jomah, drmusajući Kurtovo rame. "Mislim da smo stigli!"
<BR>&nbsp;&nbsp;&nbsp;&nbsp;&nbsp;Ali sjaj je još dugo ostao samo to: tačka mutne svetlosti u daljini. Dedinger je gunđao nestrpljivo, u čemu je imao Sarino razumevanje i saglasnost. Iščekivanje da vide šta je na kraju putovanja bilo je tako jako, da se svima ovo završno kretanje kroz tunel oteglo do nepodnošljivosti.
<BR>&nbsp;&nbsp;&nbsp;&nbsp;&nbsp;Konji sami od sebe ubrzaše kas, dok su Kefa i Nuli ispod sedišta preturale po nečemu. Posle nekog vremena dadoše tamne naočari svim putnicima, osim Emersonu koji je bio u mogućnosti da svoje oči zaštiti reugom. Sara je prevrtala po rukama te naočari urske izrade.
<BR>&nbsp;&nbsp;&nbsp;&nbsp;&nbsp;Verovatno će nam dnevna svetlost biti nepodnošljivo jaka, neko vreme, po izlasku iz ove rupe, reče ona sebi.
<BR>&nbsp;&nbsp;&nbsp;&nbsp;&nbsp;Ipak, to će morati brzo da prođe; trebalo bi da se oči brzo naviknu na 'gornji svet'. Dakle, ova predostrožnost sa tamnim naočarima valjda je preterana?
<BR>&nbsp;&nbsp;&nbsp;&nbsp;&nbsp;Bar ćemo saznati gde se ovaj konjanički klan skrivao toliko godina, pomisli ona. Ovo je iščekivala željno, ali ne bez izvesne tuge, jer je znala da nijedna stvarnost ne može biti onako lepa kao iščekivanje otkrića. Čak ni božanska čudesa Galaktika nisu bila onako divna kao ljudski snovi o njima pre Kontakta.
<BR>&nbsp;&nbsp;&nbsp;&nbsp;&nbsp;Šta ako bude mistični portal u neku drugu stvarnost? - reče ona sebi. U neki vilajet koji plovi po oblacima?
<BR>&nbsp;&nbsp;&nbsp;&nbsp;&nbsp;Ona uzdahnu.
<BR>&nbsp;&nbsp;&nbsp;&nbsp;&nbsp;Verovatno je neka zabačena planinska dolina, nepristupačna nama ostalima, reče ona sebi. Zato su žitelji u njoj toliko puta genetski ukršteni jedni sa drugima, i toliko zaostali, da više ne znaju razliku između konja i magarca.
<BR>&nbsp;&nbsp;&nbsp;&nbsp;&nbsp;Drevni prolaz poče da se uzdiže. Bela traka sad je bila sve slabije vidljiva, ali se zato druga svetlost širila po zidovima, kao tečnost koja se izliva iz nekog rezervoara koji leži negde daleko napred. Ubrzo zidovi tunela počeše da dobijaju teksturu. Sara vide, napred, i neke oblike. Zupčaste.
<BR>&nbsp;&nbsp;&nbsp;&nbsp;&nbsp;Poče treptati nelagodno. Uvidela je da idu pravo u trostruke vilice, kao u čeljusti nekog super-Ura kome bi ceo ovaj vagon bio samo 'na jedan zub'!
<BR>&nbsp;&nbsp;&nbsp;&nbsp;&nbsp;Nastojala je da se ponaša kao dve Ilijke koje se očito nisu plašile tih zuba. Ipak, Sara vide da su zubi metalni, mada veoma zarđali, pokriveni ljuspastim slojevima rđe - i zapita se, sasvim ozbiljno, da li je ta mašina baš sasvim mrtva.
<BR>&nbsp;&nbsp;&nbsp;&nbsp;&nbsp;To je nešto ogromno, reče ona sebi. Bujursko.
<BR>&nbsp;&nbsp;&nbsp;&nbsp;&nbsp;Nikad nije videla sličnu spravu. Bujuri su bili vrlo pedantni, pa su gotovo sve svoje velike građevine i sprave odvukli i bacili u more tokom svojih poslednjih godina boravka na Jijou. Sljuštili su sa planete gotovo sve, a tamo gde je nešto preostalo ostavili su mulk-pauke da to pojedu.
<BR>&nbsp;&nbsp;&nbsp;&nbsp;&nbsp;Zašto, dakle, njihove mašine-dekonstruktori nisu odnele ovo? - upita se ona.
<BR>&nbsp;&nbsp;&nbsp;&nbsp;&nbsp;Iza masivnih vilica videli su se diskovi načičkani svetlucavim uglastim kamenovima. Sara uvide da su to dijamanti veliki kao njena glava. Prestade ona glatka vožnja, poče drmusanje kola; išli su kroz neravno ždrelo te naprave. Ogromne diskove morali su zaobilaziti.
<BR>&nbsp;&nbsp;&nbsp;&nbsp;&nbsp;Najednom, njoj sinu...
<BR>&nbsp;&nbsp;&nbsp;&nbsp;&nbsp;Pa, ovo je dekonstruktor! - reče ona sebi. Mora biti da je upravo uništavao ovaj tunel, a onda se pokvario.
<BR>&nbsp;&nbsp;&nbsp;&nbsp;&nbsp;Baš se pitam zašto ga nisu odvukli i bacili u more.
<BR>&nbsp;&nbsp;&nbsp;&nbsp;&nbsp;Onda Sara vide i razlog.
<BR>&nbsp;&nbsp;&nbsp;&nbsp;&nbsp;Lavu.
<BR>&nbsp;&nbsp;&nbsp;&nbsp;&nbsp;Jezici i potočići stvrdnutog bazalta pružali su se kroz nekoliko pukotina; stvrdnutog, doduše, pre pola miliona godina.
<BR>&nbsp;&nbsp;&nbsp;&nbsp;&nbsp;Ovaj dekonstruktor uhvaćen je lavom, iznenadila ga je erupcija, pomisli ona.
<BR>&nbsp;&nbsp;&nbsp;&nbsp;&nbsp;Mnogo kasnije, rudari iz nekog od šest naroda Jijoa probijali su se, verovatno sa dletom i čekićem u ruci, kroz stomak mrtve mašine, i prodrli u tunel, koji je na taj način još jednom otvoren prema površini. Sara vide u kamenu tragove primitivnih pijuka. Sigurno se koristio i barut. Esnaf eksplozera bio je pozvan da pomogne; tako su eksplozeri saznali za ovo mesto.
<BR>&nbsp;&nbsp;&nbsp;&nbsp;&nbsp;Sara pomisli da bi sad bilo dobro oceniti Kurtove reakcije; ali blesak dnevne svetlosti naglo se pojača. Njihova kola sa konjskom vučom zaobišla su i poslednji disk ozupčan ogromnim dijamantima i krenula uvis jednom strmom rampom, pravo u struju svetlosti.
<BR>&nbsp;&nbsp;&nbsp;&nbsp;&nbsp;Sara brže-bolje namesti naočari; svet je već eksplodirao bojom.
<BR>&nbsp;&nbsp;&nbsp;&nbsp;&nbsp;Uskomešane boje koje ubadaju.
<BR>&nbsp;&nbsp;&nbsp;&nbsp;&nbsp;Kolori u vrisku.
<BR>&nbsp;&nbsp;&nbsp;&nbsp;&nbsp;Nijanse koje pevaju melodijama tako snažnim da nju počeše boleti uši.
<BR>&nbsp;&nbsp;&nbsp;&nbsp;&nbsp;Boje od kojih joj se mreškao nos, a koža se ježila osećajima nadomak bola. Jedno opšte zapanjeno "Aaaaaa!" diže se od svih putnika, jednoglasno, jer kola su prešla preko vrha uspona i počela silaziti u okruženje čudnije i stranije od predela sna.
<BR>&nbsp;&nbsp;&nbsp;&nbsp;&nbsp;Čak i kroz tamno staklo naočara, svaka dolina, svaki vrh brda prelivali su se daleko većim brojem boja nego što bi Sara umela da imenuje.
<BR>&nbsp;&nbsp;&nbsp;&nbsp;&nbsp;Zasenjena, ona pokuša da sredi utiske. Izišli su iz mamutskog dekonstruktora, klonulog u svojoj metalnoj polurastopljenosti, udavljenog u sleđenoj magmi. Talasi te magme pružali su se, s te strane, sve do dalekog horizonta - sloj za slojem kamena koji zrači bojama.
<BR>&nbsp;&nbsp;&nbsp;&nbsp;&nbsp;Najzad je imala odgovor na svoje pitanje.
<BR>&nbsp;&nbsp;&nbsp;&nbsp;&nbsp;Gde bi, na Nagibu, velika tajna mogla ostati neprimećena sto godina i duže?
<BR>&nbsp;&nbsp;&nbsp;&nbsp;&nbsp;Čak je i Dedinger, prorok iz pustinje oštrog peska, sad gunđao, ljut na samog sebe što se nije ranije setio.
<BR>&nbsp;&nbsp;&nbsp;&nbsp;&nbsp;Mogla bi ostati neprimećena tamo gde niko ne bi ni pomislio da pođe i da traži ljude.
<BR>&nbsp;&nbsp;&nbsp;&nbsp;&nbsp;U samoj sredini Spektralnog toka.
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
