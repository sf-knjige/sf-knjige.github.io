<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>LARK
<P>&nbsp;&nbsp;&nbsp;&nbsp;&nbsp;Leto je naleglo na Rimersko gorje, pritisnulo ga teško; leto takvo da su se počeli topiti nezaštićeni delovi pojedinih glečera mnogo starijih od svih šest razumnih rasa na ovoj planeti. Povremeno pucketa statički elektricitet. Na alpskim kosinama, nebrojene vlati trave uzdižu se, kao da nemaju težinu, ka nebu. Posežu kao očajne niti, kao tanani pipci jednog bića. Žestoko sunce, povremeno prekidano pljuskovima: zavese i draperije vode spuste se sa neba, natapaju ove planinske kose, idu ka višim terenima, na kraju vidiš da su i vrhovi pojedinih planina zaogrnuti d&Ouml;gom, kao krunom; iza toga još sevne poneka zbijena munja.
<BR>&nbsp;&nbsp;&nbsp;&nbsp;&nbsp;Pa se dovalja odjek sa visina, od groma; sve do obale ovog otrovnog jezera i do ovog gustiša od četrdeset hektara natrulih lijana obuzetih gljivicama. Ovo mesto bilo je, nekada, jedno od moćnih uporišta galaktičke kulture, a sad ispod puzavica leže samo porušene kamene ploče; ono što je nekada na njima pisalo, davno je izbrisano, sastrugano abrazivnom snagom vekova. Ovo je malena dolina, a prepuna kiselinskih mirisa. Kaustični sokovi kaplju iz biljaka, erozija napada svaku poru.
<BR>&nbsp;&nbsp;&nbsp;&nbsp;&nbsp;Najnoviji mudrac Zajednice Jijoa počupa malo žute mahovine sa jednog izjedenog kabla koji je nekadam davno, sa još hiljadama sličnih, sačinjavao telo mulk-pauka. Ta životinja bila je stara pola miliona godina; uspela je da uništi glavninu ovdašnje ogromne bujurske građevine i da je vrati prirodi; ali je, nedavno, umrla. Lark je već jednom video ovo mesto. Stigao je dovde prateći, po snegu, otiske stopala Dvera i Reti, dvoje ljudi koji se jedva živi skloniše od gneva istog ovog mulk-pauka koji je upravo tada bio u agoniji. Sve je bilo u mahnitosti. Stvari su se, od tada, izmenile. Veliki delovi paukovih pipaka, dakle mulk-kablova, naprosto su nedostajali, neko ih je odneo, neko se oko toga potrudio; kakva je to 'žetva' bila, to Larku niko nije objasnio kad su ga upućivali da istraži ovu oblast. Glavnina preostale paukove lešine bila je sad prekrivena ovom upornom mahovinom.
<BR>&nbsp;&nbsp;&nbsp;&nbsp;&nbsp;"Spirolegita cariola", progunđa Lark latinski naziv te vrste mahovine. Rastrlja između palca i kažiprsta taj otkinuti uzorak. Nekakva izobličena, devijantna varijacija kariole. Mutacija. Ovaj čudni, okrutni teren kao da je naročito podesan za nastajanje svakojakih mutacija.
<BR>&nbsp;&nbsp;&nbsp;&nbsp;&nbsp;Pitam se šta će ovo mesto učiniti meni - svima nama - ako se zadržimo ovde još dugo, pomisli on.
<BR>&nbsp;&nbsp;&nbsp;&nbsp;&nbsp;Nije tražio ovo zaduženje. Ali, eto; postao je tamničar; čuvar zatvora. Već od samih tih reči osećao se nekako manje čisto.
<BR>&nbsp;&nbsp;&nbsp;&nbsp;&nbsp;Niz reči koje su njemu zvučale kao da su 'bez veze' natera ga da se okrene ka nadstrešnici od kamuflažnog blur-platna koja je bila razapeta između dve pljosnate stene.
<BR>&nbsp;&nbsp;&nbsp;&nbsp;&nbsp;"...čistionantni prosejavator za refinditalasanje viška torzi..."
<BR>&nbsp;&nbsp;&nbsp;&nbsp;&nbsp;Taj glas dopirao je iznutra, iz duboke senke. Ženski alt, pun snage, mada sad donekle posustao, rezigniran. Začu se kako je nešto tiho zveknulo: bacila je još jedan predmet na hrpu već pregledanih, i uzela sledeći.
<BR>&nbsp;&nbsp;&nbsp;&nbsp;&nbsp;"Na prvi pogled rekla bih, ali to je samo nagađanje, da je ovo nekada bio glannis truncator i da je korišćen u obredima jedne čihanske sekte... mada bi mogla biti i jedna od onih spravica koje su Bujurima služile samo kao najpovršnija zabava."
<BR>&nbsp;&nbsp;&nbsp;&nbsp;&nbsp;Lark rukom zakloni oči od sunca i zagleda se pod taj svod, da vidi Lingovu, mladu naučnicu rođenu na nebu, sluškinju Rothena, nebeskih bogova. Ling je radila na Jijou nekoliko nedelja, kao rothenski 'čovek za vezu sa urođenicima'... ali je bitka na Livadi okupljanja sve to preokrenula, za samo nekoliko sekundi. Posle te neočekivane pobede, mudraci su poverili Larku da čuva tu zarobljenicu i pazi na njenu dobrobit. Takvo zaduženje, iako ga nije želeo ni tražio, značilo je za Larka veliku promociju, veliki uspon u društvu.
<BR>&nbsp;&nbsp;&nbsp;&nbsp;&nbsp;Sada sam, pomisli on ironično, vrač, nadrilekar, visokog ranga. U jednom plemenu divljaka.
<BR>&nbsp;&nbsp;&nbsp;&nbsp;&nbsp;Ujedno sam meštar od tamnice. Čuvar jedne tuđinke iz svemira.
<BR>&nbsp;&nbsp;&nbsp;&nbsp;&nbsp;I možda egzekutor. Dželat njen. Larkov um izbegavao je da se suoči sa tom mogućnošću. Mnogo je verovatnije da će ova zarobljenica biti razmenjena. Njene daničko-rothenske kolege napraviće neki 'dil' sa mudracima Jiijoa, u suštini otkupiće je. Ili će u jednom trenutku sa neba dozujati horde nezadrživih robota, savladati Larkov mali odred pratilaca koji su naoružani mačevima, rasterati ih kao što čopor santijskih medveda rastera nemoćne branioce zil-medenog drveta.
<BR>&nbsp;&nbsp;&nbsp;&nbsp;&nbsp;U oba slučaja, razmišljao je Lark, ona će otići odavde slobodna. I možda će živeti još trista godina na svojoj rodnoj planeti, negde u Pet galaksija, pa će pričati malo ulepšane, ojačane priče o svojim pustolovinama među krvožednim divljacima na jednoj bednoj ilegalnoj koloniji.
<BR>&nbsp;&nbsp;&nbsp;&nbsp;&nbsp;Za razliku od toga, mi koji smo pali možemo se u najboljem slučaju nadati da nećemo biti pobijeni, reče on sebi. Da ćemo nastaviti da životarimo i grebucamo po ovom jadnom, umornom Jijou, i da ćemo biti srećni kad god još neka od naših šest rasa odšepesa polako za glaverima, niz Stazu iskupljenja. U blaženi gubitak pamćenja.
<BR>&nbsp;&nbsp;&nbsp;&nbsp;&nbsp;Lark je smatrao da bi lepši bio neki junački, uzvišen kraj. Braniti ovaj krhki svet, i u odbrani izgnuti do poslednjeg. Eto načina da se Jijo vrati svom miru, bez daljih uznemiravanja.
<BR>&nbsp;&nbsp;&nbsp;&nbsp;&nbsp;Ovo je, dabome, bila jedna posebna vrsta jeresi, njegova lična. Ortodoksni stav glasio je da šest rasa jesu grešne, ali da svoju krivicu mogu iskupiti tako što će, na Jijou, živeti u miru. Lark je, međutim, smatrao da je to licemerno: čista hipokrizija. Ako je kršenje zakona živeti ovde, onda treba prestati sa kršenjem zakona. Učiniti to blago i dobrovoljno, ali što pre.
<BR>&nbsp;&nbsp;&nbsp;&nbsp;&nbsp;Proteklih godina nije skrivao svoj radikalizam... Utoliko je čudnije da najviši mudraci sada poveravaju njemu ovako važnu funkciju vlasti.
<BR>&nbsp;&nbsp;&nbsp;&nbsp;&nbsp;Strankinja više nije imala na sebi onu svetlucavu odeću kakvu nose zvezdani ljudi, Danici, tajanstveni klan obožavalaca Rothena, koji su im gospodari. Umesto toga, dobila je bluzu od jijoanskog domaćeg, ručno tkanog platna, koja joj nije bila baš po meri. Dali su joj i kilt-suknju od istog materijala. Ipak, Larku nije bilo lako da skrene pogled sa njene robusne lepote. Pričalo se da nebeski ljudi mogu, kao od šale, da kupe sebi novo lice; da to, tamo gore, nije nikakav problem. Lingova je tvrdila da joj nije nimalo stalo do takvih stvari. Pa ipak, nijedna ljudska žena na Nagibu nije imala ni približno takvu lepotu lica.
<BR>&nbsp;&nbsp;&nbsp;&nbsp;&nbsp;Pod budnim, upornim pogledom dvojice narednika milicije, Lingova je sedela prekrštenih nogu i pregledala jedan po jedan drevni predmet pronađen pokraj mrtvog mulk-pauka. Bili su to uglavnom metalni predmeti čudnovatih oblika. Svaki predmet bio je obuhvaćen providnom čvrstom materijom nalik na staklo, ali sa zlatastom nijansom boje; kao insekti u prastarom, okamenjenom ćilibaru. Bile su to sitnice zaostale po odlasku Bujura, poslednjih legalnih zakupnika Jijoa, pre pola miliona godina, kad je planeta ostavljena 'na ugar', da se odmori i prirodnim putem regeneriše. Pokojni mulk-pauk ostavio je za sobom, na pepelu, na obali jezera, čitavu hrpu takvih providnih 'jaja', ili zrna, sa po nečim sačuvanim unutra. Umesto da sve tragove prisustva Bujura razjede kiselinama i uništi, on je ponešto sačuvao.
<BR>&nbsp;&nbsp;&nbsp;&nbsp;&nbsp;Sakupljač; bio je sakupljač, reče Lark sebi. Bar ako je verovati priči Larkovog polubrata, Dvera.
<BR>&nbsp;&nbsp;&nbsp;&nbsp;&nbsp;Ta staklasta materija, koju je pauk umeo da izlučuje iz pora pojedinih svojih krakova, izazivala je kod Larka nervozu. Jer pomoću iste te materije pauk je pokušao da uguši i Dvera i onu devojku, divljakušu sa istoka, Reti. Bilo je to iste one noći kad su se dva tuđinska robota mnogo gadno posvađala. Posledica njihove svađe bio je požar, koji je zahvatio živu močvaru paukovih pipaka prepunih raznih korozivnih hemikalija. Te noći završio se paukov veoma dugotrajni, ludi život. Zlatasta materija, a providna; na dodir vrlo čudna, kao da je spolja jedan sloj tvrdog kristala, a unutra neka čudnovata tečnost koja se lagano pokreće.
<BR>&nbsp;&nbsp;&nbsp;&nbsp;&nbsp;"Ah to je toporgik", rekla je Ling za tu prozračnu materiju, jednom prilikom, kad su odnosi između njih bili, na trenutak, uljudni. "Veoma retko se viđa. Koliko su meni rekli, to je pseudomaterijalni substrat napravljen od organski presavijenog i naslaganog vremena."
<BR>&nbsp;&nbsp;&nbsp;&nbsp;&nbsp;Šta god to značilo. Zvučalo je kao nešto što bi Sara mogla reći kad počne da objašnjava svoj voljeni svet matematike. Lark je, međutim, bio biolog, i njemu se činilo da je naprosto bizarna pomisao da jedno živo biće izlučuje iz sebe kapljice 'presavijenog vremena'. A navodno je pokojni mulk-pauk radio baš to.
<BR>&nbsp;&nbsp;&nbsp;&nbsp;&nbsp;Lingova je, kad god bi završila pregled jednog sačuvanog predmeta, napravila i belešku o tome. Nagnuta nad najbolji Larkov papir, prilježno je pisala; svako slovo 'crtala' je pomno, kao malo umetničko delo. Kao da nikada ranije nije držala pisaljku u ruci, kao da to sad radi prvi put ali pod nekakvom zakletvom da će veštinom pisanja ovladati odlično. Ona je galaktička putnica, naviknuta da rukuje čitavim poplavama informacija; da manipuliše multidimenzionim displejima; da kompjuterski prosejava podatke o složenim ekosistemima ovog sveta; da pretražuje čitavu planetu u potrazi za biološkim blagom koje bi njeni gospodari Rotheni mogli poželeti da ukradu. Sad pisati rukom jedno po jedno slovo, za nju je to sigurno kao pad sa zvezdanih brzina na ona drvena kolica u kojima pomoćnici ponekad vuku Trekije.
<BR>&nbsp;&nbsp;&nbsp;&nbsp;&nbsp;Da je pad, pad je, bogami, pomisli Lark. U jednom trenutku, poluboginja. U sledećem, talac primitivnih prerano došlih.
<BR>&nbsp;&nbsp;&nbsp;&nbsp;&nbsp;Ona tako vredno pravi beleške... Sigurno joj to pomaže da ne misli na nedavne događaje - na onaj traumatični dan, kad je, samo dve lige, to jest šest i po kilometara niže od ležišta Svetog jajeta, eksplodirala njena baza, i kad su se jijoanski narodi podigli na masovni ustanak. Ipak, Lark je osećao u tome i nešto više, ne samo hotimično skretanje pažnje sa drugih briga. Video je da ona, ispisujući reči po hartiji, nalazi u tom poslu isto ono usredsređeno zadovoljstvo kao i pri obavljanju raznih drugih vrlo jednostavnih poslova. I to je cenio i poštovao kod nje, iako nije prestajao osećati, iz drugih razloga, i potmuli gnev prema njoj.
<BR>
<BR>&nbsp;&nbsp;&nbsp;&nbsp;&nbsp;Postojale su narodne legende o mulk-paucima. Navodno, neki malo 'utripuju' tokom eona jednoličnog života (uvek na jednom istom mestu, bez mogućnosti da ikud odu) i jednoličnog rada (grickanja i nagrizanja drevnih ruševina i olupina). Razviju svakojake čudne opsesije. Lark je svojevremeno odbacivao takve priče kao narodne izmišljotine, ali za ovog jednog mulk-pauka dokazalo se, posle slučaja sa Dverom i Reti, da je zaista imao jednu čudnu opsesiju. Kao kakav fetišist, prikupio je kolekciju od više stotina ovih sačuvanih predmeta, koji su nađeni u pepelu, u ostacima paukovog tela. (A ti njegovi telesni ostaci su svojevrstan gustiš, maltene džungla.) Bila je to najveća zbirka bujurskih ostataka koja se mogla naći igde na Nagibu.
<BR>&nbsp;&nbsp;&nbsp;&nbsp;&nbsp;Upravo zato ova jezerska obala puna svakojakih otrova bila je idealno mesto za prikrivanje uhvaćene tuđinke. Kad se brod Rothena vrati, možda će početi sistematski da pretražuje čitav Nagib, u nastojanju da pronađe pojedine članove posade. Ling jeste pretresena do gole kože, i sve njeno oduzeto, ali možda bi negde u njenom telu mogao da se nalazi neki element koji bi se mogao iz daljine otkriti; ne bi to bilo čudno, kod nekoga ko je odrastao na dalekim galaktičkim svetovima. Pa, ako je tako, ove razbacane bujurske stvari mogle bi maskirati njeno prisustvo.
<BR>&nbsp;&nbsp;&nbsp;&nbsp;&nbsp;Bilo je i drugih ideja.
<BR>&nbsp;&nbsp;&nbsp;&nbsp;&nbsp;Brodski senzori neće moći da prodru u pećinu duboko ispod zemlje, govorio je jedan od jijoanskih znalaca tehnike.
<BR>&nbsp;&nbsp;&nbsp;&nbsp;&nbsp;Otvoreni tok lave najbolje će zaslepiti tuđinske oči, sugerisala je jedna Urkinja, kovačica crnog gvožđa.
<BR>&nbsp;&nbsp;&nbsp;&nbsp;&nbsp;Druga dva taoca - Ro-ken i Ran - odvedeni su na takva mesta, u nadi da će bar jedan od tri različita sistema skrivanja uspeti. Pošto su na kocki bili životi sve dece i svih larvi svih šest jijoanskih naroda, vredelo je pokušati bilo šta... bilo šta. Zato je i ovaj zadatak, poveren Larku, bio od vrhunske važnosti. Pa ipak, on se nervirao, priželjkujući da nešto, ipak, i radi, a ne samo da čeka da nastupi kraj sveta. Pričalo se da se mnogi drugi pripremaju za ratovanje protiv zvezdanih kriminalaca. Lark je o naoružanju znao malo; njegova oblast stručnosti bili su prirodni tokovi života, kretanja raznih živih vrsta. Ipak, zavideo je tim budućim borcima.
<BR>&nbsp;&nbsp;&nbsp;&nbsp;&nbsp;Jedan zvuk, nalik na krkljanje i šištanje, natera ga da pojuri u drugi kraj skloništa. Tamo je njegov prijatelj Uthen ležao na zemlji kao hitinska grudva boje pepela. Lark dohvati aspirator koji je sklepao od bambusovih cevi, svinjske bešike i lepljivog mulk-soka koji se brzo suši. Zavuče kraj bambusove cevi u ventil na jednoj od pet nogu ogromne 'krabe' i stade da pumpa, energičnim pokretima ruku. Iz cevi poče ispadati gusta tečnost, koja je pretila da uguši Uthena; šlajm. Lark ponovi ovaj postupak i sa preostale četiri 'krabaste' noge. Sada je njegov saradnik, takođe biolog, lakše disao. Središnja kupola na Uthenovim leđima, koja je bila klonula, sada se izdiže; na njoj traka za gledanje postade sjajnija.
<BR>&nbsp;&nbsp;&nbsp;&nbsp;&nbsp;"Hva-la-la-la Lark. Žao mi je što sam na tere-tere-teretu..."
<BR>&nbsp;&nbsp;&nbsp;&nbsp;&nbsp;Glas je izlazio iz svih pet nogu, ali nekoordinirano, iz svake noge u drugom trenutku, tako da se sticao utisak da govori petoro Gheuena, a svaki nejako i svaki smetajući ostalima. Ličilo je to, takođe, na Trekija koji ima nekoliko oratorskih prstenova, kad se oni posvađaju i svaki počne da priča šta on hoće. Bilo je jasno da je Uthen veoma slab i obuzet temperaturom i groznicom. Ova činjenica stiskala je Larkova prsa bolnom brigom. Sad je trebalo odgovoriti, kazati neke laži koje će zazvučati vedro, veselo; ali kako to izvesti, kad reči zapinju u grlu.
<BR>&nbsp;&nbsp;&nbsp;&nbsp;&nbsp;"Samo se ti odmaraj, brate moj po kandžama. Krenućemo nas dvojica uskoro opet na teren... iskopavaćemo fosile i smišljaćemo nove teorije, i to takve da će majke u tvom leglu poplaveti od nezgodacije."
<BR>&nbsp;&nbsp;&nbsp;&nbsp;&nbsp;Ovo je donelo Gheuenov tihi, krkljavi smeh. "Kad si već pomenuo jeres... izgleda da će se ostva-va-va-variti ona tvoja i Haruleno-no-no-nova."
<BR>&nbsp;&nbsp;&nbsp;&nbsp;&nbsp;Pominjanje tog drugog sivog Gheuena koji je bio Larkov prijatelj došlo je u nepovoljnom trenutku; Larkovo lice trznu se od udvostručene tuge. Uthen još nije doznao šta se dogodilo sa tim njegovim rođakom. Lark je bio čvrsto rešen da mu ne kaže.
<BR>&nbsp;&nbsp;&nbsp;&nbsp;&nbsp;"Kako to misliš - ostvariće se?"
<BR>&nbsp;&nbsp;&nbsp;&nbsp;&nbsp;"Meni se čini da su Rotheni našli način da oslobode Jijo od barem jedne-ne-ne-ne suvišne rase..."
<BR>&nbsp;&nbsp;&nbsp;&nbsp;&nbsp;"A, pa nemoj tako govoriti", reče Lark. Ali Uthen je samo rekao glasno nešto što je svakome bilo u mislima. Uthenova bolest bila je nerazumljiva i lekaru, G'Kekiju, koji se sad odmarao (a sva četiri očna pipka mu klonula, od premora) u susednom skloništu. I stražari su svi zazirali od obolelog: ceo odred. Svi su znali da je Uthen zalazio, sa Larkom, u razlupanu bazu Danika, i da su njih dvojica tamo petljala nešto po zabranjenim stvarima.
<BR>&nbsp;&nbsp;&nbsp;&nbsp;&nbsp;"Meni je bilo žao-ao-ao-ao kad su zeloti minirali tuđinsku bazu." Uthenov hitinski oklop zadrhta pri toj pomisli; njegova borba za dah se nastavi. "Čak i kad su Rotheni pokušali da zloupotrebe naše Sveto jaje... kad su emitovali lažne snove samo da bi između šest rasa zabili klin-in-in-in... Čak ni tad nisam smatrao da je opravdano da naše goste poubijamo-mo-mo-mo-mo..."
<BR>&nbsp;&nbsp;&nbsp;&nbsp;&nbsp;Lark obrisa suzu iz jednog oka. "Imaš više samilosti nego većina nas."
<BR>&nbsp;&nbsp;&nbsp;&nbsp;&nbsp;"Dopusti da završim-šim-šim-šim-šim. Hoću reći da sada znamo šta je bio njihov plan od samog početka. Nešto mnogo gore od snova. Pravljenje virusa-irusa-irusa-irusa. Da nas sve pobiju."
<BR>&nbsp;&nbsp;&nbsp;&nbsp;&nbsp;Znači, Uthen je čuo šta se oko njega govorka... ili je i sam došao do istog zaključka.
<BR>&nbsp;&nbsp;&nbsp;&nbsp;&nbsp;Da je počeo biološki rat. Genocid.
<BR>&nbsp;&nbsp;&nbsp;&nbsp;&nbsp;"Kao u romanu Rat svetova", reče Lark. Bila je to jedna od njegovih omiljenih starih knjiga. "Samo su uloge zamenjene."
<BR>&nbsp;&nbsp;&nbsp;&nbsp;&nbsp;Na ovo poređenje, sivi krab se nasmeja: to je zvučalo kao promukli, neujednačeni zvižduk.
<BR>&nbsp;&nbsp;&nbsp;&nbsp;&nbsp;"A ja sam se uvek identifikovao... sa onim jadnim... Marsovcima-ima-ima-ima-ima..."
<BR>&nbsp;&nbsp;&nbsp;&nbsp;&nbsp;Njegovo trakasto oko se zamagli, gubeći svetlost svesti, a kupola klonu. Lark proveri disanje svog prijatelja i utvrdi da nije pogoršano. Uthen se naprosto premorio.
<BR>&nbsp;&nbsp;&nbsp;&nbsp;&nbsp;A tako je snažan, pomisli Lark i potapša hitinski oklop.
<BR>&nbsp;&nbsp;&nbsp;&nbsp;&nbsp;Mi zamišljamo da su sivi Gheueni najrobusnija bića na Jijou, reče on sebi; možda i jesu, ali ovaj hitinski oklop ne može zaustaviti neke stvari.
<BR>&nbsp;&nbsp;&nbsp;&nbsp;&nbsp;Harulen je to saznao. Smrt je sustigla tog Uthenovog sivog rođaka za vreme bitke na Livadi okupljanja, kad su bataljoni teritoerijalne odbrane šest naroda izveli svoj masovni juriš i uspeli, ali jedva, da obore Ro-kenove robot-ubice. Samo zahvaljujući elementu iznenađenja to im je uspelo; tuđini nisu pretpostavljali da će divljaci umeti da proizvedu jednostavno, ali snažno vatreno oružje sa spiralnim žlebovima unutar cevi - to je jednostavna tehnologija, ali na malim rastojanjima ubitačna.
<BR>&nbsp;&nbsp;&nbsp;&nbsp;&nbsp;Pobeda je stigla prekasno za Harulena. Previše odan svojoj dužnosti, ili previše tvrdoglav, on nije hteo da beži; potrošio je poslednje trenutke svog života zviždeći na pet strana istovremeno, izgovarajući na taj način kitnjaste pozive svima da zadrže mir i razum, da ostave oružje i da se lepo dogovore o svemu. Onda je jedan od robota-ubica, masakrirajući jijoanski narod, zakačio i Harulena laserskim zrakom i presekao njegovo masivno, kraboliko telo na dve nejednake polovine. Samo koji tren posle toga, raketna bojeva glava zarila se u tog robota i oborila ga, raskomadala u plamenu.
<BR>&nbsp;&nbsp;&nbsp;&nbsp;&nbsp;Ožaliće Harulena u gradu Tarek, pomisli Lark; nastaće tuga itekakva među sivim gheuenskim matronama tamo.
<BR>&nbsp;&nbsp;&nbsp;&nbsp;&nbsp;Lark se nasloni obema rukama na Uthenovu široku ljušturu, položi glavu na tu mrljastu sivu površinu. Oslušnu kako se njegov prijatelj muči da diše kroz šlajm. Požele, svim srcem, da uzmogne učiniti nešto više. Da može nekako da ga izleči.
<BR>&nbsp;&nbsp;&nbsp;&nbsp;&nbsp;Ironija je bila samo jedna od nekoliko gorčina u njegovim ustima.
<BR>&nbsp;&nbsp;&nbsp;&nbsp;&nbsp;A ja uvek zamišljao, reče on sebi, da će, ako dođe do 'nečega', Gheueni biti poslednji pobijeni. Da će odoleti najduže.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
