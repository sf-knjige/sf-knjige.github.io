<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. PLANINE NA ZAPADU
<P>&nbsp;&nbsp;&nbsp;&nbsp;&nbsp;Tenar se probudi, boreći se da se oslobodi košmarnih snova i napusti mesto po kome je hodala toliko dugo da je svo meso poodpadalo sa nje, tako da je mogla da vidi kako joj dve bele kosti ruke svetlucaju u mraku. Otvorila je oči i ugledala zlaćanu svetlost, i osetila prodorni miris timijana. Dok se budila obuze je neko slatko osećanje, zadovoljstvo koje ju je ispunjavalo polako i potpuno, sve dok se nije prelilo; ona se pridiže i sede, protežući ruke iz crnih rukava svoje rize i osvrčući se oko sebe, puna oduševljenja.
<BR>&nbsp;&nbsp;&nbsp;&nbsp;&nbsp;Bilo je veče. Sunce se spustilo iza planina koje su se uzdizale veoma blizu na zapadnoj strani, ali njegov otsjaj je još ispunjavao zemlju i nebo: beskrajno, vedro zimsko nebo, beskrajnu, golu, pozlaćenu zemlju sa planinama i širokim dolinama. Vetar beše utihnuo. Bilo je hladno i savršeno tiho. Ništa se nije kretalo. Lišće žbunova timijana u njenoj blizini bilo je suvo i sivo i osušene vlati pustinjskih trava bockle su joj šaku. Ogromna, tiha, božanska svetlost blistala je na svakoj grančici i osušenom listu i peteljci, na brdima, u vazduhu.
<BR>&nbsp;&nbsp;&nbsp;&nbsp;&nbsp;Bacila je pogled na levu stranu i ugledala čoveka koji je ležao na pustinjskom tlu, čvrsto umotan u svoj ogrtač, s rukom pod glavom, u dubokom snu. Zaspalo lice mu je bilo strogo, gotovo namršteno; ali leva ruka mu je ležala opuštena u prašini, pored malog čička koji je još bio prekriven svojim iskrzanim prekrivačem od sivih pahuljica i isturao svoje odbranbeno trnje. Čovek i mali, pustinjski čičak; čičak i usnuli čovek...
<BR>&nbsp;&nbsp;&nbsp;&nbsp;&nbsp;On je bio taj čije su moći bile slične, i isto toliko jake kao i Prastare moći zemlje; taj koji je razgovarao sa zmajevima, i jednom svojom rečju obuzdao zemljotres. I evo ga sada gde leži u prašini i spava, a mali čičak mu raste pored ruke. Kako je sve to bilo čudno. Živeti, boraviti u svetu, bilo je mnogo veličanstvenije i čudnije nego što je ona ikad mogla i da sanja. Nebeska svetlost se dotače njegove prašnjave kose i za trenutak pretvori čičak u zlato.
<BR>&nbsp;&nbsp;&nbsp;&nbsp;&nbsp;Svetlost je polako bledela. Dok se to dešavalo, hladnoća kao da je svakog trenutka postajala sve jača. Tenar ustade i poče da prikuplja osušene grančice timijana, dižući ih sa zemlje i lomeći preko kolena one veće, koje su rasle tako kvrgave i masivne - u poređenju sa ostalim biljem te veličine - kao grane hrasta. Zaustavili su se tu oko podneva, dok je još bilo toplo, i nisu mogli da produže dalje, bili su premoreni. Našli su zaklon ispod dve ukočene smrznute smreke i zapadne padine brda niz koju upravo behu sišli; popili su malo vode iz čuturice, legli i zaspali.
<BR>&nbsp;&nbsp;&nbsp;&nbsp;&nbsp;Ispod većeg drveća nalazile su se veće grane, popadale sa krošnji, koje ona takođe sakupi. Iskopavši šakama jamu u zaklonu koji, su pod uglom, stvarala dva kamena u zemlji, ona naslaga grančice za vatru i zapali ih kresivom i čelikom. Suvo lišće i grančice timijana odmah prihvatiše plamen. Osušene grane se razbuktaše u ružičasti oganj, koji je mirisao na suvo grožđe. sad se bilo već sasvim smračilo, svuda oko vatre; i zvezde opet počeše da se pojavljuju na neverovatno lepom nebu.
<BR>&nbsp;&nbsp;&nbsp;&nbsp;&nbsp;Pucketanje plamena probudi spavača. Seo je, trljajući rukama prljavo lice, i napokon se ukočeno podiže i priđe vatri.
<BR>&nbsp;&nbsp;&nbsp;&nbsp;&nbsp;"Pitam se..." poče sanjivo.
<BR>&nbsp;&nbsp;&nbsp;&nbsp;&nbsp;"Znam, ali ne možemo preživeti ovu noć bez vatre. Tako je strašno zahladnelo", reče ona, i odmah dodade: "Sem ako nas ne možeš zagrejati pomoću neke čarolije, ili njome sakriti vatru..."
<BR>&nbsp;&nbsp;&nbsp;&nbsp;&nbsp;On sede pored vatre, spustivši noge gotovo u sam oganj, i obgrli rukama kolena. "Brrr", procedi on. "Vatra je mnogo bolja od svake čarolije. Ogradio sasm nas malom opsenom; ako neko naiđe, misliće da vidi samo kamenje i granje. Šta misliš? Hoće li poći u poteru za nama?"
<BR>&nbsp;&nbsp;&nbsp;&nbsp;&nbsp;"Bojim se, iako mislim da neće. Niko osim Kosil nije znao da smo nas dvoje dole. Samo Kosil i Manan. A oboje su mrtvi. Ona je sigurno bila u Dvorani kada se srušila. Čekala je pored kapka. A ostali sigurno misle da sam ja bila uDvorani ili u Grobnicama, i da me je smrvio zemljotres." Ona obgrli rukama kolena i strese se. "Nadam se da se ostale zgrade nisu srušile. Nije se moglo dobro videti sa brda, bilo je suviše uskovitlane prašine. Svi hramovi i sve zgrade nisu popadali; mislim, Veliko zdanje u kome spavaju sve devojke."
<BR>&nbsp;&nbsp;&nbsp;&nbsp;&nbsp;"Mislim da nisu. Samo su Grobnice progutale same sebe. kad smo se okretali da odemo, video sam pozlaćeni krov nekog hrama; još je stajao. A u podnožju brda videle su se ljudske prilike kako beže."
<BR>&nbsp;&nbsp;&nbsp;&nbsp;&nbsp;"Šta li će reći, štaće misliti... Sirota pent! Možda će ona morati sada da postane Prvosveštenica Bogokralja. A oduvek je želela da pobegne što dalje. Ja, ne. Možda će sada uspeti." Tenar se nasmeši. U njoj je bilo neke radosti koju nikakva misao ili strepnja nisu mogle da poremete; one iste, one iste postojane radosti koja je navrla iz nje kad se probudila u zlatnoj svetlosti dana. Otvorilas je torbu i izvadila iz nje dve male, pljosnate pogače od neuskislog testas; dodala je Gedu jednu, preko vatre, a sama zagrizla drugu. Hleb je bio suv, tvrd, kiseo, i veoma ukusan.
<BR>&nbsp;&nbsp;&nbsp;&nbsp;&nbsp;Neko vreme su, ćutke zajedno žvakali.
<BR>&nbsp;&nbsp;&nbsp;&nbsp;&nbsp;"Koliko smo daleko od mora?"
<BR>&nbsp;&nbsp;&nbsp;&nbsp;&nbsp;"Kad sam dolazio, trebalo mi je dva dana i dva noći. U odlasku će nam biti potrebno još više vremena."
<BR>&nbsp;&nbsp;&nbsp;&nbsp;&nbsp;"Ja sam jaka", reče ona.
<BR>&nbsp;&nbsp;&nbsp;&nbsp;&nbsp;"Jesi. Ihrabra. Ali, tvoj saputnik je umoran", reče on uz osmeh. "A nemamo baš mnogo hleba."
<BR>&nbsp;&nbsp;&nbsp;&nbsp;&nbsp;"Hoćemo li naići na vodu?"
<BR>&nbsp;&nbsp;&nbsp;&nbsp;&nbsp;"Sutra kad zađemo u planien."
<BR>&nbsp;&nbsp;&nbsp;&nbsp;&nbsp;"Hoćeš li moći da nas hraniš", upita ona, nekako stidljivo i neoređeno.
<BR>&nbsp;&nbsp;&nbsp;&nbsp;&nbsp;"U lovu se gubi mnogo vremena, i treba imati i oružje."
<BR>&nbsp;&nbsp;&nbsp;&nbsp;&nbsp;"Mislila sam pomoću, znaš već, vradžbina."
<BR>&nbsp;&nbsp;&nbsp;&nbsp;&nbsp;"Mogao bih da prizovem zeca", reče on,džarajući vatru povijenom granom smreke. "Zečevi upravo sada izlaze iz rupa svuda oko nas. Veče ke njihovo vreme. Mogao bih jednoga da pozovem po imenu i došao bi. Ali, zar bi ti bila u stanju da ga uhvatiš, ubiješ, odereš i skuvaš zeca koga sam prizvao na taj način? Možda, ako baš umireš od gladi. Ali to bi ipak značilo da si zloupotrebila nečije poverenje; ja bar tako mislim."
<BR>&nbsp;&nbsp;&nbsp;&nbsp;&nbsp;"Da. Mislila sam da bi možda mogao..."
<BR>&nbsp;&nbsp;&nbsp;&nbsp;&nbsp;"Da dočaram večeru", reče on. "O, to svakako. Na pozlaćenim činijama, ako želiš. Ali, to bi bila samo opsena, a onaj ko se hrani opsenama obično je na kraju još gladniji nego na početku. To ti je kao da jedeš svoje vlastite reči." Videla je kako su mu beli zubi sevnuli pri svetlosti vatre.
<BR>&nbsp;&nbsp;&nbsp;&nbsp;&nbsp;"Čudna je ta tvoja magija", reče ona, dostojanstveno i na ravnoj nozi s njim - Sveštenica koja se obraća Magu. "Izgleda da se može upotrebiti samo za velike stvari."
<BR>&nbsp;&nbsp;&nbsp;&nbsp;&nbsp;On dodade još malo drveta na vatru, i ona buknu, kao vatromet varnica i gorućih iveraka, koji je mirisao na smreku.
<BR>&nbsp;&nbsp;&nbsp;&nbsp;&nbsp;"Da li zaista možeš da prizoveš zeca", iznenada upita Tenar.
<BR>&nbsp;&nbsp;&nbsp;&nbsp;&nbsp;"Hoćeš li da to uradim?"
<BR>&nbsp;&nbsp;&nbsp;&nbsp;&nbsp;Ona potvrdi glavom.
<BR>&nbsp;&nbsp;&nbsp;&nbsp;&nbsp;On se okrenu u stranu i izgovori tiho, kao da se obraća ogromnoj, zvezdanoj noći: "Kebo... O kebo..."
<BR>&nbsp;&nbsp;&nbsp;&nbsp;&nbsp;Tišina. Muk. Nepomičnost. Iznenada. Na samoj ivici osvetljenog, treperavog kruga, ukaza se okruglo oko, kao belutak, sasvim blizu zemlje. Povijena, krznom obrasla leđa; jedno uvo, dugačko, oprezno, načuljeno.
<BR>&nbsp;&nbsp;&nbsp;&nbsp;&nbsp;Ged opet progovori. Uvo mahnu, odjednom mu izroni drugar - još jedno uvo - iz senke; a onda; kad se životinjica okretala, Taner je u magnovenju ugleda celu, tu majušnu, mekanu i živahnu lopticu koja se ravnodušno vraćala u noć, da gleda svoja posla.
<BR>&nbsp;&nbsp;&nbsp;&nbsp;&nbsp;"Ah!" uzdahnu ona, "kako je ljubak." Brzo zatim upita: "Da li bih i ja to mogla?"
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Znam to je tajna", reče ona, opet krajnje dostojanstveno.
<BR>&nbsp;&nbsp;&nbsp;&nbsp;&nbsp;"Ime zeca je tajna. Ili, bolje rečeno, ne sme se upotrebljavati tek teko, bez valjanog razloga. Ali ono što nije tajna, već pre poseban dar, ili čudo, to je moć prizivanja."
<BR>&nbsp;&nbsp;&nbsp;&nbsp;&nbsp;"Oh", reče ona, "to imaš" znam!" U glasu joj se oseti strast, koju prividni podsmeh nije mogao da sakrije. On je pogleda i ne reče ništa.
<BR>&nbsp;&nbsp;&nbsp;&nbsp;&nbsp;Zaista je još bio iscrpljen od borbe sa Bezimenima; beše istrošio svu svoju snagu u tunelima koji su se tresli. Iako je izašao kao pobednik, nije više smogao u sebi poleta da se raduje. Ubrzo se opet sklupča, što je bliže mogao uz vatru, i zaspa.
<BR>&nbsp;&nbsp;&nbsp;&nbsp;&nbsp;Tenar ostade da loži vatru i zaneseno posmatra sazvežđa na zimskom nebu kako sijaju od jedne linije obzorja do druge, sve dok joj u glavi nije počelo da se muti od sjaja i tišine, pa i sama zadrema.
<BR>&nbsp;&nbsp;&nbsp;&nbsp;&nbsp;Oboje su se probudili istovremeno. Vatra se bila ugasila. Zvezde koje je posmatrala sada su bile visoko iznad planine, a nove su se pojavile na istoku. Probudila ih je hladnoća, ona golomrazica pustinjske noći, vetar nalik na nož od leda. Veo oblaka se navlačio preko neba, dolazeći sa jugozapada.
<BR>&nbsp;&nbsp;&nbsp;&nbsp;&nbsp;Drva za potpalu bila su skoro potrošena. "Hajde da hodamo", reče Ged, "Tek što nije svanulo." Cvokotao je toliko da ga je jedva razumela. Krenuli su na zapad, penjući se po dugačkoj, blagoj padini. Stene i žbunje se crnelo na svetlosti zvezda, te su lako hodali kao po danu. Ubrzo su se zabrejali od hodanja; stali su, čučnuli i drhtali malo, a zatim nastavili, sporije. Kad je sunce izašlo bili su na prvoj uzvišici planine na zapadu, koje su do tada kao zid ograđivale Tenarin život.
<BR>&nbsp;&nbsp;&nbsp;&nbsp;&nbsp;Zaustavili su se u malom gaju, sa zlatnim, drhtavim lišćem koje se još držalo na granama. Rekao joj je da su to breze; ona je od drveća poznavala samo smreku, kržljave jablanove pored izvora reke i četrdeset jabukovih drveta u voćnjaku Mesta. Jedna ptičica u brezama pevušila je "dii, dii", jedva čujno. Ispod drveća je tekao potok, uzan ali brz, bučan i snažan, preko stena i kaskada, isuviše brz da bi se zamrznuo. Tenar ga se skoro uplaši. Bila je naviknuta na pustinju, u kojoj je sve tiho i kreće se polako; spore reke, senka oblaka, lešinari koji kruže u visinama.
<BR>&nbsp;&nbsp;&nbsp;&nbsp;&nbsp;Podelili su za doručak parče hleba i poslednje mrvice sira, malo se odmorili i nastavili.
<BR>&nbsp;&nbsp;&nbsp;&nbsp;&nbsp;Do večeri su se već popeli visoko. Bilo je oblačno i vetrovito, ledeno vreme. Ulogorili su se u dolini jednog drugog potoka, gde je bilo drveća za potpalu do mile volje, i ovog puta naslagali veliku lomaču od panjeva, pored koje su mogli pristojno da se zagreju.
<BR>&nbsp;&nbsp;&nbsp;&nbsp;&nbsp;Tenar je bila presrećna. Pronašla je veveričino sklonište sa orasima, koje se otkrilo kada je šuplje drvo palo na zemlju: oko dve funte najlepših oraha, i onih glatke kore koje je Ged, ne znajući im naziv na kargijskom, zvao ubir. Razbijala ih je jedan po jedan, između ravnog kamena i drugog, koji joj je služio umesto čekića, i svako drugo jezgro pružala svom saputniku.
<BR>&nbsp;&nbsp;&nbsp;&nbsp;&nbsp;"Volela bih da ostanemo ovde", primeti ona, gledajući niz brdo na vetrovitu dolinu između brda, koja je već bila utonula u sumrak. "Dopada mi se ovo mesto."
<BR>&nbsp;&nbsp;&nbsp;&nbsp;&nbsp;"Mesto je dobro", složi se on.
<BR>&nbsp;&nbsp;&nbsp;&nbsp;&nbsp;"Ljudi nikada ne zalaze ovamo."
<BR>&nbsp;&nbsp;&nbsp;&nbsp;&nbsp;"Ponekad, retko... Ja sam se rodio u planinama", reče on, "na brdu Gont. Proći ćemo pored njega kad budemo plovili za Hevnor, ako krenemo severnim putem. Prelepo je kad ga gledaš u zimu, kako se, potpuno belo, uzdiže iz mora, kao ogromni talas. Moje je selo bilo pored jednog potoka, baš kao što je ovaj. Gde si se ti rodila, Tenar?"
<BR>&nbsp;&nbsp;&nbsp;&nbsp;&nbsp;"Na severu Atuana, u Entatu, čini mi se. Ne mogu da se setim."
<BR>&nbsp;&nbsp;&nbsp;&nbsp;&nbsp;"Zar su te tako malu odveli odatle?"
<BR>&nbsp;&nbsp;&nbsp;&nbsp;&nbsp;"Imala sam pet godina. Sećam se vatre u ognjištu i... ničega više."
<BR>&nbsp;&nbsp;&nbsp;&nbsp;&nbsp;On protrlja vilicu, koja je već bila pomalo zarasla u bradu, ali je bar bila čista; uprkos hladnoći, oboje su se umivali u planinskim potocima. Trljao je bradu i gladao pravo pred sebe, zamišljeno i strogo. Ona ga je posmatrala i nikako nije mogla da odradi šta joj je to u srcu dok ga tako posmatra, u svetlosti vatre, u planinskom sumraku.
<BR>&nbsp;&nbsp;&nbsp;&nbsp;&nbsp;"Šta ćeš raditi u Hevnoru?" upita on, kao da svoje pitanje upućuje vatri, a ne njoj. "Ti si... više nego što sam mislio... zaista si ponovo rođena."
<BR>&nbsp;&nbsp;&nbsp;&nbsp;&nbsp;Ona potvrdi glavom, smešeći se. zaista se osećala kao da se tek sada rodila.
<BR>&nbsp;&nbsp;&nbsp;&nbsp;&nbsp;"Trebalo bi bar da naučiš jezik."
<BR>&nbsp;&nbsp;&nbsp;&nbsp;&nbsp;"Tvoj jezik?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Volela bih."
<BR>&nbsp;&nbsp;&nbsp;&nbsp;&nbsp;"Dobro, kad je tako. Ovo je kabat", reče on i ubaci kamičak u krilo njene crne rize.
<BR>&nbsp;&nbsp;&nbsp;&nbsp;&nbsp;"Kabat. Je li to jezik zmajeva?"
<BR>&nbsp;&nbsp;&nbsp;&nbsp;&nbsp;"Ama, ne, nije. Ti nećeš da bacaš čini, hoćeš samo da se sporazumevaš sa drugim ljudima i ženama!"
<BR>&nbsp;&nbsp;&nbsp;&nbsp;&nbsp;"Kako se zove šljunak na jeziku zmajeva?"
<BR>&nbsp;&nbsp;&nbsp;&nbsp;&nbsp;"Tolk", odgovori on. "Ali, neću da od tebe pravim svog učenika u čarobnjaštvu. Učim te jeziku koji ljudi govore u Arhipelagu, na Unutrašnjem kopnu. Ja sam morao da naučim vaš jezik pre nego što sam došao ovamo."
<BR>&nbsp;&nbsp;&nbsp;&nbsp;&nbsp;"Čudno ga govoriš."
<BR>&nbsp;&nbsp;&nbsp;&nbsp;&nbsp;"Bez sumnje. A sada arkemi kabat". I on ispruži ruke da bi mu ona dala šljunak.
<BR>&nbsp;&nbsp;&nbsp;&nbsp;&nbsp;"Da li moram da idem u Hevnor?" upita ona.
<BR>&nbsp;&nbsp;&nbsp;&nbsp;&nbsp;"A gde bi drugde, Tenar?"
<BR>&nbsp;&nbsp;&nbsp;&nbsp;&nbsp;Oklevala je.
<BR>&nbsp;&nbsp;&nbsp;&nbsp;&nbsp;"Hevnor je prekrasan grad", nastavi on. "I ti mu donosiš prsten, sinbol mira, izgubljeno blago. U Hevnoru će te dočekati kao peincezu. Ukazivaće ti sve počasti zbog velikog poklona koji im nosiš, poželeće ti dobrodošlicu, i zaista ćeš i osećati da si dobrodošla. Stanovnici tog grada su plemeniti i velikodušni. Zvaće te Bela gospa, zbog boje tvoje kože, i voleće te tim više što si tako mlada. I zato što si lepa. Dobićeš stotinu haljina poput one koju sam ti pokazao kao opsenu, samo što će ove biti prave. Nailazićeš na pohvale, zahvalnost i ljubav. Ti, koja si znala samo za usamljenost, zavist i mrak."
<BR>&nbsp;&nbsp;&nbsp;&nbsp;&nbsp;"Imala sam Manana", reče ona, prkosno, a usne joj jedva primetno uzdrhtaše. "Voleo me je i bio ljubazan prema meni, uvek. Štitio me je kako je najbolje umeo, a ja sam ga ubila; pao je u crnu provaliju. Neću da idem u Hevnor. Neću tamo. Hoću da ostanem ovde."
<BR>&nbsp;&nbsp;&nbsp;&nbsp;&nbsp;"Ovde - u Atuanu?"
<BR>&nbsp;&nbsp;&nbsp;&nbsp;&nbsp;"U planinama. Tu gde sam sada."
<BR>&nbsp;&nbsp;&nbsp;&nbsp;&nbsp;"Tenar", reče on svojim ozbiljnim, smirenim glasom, "neka bude. Ostaćemo. Nemam kod sebe svoj nož, i ako padne sneg biće nam teško. Ali dokle god budemo mogli da nalazimo hranu..."
<BR>&nbsp;&nbsp;&nbsp;&nbsp;&nbsp;"Ne. Znam da ne možemo ostati. Pričam koješta". reče Tenar i ustade, rasuvši oko sebe ljuske oraha, da stavi nova drva na vatru. Stajala je tako, veoma mršava i ukrućena u svojoj iscepanij, blatnjavoj rizi i crnom ogrtaču. "Sve što znam i onako mi više ne koristi", dodade ona, "a još nisam naučila ništa drugo. Nastojaću da naučim."
<BR>&nbsp;&nbsp;&nbsp;&nbsp;&nbsp;Ged pogleda u stranu, trepčući kao da ga je nešto zabolelo.
<BR>
<BR>&nbsp;&nbsp;&nbsp;&nbsp;&nbsp;Sledećeg dana su prešli vrh mrkog planinskog lanca. Na prevoju je duvao jak vetar, noseći sneg, ujedajući ih za lica i zaslepljujući im oči. Tek kada su sišli dugačkim putem sa druge strane, iz snežnih oblaka iznad vrhova, Tenar ugleda zemlju iza planinskog zida. Bila je sva zelena - zelena od borova, livada, zasejanih polja i ugara. Čak i sred zimskog mrtvila, sa opalom gustišom i šumom punao sivih grana, bila je to zelena zemlja, skromna i blaga. Gledali su je odozgo sa visoke, strme planinske padine. Ged bez reči pokaza u pravcu zapada, gde je sunce zalazilo iza debelih, mekih oblaka. Sunce se nije videlo, ali je zato na liniji obzorja nešto treperilo, skoro kao zaslepljujući kristalni zidovi Podgrobnice, nekakvo razdragano svetlucanje na kraju sveta.
<BR>&nbsp;&nbsp;&nbsp;&nbsp;&nbsp;"Šta je to?" upita devojka, a on će na to: "More."
<BR>&nbsp;&nbsp;&nbsp;&nbsp;&nbsp;Uskoro potom, videla je nešto manje čudesno, ali ipak dovoljno neobično da je zbuni. Stigli su do druma i pošli njime; predveče ih je doveo do sela: desetak ili dvanaestak kuća, nanizanih duž puta. Uplašeno je pogledala u svog saputnika, kada je shvatila da dolaze među ljude. Pogledala ga je, ali nije ugledala njega. Pored nje, u Gedovom odelu, veselo kao i on, i sa njegovom obućom na nogama, koračao je neki drugi muškarac. Imao je belu kožu, i bio obrijan. Pogledao je u nju; oči su mu bile plave. Namignuo je.
<BR>&nbsp;&nbsp;&nbsp;&nbsp;&nbsp;"Hoću li ih prevariti?" upita je. "Šta je to na tebi?"
<BR>&nbsp;&nbsp;&nbsp;&nbsp;&nbsp;Pogledala je sada sebe. Bila je obučena kao seljanka, u smeđu suknju i prsluče, i nosila je veliki, crveni vuneni šal oko ramena.
<BR>&nbsp;&nbsp;&nbsp;&nbsp;&nbsp;"Oh", uzviknu ona, ukopavši se u mestu. "Oh, pa ti si... ti si zaista Ged!" U trenutku kad mu je izgovorila ime videla ga je opet savršeno jasno, ono tamnoputo lice sa ožiljcima koje je poznavala, i njegove crne oči; ali, trenuak potom, pred njom se opet stvori bledoliki stranac.
<BR>&nbsp;&nbsp;&nbsp;&nbsp;&nbsp;"Nemoj nikada izgovoriti moje pravo ime pred nekim drugim. Neću ni ja tvoje. Mi smo brat i sestra, iz Tanakbaha. I mislim da ću zatražiti nešto za večeru, ako budem video neko ljubazno lice." Uzeo ju je za ruku i tako su ušli u selo.
<BR>&nbsp;&nbsp;&nbsp;&nbsp;&nbsp;Izašli su iz njega sledećeg jutra, punih stomaka, posle prijatno prespavane noći u jednom seniku.
<BR>&nbsp;&nbsp;&nbsp;&nbsp;&nbsp;"Da li magi često prose?" upita Tenar, kad su se opet našli na drumu između zelenih polja, na kojima su pasle koze i sitna, pegava stada.
<BR>&nbsp;&nbsp;&nbsp;&nbsp;&nbsp;"Zašto me to pitaš?"
<BR>&nbsp;&nbsp;&nbsp;&nbsp;&nbsp;"Učinilo mi se da si navikao da prosiš. Čak si to veoma dobro radio."
<BR>&nbsp;&nbsp;&nbsp;&nbsp;&nbsp;"Pa, tako je, da. Prosio sam čitavog života, može to i tako da se shvati. Čarobnjaci, znaš ne poseduju mnogo toga. U stvari, kad putuju, nemaju ništa osim svog štapa i odeće. Uglavnom ih svi rado primaju i daju im hranu i prenoćište. Oni za uzvrat urade ponešto."
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Pa, recimo, onoj ženi u selu. Izlečio sam joj koze."
<BR>&nbsp;&nbsp;&nbsp;&nbsp;&nbsp;"Šta im je bilo?"
<BR>&nbsp;&nbsp;&nbsp;&nbsp;&nbsp;"Obe su imale zapaljenje vimena. Kad sam bio mali i ja sam čuvao koze."
<BR>&nbsp;&nbsp;&nbsp;&nbsp;&nbsp;"Jesi li joj rekao da si ih izlečio?"
<BR>&nbsp;&nbsp;&nbsp;&nbsp;&nbsp;"Nisam. Kako bih? Zašto bih?"
<BR>&nbsp;&nbsp;&nbsp;&nbsp;&nbsp;Poćutavši malo, ona primeti: "Sada vidim da tvoja magija nije samo za velike stvari."
<BR>&nbsp;&nbsp;&nbsp;&nbsp;&nbsp;"Gostoprimstvo", reče on, "ljubaznost ukazana nepoznatim ljudima velika je stvar. Naravno, dovoljno je reći hvala. Ali, bilo mi je žao koza."
<BR>&nbsp;&nbsp;&nbsp;&nbsp;&nbsp;Tog popodneva prošli su pored velikog grada. Bio je sagrađen od nepečenih cigala i opasan bedemima, kao što je običaj u Kargu, sa grudobranima, osmatračnicama na sva četiri ugla, i jednom jedinom kapijom, ispod koje su goniči stoke upravo okupljali veliko stado ovaca. Krovovi pokriveni crvenim crepom na više od stotinu kuća provirivali su iznad bedema od žućkaste cigle. Na kapiji su stajala dva stražara sa crvrnim perjanicama na kacigama, što je označavalo da su u službi Bogokralja. Tenar je vidjela ljude u takvim šlemovima otprilike jedanput godišnje, kad su dolazili u Mesto da dovedu robove i donesu novac na poklon hramu Bogokralja. Kada to pomenu Gedu, dok su prolazili sa spoljne strane bedema, on reče: "I ja sam ih video, kad sam bio mali. Došli su u osvajački pohod na Gont. Ušli su u moje selo, da ga opljačkaju. Ali, bili su odbijeni. I vodila se bitka dole, na ušću reke Ar, na morskoj obali; mnogo je ljudi tu izginulo, kažu na stotine. Pa, sad kad je prsten opet sastavljen i Izgubljena runa obnovljena, možda više neće biti takvih osvajačkih pohoda i ubijanja između Carstva Kargada i Unutrašnjeg kopna.
<BR>&nbsp;&nbsp;&nbsp;&nbsp;&nbsp;"Zaista bi bilo glupa da se tako nešto nastavi", složi se Tenar. "što bi Bogokralj radio sa tolikim robljem?"
<BR>&nbsp;&nbsp;&nbsp;&nbsp;&nbsp;Njen saputnik kao da se malo zamisli nad tim. "Ako zemlje Kargada pobede Arhipelag, hoćeš da kažeš?"
<BR>&nbsp;&nbsp;&nbsp;&nbsp;&nbsp;Ona potvrdi glavom.
<BR>&nbsp;&nbsp;&nbsp;&nbsp;&nbsp;"Mislim da se to nikada neće desiti."
<BR>&nbsp;&nbsp;&nbsp;&nbsp;&nbsp;"Ali, pogledaj kako je Carstvo moćno - vidi taj grad sa bedemima, i sve te ljude. Kako bi tvoje zemlje mogle da im se odupru, ako ih napadnu?"
<BR>&nbsp;&nbsp;&nbsp;&nbsp;&nbsp;"Ovo nije baš veliki grad", reče on oprezno i blago. "I ja bih pomislio da je ogroman, da sam prvi put sišao sa planine. Ali ima mnogo, mnogo velikih gradova u Zemljomorju, prema kojima je ovaj kao selo. Ima još mnogo, mnogo zemalja.Videćeš ih, Tenar."
<BR>&nbsp;&nbsp;&nbsp;&nbsp;&nbsp;Ona ništa ne odgovori. Smrknuta lica je koračala dalje.
<BR>&nbsp;&nbsp;&nbsp;&nbsp;&nbsp;"Oduševićeš se, kad ih vidiš: nove zemlje koje izranjaju iz mora, dok im se tvoj brod približava. Obražena polja i šume, velike gradove sa lukama i palatama, pijace na kojima se prodaje sve čega ima na svetu."
<BR>&nbsp;&nbsp;&nbsp;&nbsp;&nbsp;Ona klimne glavom. Znala je da pokušava da je oraspoloži, ali njena radost beše ostala iza nje, u planinama, u sumraku one doline pored potoka. Sada je u njoj bio samo strah, koji je rastao i rastao. Sve što je ležalo pred njom bilo joj je nepoznato i tuže. Znala je samo za pustinju i Grobnice. Šta joj je to sada vredelo? Poznavala je svaki zaokret sada razrušenog Lavirinta, znala je igre koje je igrala pored oltara koji više nije postojao. Nije ništa znala o šumama, velikim gradovima i ljudskom srcu.
<BR>&nbsp;&nbsp;&nbsp;&nbsp;&nbsp;Iznenada, ona upita: "Hoćeš li ti ostati sa mnom, kada stignemo tamo?"
<BR>&nbsp;&nbsp;&nbsp;&nbsp;&nbsp;Nije gledala u njega. Bio je prerušen u svoj privid, u beloputog kargijskog seljaka, i ona nije volela da ga takvog gleda. Ali glas mu je ostao nepromenjen; bio je to isti onaj glas koji joj se obratio u mraku Lavirinta.
<BR>&nbsp;&nbsp;&nbsp;&nbsp;&nbsp;Prošlo je dosta vremena, pre nego što je odgovorio. "Tenar, ja idem tamo gde sam poslat. Sledim svoj poziv. Još mi do sada nije bilo dozvoljeno da duže vremena boravim na jednom mestu. Razumeš li? Radim ono što moram. Tamo kuda odlazim, moram ići sam. Dokle god ti budem potreban, ostaću s tobom u Hevnoru. I ako ti ikad budem ponovo ustrebao, pozovi me. Doći ću. Digao bih se iz groba na tvoj poziv, Tenar! Ali, ne mogu ostati stalno sa tobom."
<BR>&nbsp;&nbsp;&nbsp;&nbsp;&nbsp;Ona ništa ne odgovori. Posle nekog vremena, on reče: "Kad budeš tamo, više ti dugo neću biti potreban. Bićeš srećna."
<BR>&nbsp;&nbsp;&nbsp;&nbsp;&nbsp;Ona klimnu glavom, prihvatajući ono što joj beše rekao, ćutke.
<BR>&nbsp;&nbsp;&nbsp;&nbsp;&nbsp;Išli su jedno pored drugog, ka moru.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
