<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. SELIDOR
<P>&nbsp;&nbsp;&nbsp;&nbsp;&nbsp;Probudivši se ujutru Aren ispred čamca, duž plavetnila na zapadu, ugleda nejasne i niske obale Selidora.
<BR>&nbsp;&nbsp;&nbsp;&nbsp;&nbsp;U Dvorani u Berili nalazile su se stare karte napravljene u danima Kraljeva, kada su se trgovci i istraživači otiskivali dalje od Unutrašnjeg kopna i kada su Prostranstva bila poznatija. Jedna velika karta Severa i Zapada, izrađena u mozaiku, prekrivala je dva zida kneževske dvorane sa prestolom iznad koga je bilo prikazano ostrvo Enlad u zlatnim i sivim tonovima. Arenu se ona pojavi pred očima isto onako jasno kao što ju je hiljadama puta gledao u detinjstvu. Severno od Enlada nalazio se Oskil, zapadno oed njega Eboskil, a južno od ovoga Semel i Paln. S njima se završavalo Unutrašnje kopno i posle njih se prostirao samo bled plavozeleni mozaik koji je dočaravao prazno more iz koga je tu i tamo izvirivao kakav delfin ili kit. A onda, na samom kraju, iza ugla u kome su se sretali severni i zapadni zid, nalazio se Nerveduen, a iza njega tri manja ostrva. Onda se opet prostiralo prazno more unedogled; sve do same ivice zida i ivice karte gde se nalazio Selidor a iza njega praznina. Mogao je zorno da ga dozove u sećanje, njegov zakrivljen oblik i veliki zaliv u samom središtu koji se jednim uskim prolazom otvarao prema istoku. Oni još nisu otišli toliko na sever, već su sada krmanili prema dubokom malom zalivu na najjužnijem rtu ostrva i tamo su se, dok je sunce još bilo nisko pri jutarnjoj izmaglici, iskcali na kopno.
<BR>&nbsp;&nbsp;&nbsp;&nbsp;&nbsp;Tako se završilo njihovo veliko putovanje od Puteva Balatrana do ovog zapadnog ostrva. Nepokretnost kopna učinila im se jako čudnom kada su izvukli Dalekovidog na plažu i počeli po njoj da koračaju, našavši se posle toliko vremena na čvrstom tlu.
<BR>&nbsp;&nbsp;&nbsp;&nbsp;&nbsp;Ged se pope na jednu nisku dinu čiji je vrh bio obrastao travom, a njen greben nastavljao se u strmu padinu, izdeljenu u vence čvrstim korenjem trave. Kada je stigao na vrh, on zastade i poče da se osvrće na zapad i sever. Aren se zaustavi kod čamca da izvadi cipele koje nije nosio dosta dugo, pa iz spremišta izvadi svoj mač, te ga opasa, uopšte se ovog puta ne zapitavši da li treba to da čini ili ne. Zatim se pope do Geda da razgleda kopno.
<BR>&nbsp;&nbsp;&nbsp;&nbsp;&nbsp;Dine su se prostirale u unutrašnjost kopna otprilike pola milje, bile su niske i prekrivene travom; za njima su nastupale lagune, bogate šašom i morskom trskom, a iza njih ležala su niska žutosmeđa i prazna brda dokle god je pogled dosezao. Selidor je bio divan i pust. Nigde nije bilo ni traga od čoveka, njegovog rada ili nastambine. Nisu ugledali ni zveri, a u blizini jezera ispunjenih trskom nije bilo jata galebova, divljih gusaka niti bilo kojih drugih ptica.
<BR>&nbsp;&nbsp;&nbsp;&nbsp;&nbsp;Spustiše se niz dinu onom stranom koja je vodila u kopno i ta padina peska zakloni ih od buke snažnih talasa i hučanja vetra tako da namah nastupi tišina.
<BR>&nbsp;&nbsp;&nbsp;&nbsp;&nbsp;Između ove pogranične dine i naredne nalazila se udolina od čistog peska, zaklonjena, a jutarnje sunce obasjavalo je svojim tolim zracima njenu zapadnu padinu. "Lebanene", oslovi Arena mag njegovim pravim imenom što je sada stalno činio, noćas nisam mogao da spavam, pa moram sada. Ostani sa mnom i stražari." On leže na sunce pošto je u hladovini bilo dosta sveže; rukom pokri oči; uzdahnu i zaspa. Aren sede pored njega. Ništa drugo nije video do bele padine udoline i trave na dinama koja se pojavila na vrhu naspram maglovitog plavetnila neba i žutog sunca. Nije se čuo nikakav zvuk osim prigušenog mrmorenja talasa i ponekog naleta vetra koji bi malo uskovitlao pesak uz tihi šapat.
<BR>&nbsp;&nbsp;&nbsp;&nbsp;&nbsp;Aren ugleda u visini nešto što je mogao biti orao, ali to ipak nije bio orao. Prvo je kružio, a onda se strelovito obrušio i spustio uz grmljavinu i prodorni lepet raširenih zlatnih krila. Dočekao se na ogromne kandže na vrhu dine. Naspram sunca mu je ogromna glava izgledala crna i bila prošarana divljim odsjajima. Zmaj se puzeći spusti malo niz padinu dine i progovori: "Agni Lebanen ", reče on.
<BR>&nbsp;&nbsp;&nbsp;&nbsp;&nbsp;Stojeći između njega i Geda, Aren odvrati: "Orm Embare." U ruci je držao mač.
<BR>&nbsp;&nbsp;&nbsp;&nbsp;&nbsp;Sada mu nije bio težak. Glatka, izlizana drška udobno se smestila u njegovoj šaci; kao da je za nju bila napravljena. Sečivo je sasvim lako, čak željno izišlo iz korica. Njegova moć i starost bili su na Arenovoj strani, jer on je sada znao da ga iskoristi. To je bio njegov mač.
<BR>&nbsp;&nbsp;&nbsp;&nbsp;&nbsp;Zmaj se ponovo oglasi, ali Aren ga nije razumeo. On se osvrnu na svog usnulog saputnika, koga nije probudio ovaj iznenadni dolazak zmaja i grmljavina koja ga je propratila, te reče zmaju: "Moj gospodar je umoran, spava."
<BR>&nbsp;&nbsp;&nbsp;&nbsp;&nbsp;Orm Embar tada spuza niz dinu i sklupča se na dnu udoline. Na tlu je izgledao nezgrapan i težak, ne onako okretan i slobodan kao kad je leteo, ali u tom sporom spuštanju velikih stopala sa kandžama i uvijanju bodljikavog repa bilo je izvesne zlokobne gracioznosti. Kada je stigao na dno podigao je noge pod sebe, podigao svoju ogromnu glavu i umirio se: ličio je na zmaja urezanog na šlemu kakvog ratnika. Aren je bio svestan njegovog žutog oka, ni deset stopa udaljenog, i slabog mirisa paljevine koji ga je obavijao. To nije bio smrad raspadanja, suv i metalni, slagao se sa slabim mirisima mora i slanog peska; bio je to čist divlji miris.
<BR>&nbsp;&nbsp;&nbsp;&nbsp;&nbsp;Sunce koje se pelo po nebu obasja bokove Orm Embara i on zaplamte poput kakvog zmaja napravljenog od gvožđa i zlata. Ged je i dalje spavao, ne primećujući zmaja kao što ni usnuli seljak ne primećuje svog psa.
<BR>&nbsp;&nbsp;&nbsp;&nbsp;&nbsp;Prošao je jedan sat, Aren se odjednom trže i vide maga kako sedi pored njega.
<BR>&nbsp;&nbsp;&nbsp;&nbsp;&nbsp;"Zar si se toliko navikao na zmajeve da im spavaš između šapa?" upita ga Ged i nasmeja se zevnuvši. Ustavši, obrati se Orm Embaru na zmajevskom jeziku.
<BR>&nbsp;&nbsp;&nbsp;&nbsp;&nbsp;Pre no što je Orm Embar odgovorio i on zevnu... možda usled pospanosti, a možda radi takmičenja... a to je bio prizor koji je malo ljudi doživelo i mogao da ga se seća: nizovi žutobelih zuba dugačkih i oštrih poput mačeva, rašljasti, crveni, plameni jezik dvaput duži od visine čovečijeg tela, pećina grla iz koje se pušilo.
<BR>&nbsp;&nbsp;&nbsp;&nbsp;&nbsp;Orm Embar nešto reče i Ged se upravo spremao da mu odgovori, kad se obojica okrenuše i zagledaše u Arena. Čuli su, jasno u tišini, šuplji šapat čelika koji se tare o korice. Aren je gledao prema pregibu dine iza magove glave, a mač mu je već bio spreman u ruci.
<BR>&nbsp;&nbsp;&nbsp;&nbsp;&nbsp;Tamo je stajao, okupan jarkim suncem, neki čovek kome je povetarac zanosio ogrtač. Stajao je nepomično kao isklesam, sem što su mu lepršali porub i kapuljača na lakom ogrtaču. Imao je dugačku, crnu kosu, koja je padala u gustim, sjajnim kovrdžama; imao je široka ramena, bio je visok i snažan, jednom rečju zgodan čovek. Ali činilo se da mu je pogled upravljen negde preko njih, prema moru. Smešio se.
<BR>&nbsp;&nbsp;&nbsp;&nbsp;&nbsp;"Orm Embara poznajem", reče on, "a znam i tebe, mada si ostario od kada sam te poslednji put video, Jastrebe. Kažu mi da si sada Arhimag. Postao si velik, ali i star. Sa tobom je mladi sluga: mag šegrt, bez sumnje jedan od onih koji se uče mudrosti na Ostrvu Mudrih. Šta ćete vas dvojica ovde, tako daleko od Rouka i nesavladivih zidina koje štite Majstore od svih zala?"
<BR>&nbsp;&nbsp;&nbsp;&nbsp;&nbsp;"Pojavila se pukotina u većim zidinama od tih", reče Ged, obuhvativši svoj štap obema šakama i zagledavši se u tog čoveka. "Ali zar nećeš stati pred nas kao stvorenje od krvi i mesa kako bismo mogli da pozdravimo onoga koga već dugo tražimo?"
<BR>&nbsp;&nbsp;&nbsp;&nbsp;&nbsp;"Krvi i mesa?" ponovi čovek i ponovo se osmehnu. "Zar je puko meso, telo, kasapsko meso, toliko važno za dva maga? Nije, hajde da se sretnemo umovima, Arhimaže."
<BR>&nbsp;&nbsp;&nbsp;&nbsp;&nbsp;"Mislim da to ne možemo učiniti. Momče, odloži mač. Ovo je samo poslanik, prikaza, nije pravi čovek. Takođe preseci sečivom vetar. U Hevnoru, kada ti je kosa bila seda, zvali su te Kob. Ali to je bilo samo ime kojim si se koristio. Kako da te sada oslovljavamo kada te sretnemo?"
<BR>&nbsp;&nbsp;&nbsp;&nbsp;&nbsp;"Oslovljavaćete me sa Gospodaru", odvrati visoka prilika na ivici dine.
<BR>&nbsp;&nbsp;&nbsp;&nbsp;&nbsp;"Dobro, i kako još?"
<BR>&nbsp;&nbsp;&nbsp;&nbsp;&nbsp;"Kralju i Majstore."
<BR>&nbsp;&nbsp;&nbsp;&nbsp;&nbsp;Na to Orm Embar zašišta, glasno i preteći, a njegove velike oči zasvetlucaše; ipak je okrenuo glavu od tog čoveka i šćućurio se na istom mestu na kome je prethodno ležao, kao da nije mogao da se pomeri.
<BR>&nbsp;&nbsp;&nbsp;&nbsp;&nbsp;"A gde to treba da dođemo da bismo te našli i kada?"
<BR>&nbsp;&nbsp;&nbsp;&nbsp;&nbsp;"U moje kraljevstvo i na moje zadovoljstvo."
<BR>&nbsp;&nbsp;&nbsp;&nbsp;&nbsp;"U redu", reče Ged i pogledavši štap malo ga pomeri u pravcu visokog čoveka... i čoveka nestade. Kao da je plamen sveće koju je neko ugasio.
<BR>&nbsp;&nbsp;&nbsp;&nbsp;&nbsp;Aren je zurio, moćni zmaj se podiže na sve četiri svinute noge, oklop mu zazveča, a usne se povukoše i ogoliše zube. Mag se ponovo osloni na svoj štap.
<BR>&nbsp;&nbsp;&nbsp;&nbsp;&nbsp;"Bio je to samo glasnik. Prikaza ili slika tog čoveka. U stanju je da govori i da čuje, ali ne poseduje nikakvu moć, osim one koju joj daje naš strah. Ne mora čak ni da bude istinita, sem ako to onaj ko je šalje ne želi. Pretpostavljam da nismo videli kako on sada u stvari izgleda."
<BR>&nbsp;&nbsp;&nbsp;&nbsp;&nbsp;"Šta mislite, je li blizu?"
<BR>&nbsp;&nbsp;&nbsp;&nbsp;&nbsp;"Glasnici ne prelaze preko vode. On je na Selidoru. Ali Selidor je veliko ostrvo: šire je od Rouka ili Gonta i gotovo isto onako dugačko kao Enlad. Mogli bismo dugo da ga tražimo."
<BR>&nbsp;&nbsp;&nbsp;&nbsp;&nbsp;Tada se oglasi zmaj. Ged ga sasluša, a onda se okrenu ka Arenu. "Ovo izjavljuje Gospodar Selidora: 'Vratio sam se u svoju zemlju i neću je napustiti. Pronaći ću Rastvoritelja i odvesti vas k njemu da ga zajedno dokrajčimo.' Nisam li ti već rekao da zmaj uvek pronađe ono šta traži?"
<BR>&nbsp;&nbsp;&nbsp;&nbsp;&nbsp;Tada se Ged spusti na jedno koleno ispred tog velikog stvorenja, kao što vitez klekne pred kralja, i zahvali mu se na njegovom jeziku. Dah zmaja koji se nalazio tako blizu zapahnuo je toplotom njegovu pognutu glavu.
<BR>&nbsp;&nbsp;&nbsp;&nbsp;&nbsp;Omar Embar izvuče još jednom svoju krljušastu telesinu do vrha dine, zamahnu krilima i polete.
<BR>&nbsp;&nbsp;&nbsp;&nbsp;&nbsp;Ged očetka pesak sa svoje odeće i reče Arenu: "Video si me kako klečim. Možda ćeš me pre kraja još jednom videti kako klečim."
<BR>&nbsp;&nbsp;&nbsp;&nbsp;&nbsp;Aren nije zatražio da mu objasni te svoje reči; tokom njihovog dugog druženja naučio je da mag ima razloga za svoju suzdržanost. Pa ipak mu se učinilo da se u tim rečima krije neki loš predznak.
<BR>&nbsp;&nbsp;&nbsp;&nbsp;&nbsp;Ponovo pređoše preko dine do obale da provere da li je čamac van dometa plime ili oluje i da iz njega uzmu ogrtače kojima će se ogrnuti po noći, kao i ostatke hrane. Ged na trenutak zastade kod vitkog pramca koji ga je tako dugo nosio preko čudnih mora i odneo tako daleko; položi šaku na njega, ali ne baci nikakve čini niti izgovori bilo koju reč. Zatim krenuše ka unutrašnjosti kopna, prema severu, ponovo prema brdima.
<BR>&nbsp;&nbsp;&nbsp;&nbsp;&nbsp;Hodali su čitavog dana, a uveče su se ulogorili pored jednog potoka koji je krivudao naniže prema jezerima i močvarama bogatim trskom. Iako je bilo leto, duvao je ledeni vetar, koji je dolazio sa zapada, sa beskrajnih, beskrajnih morskih prostranstava. Nebo je sakrila magla i nijedna zvezda nije sijala iznad brda na kojima nikad nije bila zapaljena nijedna vatra na kakvom ognjištu niti je zasijala svetlost kroz kakav prozor.
<BR>&nbsp;&nbsp;&nbsp;&nbsp;&nbsp;Aren se probudio kada je zavladala potpuna tama. Njihova mala vatra se ugasila, ali je mesec koji se kretao prema zapadu osvetljavao tlo sivom, magličastom svetlošću. U dolini kroz koju je proticao potok i na padini brda oko nje stajalo je mnoštvo ljudi, nepomičnih, nemih, lica okrenutih prema Gedu i Arenu. U njihovim očima nije se zadržavala mesečeva svetlost.
<BR>&nbsp;&nbsp;&nbsp;&nbsp;&nbsp;Aren se nije usuđivao da progovori, već je samo spustio šaku na Gedovu mišicu. Mag se promeškolji i sede, upitavši: "Šta je bilo?" Krenuo je za Arenovim pogledom i ugledao neme ljude.
<BR>&nbsp;&nbsp;&nbsp;&nbsp;&nbsp;Svi su bili odeveni u tamnu, istovetnu odeću, i muškarci i žene. Lica im se nisu jasno videla pri slaboj svetlosti, ali se Arenu učini da se među onima koji su stajali najbliže njima u dolini, s druge strane malog potoka, nalaze i neki koje je poznavao, mada nije mogao da izgovori njihova imena.
<BR>&nbsp;&nbsp;&nbsp;&nbsp;&nbsp;Ged ustade, a ogrtač spade sa njega. Lice, kosa i košulja svetleli su mu bledosrebrnim sjajem, kao da se sva mesečina slila ka njemu. On ispruži ruku i napravi njome jedan široki pokret, a zatim glasno reče: "O, vi koji ste živeli, budite slobodni! Raskidam veze koje vas sapinju! Anvassa mane harv pennodathe!"
<BR>&nbsp;&nbsp;&nbsp;&nbsp;&nbsp;To mnoštvo nemih ljudi još je trenutak ostalo ukočeno da stoji. Zatim su se lagano okrenuli i kao da su počeli da odlaze u sivu tamu, a onda su nestali.
<BR>&nbsp;&nbsp;&nbsp;&nbsp;&nbsp;Ged sede. Duboko udahnu. Pogleda u Arena i spusti šaku na dečakovo rame, a dodir mu je bio topao i čvrst. "Nema mesta strahu, Lebanene", reče on nežno, pomalo se izrugujući. "To su bili samo mrtvi."
<BR>&nbsp;&nbsp;&nbsp;&nbsp;&nbsp;Aren klimnu, iako su mu zubi cvokotali, a on osećao kako ga jeza prožima do samih kostiju. "Kako su", poče on, ali ga vilice i usne izdadoše.
<BR>&nbsp;&nbsp;&nbsp;&nbsp;&nbsp;Ged ga je razumeo. "Došli su na njegov poziv. To je ono što obećava: večni život. Mogu se vratiti kada on to kaže. Na njegovu zapovest moraju hoditi po brdima života, mada nisu u stanju da zalelujaju ni vlat trave."
<BR>&nbsp;&nbsp;&nbsp;&nbsp;&nbsp;"Je li... je li onda i on mrtav?"
<BR>&nbsp;&nbsp;&nbsp;&nbsp;&nbsp;Ged odmahnu glavom, prepustivši se mračnim mislima. "Jedan mrtvac ne može da pozove drugog mrtvaca u svet. Ne, on poseduje moć živog čoveka; i više od toga... ako je neko i pomislio da ga sledi, on ga je nadmudrio. On svoju moć čuva za sebe. Igra se Kralja Mrtvaca; i ne samo mrtvaca... Ali ovo su bile samo seni."
<BR>&nbsp;&nbsp;&nbsp;&nbsp;&nbsp;"Ne znam zašto ih se plašim", priznade posramljeno Aren.
<BR>&nbsp;&nbsp;&nbsp;&nbsp;&nbsp;"Plašiš ih se zato što se plašiš smrti, i to s pravom: jer smrt je užasna i treba je se plašiti", odvrati mag. On dodade na vatru nove grane i stade da duva u male komade ugljena ispod pepela. Mali svetli plamen zaigra po grančicama šipražja i Aren mu bi zahvalan na toj svetlosti. "I život je užasna stvar", dodade Ged, "i čovek ga se mora plašiti i ceniti ga."
<BR>&nbsp;&nbsp;&nbsp;&nbsp;&nbsp;Obojica ponovo sedoše, umotavši se u ogrtače. Izvesno vreme su ćutali. Tada Ged krajnje smrknuto progovori: "Lebanene, ne znam kako dugo nas može izazivati šaljući glasnike i seni. Ali poznato ti je kuda će na kraju poći."
<BR>&nbsp;&nbsp;&nbsp;&nbsp;&nbsp;"U zemlju tame."
<BR>&nbsp;&nbsp;&nbsp;&nbsp;&nbsp;"Da, među njih."
<BR>&nbsp;&nbsp;&nbsp;&nbsp;&nbsp;"Sada sam ih video. Poći ću s vama."
<BR>&nbsp;&nbsp;&nbsp;&nbsp;&nbsp;"Da li te pokreće vera u mene? Možeš imati poverenja u moju ljubav, ali ne i u moju snagu. Jer čini mi se da sam naišao na sebi ravnog."
<BR>&nbsp;&nbsp;&nbsp;&nbsp;&nbsp;"Poći ću s vama."
<BR>&nbsp;&nbsp;&nbsp;&nbsp;&nbsp;"Ali ako budem poražen, ako mi ponestane moći ili izgubim život, neću moći da te odvedem nazad; sam se ne možeš vratiti."
<BR>&nbsp;&nbsp;&nbsp;&nbsp;&nbsp;"Vratiću se s vama."
<BR>&nbsp;&nbsp;&nbsp;&nbsp;&nbsp;Na to Ged reče: "Na kapiji smrti postaćeš muškarac." A onda izgovori onu reč ili ime kojim je zmaj dva puta nazvao Arena, i to veoma tiho: "Agni... Agni Lebanen."
<BR>&nbsp;&nbsp;&nbsp;&nbsp;&nbsp;Posle toga ne rekoše više ništa i uskoro osetiše da su ponovo pospani, te legoše pored male i kratkotrajne vatre.
<BR>&nbsp;&nbsp;&nbsp;&nbsp;&nbsp;Narednog jutra krenuše dalje na severozapad; tako je odlučio Aren, a ne Ged koji mu je kazao: "Izaberi put kojim ćemo ići, momče; meni su svi putevi nalik jedan na drugi." Nisu žurili jer nisu imali nikakav cilj, već su čekali da im Omar Embar uputi neki znak. Sledili su najniži i najistureniji lanac brda i sve vreme im je okean uglavnom bio na vidiku. Trava je bila sasušena i kratka i sve vreme se povijala na vetru. Sa njihove desne strane uzdizala su se zlatna i osamljena brda, a sa leve su ležale slane močvare i zapadno more. Jednom su videli labudove u letu, daleko na jugu. Celog tog dana nisu videli nijedno drugo stvorenje što diše. Tokom dana Aren je bivao sve umorniji od užasa, od čekanja da se dogodi ono najgore. Obuzimali su ga nestrpljenje i prijatni bes. Posle nekoliko časova ćutanja, on reče: "Ova zemlja je mrtva isto koliko i zemlja mrtvih!"
<BR>&nbsp;&nbsp;&nbsp;&nbsp;&nbsp;"Ne govori tako", opomenu ga oštro mag. Nastavio je izvesno vreme da korača, a zatim promenjenim glasom nastavio: "Pogledaj ovu zemlju; osvrni se oko sebe. Ovo je tvoja besmrtnost. Pogledaj ta brda, smrtna brda. Ona neće trajati večno. Ta brda prekrivena živom travom i potocima koji kroz njih protiču... U celom svetu, na svim svetovima, u svoj ogromnosti vremena, nema potoka kao što su ovi, što hladni izviru iz zemlje tamo gde ih ničije oko ne vidi, protiču kroz suncem obasjane predele i one prekrivene tamom na svom putu do mora. Izvori bića su duboki, dublji od života, od smrti..."
<BR>&nbsp;&nbsp;&nbsp;&nbsp;&nbsp;On zastade, a u očima mu se, dok je gledao u Arena i u suncem obasjana brda, nazirala velika, neiskazana ljubav puna tuge. Aren to primeti, a primetivši to sagledao je njega, po prvi put ga je sagledao celog, onakvim kakav odista jeste.
<BR>&nbsp;&nbsp;&nbsp;&nbsp;&nbsp;"Ne umem da iskažem ono što mislim", reče nesrećno Ged.
<BR>&nbsp;&nbsp;&nbsp;&nbsp;&nbsp;Aren se priseti prvog časa koji je proveo u Dvorištu sa fontanom, čoveka koji je klečao pored vode što je žuborila u fontani; i radost, bistra poput te vode koje se sećao, uzavre u njemu. On pogleda svog saputnika i reče: "Ja sam svoju ljubav podario onome što je vredno ljubavi. Zar to nije kraljevstvo i nepresušni izvor?"
<BR>&nbsp;&nbsp;&nbsp;&nbsp;&nbsp;"Da, momče", odvrati blago i s bolom Ged.
<BR>&nbsp;&nbsp;&nbsp;&nbsp;&nbsp;Nastaviše put ćutke. Ali Aren je sada svet gledao očima svoga saputnika, te je primećivao divotu života koja mu se otkrivala unaokolo u toj tihoj, pustoj zemlji, a za to kao da je bila zaslužna moć magije koja je premašivala sve druge, u svakoj vlati trave povijene na vetru, svakoj senci, svakom kamenu. Znači, kada se neko nađe na kakvom poštovanja vrednom mestu poslednji put pred putovanje bez povratka, on sve vidi kao celinu, onakvo kakvo jeste, njemu drago, onako kako stvari nikada ranije nije video i kako ih nikada ponovo neće videti.
<BR>&nbsp;&nbsp;&nbsp;&nbsp;&nbsp;Veče se spustilo na gusto zbijene nizove oblaka pristigle sa zapada, koje su naduvali snažni vetrovi sa mora i koji su sada žarko goreli ispred sunca, prekrivajući ga crvenilom dok je zalazilo. Dok je sakupljao grančice za vatru u jednoj dolini sa rečnim rukavcem, pri toj crvenoj svetlosti, Aren je podigao pogled i ugledao čoveka koji je stajao na manje od deset koraka od njega. Crte čovekova lica bile su neodređene i čudne, ali Aren ga je prepoznao. Bio je to bojadžija sa Lorbanerija Sopli, koji je bio mrtav.
<BR>&nbsp;&nbsp;&nbsp;&nbsp;&nbsp;Iza njega stajali su drugi, tužna lica, zagledani u jednu tačku. Činilo se da nešto govore, ali Aren nije mogao da čuje reči, samo neki šapat koji je sa sobom odnosio zapadni vetar. Neki od njih polako krenuše prema njemu.
<BR>&nbsp;&nbsp;&nbsp;&nbsp;&nbsp;Ostao je da stoji zagledan u njih, a onda je ponovo vratio pogled na Soplija; potom im je okrenuo leđa, sagnuo se i podigao još jednu grančicu, iako su mu se šake tresle. Stavio ju je zajedno sa ostalima, a onda podigao još jednu, pa još jednu. Tada s uspravio i osvrnuo. U dolini nije bilo nikoga, samo je crvena svetlost gorela u travi. Vratio se do Geda i spustio naramak grančica za vatru, ali nije ni pomenuo ono što je video.
<BR>&nbsp;&nbsp;&nbsp;&nbsp;&nbsp;Cele te noći, u maglovitoj tami te zemlje kojoj su nedostajale žive duše, kada se budio iz trzavog sna, oko sebe je čuo šaputanje mrtvih duša. Uporno se trudio da ih ne sluša i ponovo tonuo u san.
<BR>&nbsp;&nbsp;&nbsp;&nbsp;&nbsp;I on i Ged su se kasno probudili, kada je sunce već za širinu šake odskočilo iznad brda, konačno se oslobodivši magle, te obasjavši hladnu zemlju. Kada su pojeli svoj skromni jutarnji obrok, pojavio se zmaj, kružeći iznad njih u vazduhu. Iz čeljusti mu je sukljala vatra, a iz crvenih nozdrva izlazio je dim i vrcale varnice; zubi su mu sijali na tom plamenom sjaju poput belokosnih sečiva.
<BR>&nbsp;&nbsp;&nbsp;&nbsp;&nbsp;Ali ništa ne reče, iako ga je Ged pozvao i upitao, vičući na njegovom jeziku: "Jesi li ga pronašao, Orm Embare?"
<BR>&nbsp;&nbsp;&nbsp;&nbsp;&nbsp;Zmaj zabaci glavu i čudno izvi telom, parajući vazduh kandžama oštrim poput žileta. Zatim odlete brzo prema zapadu, gledajući ih dok se udaljavao.
<BR>&nbsp;&nbsp;&nbsp;&nbsp;&nbsp;Ged ščepa svoj štap i udari njime po tlu. "Ne može da govori", reče on. "Ne može da govori! Oduzete su mu reči Stvaranja, ostavljen je da bitiše kao zmija, kao crv bez jezika, bezglasnog uma. Ali može da nas vodi, a mi možemo da ga sledimo!" Prebacivši svoje lake zavežljaje preko ramena, krenuše na zapad preko brda, u pravcu u kome je odleteo Orm Embar.
<BR>&nbsp;&nbsp;&nbsp;&nbsp;&nbsp;Prešli su osam, možda i više milja, ne usporavajući. Sada se i levo i desno od njih nalazilo more i oni nastaviše niz dugačku padinu grebena koja se na kraju spuštala kroz sasušenu trsku i preko krivudavih korita potoka do peščane plaže boje slonovače koja je zadirala daleko u more. To je bio najzapadniji rt svih ostrva, kraj kopna.
<BR>&nbsp;&nbsp;&nbsp;&nbsp;&nbsp;Orm Embar je čučao na beličastom pesku, nisko spuštene glave, nalik na kakvu besnu mačku, a iz usta je rigao plameni dah. Nedaleko ispred njega, između njega i dugačkih morskih talasa, stajalo je nešto nalik na kolibu ili izbledeo zaklon koji kao da je bio sagrađen od davno izbledelog naplavljenog drveta. Ali na ovoj obali nije bilo naplavljenog drveta jer ona nije bila okrenuta prema nijednom drugom kopnu. Kada su prišli bliže Aren uvide da su trošni zidovi bili podignuti od velikih kostiju; u prv mah je pomislio da su to kitove kosti, a onda je ugledao bele trouglove oštrih ivica kao da su oštrice noževa i bi mu jasno da su to zmajevske kosti.
<BR>&nbsp;&nbsp;&nbsp;&nbsp;&nbsp;Stigli su na pravo mesto. Sunčava svetlost sa mora svetlucala je kroz pukotine između kostiju. Gornja greda dovratka bila je od bedrene kosti čija je dužina premašivala čovekovu visinu. Na njoj je stajala ljudska lobanja koja je zurila praznim dupljama u brda Selidora.
<BR>&nbsp;&nbsp;&nbsp;&nbsp;&nbsp;Zaustaviše se; dok su posmatrali lobanju, kroz vrata ispod nje, iziđe neki čovek. Na sebi je imao starinski oklop od pozlaćene bronze; bio je rascepljen kao da je neko po njemu udarao sekirom, a korice za mač optočene draguljima, bile su mu prazne. Lice mu je bilo strogo sa izvijenim crnim obrvama i uskim nosem; oči tamne, prodorne i pune tuge. Ruke su mu bile izranjavljene kao i grlo i bok; više nisu krvarile, ali to su bile smrtne rane. Stajao je uspravan i miran i posmatrao ih.
<BR>&nbsp;&nbsp;&nbsp;&nbsp;&nbsp;Ged koraknu prema njemu. Bili su pomalo slični, kada su se ovako našli licem u lice.
<BR>&nbsp;&nbsp;&nbsp;&nbsp;&nbsp;"Ti si Eret-Akbe", reče Ged. Ovaj drugi nije skidao pogleda sa njega i jednom je klimnuo, ali nije progovorio.
<BR>&nbsp;&nbsp;&nbsp;&nbsp;&nbsp;"Čak i ti, čak i ti moraš izvršavati njegova naređenja." U Gedovom glasu osećao se bes. "O moj gospodaru, najbolji i najhrabriji među nama, počivaj u časnoj smrti!" Podigavši ruke, Ged ih spusti opisavši veliki polukrug, ponovo izgovarajući reči koje je uputio i prethodnom mnoštvu mrtvaca. Njegove šake ostaviše za sobom u vazduhu, na trenutak, široki, svetli trag. Kada je nestao, više nije bilo ni čoveka u oklopu i samo je još sunce treperilo na pesku tamo gde je on prethodno stajao.
<BR>&nbsp;&nbsp;&nbsp;&nbsp;&nbsp;Ged udari po kući od kostiju svojim štapom i ona se sruši i nestade. Ništa od nje nije ostalo do jednog velikog rebra koje je iskočilo iz peska.
<BR>&nbsp;&nbsp;&nbsp;&nbsp;&nbsp;On se vrati Orm Embaru. "Je li to ovde, Orm Embare? Je li to ono mesto?"
<BR>&nbsp;&nbsp;&nbsp;&nbsp;&nbsp;Zmaj otvori usta i snažno dahćući zašišta.
<BR>&nbsp;&nbsp;&nbsp;&nbsp;&nbsp;"Ovde na poslednjoj obali sveta. To je dobro!" Držeći svoj crni štap od tisovine u levoj ruci, Ged raširi ruke u gestu prizivanja i progovori. Iako je govorio jezikom Stvaranja, Aren ga je ipak razumeo. Konačno ga je razumeo, kao što ga svi koji čuju prizivanje moraju razumeti, jer ono ima moć nad svime što postoji: "A sada prizivam tebe da dođeš ovamo, moj neprijatelju, pred moje oči i u svom telesnom odličju i naređujem ti rečju koja neće biti izgovorena do svršetka vremena, dođi!"
<BR>&nbsp;&nbsp;&nbsp;&nbsp;&nbsp;Ali na mestu na kome je trebalo da izgovori ime onog koga priziva, Ged je samo rekao: Moj neprijatelju.
<BR>&nbsp;&nbsp;&nbsp;&nbsp;&nbsp;Usledila je tišina, kao da se utišalo i hučanje mora. Arenu se učinilo da je sunce oslabilo i postalo nejasno, mada je stajalo visoko na vedrom nebu. Plažu prekri tama kao da čovek gleda kroz staklo boje dima; neposredno ispred Geda postalo je veoma mračno i teško je bilo videti šta se tamo nalazi. Činilo se kao da nema ničega, ničega na šta bi svetlost mogla pasti, sama bezobličnost.
<BR>&nbsp;&nbsp;&nbsp;&nbsp;&nbsp;Iz nje iznenada iziđe čovek. Bio je to onaj isti čovek koga su videli na dini, crne kose i dugih ruku, gibak i visok. Sada je držao dugačku šipku ili sečivo od čelika, celom dužinom izgravirano runama, a kada se licem okrenuo prema Gedu, sečivo je nagnuo prema njemu. Ali bilo je nečeg čudnog u pogledu njegovih očiju, kao da ih je zaslepilo sunce, pa ne mogu da vide.
<BR>&nbsp;&nbsp;&nbsp;&nbsp;&nbsp;"Došao sam", reče on, "po vlastitoj volji, na vlastiti način. Živ sam. Samo sam ja živ! Ti misliš da si ti živ, ali ti umireš, umireš. Znaš li šta je ovo što držim u ruci? To je štap Sivog maga, onog koji je ućutkao Neregera, Majstora moje veštine. Ali sada sam ja Gospodar. I dosta mi je poigravanja s tobom." Rekavši to, on iznenada ispruži čeličnu oštricu da dodirne Geda, koji je stajao kao da ne može ni da se pomeri ni da bilo šta kaže. Aren se nalazio korak iza njega i svu raspoloživu volju ulagao je u to da se pomeri, ali nije mogao ni da se promeškolji, nije čak mogao ni da spusti šaku na dršku mača, a glas mu je zastajao u grlu.
<BR>&nbsp;&nbsp;&nbsp;&nbsp;&nbsp;Ali iznad Geda i Arena, iznad njihovih glava, ogromno i besno, našlo se veliko telo zmaja, i to u jednom izvijenom skoku, a onda se obrušilo punom snagom na ovog drugog, tako da se začarana čelična oštrica celom dužinom zarila u zmajeva oklopljena prsa: čovek je pao pod njegovom težinom, ostao slomljen i ugljenisan.
<BR>&nbsp;&nbsp;&nbsp;&nbsp;&nbsp;Ponovo se podigavši sa peska, izvivši leđa u luk, počevši da maše krilima, Orm Embar stade da bljuje vatru i vrišti. Pokušao je da poleti, ali nije mogao. Poguban i hladan metal bio mu je zariven u srce. Zgurio se, iz usta mu je pokuljala crna, otrovna krv koja se pušila, a u nozdrvama mu je zamrla vatra tako da su sada ličile na jame pepela. Zatim je položio svoju veliku glavu na pesak.
<BR>&nbsp;&nbsp;&nbsp;&nbsp;&nbsp;I tako je umro Orm Embar tamo gde je umro i njegov predak Orm, nad Ormovim kostima zakopanim u pesak.
<BR>&nbsp;&nbsp;&nbsp;&nbsp;&nbsp;Ali na mestu gde je Orm zalepio svog neprijatelja na zemlju ležalo je nešto ružno što se grčilo, nalik na telo velikog pauka sasušenog u svojoj mreži. Spalio ga je zmajev dah, a smlavilo njegovo stopalo sa kandžama. Pa ipak, dok ga je Aren promatrao, to nešto se pomerilo. Otpuzalo je malo dalje od zmaja.
<BR>&nbsp;&nbsp;&nbsp;&nbsp;&nbsp;Prema njima se podiže lice. U njemu nije ostalo nimalo one prethodne pristalosti, sada je ono bilo samo ruševina, starost koja je nadživela starost. Usta su mu bila sasušena. Očne duplje prazne, i to odavno prazne. I tako su Ged i Aren konačno ugledali živo lice njihovog neprijatelja.
<BR>&nbsp;&nbsp;&nbsp;&nbsp;&nbsp;Okrenulo se u stranu. Spaljene, pocrnele ruke se ispružiše i u njima se skupi tama, ona ista bezoblična tama koja je zaklonila i smanjila sunčevu svetlost. Ruke Rastvoritelja podsećale su na lučni prolaz ili kapiju, mada nejasnu i bezobličnu i kroz njih nije nestajao ni bledi pesak niti okean, već dugačka padina tame koja je ponirala u tamu.
<BR>&nbsp;&nbsp;&nbsp;&nbsp;&nbsp;Tamo je otišla i slomljena, puzava prilika, a kada je ušla u tamu, na trenutak im se učinilo da se podigla i počela hitro da se kreće, a onda je iščezla.
<BR>&nbsp;&nbsp;&nbsp;&nbsp;&nbsp;"Hajdemo, Lebanene", reče Ged, spustivši desnu šaku na dečakovu mišicu i oni se uputiše u suvu zemlju.
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
