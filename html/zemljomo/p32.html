<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. LORBANERI
<P>&nbsp;&nbsp;&nbsp;&nbsp;&nbsp;Gledan s udaljenosti od deset milja, preko vode obasjane suncem, Lorbaneri je bio zelen, zelen kao sjajna mahovina na obodu fontane. Kada se priđe bliže, iz tog zelenila počinju da se izdvajaju pojedinačni listovi, debla senke, putevi, kuće,i lica i odeća ljudi, prašina, kao i sve ono što čini jedno naseljeno ostrvo. Pa ipak, pored svega toga, bilo je zeleno: jer svaki akr zemljišta na kome ništa nije bilo izgrađeno ili po kome se nije hodilo bio je prepušten niskom hurbah drveću sa zaobljenim krošnjama na vrhu, čijim su se lišćem hranili mali crvi koji su preli svilu, što su je opet muškarci, žene i deca Lorbanerija prerađivali u konac i tkanine. Vazduh je tamo u sumrak pun malih, sivih slepih miševa koji se hrane tim malim crvima. Mnoge pojedu, ali to im se dopušta i tkači svile ih ne ubijaju jer smatraju da predstavlja krajnje loš predznak ako neko ubije sivokrilog slepog miša. Ako mogu ljudi da žive samo od onoga što naprave crvi, kažu oni, onda neosporno na to imaju pravo i mali slepi miševi.
<BR>&nbsp;&nbsp;&nbsp;&nbsp;&nbsp;Kuće su čudno izgledale, sa malim nasumično ugrađenim prozorima i krovovima od hurbah grančica, zelenim od mahovine i lišajeva. To je nekad bilo bogato ostrvo, kao uglavnom i sva ostrva u tom prostranstvu, a njegovo bogatstvo se ogledalo u lepo omalanim i lepo nameštenim kućama, u velikim točkovima i razbojima u kolibama i radionicama, kao i u kamenim gatovima male luke u Sosari u kojoj se moglo usidriti nekoliko trgovačkih galija. Ali sada u luci nije bilo nijedne. boja na kućama je izbledela, nigde se nije mogao naći nijedan komad novog nameštaja, a većina točkova i razboja je mirovala, pokrivena prašinom i paučinom rastegnutom između papućica, između podloge i rama.
<BR>&nbsp;&nbsp;&nbsp;&nbsp;&nbsp;"Čarobnjaci?" upita gradonačelnik sela Sosare, jedan oniži muškarac lica otvrdlog i tamnog kao i njegovi bosi tabani. "U Lorbaneriju nema čarobnjaka. Niti ih je ikad bilo."
<BR>&nbsp;&nbsp;&nbsp;&nbsp;&nbsp;"Ko bi to mogao i da pomisli?" primeti zadivljeno Jastreb. Sedeo je sa osmoricom ili devetoricom seljana i pio vino od bobica hurbah drveta, slabo i kiselo. Pošto je bio primoran na to, kazao im je da je došao u Južno Prostranstvo zarad alemkamenja, ali se ni na koji način inače nije prerušio niti je to učinio sa svojim saputnikom, sem što je Aren ostavio svoj mač sakriven u čamcu, kao i obično; a ako je Jastreb negde kod sebe i imao svoj štap, niko ga nije mogao videti. Seljani su u početku bili mrzovoljni i neprijateljski raspoloženi i mogli su svakog časa ponovo da postanu mrzovoljni i neprijateljski raspoloženi; zahvaljujući Jastrebovoj veštini i njegovom autoritetu uspeli su da ih, makar i nerado prihvate. "Mora da ovde imate obične ljude koji se brinu o drveću", upravo je govorio. "Kako brane voćnjake od kasnog mraza?"
<BR>&nbsp;&nbsp;&nbsp;&nbsp;&nbsp;"Nikako", odgovori jedan mršavi čovek na kraju reda seljana. Sedeli su u nizu leđima oslonjeni o zid krčme, ispod strehe krova od grančica. Nešto malo dalje od njihovih bosih stopala, po tlu su dobovale krupne, meke kapi aprilske kiše.
<BR>&nbsp;&nbsp;&nbsp;&nbsp;&nbsp;"Opasna je kiša, a ne mraz", reče gradonačelnik. "Zbog nje trule čaure crva. Niko nikada neće zaustaviti kišu. Niti je to iko ikada učinio." Imao je nešto protiv čarobnjaka i njihove veštine; neki od ostalih su ozbiljnije razmišljali o tom problemu. "Nikada ranije nije kišilo u ovo doba godine", primeti jedan od njih, "dok je stari bio živ."
<BR>&nbsp;&nbsp;&nbsp;&nbsp;&nbsp;"Ko? Stari Mildi? E pa, on više nije među živima. Mrtav je", reče gradonačelnik.
<BR>&nbsp;&nbsp;&nbsp;&nbsp;&nbsp;"Zvali smo ga Voćar", dodade mršavko. "Da. Zvali smo ga Voćar", složi se još jedan. Nad njih se spusti tišina, slično kiši.
<BR>&nbsp;&nbsp;&nbsp;&nbsp;&nbsp;Aren je sedeo s druge strane prozora u krčmi koja se sastojala od samo jedne prostorije. Na zidu je našao obešenu jednu staru lutnju dugog vrata, sa tri žice, na kakvima su svirali na Ostrvu Svile i sada ju je isprobavao, pokušavajući da iz nje izvuče muziku ne mnogo glasniju od dobovanja kiše po krovu od grančica.
<BR>&nbsp;&nbsp;&nbsp;&nbsp;&nbsp;"Na tržnicama u Gradu Hortu", poče Jastreb, "video sam robu za koju su tvrdili da je svila iz Lorbanerija. Nešto od toga je odista bila svila. Ali nijedna bala nije poticala sa Lorbanerija."
<BR>&nbsp;&nbsp;&nbsp;&nbsp;&nbsp;"Imali smo nekoliko siromašnih sezona", odvrati mršavko. Ovo je četvrta, peta loša godina."
<BR>&nbsp;&nbsp;&nbsp;&nbsp;&nbsp;"Pet godna od Uoči Ugara", reče jedan starac unjkavim, samozadovoljnim glasom, "od dana kada je stari Mildi umro, da, umro je, a nije dostigao ni približno moju starost. Umro je Uoči Ugara."
<BR>&nbsp;&nbsp;&nbsp;&nbsp;&nbsp;"Što je robe manje, to su cene više", reče gradonačelnik. "Jer sada za jednu balu polufine plave svile dobijamo koliko smo ranije dobijali za tri."
<BR>&nbsp;&nbsp;&nbsp;&nbsp;&nbsp;"Ako je dobijemo. Gde su brodovi? A i plava boja je lažna", opet se javi mršavko, otvorivši na taj način polučasovnu raspravu o kvalitetu boja koje se koriste u velikim radionicama.
<BR>&nbsp;&nbsp;&nbsp;&nbsp;&nbsp;"Ko spravlja boje?" upita Jastreb i pokrenu novu prepirku. Tokom nje je saznao da je ceo proces bojenja nadgledala porodica koja je svoje članove, u stvari, smatrala za vračeve; ali ako su nekada i bili vračevi, izgubili su svoju moć, a niko drugi je nije pronašao, kako je zlvoljno primetio mršavko. Jer svi su se oni, sem gradonačelnika, slagali da čuvene lorbanerijske nijanse plave i nedostižne grimizne, koju su zvali "vatra zmajeva" i koju su davno nosile kraljice u Hevnoru, nisu više onakve kakve su nekada bile. Nešto im je nedostajalo. Krivicu su svaljivali na kiše koje su padale kad im vreme nije, na zemlju iz koje se dobijala boja i na prerađivače. "Ili su krive oči", reče mršavko, "oči ljudi koji više ne razlikuju pravu azurnu boju od plavog blata", i tu se on zagleda u gradonačelnika. Gradonačelnik ne prihvati izazov; ponovo svi ućutaše.
<BR>&nbsp;&nbsp;&nbsp;&nbsp;&nbsp;Retko vino kao da im je samo još više ukiselilo raspoloženje, tako da su izgledali natmureni. Sada se još samo čulo rominjanje kiše po nebrojenom lišću u voćnjacima u dolini, šapat mora tamo dole na kraju ulice i šaputanje lutnje u mraku kuće.
<BR>&nbsp;&nbsp;&nbsp;&nbsp;&nbsp;"Ume li da peva, taj tvoj ženkasti momčić?" upita gradonačelnik.
<BR>&nbsp;&nbsp;&nbsp;&nbsp;&nbsp;"Da, ume da peva. Arene! Otpevaj nam nešto, momče."
<BR>&nbsp;&nbsp;&nbsp;&nbsp;&nbsp;"Ne mogu iz ove lutnje da izvučem mol", reče Aren kroz prozor, osmehujući se. "Samo hoće da plače. Šta biste želeli da čujete, domaćini?"
<BR>&nbsp;&nbsp;&nbsp;&nbsp;&nbsp;"Nešto novo", progunđa gradonačelnik.
<BR>&nbsp;&nbsp;&nbsp;&nbsp;&nbsp;Lutnja malo zadrhta; već je uspeo da ovlada njome. "Ovo bi ovde moglo biti novo", reče on i zapeva.
<BR>
<BR>&nbsp;&nbsp;&nbsp;&nbsp;&nbsp;Pored belih brzaka Solee
<BR>&nbsp;&nbsp;&nbsp;&nbsp;&nbsp;i povijenih crvenih grana
<BR>&nbsp;&nbsp;&nbsp;&nbsp;&nbsp;čiji se cvetovi nadnose
<BR>&nbsp;&nbsp;&nbsp;&nbsp;&nbsp;nad njenu pognutu glavu, otežalu
<BR>&nbsp;&nbsp;&nbsp;&nbsp;&nbsp;od tuge za izgubljenim dragim,
<BR>&nbsp;&nbsp;&nbsp;&nbsp;&nbsp;crvenim i belim granama
<BR>&nbsp;&nbsp;&nbsp;&nbsp;&nbsp;i tom neiscrpnom boli
<BR>&nbsp;&nbsp;&nbsp;&nbsp;&nbsp;kunem se, Serijade,
<BR>&nbsp;&nbsp;&nbsp;&nbsp;&nbsp;sine moje majke i Moreda,
<BR>&nbsp;&nbsp;&nbsp;&nbsp;&nbsp;da nikad neću zaboraviti nepravdu
<BR>&nbsp;&nbsp;&nbsp;&nbsp;&nbsp;nikada, nikada.
<BR>
<BR>&nbsp;&nbsp;&nbsp;&nbsp;&nbsp;Bili su nepokretni, ogorčenih lica, pronicljiva pogleda, te namučenih šaka i tela. Sedeli su nepomični u toplom, kišovitom južnjačkom sumraku i slušali tu pesmu nalik na vapaj sivog labuda sa hladnih mora Eje, puni čežnje, ucveljeni.
<BR>&nbsp;&nbsp;&nbsp;&nbsp;&nbsp;"To je neobična muzika", primeti jedan od njih nesigurno.
<BR>&nbsp;&nbsp;&nbsp;&nbsp;&nbsp;Jedan drugi, koji je izgleda bio ubeđen da je ostrvo Lorbaneri apsulutno središte kako vremena tako i prostora, reče: "Muzika stranaca je uvek čudna i mračna."
<BR>&nbsp;&nbsp;&nbsp;&nbsp;&nbsp;"Da čujemo nešto vaše", javi se Jastreb. "I sam bih voleo da čujem nešto veselo. Ovaj momak će pevati samo o davno mrtvim junacima."
<BR>&nbsp;&nbsp;&nbsp;&nbsp;&nbsp;"Evo ja ću", prijavi se poslednji govornik, poče prvo malo da pevuši, a zatim zapeva o žednom, mednom buretu vina, dodajući posle svakog stiha haj i ho, i tako to! Ali niko ne prihvati pesmu i tako njegov glas ostade usamljen čak i dok je pevao refren.
<BR>&nbsp;&nbsp;&nbsp;&nbsp;&nbsp;"I pevanje više nije kakvo je nekad bilo", reče on ljutito. "Zato su krivi mladi, stalno menjaju poredak stvari i ne uče stare pesme."
<BR>&nbsp;&nbsp;&nbsp;&nbsp;&nbsp;"Nije u tome stvar", reče mršavko, "već u tome što ništa više nije kao što je nekad bilo. Ništa više nije kako treba."
<BR>&nbsp;&nbsp;&nbsp;&nbsp;&nbsp;"Da, da, da", soptao je najstariji od njih, "iskoristili smo svu sreću. Eto šta je. Nema više sreće."
<BR>&nbsp;&nbsp;&nbsp;&nbsp;&nbsp;Posle toga nije ostalo više mnogo šta da se kaže. Seljani stadoše da odlaze po dvojica-trojica zajedno, dok Jastreb nije ostao sam s jedne, a Aren s druge strane prozora. A onda se Jastreb, konačno, nasmeja. Ali to nije bio veseo smeh.
<BR>&nbsp;&nbsp;&nbsp;&nbsp;&nbsp;Stidljiva žena vlasnika krčme uđe i prostre im na podu postelje, a zatim se udalji. Legoše. Ali visoke zabatne grede bile su pune slepih miševa. Preko cele noći slepi miševi su uletali i izletali kroz nezastakljen prozor prodorno cijukajući. Tek u zoru su se svi vratili i primirili, smestivši se u obliku malih, sivih, urednih paketa koji su naglavačke visili sa greda.
<BR>&nbsp;&nbsp;&nbsp;&nbsp;&nbsp;Možda Aren nije mogao spokojno da spava zbog nemirnih slepih miševa. A možda i zbog toga što je posle dužeg vremena prvi put spavao na suvom; telo mu se odviklo da počiva na nepokretnom tlu i zbog toga je sve vreme, kada bi utonuo u san, osećao kao da se ljulja, ljulja... i kao da će se zbog tog ljuljanja svet ispod njega izmaknuti i on će se iznenada probuditi. Kada je konačno zaspao, sanjao je da se nalazi okovan u spremištu broda za prevoz robova; i drugi su bili okovani s njim, ali svi su bili mrtvi. Dok je to sanjao, probudio se više no jednom, boreći se da se oslobodi tog sna, ali čim bi zaspao, ponovo bi se obreo u njemu. Na kraju mu se činilo da je ostao potpuno sam na brodu, ali i dalje je bio okovan tako da nije mogao da se pokrene. Onda mu u uho progovori neki čudan, lagani glas. "Oslobodi se veza", reče mu. "Oslobodi se veza." On tada pokuša da se pokrene, i to mu pođe za rukom: ustade. Nalazio se na nekoj nepreglednoj, nejasnoj pustopoljini, pod natmurenim nebom. Iz zemlje je izbijao užas, osećao se u gustom vazduhu, neizmerna količina užasa. Samo ovo mesto predstavljalo je strah, suštinu straha; i on se nalazio u njemu, a nigde nijedne staze. Mora pronaći put, ali staza nije bilo, a on je bio sićušan poput deteta, poput mrava, a mesto je bilo ogromno, beskonačno. Pokušao je da korača, sapleo se, probudio. Sada kada je bio budan, taj strah je bio u njemu, a ne obrnuto, mada nije bio ništa manji niti konačniji. Osećao je da ga guši crna tama sobe, te je pogledao kroz kvadrat koji je obrazovao prozor, tražeći zvezde, ali, iako je kiša prestala, zvezda nije bilo. Ležao je budan i plašio se, a slepi miševi su izletali i uletali na svojim kožnatim krilima koja nisu stvarala buku. Povremeno bi čuo njihove piskutave glasiće na samoj ivici čujnosti.
<BR>&nbsp;&nbsp;&nbsp;&nbsp;&nbsp;Osvanulo je vedro jutro i oni rano ustadoše. Jastreb se ozbiljno raspitivao o alemkamenju. Iako niko od meštana nije znao kako izgleda alemkamen, svi su naširoko raspredali o tome i svađali se; on ih je slušao da bi saznao druge stvari, a ne nešto o alemkamenu. Konačno se on i Aren uputiše putem koji im je gradonačelnik predložio, prema kamenolomima u kojima se vadila zemlja za spravljanje plave boje. Ali Jastreb skrenu s tog puta.
<BR>&nbsp;&nbsp;&nbsp;&nbsp;&nbsp;"Biće da je to ova kuća", reče on. "Rekoše da porodica bojadžija i vračeva koji su izgubili ugled stanuje na ovom putu."
<BR>&nbsp;&nbsp;&nbsp;&nbsp;&nbsp;"Ima li svrhe razgovarati s njima?" upita Aren, kome je Zec još bio u živom sećanju.
<BR>&nbsp;&nbsp;&nbsp;&nbsp;&nbsp;"Postoji središte iz koga izvire ta huda sreća", odvrati grubo mag. "Postoji mesto na kome sreća ističe. Potreban mi je vodič do tog mesta!" I on nastavi dalje, a Aren bi primoran da ga prati. Kuća je stajala po strani, okružena vlastitim voćnjacima, bila je lepa, kamena, ali i na njoj kao i na zemljištu oko nje jasno se primećivalo da već dugo niko o njima ne vodi računa. Neobrane čaure svilenih crva visile su između pokidanih grana, a tle ispod njih bilo je posuto papirnatim đubretom od mrtvih larvi i noćnih leptira. Svuda oko kuće, ispod gusto zasađenog drveća, osećao se miris raspadanja, a kada su došli do nje, Aren se iznenada seti užasa koji ga je okružavao tokom noći.
<BR>&nbsp;&nbsp;&nbsp;&nbsp;&nbsp;Pre no što su i stigli do vrata, ona se širom otvoriše. Kroz njih nahrupi neka sedokosa žena, sevajući zakrvavljenim očima i vičući. "Napolje, prokleti da ste, lopovi, klevetnici, bezumnici, lažovi i bezvredne budale! Gubite se, gubite, odlazite! Zauvek neka vas prati nesreća!"
<BR>&nbsp;&nbsp;&nbsp;&nbsp;&nbsp;Jastreb zastade, zagleda se u nju pomalo zadivljeno, a onda brzo podiže šaku napravivši njom čudan pokret. Izgovorio je samo jednu reč: "Odbij!"
<BR>&nbsp;&nbsp;&nbsp;&nbsp;&nbsp;Žena tada prestade da viče. Zagleda se u njega.
<BR>&nbsp;&nbsp;&nbsp;&nbsp;&nbsp;"Zašto si to učinio?"
<BR>&nbsp;&nbsp;&nbsp;&nbsp;&nbsp;"Da bih otklonio tvoju kletvu."
<BR>&nbsp;&nbsp;&nbsp;&nbsp;&nbsp;Još malo je zurila u njih, a onda konačno promuklo upita: "Stranci?"
<BR>&nbsp;&nbsp;&nbsp;&nbsp;&nbsp;"Sa severa."
<BR>&nbsp;&nbsp;&nbsp;&nbsp;&nbsp;Ona im priđe. U početku Aren samo što je nije ismejao, tu staricu što vrišti na svom pragu, ali kada se našao blizu nje osetio je samo poniženje. Bila je luda, loše odevena, zaudaralo joj je iz usta, a u očima joj se nazirao užasan bol.
<BR>&nbsp;&nbsp;&nbsp;&nbsp;&nbsp;"Nisam u stanju nikoga da prokunem", reče ona. "Ne posedujem moć." Ona ponovi Jastrebovu kretnju. "Tamo odakle dolaziš još rade te stvari?"
<BR>&nbsp;&nbsp;&nbsp;&nbsp;&nbsp;On klimnu. Nije skidao pogled s nje i ona mu ga uzvrati. Ubrzo s njenim licem poče nešto da se događa, poče da se menja i ona upita: "Gde ti je štap?"
<BR>&nbsp;&nbsp;&nbsp;&nbsp;&nbsp;"Ne pokazujem ga ovde, sestro."
<BR>&nbsp;&nbsp;&nbsp;&nbsp;&nbsp;"I ne treba. Držao bi te podalje od života. Isto je bilo i sa mojom moći: ona me je delila od života. Pa sam je izgubila. Izgubila sam sve što sam znala, sve reči i sva imena. Izišle su mi iz očiju i usta niz tanke niti nalik na paučinu. Postoji rupa u svetu kroz koju ističe svetlost. A reči odlaze sa svetlošću. Jesi li to znao? Moj sin po vasceli dan sedi i zuri u mrak, tražeći rupu u svetu. Kaže da bi jasnije video da je slep. Izgubio je osećaj za boje. Bili smo lorbanerijske bojadžije. Pogledaj!" Ona pred njim zamlatara svojim mišićavim, mršavim rukama, do ramena obojenim nekom blagom, prugastom mešavinom neverovatnih boja. "Ne može da se skine s kože", reče ona, "ali um se sasvim ispere. On ne želi da zadrži boje. Ko ste vi?"
<BR>&nbsp;&nbsp;&nbsp;&nbsp;&nbsp;Jastreb ništa ne odgovori. Njegove oči ponovo zarobiše ženine; Aren koji je stajao po strani, posmatrao ih je s nelagodnošću.
<BR>&nbsp;&nbsp;&nbsp;&nbsp;&nbsp;Sasvim iznenada ona zadrhta i prošaputa: "Poznajem te..."
<BR>&nbsp;&nbsp;&nbsp;&nbsp;&nbsp;"Da. Slični se međusobno prepoznaju, sestro."
<BR>&nbsp;&nbsp;&nbsp;&nbsp;&nbsp;Bilo je neobično videti kako se u užasu povlači pred magom, želeći da mu umakne, a u stvari žudi da mu priđe i klekne pred njim.
<BR>&nbsp;&nbsp;&nbsp;&nbsp;&nbsp;On je uhvati za ruku i zadrža. "Da li bi volela da ponovo zadobiješ svoju moć, da povratiš svoju veštinu, da opet vladaš imenima? Mogu ti to dati."
<BR>&nbsp;&nbsp;&nbsp;&nbsp;&nbsp;"Ti si Veliki Čovek", prošaputa ona. "Ti si Kralj Senki, Gospodar Mračnog mesta..."
<BR>&nbsp;&nbsp;&nbsp;&nbsp;&nbsp;"Nisam. Nisam ja nikakav kralj. Ja sam čovek, smrtnik, tvoj brat, tebi sličan."
<BR>&nbsp;&nbsp;&nbsp;&nbsp;&nbsp;"Ali ti nećeš umreti?"
<BR>&nbsp;&nbsp;&nbsp;&nbsp;&nbsp;"Hoću."
<BR>&nbsp;&nbsp;&nbsp;&nbsp;&nbsp;"Ali vratićeš se i živeti zauvek."
<BR>&nbsp;&nbsp;&nbsp;&nbsp;&nbsp;"Ja ne. Niti bilo koji drugi čovek."
<BR>&nbsp;&nbsp;&nbsp;&nbsp;&nbsp;"Znači ti nisi... nisi Veliki iz Tame", reče ona, namrštivši se i gledajući ga malo postrance, s manje straha. "Ali ipak si ti neki Veliki. Zar postoje dvojica? Kako se zoveš?"
<BR>&nbsp;&nbsp;&nbsp;&nbsp;&nbsp;Jastrebovo ozbiljno lice na trenutak smekša. "To ti ne mogu reći", reče on blago.
<BR>&nbsp;&nbsp;&nbsp;&nbsp;&nbsp;"Otkriću ti jednu tajnu", nastavi ona. Sada je stajala uspravljena, licem okrenuta prema njemu, a u glasu i držanju naziralo se staro dostojanstvo. "Ne želim da živim, živim i živim zauvek. Radije bih da mi se vrate imena stvari. Ali njih više nema. Imena sada nisu važna. Više nema tajni. Želiš li da saznaš moje ime?" Oči joj se ispuniše svetlošću, pesnice stegnuše, ona se nagnu napred i prošaputa: "Zovem se Akaren." Zatim glasno viknu: "Akaren! Akaren! Zovem se Akaren! Sada svi znaju moje tajno ime, moje pravo ime i više nema tajni, nema istine, nema smrti... smrti... smrti!" Izvikivala je tu reč jecajući, a sa usana joj je štrcala pljuvačka.
<BR>&nbsp;&nbsp;&nbsp;&nbsp;&nbsp;"Smiri se, Akaren!"
<BR>&nbsp;&nbsp;&nbsp;&nbsp;&nbsp;Smirila se. Niz lice su joj se slivale suze, niz njeno prljavo lice ispresecano loknama neočešljane, sede kose.
<BR>&nbsp;&nbsp;&nbsp;&nbsp;&nbsp;Jastreb dohvati to izborano, suzama zamrljano lice, među šake i ovlaš, veoma nežno, poljubi je u oči. Stajala je nepokretno, zatvorenih očiju. Primakavši zatim svoje usne njenom uvetu on progovori nekoliko reči na Prastarom govoru, još jednom je poljubi, a onda je pusti.
<BR>&nbsp;&nbsp;&nbsp;&nbsp;&nbsp;Ona otvori oči koje su sada bistro gledale i zagleda se u njega, zamišljenim, upitnim pogledom. Tako tek rođeno dete posmatra majku; tako majka gleda svoje dete. Lagano se okrenula i otišla do vrata, ušla i zatvorila ih za sobom: sve je to uradila ćutke, sa začuđenim izrazom lica.
<BR>&nbsp;&nbsp;&nbsp;&nbsp;&nbsp;Ćutke se i mag okrenuo i pošao nazad ka putu. Aren ga je sledio. Nije se usuđivao ništa da ga pita. Uskoro mag zastade, tamo u zapuštenom voćnjaku i reče: "Uzeo sam joj ime i dao joj novo. Tako se na neki način ponovo rodila. Drugačije joj nisam mogao pomoći, to je bila jedina preostala nada."
<BR>&nbsp;&nbsp;&nbsp;&nbsp;&nbsp;Glas mu je bio napet i prigušen.
<BR>&nbsp;&nbsp;&nbsp;&nbsp;&nbsp;"Bila je žena od moći", nastavi on. "Nije bila tek obična veštica ili spravljačica napitaka, već žena koja je poznavala umetnost i veštinu magije, koja je svoje umeće koristila za stvaranje lepote, bila je ponosna i časna žena. Takav je bio njen život. Uludo utrošen život." On se iznenada okrenu i uputi u aleje voćnjaka, te zastade pored jednog debla, okrenut leđima.
<BR>&nbsp;&nbsp;&nbsp;&nbsp;&nbsp;Aren ga je čekao na toplom suncu koje je poigravalo po lišću. Znao je da se Jastreb stidi da Arena optereti svojim osećanjima i, zaista, dečak ništa nije mogao ni da učini ni da kaže. Ali njegovo je srce u tom trenutku potpuno pripadalo njegovom saputniku, ne više s onim romantičnim žarom i obožavanjem, već s bolom, kao da je izvučena neka nit iz same njegove unutrašnjosti i iskovana u neraskidivu vezu. Jer sada je osećao da u toj ljubavi ima samilosti: bez samilosti ljubav nije prekaljena, nije celovita i nije trajna.
<BR>&nbsp;&nbsp;&nbsp;&nbsp;&nbsp;Ubrzo se Jastreb vratio do njega kroz zeleni hlad voćnjaka. Nijedan od njih ništa ne reče i nastaviše put rame uz rame. Već je bilo dosta toplo, kiša od prošle noći nije se osušila, tako da su stopalima podizali prašinu s puta. Ranije se Arenu taj dan činio turobnim i dosadnim, kao da je bio zaražen njegovim snovima, ali sada je uživao u suncu koje je žarilo i olakšanju koje bi osetio u hladu; uživao je da korača ne razmišljajući o tome kuda su se uputili.
<BR>&nbsp;&nbsp;&nbsp;&nbsp;&nbsp;A i inače je bilo svejedno, jer ništa nisu postigli. Poslepodne su proveli u razgovoru sa ljudima koji su vadili rude za boje i u cenkanju oko nekih komadića za koje su ovi tvrdili da predstavljaju alemkamenje. Dok su se polako vraćali u Sosaru, a kasno sunce im grejalo glavu i vratove, Jastreb primeti: "To je plavi malahit, ali sumnjam da će i u Sosari znati razliku."
<BR>&nbsp;&nbsp;&nbsp;&nbsp;&nbsp;"Čudni su ovdašnji ljudi", primeti Aren. "Tako je i sa svim ostalim; ne prave razliku. Kao što je sinoć jedan od njih rekao glavnome: 'Ti ne bi uočio razliku između prave azurne boje i plavog blata...' Žale se na loša vremena, ali ne znaju kada su ta loša vremena nastupila; kažu da posao slabo ide, ali se ne trude da ga poboljšaju; čak ne prave razliku ni između zanatlije i čarobnjaka, između ručnog rada i veštine vračanja. Kao da im u glavama nije sve u redu sa granicama, razlikama i bojama. Njima je sve isto - sve je sivo."
<BR>&nbsp;&nbsp;&nbsp;&nbsp;&nbsp;"Da", odvrati mag zamišljeno. Izvesno vreme je koračao glave uvučene u ramena, nalik na sokola; iako je bio nizak, pravio je velike korake. "Šta im to nedostaje?"
<BR>&nbsp;&nbsp;&nbsp;&nbsp;&nbsp;Aren bez razmišljanja odvrati: "Životna radost."
<BR>&nbsp;&nbsp;&nbsp;&nbsp;&nbsp;"Da", ponovi Jastreb, prihvativši Arenovu tvrdnju i malo potom razmislivši o njoj. "Drago mi je", reče on konačno, "da možeš umesto mene da razmišljaš, momče... osećam se tako umornim i glupim. Još od jutros mi je srce bolesno, od kada smo razgovarali sa onom koja je bila Akaren. Ne volim traćenje i uništavanje. Ne želim da imam neprijatelje. Ako već moram da imam neprijatelja, ne želim da ga tražim i nađem, sretnem se s njim... ako već mora da se lovi, nagrada bi trebalo da bude bogatstvo, a ne neka odvratna stvar."
<BR>&nbsp;&nbsp;&nbsp;&nbsp;&nbsp;"Neprijatelj, gospodaru?" upita Aren.
<BR>&nbsp;&nbsp;&nbsp;&nbsp;&nbsp;Jastreb klimnu.
<BR>&nbsp;&nbsp;&nbsp;&nbsp;&nbsp;"Kada je govorila o Velikom Čoveku, Kralju Senki..."
<BR>&nbsp;&nbsp;&nbsp;&nbsp;&nbsp;Jastreb ponovo klimnu. "Da, tako bar mislim", odvrati on. "Mislim da nam cilj nije da stignemo do tog mesta, već i do određene osobe. Ovo što se događa na ovom ostrvu je zlo, pravo zlo: ovo gubljenje umešnosti i ponosa, ova smrknutost, ovo traćenje. To je delo neke zle volje. Ali volje koja čak ni ne naginje ovamo, koja čak ni ne primećuje Akaren ili Lorbaneri. Trag koji sledimo je trag pukotine, kao da pratimo kola koja su izgubila kontrolu i survavaju se niz padinu brda i izazivaju odron."
<BR>&nbsp;&nbsp;&nbsp;&nbsp;&nbsp;"Da li bi ona... Akaren mogla nešto više da vam kaže o tom neprijatelju... ko je on i gde se nalazi, ili šta je on?"
<BR>&nbsp;&nbsp;&nbsp;&nbsp;&nbsp;"Više ne, momče", odgovori mag blagim ali prilično bezbojnim glasom. "Bez sumnje je mogla. U njenom ludilu još je bilo tragova čarobnjaštva. Odista, njeno ludilo je i bilo njeno čarobnjaštvo. Ali nisam mogao da je zadržim da bi mi odgovorila. Suviše je patila."
<BR>&nbsp;&nbsp;&nbsp;&nbsp;&nbsp;I on nastavi da korača s glavom delimično uvučenom među ramena, kao da i sam trpi i žudi da izbegne neku bol.
<BR>&nbsp;&nbsp;&nbsp;&nbsp;&nbsp;Aren se okrenu kada začu bat na putu iza njih. Za njima je trčao neki čovek, bio je još dosta daleko, ali im se brzo približavao. Prašina sa puta i njegova dugačka kosa stvarale su oko njega, pri svetlosti što je dolazila sa zapada, oreole crvenila, a njegova dugačka senka pomamno je poskakivala duž debala i aleja voćnjaka pored puta. "Čujte!" povika on. "Stanite! Pronašao sam je! Pronašao sam je!"
<BR>&nbsp;&nbsp;&nbsp;&nbsp;&nbsp;U trku stiže do njih. Arenova šaka polete kroz vazduh prema mestu gde je trebalo da se nalazi drška njegova mača, zatim ka mestu gde se ranije nalazio sada izgubljen nož, a onda se steže u pesnicu i sve to u deliću sekunde. On se namršti i krenu napred. Taj je čovek za celu glavu bio viši od Jastreba i imao je široka ramena: dahtao je, besneo, ludački sevao očima. "Pronašao sam je!" nastavljao je da ponavlja, dok je Aren pokušao da ovlada njime odlučnim, pretećim glasom i držanjem, te je rekao: "Šta želiš?" Čovek pokuša da ga zaobiđe i stigne do Jastreba. Aren se ponovo nađe ispred njega.
<BR>&nbsp;&nbsp;&nbsp;&nbsp;&nbsp;"Ti si bojadžija iz Lorbanerija", reče Jastreb.
<BR>&nbsp;&nbsp;&nbsp;&nbsp;&nbsp;Aren shvati da je ispao budala kada je pokušao da zaštiti svog saputnika; zato sada koraknu u stranu, sklonivši se s puta. Jer tih pet magovih reči bilo je dovoljno da ludak prestane da dahće i opusti velike šake stegnute u pesnice; pogled mu se primiri; klimnu u znak odgovora.
<BR>&nbsp;&nbsp;&nbsp;&nbsp;&nbsp;"Bio sam bojadžija", izusti on, "ali sada ne mogu da bojim." Tada iskosa pogleda Jastreba i razvuče usta u osmeh; zatrese glavom sa prašnjavom ćubom crvenkaste kose. "Oduzeo si mojoj majci ime", reče on. "Sada je ne poznajem, a ne poznaje ni ona mene. I dalje me veoma voli, ali me je napustila. Mrtva je."
<BR>&nbsp;&nbsp;&nbsp;&nbsp;&nbsp;Arenu se steže srce, ali primeti da je Jastreb samo neznatno odmahnuo glavom. "Ne, ne", reče on, "nije ona mrtva."
<BR>&nbsp;&nbsp;&nbsp;&nbsp;&nbsp;"Ali biće. Umreće."
<BR>&nbsp;&nbsp;&nbsp;&nbsp;&nbsp;"Hoće. To je posledica življenja", odvrati mag. Bojadžija je, izgleda, trenutak mozgao o tome, a zatim priđe sasvim blizu Jastrebu, uhvati ga za ramena i nagnu se nad njim. Učinio je to tako brzo da ga Aren nije mogao sprečiti, ali im je ipak prišao tako blizu da je čuo njegov šapat: "Pronašao sam rupu u tami. Tamo je stajao Kralj. Posmatrao ju je; upravljao je njome. Imao je mali plamen, malu sveću u ruci. Dunuo je i ugasio ju je. Onda je ponovo dunuo i ona se rasplamsala! Rasplamsala se!"
<BR>&nbsp;&nbsp;&nbsp;&nbsp;&nbsp;Jastreb ničim nije pokazao da mu smeta što ga ovaj drži za ramena i što mi šapuće. On jednostavno upita: "Gde si ti bio kada si to video?"
<BR>&nbsp;&nbsp;&nbsp;&nbsp;&nbsp;"U krevetu."
<BR>&nbsp;&nbsp;&nbsp;&nbsp;&nbsp;"Sanjao si?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Video si je na zidu?"
<BR>&nbsp;&nbsp;&nbsp;&nbsp;&nbsp;"Ne", odvrati bojadžija odjednom jecavim glasom i kao da mu je nelagodno. Zatim pusti maga i zakorači unazad, udaljivši se od njega. "Ne, ja... ne znam gde se nalazi. Pronašao sam je, ali ne znam gde."
<BR>&nbsp;&nbsp;&nbsp;&nbsp;&nbsp;"To je ono što bih voleo da znam", primeti Jastreb.
<BR>&nbsp;&nbsp;&nbsp;&nbsp;&nbsp;"Mogu vam pomoći."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Imate čamac. U njemu ste pristigli ovamo i u njemu ćete krenuti dalje. Idete li na zapad? Tamo treba poći. To je put koji vodi do mesta na kojem on izlazi. Tamo mora da je to mesto, mesto ovde jer on je živ... nisu u pitanju nekakve duše, duhovi, koji prelaze preko zida, već telo; to je besmrtno telo. Video sam plamen kako se izvija naviše u tami podstaknut njegovim dahom, plamen kji je prethodno bio ugašen. Video sam to." Čovekovo lice se preobrazilo, u njemu se sad nazirala neka divlja lepota pri dugoj crvenozlatnoj svetlosti. "Znam da je prevazišao smrt. Znam to. Žrtvovao sam svoju veštinu vračanja da bih to saznao. Nekada sam bio vrač. Vi to znate i vi ćete poći tamo. Povedite me sa sobom." Ista svetlost zračila je i sa Jastrebovog lica, ali ono je ostalo nepromenjeno i strogo. "Pokušavam da stignem tamo", reče on.
<BR>&nbsp;&nbsp;&nbsp;&nbsp;&nbsp;"Dopustite mi da pođem s vama!"
<BR>&nbsp;&nbsp;&nbsp;&nbsp;&nbsp;Jastreb kratko klimnu. "Ako budeš spreman kada isplovimo", reče on isto onako hladno kao i ranije.
<BR>&nbsp;&nbsp;&nbsp;&nbsp;&nbsp;Bojadžija se povuče od njega još za jedan korak, a zanos na njegovom licu poče lagano da tamni dok ga ne zameni neki čudni mračni izraz; kao da se neka razumna misao borila da prodre kroz oluju reči, osećanja i vizija koje su ga zbunjivale. Na kraju se bez reči okrenu i potrča nazad putem, nestajući u izmaglici prašine koja se još nije slegla od njegovog prvog prolaska. Aren duboko i s olakšanjem uzdahnu.
<BR>&nbsp;&nbsp;&nbsp;&nbsp;&nbsp;Jastreb takođe uzdahnu, mada njegov uzdah nije bio uzdah olakšanja. "E pa", zausti on. "Na čudnim putevima čovek ima čudne vodiče. Hajdemo."
<BR>&nbsp;&nbsp;&nbsp;&nbsp;&nbsp;Aren uhvati korak s njim. "Nećete ga povesti sa nama?" upita on.
<BR>&nbsp;&nbsp;&nbsp;&nbsp;&nbsp;"To zavisi od njega."
<BR>&nbsp;&nbsp;&nbsp;&nbsp;&nbsp;Aren ljutito pomisli: i od mene takođe. Ali ništa ne reče i oni nastaviše zajedno dalje u tišini.
<BR>&nbsp;&nbsp;&nbsp;&nbsp;&nbsp;Nisu ih ljubazno primili kada su se vratili u Sosaru. Na tako malom ostrvu kao što je Lorbaneri stvari se brzo pročuju, a i nema sumnje da ih je neko video kako skreću prema Kući bojadžija i kako razgovaraju sa ludakom na putu. Vlasnik krčme ih je osorno poslužio, a njegova žena se ponašala kao da ih se na smrt plaši. Uveče kada su muškarci iz sela došli da posede ispred strehe krčme, trudili su se da pokažu strancima kako ne žele s njima da razgovaraju i kako su u međusobnom razgovoru veoma pametni i veseli. Ali to nije dugo potrajalo, tako da je njihova veselost ubrzo splasnula. Dugo su svi sedeli ćutke, dok se na kraju gradonačelnik nije obratio Jastrebu: "Jeste li pronašli to vaše plavo kamenje?"
<BR>&nbsp;&nbsp;&nbsp;&nbsp;&nbsp;"Pronašao sam neko plavo kamenje", odvrati učtivo Jastreb.
<BR>&nbsp;&nbsp;&nbsp;&nbsp;&nbsp;"Sopli vam je, nema sumnje, pokazao gde da ga potražite."
<BR>&nbsp;&nbsp;&nbsp;&nbsp;&nbsp;"Ha, ha, ha", nasmejaše se ostali kako bi pohvalili ovaj majstorski zadat ironičan udarac.
<BR>&nbsp;&nbsp;&nbsp;&nbsp;&nbsp;"Sopli je sigurno onaj crvenokosi?"
<BR>&nbsp;&nbsp;&nbsp;&nbsp;&nbsp;"Ludak. Jutros ste svratili do njegove majke."
<BR>&nbsp;&nbsp;&nbsp;&nbsp;&nbsp;"Tražim vrača", odvrati vrač.
<BR>&nbsp;&nbsp;&nbsp;&nbsp;&nbsp;Mršavko koji je sedeo najbliže njemu pljunu u tamu. "Zbog čega?"
<BR>&nbsp;&nbsp;&nbsp;&nbsp;&nbsp;"Mislio sam da bih mogao pronaći ono što tražim."
<BR>&nbsp;&nbsp;&nbsp;&nbsp;&nbsp;"Ljudi dolaze na Lorbaneri zbog svile", reče gradonačelnik, "a ne zbog kamenja. Ne dolaze zbog čarolija. Ili zbog mlataranja rukama, hokus-pokusa i čarobnjačkih trikova. Ovde živi pošten svet koji se bavi poštenim poslom."
<BR>&nbsp;&nbsp;&nbsp;&nbsp;&nbsp;"Tako je. U pravu je", složiše se ostali.
<BR>&nbsp;&nbsp;&nbsp;&nbsp;&nbsp;"I mi ovde ne želimo drugačije ljude, strance koji njuškaju unaokolo i mešaju se u naše poslove."
<BR>&nbsp;&nbsp;&nbsp;&nbsp;&nbsp;"Tako je. U pravu je", začuše se ponovo ostali u horu.
<BR>&nbsp;&nbsp;&nbsp;&nbsp;&nbsp;"Da se u okolini pojavio kakav čarobnjak koji nije lud, ponudili bismo mu častan posao u spremištima, ali oni ne znaju da obavljaju poštene poslove."
<BR>&nbsp;&nbsp;&nbsp;&nbsp;&nbsp;"Mogli bi, da ih ima", odvrati Jastreb. "Vaša spremišta su prazna, o voćnjacima niko ne vodi računa, svila u skladištima je istkana još pre mnogo godina. Šta, u stvari, radite vi ovde u Lorbaneriju?"
<BR>&nbsp;&nbsp;&nbsp;&nbsp;&nbsp;"Gledamo svoja posla", odbrusi gradonačelnik, ali se tada uzbuđeno umeša mršavko. "Zašto brodovi ne dolaze, recite nam! Šta rade oni tamo u Gradu Hortu? Da nije to zbog toga što su naši radovi bili loši?" Prekinuše ga ljutiti povici. Vikali su jedni na druge, svi su poustajali, gradonačelnik je mahao pesnicom Jastrebu ispred nosa, jedan je potegao nož. Podivljali su. Aren smesta skoči na noge. Posmatrao je Jastreba očekujući da ga vidi iznenada obasjanog magijskom svetlošću, a sve prisutne da zaneme kada otkriju njegovu moć. Ali on to nije učinio. Ostao je da sedi i prelazi pogledima s jednog na drugog i sluša njihove pretnje. Postepeno su se smirili, kao da nisu mogli da ustraju ni u ljutnji ništa duže nego u veselju. Nož je vraćen u korice; pretnje su se pretvorile u frktanje. Počeli su da se razilaze poput pasa koji napuštaju bitku, neki kočopereći se, a neki podvijenih repova.
<BR>&nbsp;&nbsp;&nbsp;&nbsp;&nbsp;Kada njih dvojica ostaše sami, Jastreb ustade, uđe u krčmu i otpi jedan poveći gutljaj vode iz krčaga pored vrata. "Idemo, momče", reče on. "Dosta mi je ovoga."
<BR>&nbsp;&nbsp;&nbsp;&nbsp;&nbsp;"U čamac?"
<BR>&nbsp;&nbsp;&nbsp;&nbsp;&nbsp;"Da." On spusti dva srebrna novčića kojima se trgovalo na sims prozora kao naknadu za prenoćište, te podiže nihov laki smotuljak odeće. Aren je bio umoran i pospan, te se osvrnuo po sobi krčme, zagušljivoj i sumornoj, po kojoj su lepršali slepi miševi čiji je dom bio među gredama podno krova; prisetio se prošle noći provedene u toj sobi, te je voljno krenuo za Jastrebom. Takođe je pomislio, dok su se spuštali jednom mračnom ulicom Sosare, da će ako sada krenu umaći ludaku Sopliju. Ali kada su stigli u luku, on ih je već čekao na doku.
<BR>&nbsp;&nbsp;&nbsp;&nbsp;&nbsp;"Tu si", reče mag. "Ukrcavaj se ako želiš da pođeš."
<BR>&nbsp;&nbsp;&nbsp;&nbsp;&nbsp;Sopli bez ijedne reči siđe u čamac i sklupča se pored jarbola poput kakvog velikog neočešljanog psa. Aren se pobuni. "Gospodaru!" poče on. Jastreb se okrenu; stajali su, licem u lice, na doku iznad čamca.
<BR>&nbsp;&nbsp;&nbsp;&nbsp;&nbsp;"Na ovom su ostrvu svi ludi, ali ja sam mislio da vi niste. Zašto ga vodite sa sobom?"
<BR>&nbsp;&nbsp;&nbsp;&nbsp;&nbsp;"Da mi bude vodič."
<BR>&nbsp;&nbsp;&nbsp;&nbsp;&nbsp;"Vodič... u još veće ludilo? U smrt davljenjem ili udarcem noža u leđa?"
<BR>&nbsp;&nbsp;&nbsp;&nbsp;&nbsp;"U smrt, ali kojim putem, to ne znam."
<BR>&nbsp;&nbsp;&nbsp;&nbsp;&nbsp;Aren je govorio uzbuđeno i mada mu je Jastreb tiho govorio, u njegovom glasu osećao se nekakav divlji prizvuk. Nije bio navikao da ga neko ispituje. Ali otkako je Aren pokušao tog popodneva da ga na putu zaštiti od ovog ludaka i uverio se da je njegov čin bio uzaludan i nepotreban, osećao je gorčinu i sav onaj nalet odanosti što ga je osetio jutros sada je nestao i bio izgubljen. Nije bio u stanju da zaštiti Jastreba; nije mu bilo dozvoljeno da donosi bilo kakve odluke; nije bio u stanju ili mu nije bilo dozvoljeno, čak ni da shvati prirodu njihove potrage. Jednostavno ga je vukao za sobom kao kakvo dete. Ali on nije bio dete.
<BR>&nbsp;&nbsp;&nbsp;&nbsp;&nbsp;"Neću se svađati s vama, gospodaru", reče on što je hladnije mogao. "Ali ovo... ovo je van pameti!"
<BR>&nbsp;&nbsp;&nbsp;&nbsp;&nbsp;"To je van svake pameti. Idemo onamo kuda nas neće razum odvesti. Ideš li ili ne?"
<BR>&nbsp;&nbsp;&nbsp;&nbsp;&nbsp;U Arenovim očima pojaviše se suze besa. "Rekao sam da ću vas pratiti i služiti. Ja ne kršim datu reč."
<BR>&nbsp;&nbsp;&nbsp;&nbsp;&nbsp;"To je dobro", primeti mag smrknuto i napravi pokret kao da će se okrenuti. A onda se ponovo zagleda u Arena. "Potreban si mi, Arene, kao i ja tebi. Jer evo sada ću ti reći - verujem da je ovaj put kojim ćemo poći, put kojim moraš poći, ne zato što si poslušan ili meni odan, već stoga što ti je bilo suđeno da ga slediš još pre no što si me i ugledao; pre no što si kročio na Rouk; pre no što si otplovio sa Enlada. Ne možeš skrenuti s njega."
<BR>&nbsp;&nbsp;&nbsp;&nbsp;&nbsp;Glas mu nije postao nimalo mekši. Aren mu odgovori isto tako smrknuto: "Kako da se vratim, bez čamca, sa kraja sveta gde se sada nalazimo?"
<BR>&nbsp;&nbsp;&nbsp;&nbsp;&nbsp;"Misliš da je ovo kraj sveta? Ne, to se nalazi još dalje. Možda ćemo stići i do njega."
<BR>&nbsp;&nbsp;&nbsp;&nbsp;&nbsp;Aren klimnu i prebaci se u čamac. Jastreb odveza konopac i dozva lagani vetar u jedro. Kada su napustili prazne dokove Lorbanerija koji su se sada ocrtavali u daljini, dunu hladan i čisti vazduh sa mračnog severa i pojavi se srebrni mesec iz glatkog mora pred njima, te poče da se diže s njihove leve strana kada su krenuli prema jugu kako bi obišli ostrvo.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
