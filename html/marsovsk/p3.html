<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Norbert Štajner imao je izvesnu slobodu da dolazi i odlazi kad se njemu hoće, jer je bio sam svoj poslodavac. U jednoj maloj gvozdenoj zgradi blizu grada Bančivud Parka pravio je 'zdravstvenu hranu', proizvedenu isključivo od domaćih biljaka i minerala, bez ikakvih hemijskih sredstava za održavanje, bez hemijskog zaprašivanja ili prskanja, i bez neorganskih đubriva. Jedna firma u Bančivud parku pakovala je njegove proizvode u ambalažu profesionalnog izgleda - sandučiće, kartonske kutije, tegle i koverte, a onda se Štajner vozio po Marsu i prodavao, on sam, neposredno kupcima.
<BR>&nbsp;&nbsp;&nbsp;&nbsp;&nbsp;Ostvarivao je lepu zaradu, zato što, zapravo, nije imao nikakvu konkurenciju; taj njegov posao bio je jedini posao sa 'zdravstvenom', sto posto prirodnom hranom, na celom Marsu.
<BR>&nbsp;&nbsp;&nbsp;&nbsp;&nbsp;Imao je i dopunski deo posla. Uvozio je sa Zemlje razne gurmanske specijalitete, kao što su tartuf-gljive, guščija pašteta, kavijar, supa od kengurovih repova, danski plavi sir, dimljene ostrige, prepeličja jaja i 'rum-babase', što je sve bilo na Marsu nezakonito, zato što su UN pokušavale da nateraju kolonije na prehrambenu samodovoljnost. Stručnjaci za ishranu pri UN tvrdili su da nije bezbedno prevoziti hranu kroz svemir, zbog mogućeg dejstva zračenja, ali je Štajner znao da oni to pričaju iz sasvim drugog razloga - iz bojazni od toga šta bi se sa kolonijama desilo u slučaju da na Zemlji izbije rat. Tada bi svaka dalje isporuka hrane prestala, pa bi naseobine, ako nisu dotad postale prehrambeno samodovoljne, verovatno za kratko vreme pomrle od gladi.
<BR>&nbsp;&nbsp;&nbsp;&nbsp;&nbsp;Štajner se divio njihovoj logici, ali nije želeo da im se pridruži na delu. Potajni uvoz nekoliko konzervi francuskih tartufa neće navesti mlečne farmere da dignu ruke od daljih pokušaja proizvodnje mleka, niti odgajivače svinja, junadi i ovaca od borbe da sa svojih farmi izvuku iole ikakvu zaradu. Voćnjaci jabuka, breskvi i kajsija i dalje će se saditi i negovati, prskati i navodnjavati, čak i ako se u pojedinim naseljima pojave staklene tegle sa kavijarom, po ceni od dvadeset dolara po komadu.
<BR>&nbsp;&nbsp;&nbsp;&nbsp;&nbsp;U ovom trenutku, Štajner je pregledao jednu isporuku turskog slatkiša poznatog kao 'halvah' ili alva. Alva je stigla prethodne noći, automatskim brodom koji je redovno putovao između Manile i jednog majušnog sletišta u pustoši FDR planina; to je sletište Štajner izgradio, koristeći Blikmene kao radnu snagu. Alva se dobro prodavala, naročito u Novom Izraelu; pregledajući da neka konzerva nije kojim slučajem oštećena, Štajner proceni da će svaku moći da proda za bar pet dolara. I stari Arni Kot u Luistaunu kupuje praktično svaki slatkiš koji Štajner uspe da pribavi; i sireve, i sve vrste ribljih konzervi; a tek kanadsku dimljenu slaninu! Ona stiže u konzervama od po dva i po kilograma, isto kao i holandska šunka. Zapravo, Arni Kot je njegov najbolji pojedinačni kupac.
<BR>&nbsp;&nbsp;&nbsp;&nbsp;&nbsp;Šupa koja je Štajneru služila kao magacin, i u kojoj je sad sedeo, bila je na takvom mestu da se iz nje moglo videti Štajnerovo malo, privatno, protivzakonito sletište. Na sletištu je uspravno stajala raketa koja je pristigla prošle noći; Štajnerov tehničar - pošto on sam nije bio nimalo vičan tehnici - vredno je radio oko rakete, pripremajući je za povratni let do Manile. Raketa beše mala, samo sedam metara visoka, ali švajcarske izrade, vrlo postojana. Oko njih je marsovsko sunce, rđaste crvene boje, bacalo izdužene senke planinskih vrhunaca; Štajner je upalio kerozinsku grejalicu da bi zagrejao šupu. Videći da ga Štajner gleda kroz prozor magacina, tehničar klimnu glavom, da bi tako naznačio da je raketa spremna za ukrcavanje povratnog tereta; zato Štajner privremeno ostavi konzerve sa alvom. Dohvati polugu magacinskih kolica i izgura ih, natovarena kartonskim kutijama, kroz vrata magacina, na kamenito tlo.
<BR>&nbsp;&nbsp;&nbsp;&nbsp;&nbsp;"To izgleda da će biti oko pedeset kila", reče njegov tehničar kritički, dok se Štajner približavao, gurajući kolica.
<BR>&nbsp;&nbsp;&nbsp;&nbsp;&nbsp;"Vrlo lake kutije", reče Štajner. U njima je bila sušena trava jedne određene vrste, koja će, kad stigne do Filipina, biti prerađena na takav način da će dobijena materija biti veoma slična hašišu. To se u Sjedinjenim Državama kupuje po ogromnoj ceni i puši u mešavini sa običnim virdžinijskim berli-duvanom. Štajner nikad nije lično probao tu travu; po njegovom uverenju, fizičko i moralno zdravlje behu jedna ista stvar. Verovao je u svoju sto posto prirodnu hranu, i nikada nije pušio ni pio.
<BR>&nbsp;&nbsp;&nbsp;&nbsp;&nbsp;Zajedničkim snagama, on i Oto utovariše novi teret u raketu, zatvoriše je hermetički, a onda Oto podesi časovnik sistema za automatsko navođenje. Kroz nekoliko dana, na Domu, u Manili, Hoze Peskvito će istovariti kutije, pregledati priloženi robni list i početi da prikuplja robu koja Štajneru treba, za novi let ka Marsu.
<BR>&nbsp;&nbsp;&nbsp;&nbsp;&nbsp;"Mož' me povezeš sad kad se vraćaš?" upita Oto.
<BR>&nbsp;&nbsp;&nbsp;&nbsp;&nbsp;"Idem prvo u Novi Izrael", reče Štajner.
<BR>&nbsp;&nbsp;&nbsp;&nbsp;&nbsp;"Nema problema. Imam ja vremena dovoljno."
<BR>&nbsp;&nbsp;&nbsp;&nbsp;&nbsp;Oto Cite je, svojevremeno, i sam imao mali crnoberzijanski posao; 'valjao' je isključivo elektronsku opremu, komponente veoma sitne i krhke, a švercovao ih je u običnim, redovnim putničkim brodovima na linijama između Zemlje i Marsa. A još pre toga, pokušavao je da uvozi izuzetno dragocene artikle kao što su pisaće mašine, foto-aparati, kasetofoni, krzna i viski; ali na tom polju potisnula ga je konkurencija. Trgovina tim životno potrebnim robama, koje su 'išle' u svim kolonijama, prešla je u šake velikih profesionalnih crnoberzijanskih bandi koje su imale, kao oslonac, ogroman kapital, a i svoje sopstvene teretne brodove, i to velike. Osim toga, Oto i nije bio srcem vezan za takve robe. On je želeo da bude serviser; uistinu je i došao na Mars da bi to postao, ne znajući da postoje samo dve ili tri servisne firme na celom Marsu, i da one monopolizuju taj posao, to jest da nastupaju kao esnafi sa isključivim pravom rada; takva je bila kompanija Ji, za koju je radio Džek Bolen, njegov komšija. Otoa su primili samo na proveru, ocenili njegove sposobnosti i zaključili da nije dovoljno dobar za taj posao. Zato je on, posle oko godinu dana provedenih na Marsu, počeo raditi za Štajnera i razvijati svoju malu 'uvoznu operaciju'. Bilo je to za njega ponižavajuće, ali bar nije morao raditi kao fizički radnik u nekoj od radnih grupa za rmbanje u pustinji, pod suncem.
<BR>&nbsp;&nbsp;&nbsp;&nbsp;&nbsp;Dok se sa Otoom vraćao u magacin, Štajner reče: "Ja, lično, nikako ne podnosim te Izraelce, iako moram s njima sarađivati sve vreme. Neprirodni su; to, mislim, kako žive u tim barakama i večito pokušavaju da zasade plantaže pomorandži i limuna. Imaju prednost u odnosu na sve nas ostale, zato što su na Domu živeli praktično isto kao mi ovde, u pustinji i gotovo bez ikakvih resursa."
<BR>&nbsp;&nbsp;&nbsp;&nbsp;&nbsp;"Istina", teče Oto Cite. "Ali moraš im priznati da zaista zuje od posla. Nisu lenštine."
<BR>&nbsp;&nbsp;&nbsp;&nbsp;&nbsp;"A pazi još ovo", reče Štajner. "Dvolični su u vezi sa hranom. Vidi koliko konzervi ne-košer mesa kupuju od mene. Niko od njih se ne pridržava tih propisa o ishrani."
<BR>&nbsp;&nbsp;&nbsp;&nbsp;&nbsp;"Pa ti, ako ne odobravaš što oni od tebe kupuju dimljene ostrige, nemoj da prodaješ", reče Oto.
<BR>&nbsp;&nbsp;&nbsp;&nbsp;&nbsp;"To je njihova stvar, ne moja", odvrati Štajner.
<BR>&nbsp;&nbsp;&nbsp;&nbsp;&nbsp;Imao je još jedan, čak i Otou nepoznat razlog za odlaženje u Novi Izrael. Tamo je živeo jedan od njegovih sinova, u posebnom logoru za decu 'sa anomalijama'. Taj termin odnosio se na svako dete koje se od normalne dece razlikuje, bilo fizički ili psihički, u toj meri da nije za redovnu školu. Taj Štajnerov sin bio je autističan; instruktorka u logoru radila je s njim već tri godine, pokušavajući da ga uvede u komunikaciju sa ljudskom kulturom u kojoj je rođen.
<BR>&nbsp;&nbsp;&nbsp;&nbsp;&nbsp;Imati autistično dete, to je bila posebna sramota, između ostalog i zato što su psiholozi verovali da to stanje potiče od nekog defekta u roditeljima, a naročito od šizoidnog temperamenta. Manfred Štajner, deset godina star, nikada nijednu reč nije progovorio. Kretao se trkom, i to na prstima, i izbegavao ljude kao da su nekakvi predmeti, oštro-bodljasti i opasni. Telesno, bio je krupan i zdrav plavokosi dečak; tokom prve godine njegovog života, pa i duže, Štajnerovi su se radovali što ga imaju. Ali sada... Čak i instruktorka u logoru BG nudila je vrlo malo ili nimalo nade. Ona, koja je bila uvek optimistična, po dužnosti.
<BR>&nbsp;&nbsp;&nbsp;&nbsp;&nbsp;"Možda ću ostati u Novom Izraelu ceo dan", reče Norbert Štajner, dok su on i Oto utovarivali konzerve alve u helikopter. "Moram posetiti svaki prokleti kibuc tamo, a to traje satima."
<BR>&nbsp;&nbsp;&nbsp;&nbsp;&nbsp;"Zašto ti nećeš da ja pođem s tobom?" upita Oto, sa vrelim besom.
<BR>&nbsp;&nbsp;&nbsp;&nbsp;&nbsp;Štajner pognu glavu, poče se premeštati s noge na nogu, pa reče kao krivac: "Ne razumeš. Voleo bih ja da imam društvo, ali..." Na tren pomisli da kaže Otou istinu. "Odbaciću te do stanice traktor-busa, važi?" Obuze ga umor. Kad bude stigao u logor BG naći će Manfreda sasvim istog: dečka koji nikad nikog ne pogleda u oči i koji večito beži negde po rubu raspoloživog prostora, pre nalik na neku napetu, podozrivu životinju nego na dete... Jedva da ima ikakvog smisla ići; ipak, on će otići.
<BR>&nbsp;&nbsp;&nbsp;&nbsp;&nbsp;U svome umu, Štajner je svu krivicu svaljivao na svoju ženu; kad je Manfred bio beba, nikada nije pričala s njim niti ispoljavala ma i najmanju naklonost prema njemu. Pošto je školovanjem osposobljena za hemičarku, zauzela je i prema detetu neki intelektualni, činjenični stav, koji majci ne dolikuje. Kupala je i hranila bebu kao da je to neka laboratorijska životinja, kao beli pacov. Održavala čistoću i zdravlje bebe, ali nikad ništa ne otpevala, nikad se nasmejala sa bebom, nikad stvarno upotrebila govor ka bebi ili sa bebom. Prirodna stvar da je dečko postao autističan; šta je drugo mogao? Razmišljanje o ovome činilo je Štajnera tmurnim. Eto ti ga na, kad si ti hteo da se ženiš magistarkom nauka. Kad samo pogleda dečaka Bolenovih, koji su njima prve komšije; kako se taj igra, kako se dernja... ali vidi kakva je Silvija Bolen: prava majka i prava žena, bodra, fizički privlačna, živa. Doduše, sebična i sklona da dominira... Ima veoma razvijeno osećanje za ono što je njeno. Ali on joj se divi i za to. Nije sentimentalna; snažna je. Na primer, po pitanju vode, vidi kakav je stav zauzela. Ne možeš je slomiti čak ni tvrdnjom da ti je kroz rupu na tanku iscurela dvonedeljna količina vode. Razmišljajući o tome, Štajner se nasmeši tužno. Nisu uspeli da zavaraju Silviju Bolen, ni za tren.
<BR>&nbsp;&nbsp;&nbsp;&nbsp;&nbsp;Oto reče: "Onda me istovari na autobuskoj."
<BR>&nbsp;&nbsp;&nbsp;&nbsp;&nbsp;Štajner, sa olakšanjem, odvrati: "Baš dobro. I nećeš morati da trpiš one Izraelce."
<BR>&nbsp;&nbsp;&nbsp;&nbsp;&nbsp;Oto ga odmeri pogledom i reče: "Rekao sam ti, Norberte, oni meni ne smetaju."
<BR>&nbsp;&nbsp;&nbsp;&nbsp;&nbsp;Zajedno su ušli u helikopter; Štajner je seo na pilotsko sedište i pokrenuo motor. I više ništa nije rekao Otou.
<BR>&nbsp;&nbsp;&nbsp;&nbsp;&nbsp;Spuštajući helikopter na Vajcman-Polje, severno od Novog Izraela, Štajner je osećao krivicu što je onako loše govorio o Izraelcima. A bio je to samo deo njegovog nastupa sračunatog na to da otera Otoa, da ovaj ne pođe s njim do Novog Izraela; ipak, nije bilo pravo govoriti tako, nije bilo u skladu sa njegovim autentičnim osećanjima. Sramota, uvide on. Eto zbog čega je tako govorio: zbog sramote, zbog svog defektnog sina u kampu BG... Kakav je moćan poriv stid, pomisli on; može naterati čoveka da kaže bilo šta.
<BR>&nbsp;&nbsp;&nbsp;&nbsp;&nbsp;Da nije Izraelaca, o njegovom sinu ne bi imao ko da se stara. Nijedna druga ustanova za decu sa anomalijama ne postoji na Marsu, iako na Domu ima na desetine takvih, a i svih drugih vrsta institucija kojih se on može setiti. Cena koju on plaća da bi Manfred ostajao u tom kampu tako je niska, da je praktično samo formalnost. Dok je parkirao helikopter i izlazio, osećanje krivice u njemu je raslo, toliko da se on najzad zapita kako da pogleda Izraelcima u lice. Činilo mu se da bi oni, ne daj Bože, mogli nekako da naslute, nekom intuicijom, šta je on o njima govorio na drugom mestu.
<BR>&nbsp;&nbsp;&nbsp;&nbsp;&nbsp;Međutim, izraelsko osoblje dočekalo ga je prijatnim pozdravima, i njegova krivica poče bledeti; očito, nije se nimalo primećivala. Tegleći teške kofere, on pređe polje i dođe do parkinga gde je traktor-bus čekao da poveze putnike u središte poslovnog dela naselja.
<BR>&nbsp;&nbsp;&nbsp;&nbsp;&nbsp;Tek kad se ukrcao u bus i kad se počeo udobno smeštati, on se doseti da nije poneo nikakav poklon za svog sina. Gospođica Milh, instruktorka, rekla mu je da treba svaki put da donese po jedan poklon, neki trajni predmet po kome će Manfred moći da se seća svog oca i posle njegovog odlaska. Pa, ništa, moraću negde usput da zastanem, reče Štajner sebi. Da kupim neku igračku, ili igricu. Priseti se da jedna od roditeljki koje imaju dete u BG kampu takođe ima prodavnicu poklona, u Novom Izraelu. Gospođa Esterhazi. Može da svrati tamo; gospođa Esterhazi je videla Manfreda i razume se, uopšte uzev, u decu sa anomalijama. Ona će znati šta da mu preporuči, i to bez onih postiđujućih pitanja, kao: 'Koliko godina ima dečak?'
<BR>&nbsp;&nbsp;&nbsp;&nbsp;&nbsp;Na stanici najbližoj do prodavnice poklona, on siđe sa autobusa i pođe trotoarom, uživajući u prizoru malih, dobro održavanih radnji i kancelarija. Novi Izrael podsećao ga je u mnogo čemu na Dom; pravi grad, više nego Bančivud Park ili Luistaun. Možeš videti mnoštvo prolaznika, od kojih mnogi hitaju kao da ih čeka neki posao; Štajner ih je gledao i upijao atmosferu trgovine i poslovanja.
<BR>&nbsp;&nbsp;&nbsp;&nbsp;&nbsp;Dođe do te prodavnice poklona, sa moderno napravljenom firmom i prozorima od koso postavljenog stakla. Da nema marsovskog grmlja koje raste u izlogu, pomisli on, mogla bi to biti prodavnica usred Berlina. Uđe i vide iza tezge gospođu Esterhazi; a ona se nasmeši, prepoznavši ga. Bila je to privlačna matrona u ranim četrdesetim, tamne kose, uvek dobro obučena; uvek je izgledala sveže i pametno. Svi su znali da je gospođa Esterhazi strašno aktivna u društvenim i političkim poslovima; da štampa informativni bilten i učlanjuje se u razne odbore - jedan za drugim.
<BR>&nbsp;&nbsp;&nbsp;&nbsp;&nbsp;A ono drugo, naime, da ona ima dete u BG kampu, to je tajna, poznata samo nekolicini drugih roditelja i, naravno, službenicima u kampu. Dete od samo tri godine, ali unakaženo jednim od strašnih fizičkih defekata koji nastaju zbog izlaganja gama-zracima tokom boravka u materici. Video je to dete samo jednom. U kampu BG imam mnogo abnormalnosti koje čoveka umeju itekako da otrezne; ali Štajner je naučio da ih prihvata kakve god da su. Ipak, dete Esterhazijeve ga je trgnulo, kad ga je video. Bilo je toliko maleno i sparušeno, a sa ogromnim očima, kao lemur. Imalo je neobične šake sa kožicama između prstiju, kao da se rodilo za neki vodeni svet. Norbert Štajner je stekao osećanje da to dete raspolaže zapanjujuće oštrim sposobnostima opažanja; proučilo ga je veoma pomno, i kao da je domašilo neku dubinu u njemu koja je normalno nedostižna, čak i njemu samom... Učinilo mu se da je to dete na neki način njega dohvatilo, zavirilo u njegove tajne, a onda se povuklo, zato što ga je, na osnovu viđenog, prihvatilo.
<BR>&nbsp;&nbsp;&nbsp;&nbsp;&nbsp;To dete, pretpostavljao je, mora biti Marsovac, što znači - na Marsu rođeno; i to iz veze gospođe Esterhazi sa nekim čovekom koji nije njen muž, pošto ona više nema muža. Tu činjenicu saznao je od nje, u razgovoru; saopštila ju je smireno, bez zazora. Već nekoliko godina je razvedena. Znači, to njenio dete u BG rođeno je kao vanbračno dete, ali gospođa Esterhazi, kao i veliki broj modernih žena, nije smatrala da je to sramota. Štajner se u tom pogledu slagao sa njom.
<BR>&nbsp;&nbsp;&nbsp;&nbsp;&nbsp;Ostavivši na pod teške kofere, Štajner reče: "Kako lepu malu radnju imaš ovde, gospođo Esterhazi."
<BR>&nbsp;&nbsp;&nbsp;&nbsp;&nbsp;"Hvala", reče ona, iziđe iza tezge i priđe mu. "Šta mogu učiniti za tebe, gospodine Štajner? Jesi li došao da mi prodaš tvoj jogurt i klice od žita?" Njene oči su zasvetlucale.
<BR>&nbsp;&nbsp;&nbsp;&nbsp;&nbsp;"Treba mi neki poklon za Manfreda", reče Štajner.
<BR>&nbsp;&nbsp;&nbsp;&nbsp;&nbsp;Na njenom licu pojavi se mek, saosećajan izraz. "Vidim. Pa..." Ona se poče udaljavati od njega, prilaziti jednoj tezgi. "Videla sam tvog sina pre neki dan, kad sam svratila u BG. Da li je pokazao ikakvo zanimanje za muziku? Često se dešava da autistično dete voli muziku."
<BR>&nbsp;&nbsp;&nbsp;&nbsp;&nbsp;"Voli da crta. I slika, bojama, sve vreme."
<BR>&nbsp;&nbsp;&nbsp;&nbsp;&nbsp;Ona dohvati jedan mali, drveni instrument nalik na frulicu. "Ovo se pravi na Marsu. Dobro ga izrađuju." Ona mu pruži frulicu.
<BR>&nbsp;&nbsp;&nbsp;&nbsp;&nbsp;"Da", reče on. "Uzeću to."
<BR>&nbsp;&nbsp;&nbsp;&nbsp;&nbsp;"Gospođica Milh koristi muziku kao metod za uspostavljanje kontakta sa autističnom decom u BG", reče gospođa Esterhazi, odlazeći da umota drvenu frulicu. "Naročito plesnu." Zastade, kao da okleva. "Gospodine Štajner, ti znaš da sam ja stalno u vezi sa političkom scenom na Domu. I... priča se da UN razmatraju..." Ona spusti glas, a lice joj poblede. "Zaista mrzim da ti nanosim bol, gospodine Štajner, ali, ako ima ikakve istine u ovome, a svakako se čini da ima..."
<BR>&nbsp;&nbsp;&nbsp;&nbsp;&nbsp;"Samo napred." Ali sad je, već, želeo da nije ušao. Da, gospođa Esterhazi je u dodiru sa važnim događajima, i on se osećao nelagodno već i zbog toga - nije bilo potrebno da čuje ništa dalje.
<BR>&nbsp;&nbsp;&nbsp;&nbsp;&nbsp;Gospođa Esterhazi reče: "Navodno se u UN sada vodi rasprava o nekom propisu o deci sa anomalijama." Glas joj je drhtao. "Morao bi se zatvoriti logor BG."
<BR>&nbsp;&nbsp;&nbsp;&nbsp;&nbsp;Posle nekoliko trenutaka Štajner je bio u stanju da izgovori: "Ali, zašto?" Zurio je u nju.
<BR>&nbsp;&nbsp;&nbsp;&nbsp;&nbsp;"Plaše se... ovaj, ne žele da vide nikakav 'defektni genetski materijal' na planetama koje naseljavamo. Žele da rasa ostane čista. Možeš li to razumeti? Ja mogu, ali, ipak... ne slažem se. Verovatno zbog mog deteta. Ne, ne mogu se složiti. Njih ne brinu anomalozna deca na Domu, jer oni nemaju za sebe iste ambicije kao za nas. Moraš razumeti sa kakvim idealizmom i sa koliko brige oni nas gledaju... Pamtiš kako si se ti osećao pre nego što si, sa porodicom, emigrirao ovamo? Za njih, na Domu, postojanje anomalozne dece na Marsu predstavlja znak da je jedan od najkrupnihih problema Zemlje prenet u budućnost, jer mi jesmo budućnost, za njih, a..."
<BR>&nbsp;&nbsp;&nbsp;&nbsp;&nbsp;Štajner je prekide. "Sigurna si za taj predloženi zakon?"
<BR>&nbsp;&nbsp;&nbsp;&nbsp;&nbsp;"Sasvim sigurna." Suočila se s njim, podižući malo glavu; njene bistre oči bile su mirne. "Ne možemo preterati sa oprezom; bilo bi užasno ako bi oni zatvorili kamp BG i..." Nije dovršila. U njenim očima on pročita nešto nezamislivo. Deca sa anomalijama, njeno dete i njegovo dete, bila bi ubijena, na neki naučan, bezbolan, trenutni način. Da li je to htela da mu saopšti?
<BR>&nbsp;&nbsp;&nbsp;&nbsp;&nbsp;"Kaži", reče on.
<BR>&nbsp;&nbsp;&nbsp;&nbsp;&nbsp;Gospođa Esterhazi reče: "Oni bi decu uspavali."
<BR>&nbsp;&nbsp;&nbsp;&nbsp;&nbsp;On, revoltiran, odvrati: "Hoćeš reći, ubili."
<BR>&nbsp;&nbsp;&nbsp;&nbsp;&nbsp;"Uf", reče ona, "kako možeš tako da se izražavaš, kao da ti je svejedno?" Zurila je u njega užasnuto.
<BR>&nbsp;&nbsp;&nbsp;&nbsp;&nbsp;"Hriste", reče on, sa silovitim ogorčenjem. "Ako u tome ima iole istine..." Ali on njoj ne veruje. Možda zato što ne želi da veruje? Previše je strašno? Ne, ne, pomisli on. Ne verujem zato što nemam poverenja u njene instinkte, njen osećaj za stvarnost; pokupila je neke izobličene histerične glasine. Možda postoji zakonski predlog usmeren na neki sporedan vid ovog pitanja, nešto što bi moglo donekle uticati na BG i decu koja se tamo nalaze. Ali oni - roditelji dece sa anomalijama - pod tim oblakom večito žive. Čitali su i o prinudnoj sterilizaciji dece, a i roditelja, u slučaju kad se dokaže da su polne žlezde trajno izmenjene, a to uglavnom iz jednog razloga može biti - zbog izlaganja izuzetno jakom gama-zračenju.
<BR>&nbsp;&nbsp;&nbsp;&nbsp;&nbsp;"Ko to u UN gura taj predlog?" upita on.
<BR>&nbsp;&nbsp;&nbsp;&nbsp;&nbsp;"Postoji šest članova Međuplanetnog odbora za zdravlje i blagostanje; oni su ga, navodno, sačinili." Ona poče pisati. "Evo njihovih imena. Dakle, gospodine Štajner, ono što bismo mi očekivali od tebe, to je da pišeš pisma ovim ljudima i da kažeš svakome koga..."
<BR>&nbsp;&nbsp;&nbsp;&nbsp;&nbsp;Slušao je samo ovlaš, ili nimalo. Platio za flauticu, zahvalio se, prihvatio presavijeni listić hartije, izišao iz prodavnice poklona.
<BR>&nbsp;&nbsp;&nbsp;&nbsp;&nbsp;Bog ga prokleo, koliko je bolje bilo da nije ušao tamo! Uživa li ona u pričanju takvih priča? Zar nema na svetu iovako dovoljno nevolja, bez bapskih priča koje se šire preko nekih sredovečnih žena... koje, pre svega, ne bi trebalo da imaju nikakve veze sa društvenim poslovima?
<BR>&nbsp;&nbsp;&nbsp;&nbsp;&nbsp;Ali u njemu jedan tihi glas reče: ona bi mogla biti u pravu. Moraš pogledati istini u oči. Stežući čvršće svoje teške kofere, on pođe dalje, zbunjen i uplašen, jedva svestan malih, novih radnji pored kojih je prolazio na putu za BG logor i svog sina koji ga je tamo čekao.
<BR>&nbsp;&nbsp;&nbsp;&nbsp;&nbsp;Kad je stupio pod veliku staklenu kupolu solarijuma u kampu 'Ben Gurion', vide da ga čeka, stojeći, gospođica Milh, mlada, sa kosom boje peska, u radnom mantilu i sandalama; isprskana i umrljana slikarskim bojama i glinom, a čela namrštenog od prezauzetosti. Zabacila je glavu, pokretom ruke sklonila raščupanu kosu sa lica i pošla ka njemu. "Zdravo, Štajnere. Kakav dan smo imali. Dvoje nove dece, a jedno od njih - strava božija."
<BR>&nbsp;&nbsp;&nbsp;&nbsp;&nbsp;"Mis Milh", reče on, "razgovarao sam maločas sa gospođom Esterhazi u njenoj radnji..."
<BR>&nbsp;&nbsp;&nbsp;&nbsp;&nbsp;"Rekla ti je o tom navodnom propisu u Ujedinjenim Nacijama?" Gospođica Milh dobi izgled osobe koja je umorna. "Da, postoji takav propis. En sazna svakojake poverljive informacije. Pojma nemam kako ona to uspeva. Pokušaj, ako ikako možeš, da ne ispoljiš nikakvu uznemirenost pred Manfredom; on se već unervozio zbog današnjih pridošlica." Ona se okrete i pođe, nameravajući da povede Štajnera hodnikom do sobe za igranje, u kojoj se nalazio njegov sin; ali on pohita za njom i zaustavi je.
<BR>&nbsp;&nbsp;&nbsp;&nbsp;&nbsp;"A šta mi možemo preduzeti u vezi sa tim zakonom?" upita je, daha okraćalog. Ostavi kofere, a u ruci zadrža samo papirnu kesu u koju je Esterhazijeva stavila frulicu.
<BR>&nbsp;&nbsp;&nbsp;&nbsp;&nbsp;"Pa, ne znam ja da možemo išta", odvrati gospođica Milh. Pođe lagano dalje, do tih vrata, i otvori ih. Dečja dreka se zabode, oštra, u njihove uši. "Prirodna stvar da su vlasti Novog Izraela, a i samog Izraela na Zemlji, protestovale iz sve snage, a i neke druge vlade, isto tako. Ali veći deo toga je u tajnosti: sub rosa. Sve mora tako da ide, da se ne izazove panika. Vrlo je osetljivo pitanje. Niko stvarno ne zna kakvo bi bilo mišljenje javnosti, niti da li bi uopšte trebalo slušati javno mnjenje za ovakvu jednu stvar." Njen glas, umoran i prenapet, počeo se usporavati, kao da se u njoj opruga odmotava i bliži kraju. Onda ona, ipak, kao da postade malo vedrija. Potapša ga po ramenu. "Mislim da je najgore što bi oni učinili, po zatvaranju BG, bilo da prevezu svu anomaloznu decu na Dom; ne bi se išlo, ni u kom slučaju, tako daleko da budu uništena."
<BR>&nbsp;&nbsp;&nbsp;&nbsp;&nbsp;Štajner brzo reče: "Nego u logore na Zemlji."
<BR>&nbsp;&nbsp;&nbsp;&nbsp;&nbsp;"'Ajde mi da nađemo Manfreda", uzvrati gospođica Milh. "Važi? Mislim da on zna da je ovo dan tvog dolaska; stajao je danas kod prozora. Doduše, on to radi često."
<BR>&nbsp;&nbsp;&nbsp;&nbsp;&nbsp;Najednom, na svoje sopstveno iznenađenje, on reče suzbijenim glasom koji kao da je sam od sebe izbio iz njega: "Pitam se, nisu li oni možda u pravu. Šta vredi imati dete koje ne može da govori ni da živi među ljudima?"
<BR>&nbsp;&nbsp;&nbsp;&nbsp;&nbsp;Gospođica Milh ga samo pogleda i ne reče ništa.
<BR>&nbsp;&nbsp;&nbsp;&nbsp;&nbsp;"On nikad neće moći da se zaposli", nastavi Štajner. "Uvek će biti na teretu društvenoj zajednici, kao što je sad. Zar nije tako?"
<BR>&nbsp;&nbsp;&nbsp;&nbsp;&nbsp;"Autistična deca su još i sad zagonetka za nas", reče gospođica Milh. "Po tome šta jesu, i kako to postaju, ali i po svojoj sklonosti da jednog dana počnu naglu mentalnu evoluciju, posle godina i godina potpunog nereagovanja."
<BR>&nbsp;&nbsp;&nbsp;&nbsp;&nbsp;"Ja mislim da, po savesti, ne mogu da se usprotivim tom zakonu", reče Štajner. "Naime kad dobro razmislim, ne mogu. Sad kad je prvi šok prošao. Bio bi to jedan pošten zakon. Osećam da je pošten." Glas mu se tresao.
<BR>&nbsp;&nbsp;&nbsp;&nbsp;&nbsp;"Pa", reče gospođica Milh, "drago mi je što to nisi rekao gospođi Esterhazi; ne bi te pustila da iziđeš iz radnje. Navaljivala bi i držala bi ti govore, sve dok ne bi pristao da pređeš na njenu stranu." Ona širom otvori i pridrža vrata sobe za igranje. "Manfred je tamo u ćošku."
<BR>&nbsp;&nbsp;&nbsp;&nbsp;&nbsp;Videći svog sina sa udaljenosti, Štajner pomisli: ko ne zna, ne bi po njegovom izgledu nikad pogodio... Glava velika, lepo oblikovana, kosa kovrdžava, zgodne crte lica... Dečko je sedeo presamićen, silno zadubljen u neki predmet koji mu je bio u ruci. Dečak koji zaista dobro izgleda, sa očima koje ponekad zasijaju podsmešljivo, ponekad od radosti ili uzbuđenja... a tek kakvu strašnu koordinaciju pokreta on ima. Kako on sprintuje! - na vrhovima prstiju, kao da igra po nekoj muzici koju drugi ne čuju, po melodiji koja je u njegovoj glavi i čiji ritmovi su, za njega, neodoljivi.
<BR>&nbsp;&nbsp;&nbsp;&nbsp;&nbsp;Mi smo tako tromi i banalni u odnosu na njega, pomisli Štajner. Od olova smo. Vučemo se kao puževi, dok on pleše i skače, kao da gravitacija na njega ne deluje jednako kao na nas. Da li bi on mogao biti načinjen od neke nove vrste atoma?
<BR>&nbsp;&nbsp;&nbsp;&nbsp;&nbsp;"Zdravo, Mani", reče Štajner sinu.
<BR>&nbsp;&nbsp;&nbsp;&nbsp;&nbsp;Dečko niti diže glavu, niti pokaza ikakav znak da je svestan Norbertovog prisustva; samo nastavi da se zamajava tim predmetom.
<BR>&nbsp;&nbsp;&nbsp;&nbsp;&nbsp;Napisaću pismo autorima zakonskog predloga, pomisli Štajner, i reći ću im da imam dete u kampu. I da se slažem sa njima.
<BR>&nbsp;&nbsp;&nbsp;&nbsp;&nbsp;Oseti strah od sopstvenih misli.
<BR>&nbsp;&nbsp;&nbsp;&nbsp;&nbsp;Ubistvo... Manfreda. Uvide da je o tome reč. Sada izlazi na površinu moja mržnja prema njemu, oslobođena ovim vestima. Jasno mi je zašto se rasprava vodi u tajnosti; u mnogim ljudima postoji ova mržnja, kladio bih se. Unutra, neprepoznata.
<BR>&nbsp;&nbsp;&nbsp;&nbsp;&nbsp;"Nema da dobiješ frulicu, Mani", reče Štajner. "Pitam se zašto bih ti je dao? Je li tebi stalo do nje? Nije." Dečko nije dizao pogled niti ma čime pokazivao da ga je čuo. "Ništa", reče Štajner. "Praznina."
<BR>&nbsp;&nbsp;&nbsp;&nbsp;&nbsp;Dok je Štajner tu stajao, priđe mu visoki, mršavi doktor Glaub, u belom lekarskom mantilu, noseći beležnicu na čvrstoj ploči. Štajner se trže, najednom svestan njegovog prisustva.
<BR>&nbsp;&nbsp;&nbsp;&nbsp;&nbsp;"Ima jedna nova teorija o autizmu", reče dr Glaub. "Od Bergholclaja, u Švajcarskoj. Želeo bih o njoj da popričam s tobom, zato što ima izgleda da ona ponudi jedan novi pravac rada sa tvojim sinom."
<BR>&nbsp;&nbsp;&nbsp;&nbsp;&nbsp;"Sumnjam", reče Štajner.
<BR>&nbsp;&nbsp;&nbsp;&nbsp;&nbsp;Doktor Glaub nastavi kao da ga uopšte nije čuo: "Teorija polazi od pretpostavke da kod autistične jedinke nastupa poremećaj u osećanju vremena. Okolina je njemu toliko ubrzana, da se on s njom ne može uhvatiti ukoštac - štaviše, on nije sposoban ni da je valjano opaža, kao što mi ne bismo pratili TV program kad bi nam ga puštali toliko ubrzano da predmeti samo proleću toliko brzo da postaju nevidljivi, a zvuk se pretvara u nerazumljiv cvrkut - znaš? Samo zbrka, krajnje visokim tonovima. Dakle, ova nova teorija zahteva da autistično dete stavimo u jednu komoru gde bismo puštali pojedine filmske sekvence, ali usporeno - razumeš? Bili bi usporeni i zvuk i slika, na kraju toliko usporeno da ti i ja ne bismo mogli primetiti da se išta menja, niti shvatiti te zvuke kao ljudski govor."
<BR>&nbsp;&nbsp;&nbsp;&nbsp;&nbsp;Štajner umorno reče: "Očaravajuće. Uvek se pojavljuje nešto novo, zar ne, u psihoterapiji?"
<BR>&nbsp;&nbsp;&nbsp;&nbsp;&nbsp;"Da", reče dr Glaub i klimnu glavom. "Naročito iz Švajcarske. Ti Švajcarci su domišljati kad treba shvatiti pogled na svet osoba koje su uznemirene ili zatvorene u neke svoje kapsule tako da ne raspolažu nikakvom normalnom komunikacijom - znaš?"
<BR>&nbsp;&nbsp;&nbsp;&nbsp;&nbsp;"Znam", reče Štajner.
<BR>&nbsp;&nbsp;&nbsp;&nbsp;&nbsp;Opet klimajući glavom, dr Glaub pođe dalje i zastade kod drugog roditelja, jedna žene, koja je sedela pored svoje ćerkice i zajedno sa njom razgledala slikovnicu.
<BR>&nbsp;&nbsp;&nbsp;&nbsp;&nbsp;Nada uoči potopa, pomisli Štajner. Da li je ovom Glaubu poznato da će vlasti sa Zemlje možda zatvoriti 'Ben Guriona'? Dobri doktor se trudi i dalje, idiotski prostodušan... srećno priprema svoje sheme.
<BR>&nbsp;&nbsp;&nbsp;&nbsp;&nbsp;Štajner pođe za njim, sačeka da u razgovoru doktora i te žene nastane pauza, pa reče: "Doktore, ja bih da malo više popričam sa tobom o toj novoj teoriji."
<BR>&nbsp;&nbsp;&nbsp;&nbsp;&nbsp;"Da, da", reče Glaub i izvini se toj ženi i njenom detetu što ih napušta; povede Štajneta u stranu, na mesto gde su mogli razgovarati, a da ih niko ne čuje. "Ta zamisao o različitim brzinama vremena može otvoriti vrata umovima koji su toliko umorni od rvanja sa nemogućim zadatkom opštenja sa svetom u kome se sve dešava tako brzo da..."
<BR>&nbsp;&nbsp;&nbsp;&nbsp;&nbsp;Štajner mu upade u reč. "Pretpostavimo da vaša teorija uspe. Kako bi to pomoglo jedinki da dejstvuje? Da li nameravate da ga zadržite doživotno u sobi sa usporenim projekcijama? Mislim, doktore, da svi vi, ovde, samo igrate kojekakve igre. Ne suočavate se sa stvarnošću. Svi vi u kampu BG, svi ste nešto prepuni vrlina. Svi - nevinašca. Ali u spoljašnjem svetu nije tako. Ovo ovde što imate, to je jedno plemenito, idealističko mesto, ali vi se zavaravate. Prema tome, vi, prema mom mišljenju, zavaravate i pacijente; izvin'te što moram tako da kažem. Ta komora sa usporenom projekcijom, to je oličenje svih vas ovde, vaših stavova."
<BR>&nbsp;&nbsp;&nbsp;&nbsp;&nbsp;Dr Glaub ga je saslušao, sa izrazom silnog zanimanja na licu, klimajući glavom. "Obećali su nam opremu za sprovođenje toga u praksu", reče on čim je Štajner završio. "Od 'Vestinghausa', sa Zemlje. Ljudi opšte sa drugim pripadnicima ljudskog društva ponajviše zvukom, pa je zato 'Vestinghaus' načinio za nas jedan kasetofon koji snimi poruku namenjenu psihotičnoj jedinki, recimo tvom dečaku Manfredu, i to na traci sa oksidom gvožđa; onda pusti tu traku njemu, već sledećeg trenutka, ali sporije, pa izbriše poruku da bi bio spreman da snimi sledeću, i tako dalje. Ishod bi trebalo da bude taj da pacijent održava trajnu vezu sa svetom, ali onom brzinom koja njemu odgovara. Nadamo se da ćemo kasnije dobiti i video koji će to isto raditi sa vidljivim delom stvarnosti, i to usaglašeno sa kasetofonom: slike bi išle neprekidno, ali usporeno. Mora se priznati da bi na taj način Manfred ostao jedan korak udaljen od stvarnosti, a što se tiše čula dodira, tek tu bi bilo teškoća - ali ne slažem se sa tvojom tvrdnjom da je to neupotrebljivi idealizam. Vidi koliko je danas rasprostranjena jedna hemijska terapija koja je prvi put pokušana ne tako davno. Stimulanti su korišćeni da ubrzaju psihotikovo unutrašnje čulo za vreme, da bi on mogao shvatiti stimuluse koji se sručuju na njega, ali čim dejstvo stimulanta prestane, psihotikova kognicija opet se uspori, zato što njegov neispravni metabolizam preovlada - shvataš? Ipak, puno smo naučili iz toga; naučili smo da ova psihoza ima hemisku osnovu, a na psihološku. Šezdeset godina pogrešnog tumačenja srušeno je jednim jedinim opitom u kome je korišćen natrijum-amital..."
<BR>&nbsp;&nbsp;&nbsp;&nbsp;&nbsp;"Sanjarije", prekide ga Štajner. "Nikada vi nećete uspostaviti vezu sa mojim dečakom." Okrete leđa dr Glaubu i udalji se.
<BR>
<BR>&nbsp;&nbsp;&nbsp;&nbsp;&nbsp;Iz kampa BG ode, autobusom, u jedan otmeni restoran, 'Crvenu lisicu', gde su uvek kupovali od njega dobar deo donete robe. Kad je završio posao sa vlasnikom, Štajner ostade neko vreme uz bar, pijući pivo.
<BR>&nbsp;&nbsp;&nbsp;&nbsp;&nbsp;Kako se razbrbljao onaj Glaub! Ta vrsta idiotizma ih je i navukla da dođu na Mars. Na planetu gde čaša piva košta dvostruko više nego nego čaša skoča, zato što sadrži dvaput više... vode.
<BR>&nbsp;&nbsp;&nbsp;&nbsp;&nbsp;Vlasnik 'Crvene lisice', jedan mali, dežmekasti ćela sa cvikerima, sede do Štajnera i upita: "Šta si se umusio, Norbe?"
<BR>&nbsp;&nbsp;&nbsp;&nbsp;&nbsp;Štajner odvrati: "Zatvoriće kamp BG."
<BR>&nbsp;&nbsp;&nbsp;&nbsp;&nbsp;"Dobro", reče vlasnik 'Crvene lisice'. "Ne trebaju nam te nakaze ovde na Marsu; loša su reklama."
<BR>&nbsp;&nbsp;&nbsp;&nbsp;&nbsp;"Ja se s tim slažem", reče Štajner, "bar do neke mere."
<BR>&nbsp;&nbsp;&nbsp;&nbsp;&nbsp;"To je kao one bebe koje su se rađale sa perajima kao foke, šezdesetih, zbog onog nemačkog leka. Trebalo je sve takve uništiti; rađa se dovoljno zdrave i normalne dece, zašto čuvati one druge? Kad bi ti imao klinca sa viškom ruku ili nogu, ili bez ruku i nogu, ne bi želeo da se održava u životu, je l' tako?"
<BR>&nbsp;&nbsp;&nbsp;&nbsp;&nbsp;"Ne bih", reče Štajner. Ali ne reče da je brat njegove žene, na Zemlji, fokomelus - 'čovek kao foka', rođen bez ruku i bez nogu, ali koji je dobio izvanredne veštačke ruke i noge proizvedene u jednoj kanadskoj firmi specijalizovanoj za takvu opremu.
<BR>&nbsp;&nbsp;&nbsp;&nbsp;&nbsp;Uistinu, ne reče ništa niskome debeljku; popi svoje pivo i zagleda se ukočeno u boce iza šanka. Nije mu se nimalo dopadao ovaj gostioničar. Nikad mu nije ni o Manfredu rekao. Dobro je znao kako su u tom čoveku duboko ukorenjene predrasude. Nije taj bio jedini takav - štaviše, bilo ih je mnoštvo. Štajner nije uspevao da prizove, u sebi, neku ljutnju zbog barmenovih stavova; samo je osećao umor i želju da o tome ne vodi raspravu.
<BR>&nbsp;&nbsp;&nbsp;&nbsp;&nbsp;"To je bio početak", nastavi vlasnik. "Te bebe rođene početkom šezdesetih... ima li takvih u BG... nikad nisam nogom kročio unutra, nikad i neću."
<BR>&nbsp;&nbsp;&nbsp;&nbsp;&nbsp;Štajner reče: "Kako bi mogle biti unutra? U BG. Nisu to bila deca sa anomalijama. Anomalija znači: nešto jedinstveno, što kod samo jedne osobe na celom svetu ima tako."
<BR>&nbsp;&nbsp;&nbsp;&nbsp;&nbsp;"A, da", priznade čovek. "Razumem, razumem. Dobro, uglavnom, da su takve likvidirali još onda, ne bismo imali logore kao BG, jer, koliko ja mogu da pojmim, postoji neposredna veza između čudovišta rođenih u šezdesetim i svih tih nakaza koje su kasnije, tobože zbog zračenja, nastajale; mislim, sve to biva zbog nekvalitetnih gena, je li tako? E, vidiš, to je ono gde ja mislim da su nacisti bili u pravu. Uvideli su oni, još 1930, potrebu da se iskorene inferiorni geni, cele vrste; uvideli su..."
<BR>&nbsp;&nbsp;&nbsp;&nbsp;&nbsp;"Moj sin", poče Štajner i zaćuta. Shvati šta je rekao. Dežmekasti čovek je zurio u njega. "Moj sin je tamo", nastavi Štajner uskoro, "i on meni znači isto koliko tvoj sin tebi. Znam da će on jednog dana opet izići u svet."
<BR>&nbsp;&nbsp;&nbsp;&nbsp;&nbsp;"Dozvoli da te ja častim jednim pićem, Norberte", reče debeljušni čovek, "da bih ti pokazao koliko mi je žao; mislim, zbog načina na koji sam pričao."
<BR>&nbsp;&nbsp;&nbsp;&nbsp;&nbsp;Štajner reče: "Ako zatvore BG, biće to nesreća preteška za nas koji tamo imamo decu. Nećemo je moći podneti. Ne uspevam da se suočim sa tim."
<BR>&nbsp;&nbsp;&nbsp;&nbsp;&nbsp;"Razumem te", odvrati mali ćela. "Razumem tvoja osećanja."
<BR>&nbsp;&nbsp;&nbsp;&nbsp;&nbsp;"Onda si nadmoćan u odnosu na mene, ako razumeš moja osećanja", reče Štajner, "jer ja se u njima ne snalazim uopšte." On spusti praznu kriglu od piva i siđe sa barske okrugle, visoke stolice. "Neću još jedno piće", reče. "Izvini, moram sad da idem." Podiže teške kofere.
<BR>&nbsp;&nbsp;&nbsp;&nbsp;&nbsp;"Sve ovo vreme si ti dolazio ovamo", reče vlasnik, "i pričali smo puno o tom logoru, a nijednom nisi rekao da imaš sina tamo. To nije bilo u redu." Sad je izgledao ljut.
<BR>&nbsp;&nbsp;&nbsp;&nbsp;&nbsp;"Zašto nije bilo u redu?"
<BR>&nbsp;&nbsp;&nbsp;&nbsp;&nbsp;"Pa, do vraga, da sam znao, ne bih rekao ovo što sam rekao; za to si ti odgovoran, Norberte - trebalo je da mi kažeš, a ti namerno nisi. To mi se ne dopada ni najmanje." Lice mu je bilo crveno od ljutnje.
<BR>&nbsp;&nbsp;&nbsp;&nbsp;&nbsp;Noseći kofere, Štajner iziđe iz bara.
<BR>&nbsp;&nbsp;&nbsp;&nbsp;&nbsp;"Ovo nije moj dan", reče glasno. Posvađao se sa svakim; sledeću moju posetu ovom mestu moraću celu da utrošim samo na izvinjavanja... ako se uopšte vratim. Ali moraću da se vratim; od toga mi zavisi posao. Moraću da svraćam i u kamp 'Ben Gurion'; ne može drugačije biti.
<BR>&nbsp;&nbsp;&nbsp;&nbsp;&nbsp;Odjedanput mu dođe misao da bi trebalo da se ubije. Ta se ideja pojavi u njegovom umu već sasvim izgrađena, razvijena, kao da je oduvek bila tu, oduvek deo njega. Lako je to uraditi, samo se strmekneš helikopterom. On pomisli: prokleto sam umoran od toga da budem Norbert Štajner; ja nisam tražio da budem Norbert Štajner, niti da valjam švercovanu hranu i to drugo koješta. Koji su moji razlozi da ostajem živ? Slabo radim rukama, ništa ne umem da napravim niti popravim; ni pamet me ne služi dobro, samo sam trgovački putnik i ništa više. Dodijalo mi je... da mi se žena podsmeva što ne umem održavati našu mašineriju za vodu - docrnio mi je više i taj Oto, koga sam morao unajmiti zato što sam i u svom sopstvenom poslu bespomoćan.
<BR>&nbsp;&nbsp;&nbsp;&nbsp;&nbsp;Zapravo, pomisli on, zašto čekati na povratak helikopteru? Ulicom naiđe ogroman, brundavi traktor-autobus, čije su strane bile tupe od naslaga peska; tek što je prešao pustinju. Sada je ulazio u Novi Izrael iz nekog drugog naselja. Štajner ispusti kofere i izlete na ulicu, pravo pred njega.
<BR>&nbsp;&nbsp;&nbsp;&nbsp;&nbsp;Bus zatrubi; nastade cika vazdušnih kočnica. Sav ostali saobraćaj stade; Štajner je jurio napred, pognute glave, zatvorenih očiju. Tek u poslednjem trenu, kad je zvuk autobuske 'trube' bio u njegovim ušima prejak do neizdrživog bola, on otvori oči; vide vozača autobusa kako blene dole u njega, vide volan i broj na vozačevoj kapi. A onda...
<BR>
<BR>&nbsp;&nbsp;&nbsp;&nbsp;&nbsp;U solarijumu u logoru 'Ben Gurion', gospođica Milh je čula sirene i zastala usred sviranja, na klaviru, plesa Vile Šljive iz Krcka Oraščića Čajkovskog; deca su uz to plesala.
<BR>&nbsp;&nbsp;&nbsp;&nbsp;&nbsp;"Po-žaaar!" reče jedan dečkić, polazeći ka prozoru. Sva deca nagrnuše za njim.
<BR>&nbsp;&nbsp;&nbsp;&nbsp;&nbsp;"Nije, to je hitna pomoć, gospođice Milh", reče drugi dečko, gledajući kroz prozor. "Ide ka centru grada."
<BR>&nbsp;&nbsp;&nbsp;&nbsp;&nbsp;Gospođica Milh nastavi svirati, a deca, čujući ritmove koji su opet izvirali iz klavira, počeše da se vuku kojekako na svoja ranija mesta. Oni su medvedi u zoološkom vrtu, koji plešu na dve noge da bi dobili kikiriki; to im je ova muzika nagovestila, a gospođica Milh im rekla da to odglume.
<BR>&nbsp;&nbsp;&nbsp;&nbsp;&nbsp;Manfred je stajao po strani i nije se nimalo obazirao na muziku; na njegovom licu bio je izraz zamišljenosti. Zavijanje sirena se na trenutak pojača, a Manfred podiže glavu. To primeti gospođica Milh, šumno udahnu, a onda poče šaputati molitvu. Dečak je čuo! Nastavila je da svira još glasnije, da treska Čajkovskog po klaviru, oduševljena: ona i doktori bili su u pravu, pomoću zvuka je postignut dodir sa dečakom. Manfred polako priđe prozoru da gleda napolje; sasvim sam, posmatrao je ulicu ispod prozora, kao i okolne zgrade, tragao za izvorom buke koja ga je probudila, privukla njegovu pažnju.
<BR>&nbsp;&nbsp;&nbsp;&nbsp;&nbsp;Stvari ne stoje baš tako beznadežno, reče gospođica Milh sebi. Čekaj samo dok mu otac čuje ovo; dokaz da nikad ne smemo govoriti o odustajanju.
<BR>&nbsp;&nbsp;&nbsp;&nbsp;&nbsp;Ona nastavi svirati, bučno i srećno.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
