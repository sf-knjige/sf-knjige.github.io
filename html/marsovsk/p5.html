<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Zašto ga Javna škola nervira? Osmatrajući je odozgo, on vide građevinu u obliku pačjeg jajeta, belu naspram tamne, zamućene površine planete. Jasno se videlo da je ovde 'snesena' u žurbi; nije se uklopila u okolinu.
<BR>&nbsp;&nbsp;&nbsp;&nbsp;&nbsp;Dok je spuštao helikopter na popločani parking blizu ulaza u školu, primetio je da su mu vrhovi prstiju pobeleli i da u njima više ništa ne oseća; znak, njemu dobro poznat, da je psihički napet. Međutim, ovo mesto ne smeta Dejvidu, koga tri puta nedeljno dovoze ovde, helikopterom, zajedno sa drugom decom u njegovoj grupi odabranoj po jednakom uspehu. Očigledno da je reč o nekom činiocu u njegovoj, Džekovoj, ličnosti; možda zato što tako dobro poznaje mašine, pa ne može prihvatiti varku škole, ne može igrati tu igru. Za njega, artefakti ove škole nisu ni inertni, a ni živi, nego na neki način i jedno i drugo.
<BR>&nbsp;&nbsp;&nbsp;&nbsp;&nbsp;Uskoro je sedeo u čekaonici. Kutija sa alatom - uz njega.
<BR>&nbsp;&nbsp;&nbsp;&nbsp;&nbsp;Sa police sa časopisima uze primerak 'Sveta motora' i začu, sluhom uvežbanim, jedno tiho 'klik'. Škola je primetila njegovu prisutnost. Zabeležila: koji časopis je uzeo, koliko dugo sedi i čita ga, šta sledeće uzima. Škola ga je odmeravala.
<BR>&nbsp;&nbsp;&nbsp;&nbsp;&nbsp;Otvoriše se jedna vrata, i sredovečna žena u odelu od tvida reče, osmehujući mu se: "Mora biti da si ti serviser od gospodina Jia."
<BR>&nbsp;&nbsp;&nbsp;&nbsp;&nbsp;"Jesam", reče on, ustajući.
<BR>&nbsp;&nbsp;&nbsp;&nbsp;&nbsp;"Tako mi je drago što te vidim." Pozvala ga je prstom da pođe za njom. "Toliko problema oko jednog nastavnika, ali u fazi autputa." Dugačkim koracima ona odmače hodnikom, zatim pridrža vrata; on je sustiže i prođe. "Ljutiti domar", reče ona i pokaza prstom.
<BR>&nbsp;&nbsp;&nbsp;&nbsp;&nbsp;Prepoznao je domara, po sinovljevom opisu.
<BR>&nbsp;&nbsp;&nbsp;&nbsp;&nbsp;"Pokvario se iznenada", reče mu žena na uho. "Vidiš? Usred ciklusa. Pošao je ulicom, povikao, a onda je trebalo da mahne pesnicom."
<BR>&nbsp;&nbsp;&nbsp;&nbsp;&nbsp;"Zar glavno elektronsko kolo ne zna..."
<BR>&nbsp;&nbsp;&nbsp;&nbsp;&nbsp;"Ja sam glavno elektronsko kolo", odvrati sredovečna žena, osmehujući se Džeku veselo; njene naočari sa čeličnim okvirima sijale su joj se od iskrica u očima.
<BR>&nbsp;&nbsp;&nbsp;&nbsp;&nbsp;"Naravno", reče on, razočarano i ljutito.
<BR>&nbsp;&nbsp;&nbsp;&nbsp;&nbsp;"Mi mislimo da bi moglo biti ovo", reče ta žena ili, tačnije, peripatetična ekstenzija škole, i pruži mu presavijen list hartije.
<BR>&nbsp;&nbsp;&nbsp;&nbsp;&nbsp;On ga rasklopi i vide dijagrame - nagomilane jedan do drugog i jedan preko drugog - samoregulišućih ventila za povratnu spregu.
<BR>&nbsp;&nbsp;&nbsp;&nbsp;&nbsp;"On je autoritativna figura, zar ne?" upita on. "Uči decu da poštuju legalnu vlast. Tip silno uveren da je uvek u pravu, kao što je kod profesora čest slučaj."
<BR>&nbsp;&nbsp;&nbsp;&nbsp;&nbsp;"Jest", reče žena.
<BR>&nbsp;&nbsp;&nbsp;&nbsp;&nbsp;On ručno dade komandu 'reset', i tada, sa programom vraćenim na sam početak, dade Ljutom Domaru i 'start'. Domar je nekoliko trenutaka samo škljocao, onda pocrvene u licu, diže ruku i povika: "Vi, dečaci! Nemoj da vas vidim unutra, jeste čuli?" Posmatrajući kako mlitavi, vrećasto opušteni obrazi, delimično prekriveni zulufima, drhte od indignacije, Džek Bolen je mogao zamisliti kako snažno to mora delovati na dete. Njegova lična reakcija bila je nedopadanje. Međutim, ovaj konstrukt bio je suština uspešne nastavne mašine: obavljao je svoj posao valjano, u sadejstvu sa još dvadeset četiri konstrukta koji behu raspoređeni, kao kabine u luna-parku, na pojedinim mestima duž hodnika koji su sačinjavali školu. Video je, odmah iza ugla, sledeću nastavnu mašinu: nekoliko đaka stajalo je sa poštovanjem ispred nje, a ona je držala svoju govoranciju.
<BR>&nbsp;&nbsp;&nbsp;&nbsp;&nbsp;"...i onda sam pomislio", govorio im je taj nastavnik, glasom prijateljskim i neformalnim, "šta li bismo, stvarno, šta li bismo mi, narode, mogli da naučimo iz jednog takvog doživljaja? Da li iko od vas zna? Ti, Seli."
<BR>&nbsp;&nbsp;&nbsp;&nbsp;&nbsp;Glasić jedne devojčice: "Pa, mmmm, možda da ima nečeg dobrog u svakome, koliko god da se zlo ponašao."
<BR>&nbsp;&nbsp;&nbsp;&nbsp;&nbsp;"Šta kažeš ti, Viktore?" trundao je mehanički profesor dalje. "Čujmo Viktora Planka."
<BR>&nbsp;&nbsp;&nbsp;&nbsp;&nbsp;Jedan dečkić zamuca. "Ja bih rekao otprilike kao Seli, da je većina ljudi u stvari dobra ispod, samo treba da se potrudimo da zaista pogledamo. Je li tako, gospodine Vitlok?"
<BR>&nbsp;&nbsp;&nbsp;&nbsp;&nbsp;Znači, to ja slušam nastavnu mašinu 'Vitlok', pomisli Džek. Njegov sin govorio mu je mnogo puta o 'Vitloku' koji mu je bio jedna od najomiljenijih mašina. Dok je vadio alate, Džek nastavi da je sluša. Ovaj 'Vitlok' bio je postariji, sedokosi džentlmen, sa nekim provincijskim naglakom, možda iz Kanzasa... Ljubazan čika, koji daje drugima da se iskažu; jedna od onih liberalnih varijanti nastavne mašine, bez grubosti i autoritarnih manira Ljutitog Domara; zapravo, koliko je Džek mogao oceniti, kombinacija Sokrata i Dvajta D. Ajzenhauera.
<BR>&nbsp;&nbsp;&nbsp;&nbsp;&nbsp;"Ovce su smešne", reče 'Vitlok'. "Al' pogledajte samo kako se ponašaju kad im baciš, preko ograde, nešto za jelo - na primer, stabljike kukuruza. Pa, one će to primetiti sa daljine od kilometar i po." Vitlok se tiho nasmeja. "Pametne su one, kad se pojavi nešto što njih zanima. Možda nam to pomaže da vidimo šta je prava pamet: ona se ne sastoji u tome da je neko pročitao mnogo velikih knjiga ili da zna mnogo onih dugačkih reči... nego u tome da primetimo šta će ići nama u korist. Mora biti od koristi, da bi bilo stvarno pametno."
<BR>&nbsp;&nbsp;&nbsp;&nbsp;&nbsp;Kleknuvši, Džek poče da odvrće zavrtnjeve na leđima Ljutitog Domara. Glavno elektronsko kolo škole je stajalo - to jest, stajala i gledala.
<BR>&nbsp;&nbsp;&nbsp;&nbsp;&nbsp;Ova mašina, znao je, obavlja svoj 'ples i pesmu' po uputstvima sa jedne trake, ali u svakoj fazi rada otvorena je za modifikacije, u zavisnosti od ponašanje publike. To nije zatvoren sistem, nego sistem koji poredi odgovore dece sa onim što je na traci, pronalazi najpribližniji, klasifikuje ga, pa tek onda reaguje. Nema mesta za jedinstven odgovor, zato što nastavna mašina uspeva da prepozna samo ograničen broj kategorija. Ipak, ona stvara uverljivu opsenu da je živa i sposobna za život; ona je trijumf inženjerstva.
<BR>&nbsp;&nbsp;&nbsp;&nbsp;&nbsp;Njena prednost u odnosu na živog nastavnika, čoveka, sastoji se u tome što može sa svakim detetom postupati pojedinačno. Ona je i tutor, a ne samo profesor. Može imati i hiljadu učenika, a ipak neće nikada pomešati nekog s nekim drugim; a na svako dete će reagovati drugačije, postati, za jednu finu nijansu, drugačiji nastavnik. Mehanički, da - ali maltene beskonačno složen. Ove nastavne mašine su pokazivale ono čega je Džek Bolen bio i te kako svestan: da postoji zapanjujuća dubina u takozvanom 'veštačkom'.
<BR>&nbsp;&nbsp;&nbsp;&nbsp;&nbsp;A ipak, odbijale su ga. Cela ova Javna škola bila je privedena jednoj nameni, sasvim u suprotnosti sa Džekovom prirodom: ne da informiše, ne da školuje, nego da uvodi u kalupe, i to strogo određene kalupe. Da bude veza sa njihovom nasleđenom kulturom i da je 'uvaljuje', celu, mladima. Da privija đake ka toj kulturi, čije je produžavanje glavni cilj, a svaku eventualnu neobičnost kod dece, koja bi ih mogla navesti da krenu u nekom drugom pravcu, da 'ispegla'.
<BR>&nbsp;&nbsp;&nbsp;&nbsp;&nbsp;Tu se vodi bitka, uvide Džek, između kompozitne psihe Škole i pojedinačnih psiha dece, pri čemu Škola ima sve najvažnije adute. Za dete koje ne reaguje kako se od njega zahteva, odmah se pretpostavi da je autistično - a to znači, usmereno u skladu sa nekim subjektivnim činiocem, koji je njemu važniji nego osećanje za objektivnu stvarnost. Na kraju to dete isteraju iz škole; šalju ga u sasvim drugu vrstu škole, namenjenu rehabilitaciji, a to je kamp 'Ben Gurion'. Ne možeš to dete naučiti čemu hoćeš; dakle, bolesno je.
<BR>&nbsp;&nbsp;&nbsp;&nbsp;&nbsp;Autizam je, pomisli Džek, skidajući leđa sa Ljutitog Domara, vlastima na Marsu postao sredstvo kojim se obilato služe. Ranije je u istu svrhu služio termin 'psihopata', a pre toga 'moralni imbecil', a još pre toga 'kriminalno lud'. U kampu BG, dete dobije čoveka za nastavnika... ne, nego za terapeuta.
<BR>&nbsp;&nbsp;&nbsp;&nbsp;&nbsp;Još od dana kad je njegov sin, Dejvid, pošao u Javnu školu, Džek je čekao da čuje loše vesti: da mu ne mogu biti date ocene kojima nastavne mašine klasifikuju đake. Međutim, Dejvid se vrlo lepo 'primio' na nastavne mašine i, zapravo, je postizao vrlo visoke ocene. Većina mehano-nastavnika svidela se tom dečaku. Dolazio je kući pun oduševljenih priča o njima; čak i sa najstrožijima se dobro slagao, i već sad je bilo sasvim jasno da Dejvid neće imati problema. Nije autističan, nikada neće videti BG iznutra. Ovo, međutim, nije učinilo da se Džek oseti bolje. Samo su dve mogućnosti bile otvorene, Javna škola ili logor BG, a Džek je sa nepoverenjem gledao na obe. A zbog čega? To nije znao.
<BR>&nbsp;&nbsp;&nbsp;&nbsp;&nbsp;U nešto daljoj prošlosti on je nagađao da je nepoverenje nastalo zbog toga što stanje zvano autizam zaista postoji. To je dečji vid šizofrenije, a šizofrenija zahvata mnoge ljude; ona je jedna od najčešćih bolesti. Ranije ili kasnije, dodirne gotovo svaku porodicu. A znači, naprosto, da osoba ne može da živi po linijama onih želja koje društvo toj osobi nastoji da ugradi. Ona stvarnost od koje šizofrenik otpada, ili u koju nikad nije bio uključen, jeste stvarnost međuljudskog življenja, življenja u jednoj kulturi, koja ima neke date vrednosti; nije to biološki život, niti ma koji oblik nasleđenog života, nego naučen život. Taj se mora preuzimati delić po delić, od bližnjih: od nastavnika, roditelja, i uopšte od autoritativnih figura... Od svakoga sa kim jedna osoba dolazi u dodir u godinama kada se oblikuje.
<BR>&nbsp;&nbsp;&nbsp;&nbsp;&nbsp;Iz toga sledi da Javna škola ima pravo da izbaci dete koje ne uči. Jer, ono što se u njoj uči nije samo skup činjenica, ili kako zaraditi pare, ili, čak, kako izgraditi karijeru koja bi imala nekog smisla; ide se mnogo dublje. Dete nauči da izvesne stvari u kulturi oko njega vrede toliko da ih treba sačuvati po svaku cenu. Vrednosti njegove stapaju se sa nekim objektivnim ljudskim poduhvatom, i tako đak postaje deo tradicije koja se na njega prenosi; on celoga života održava to svoje kulturno nasleđe, i čak ga poboljšava. Njemu je do toga stalo. Pravi autizam, beše Džekov zaključak, u krajnjoj liniji jeste jedna apatija prema javnim poduhvatima; jedno privatno življenje koje se odvija kao da je pojedinac stvaralac svih vrednosti, a ne puki primalac nasleđenih. A Džek Bolen nikako i nipošto nije mogao prihvatiti da Javna škola sa svojim nastavnim mašinama bude jedini arbitar onoga što jeste i što nije vrednost. Jer, u društvu su vrednosti u stalnom previranju, a Javna škola je pokušaj da se one stabilizuju, da se stegnu u pihtije i ostanu nepokretne, da se mumificiraju.
<BR>&nbsp;&nbsp;&nbsp;&nbsp;&nbsp;Javna škola, to beše njegov stari utisak, prilično je neurotična. Ona želi svet u kome se ništa novo ne dešava, u kome nema iznenađenja. A to je svet kompulsivno-opsesivnih neurotika; svet nimalo zdrav.
<BR>&nbsp;&nbsp;&nbsp;&nbsp;&nbsp;Jednom je, pre dve-tri godine, izneo ovu teoriju svojoj ženi. Silvija je slušala sa razumnom količinom pažnje, a onda rekla: "Ali ti ne uviđaš poentu, Džek. Pokušaj da shvatiš. Ima stvari mnogo gorih od neuroze." Glas joj je bio tih i čvrst, i on je slušao. "Tek ih počinjemo otkrivati. Znaš koje su. Prošao si kroz njih."
<BR>&nbsp;&nbsp;&nbsp;&nbsp;&nbsp;Klimnuo je, tada, glavom, jer je odista znao o čemu je govorila. Imao je i on psihotični interval, u svojim ranim dvadesetim godinama. Bila je to uobičajena i prirodna stvar. Ali morao je priznati, užasna stvar, u poređenju sa kojom je nepromenljiva, kruta, kompulsivno-neurotična Javna škola izgledala kao referentna tačka prema kojoj čovek treba, sa puno zahvalnosti, da se orijentiše, da bi se uspeo vratiti u čovečanstvo i u zajedničku stvarnost. Tom prilikom je shvatio zašto je neuroza nešto čemu se pribegava namerno, nešto što obolela osoba ili društvena zajednica svesno sazdavaju u krizi: snalaženje u nevolji.
<BR>&nbsp;&nbsp;&nbsp;&nbsp;&nbsp;"Nemoj ti ružno da govoriš o neurozi", rekla mu je Silvija, a on ju je razumeo. Neuroza je namerno zaustavljanje, zamrzavanje, negde na stazi života. Potrebno, zato što se u blizini nalazi...
<BR>&nbsp;&nbsp;&nbsp;&nbsp;&nbsp;Svaki šizofrenik zna šta se nalazi u blizini, a zna i svaki bivši šizofrenik, pomisli Džek, prepuštajući se sećanjima na svoju epizodu.
<BR>
<BR>&nbsp;&nbsp;&nbsp;&nbsp;&nbsp;Dvojica naspram njega u sobi gledala su ga čudno. Šta li je to rekao? Herbert Huver je bio mnogo bolji šef FBI nego što će Karington ikada biti. "Znam da sam u pravu", dodade on. "Evo, da se opkladimo." Pamet mu je bila nekako smućena. On popi još malo piva. Sve je postalo teško, njegova ruka od ramena do šake, i šaka, i krigla; lakše je bilo pogledati dole nego gore... Proučavao je sveščicu sa šibicama na stolu.
<BR>&nbsp;&nbsp;&nbsp;&nbsp;&nbsp;"Nisi ti hteo da kažeš Herbert Huver", odvrati Lu Noting. "Mislio si - Dž. Edgar Huver..."
<BR>&nbsp;&nbsp;&nbsp;&nbsp;&nbsp;Hriste! - pomisli Džek pometeno. Da, rekao je 'Herbert', i to mu je izgledalo u redu, sve dok mu, evo, neko drugi nije ukazao na to da je posredi greška. Pa šta mi je? - zapita se on. Osećam se kao da sam napola zaspao. Ali prethodne noći je otišao na spavanje u deset i otkrnjosao dvanaest sati tvrdog sna. "Izvinjavam se", reče on. "Naravno da sam mislio..." Oseti da mu jezik zapinje. Pažljivo izgovori: "Dž. Edgar Huver." Ali glas mu je zvučao pomućeno i usporeno, kao gramofon koji gubi brzinu. Sada mu je, već, bilo gotovo nemoguće da digne glavu: tonuo je u san, tako sedeći u Notingovoj dnevnoj sobi, ali oči mu se nisu sklapale, ne... štaviše, kad ih pokuša sklopiti, uvide da to ne može. Njegova pažnja ostade prikovana za sveščicu šibica. Poklopac sklopiti pre ukresivanja šibice, pročita on. Možeš li nacrtati ovog konja? Prvi čas slikarstva je besplatan, bez obaveza. Obrni i vidi besplatni formular za prijavljivanje na tečaj. Bez treptaja, on je zurio i zurio, a Lu Noting i Fred Klark razgovarali su o apstrakcijama, o idejama kao što su 'ograničavanje slobode' i 'demokratski proces'... On je čuo svaku reč, sa savršenom jasnoćom, i nije mu smetalo da sluša. Ali nije osećao ni najmanju želju da se raspravlja, iako je znao da obojica greše. Pustio ih je da nastave argumentisanje. Lakše je tako: pustiti ih. Stvar se, naprosto, događa. A on pušta da se događa.
<BR>&nbsp;&nbsp;&nbsp;&nbsp;&nbsp;"Džek nije sa nama večeras", govorio je Klark. Džek Bolen, trgnuvši se, uvide da su preusmerili pažnju na njega; morao je učiniti ili reći nešto, sada.
<BR>&nbsp;&nbsp;&nbsp;&nbsp;&nbsp;"Jesam, jesam", reče on, i to ga je koštalo strašnog napora; kao da izranja iz mora. "Samo vi nastavite, ja slušam."
<BR>&nbsp;&nbsp;&nbsp;&nbsp;&nbsp;"Bože, sav si nešto kao one lutke u izlogu", reče Noting. "Idi kući i ispavaj se, ej, zaboga."
<BR>&nbsp;&nbsp;&nbsp;&nbsp;&nbsp;Ulazeći u dnevnu sobu, Luova žena Filis reče: "U takvom stanju, nikad nećeš stići do Marsa, Džek." Ona pojača gramofon; neka progresiv-džez grupa, sa 'vibrama' i duplim basovima, ili to možda svira neki elektronski instrument. Plavokosa, drsko-živahna Filis sede na kauč blizu njega i poče ga proučavati. "Džek, jesi nešto ljut na nas? Mislim, tako si se povukao."
<BR>&nbsp;&nbsp;&nbsp;&nbsp;&nbsp;"To je samo jedno od tih njegovih raspoloženja", reče Noting. "Bivao je on takav kad smo bili u vojsci. Naročito ga je hvatalo subotom uveče. Ućuti se, tmuran, zamišljen. O čemu sad razmišljaš tako ozbiljno, Džek?"
<BR>&nbsp;&nbsp;&nbsp;&nbsp;&nbsp;Ovo pitanje mu izgledalo je čudnovato; nije razmišljao ni o čemu, njegov um bio je prazan. Presavijeni kartončić sa šibicama unutra ispunjavao je, i sada, celi prostor u dohvatu njegovog opažanja. A ipak, morao je da im ispriča nešto na temu 'o čemu razmišlja'; svi to očekuju. On revnosno izmisli nešto. "Vazduh", reče on. "Na Marsu. Koliko će mi vremena biti potrebno da se prilagodim? To kod raznih ljudi bude različito." Jedno zevanje, koje nikako da iziđe, zaglavilo mu se u prsima; zev koji se difuzno širi kroz pluća i grkljan, i zbog koga mu usta ostadoše delimično otvorena. On uloži napor i uspe ih zatvoriti. "Bolje da ja pođem", reče on. "Da odspavam." Zapevši iz petnih žila, podiže se na noge.
<BR>&nbsp;&nbsp;&nbsp;&nbsp;&nbsp;"U devet?" viknu Fred Klark.
<BR>&nbsp;&nbsp;&nbsp;&nbsp;&nbsp;Kasnije, dok je pešačio kući, ka svome stanu, prohladnim, tamnim ulicama Ouklenda, osećao se fino. Zapita se šta nije bilo u redu kod Notinga. Možda loš vazduh, rđavo provetravanje.
<BR>&nbsp;&nbsp;&nbsp;&nbsp;&nbsp;Ali nešto svakako nije bilo u redu.
<BR>&nbsp;&nbsp;&nbsp;&nbsp;&nbsp;Mars, pomisli on. On, Džek, već je presekao veze, a što je najvažnije, dao ostavku na zaposlenje ovde; prodao kola, svoj plimut, odjavio se i kod službenika koji mu je bio stanodavac. A godinu dana se trudio da dobije ovaj stan; vlasnik zgrade bila je neprofitna Zapadnoobalska kooperativa. Džinovska građevina, jednim delom ispod zemlje, sa hiljadama stanova, sopstvenim supermarketom, perionicom, domom zdravlja za decu, klinikom, čak i sa svojim psihijatrom, dole, u trgovinskoj 'arkadi', ispod nivoa ulice. Na najvišem spratu, FM radio-stanica koja emituje samo klasičnu muziku, i to po izboru stanovnika zgrade; a u središtu, pozorište i sala za sastanke. To je najnovija od tih ogromnih, kooperativnih, stambenih zgrada... a on se, tako iznenada, odrekao mesta u njoj. Jednog dana, dok je bio u knjižari zgrade, ta pomisao mu je pala na um.
<BR>&nbsp;&nbsp;&nbsp;&nbsp;&nbsp;A kad je otkazao stan, pošao je dalje, u lutanje kroz hodnike 'arkade'. Stigao je i do oglasne table, na koju su bile pribadačama prikačene poruke; refleksno je stao i počeo čitati. Jedna objava, krupno štampana, privukla mu je pažnju.
<BR>
<BR>&nbsp;&nbsp;&nbsp;&nbsp;&nbsp;POMOGNITE DA SE KO-OP POKRET PROŠIRI NA NOVONASELJENE ZONE. EMIGRACIJU PRIPREMA KO-OP ODBOR U SAKRAMENTU KAO ODGOVOR NA EKSPLOATACIJU MINERALIMA BOGATIH OBLASTI MARSA OD STRANE VELIKIH KOMPANIJA I VELIKIH SINDIKATA. PRIJAVITE SE DANAS!
<BR>
<BR>&nbsp;&nbsp;&nbsp;&nbsp;&nbsp;Manje-više isto kao sve te reklame za kooperative, pa ipak - zašto ne? Mnogi mladi ljudi odlaze. A šta je na Zemlji preostalo za njega? Jeste se odrekao svog stana, ali ne i članstva u kooperativi; poseduje, i sad, svoje deonice i svoj broj.
<BR>&nbsp;&nbsp;&nbsp;&nbsp;&nbsp;Kasnije, kad je potpisao i ušao u proces zdravstvenih pregleda i vakcinacija, redosled poteza pomutio mu se u umu: počeo je pamtiti da je prvo odlučio da pođe na Mars, a tek posle toga napustio radno mesto i stan. Tako je izgledalo racionalnije, i on je tako pričao prijateljima. Ali, naprosto, nije bilo istina. Šta je istina? To da je skoro dva meseca lutao, zbunjen i očajan, ni u šta siguran osim u činjenicu da će 14. novembra njegova grupa od dvesta kooperativaca krenuti za Mars, i da će tada sve biti drugačije; pometnja će se podići sa njega, i on će opet videti jasno, kao u nekom neodređenom razdoblju u prošlosti. To je znao: da je nekada bio sposoban da uspostavi red stvari u prostoru i vremenu, ali da je sada, iz razloga koji su mu nepoznati, nastupilo pomeranje i prostora i vremena, tako da se on više ne snalazi ni u jednom, ni u drugom.
<BR>&nbsp;&nbsp;&nbsp;&nbsp;&nbsp;Njegov život nije imao svrhe. On je četrnaest meseci živeo sa jednim ciljem, ogromnim: dobiti stan u ogromnoj novoj zgradi kooperative. A kad ga je dobio, nije preostalo ništa. Budućnost je prestala postojati. Slušao je Bahove svite koje je naručivao; kupovao je hranu u supermarketu i prebirao po knjižari u njihovoj zgradi... ali, zašto i čemu? - pitao se. Ko sam ja? A na radnom mestu njegove sposobnosti polako su nestajale. To je bio prvi pokazatelj, u ponečemu i najzloslutniji; onaj koji ga je prvi put uveo u strah.
<BR>&nbsp;&nbsp;&nbsp;&nbsp;&nbsp;Počelo je jednim uvrnutim incidentom koji nikada nije uspeo u potpunosti objasniti. Izgleda da je deo toga bio čista halucinacija. Ali koji deo? Bilo je kao u snu, ali je sadržalo i trenutak neodoljive panike, želje da se pobegne, da se po svaku cenu udalji odatle.
<BR>&nbsp;&nbsp;&nbsp;&nbsp;&nbsp;To njegovo zaposlenje bilo je kod jedne elektroničarske firme u Redvud Sitiju, južno od San Franciska; Džek je rukovao mašinom koja je na jednoj tački montažne linije vršila kontrolu kvaliteta. Njegova je odgovornost bila da mu mašina ne odstupi od svoga opsega prihvatljive greške nego da svaki put tačno pregleda jedan od delova koje je trebalo ugrađivati na traci; a ta jedna komponenta bila je baterija sa tečnim helijumom, ne veća od glave šibice. Jednog dana pozvaše ga, neočekivano, u kancelariju personalca; nije znao zbog čega, i dok se vozio liftom gore, bio je vrlo nervozan. To je i zapamtio: veliku nervozu.
<BR>&nbsp;&nbsp;&nbsp;&nbsp;&nbsp;"Uđi, gospodine Bolene." Menadžer osoblja, džentlmen dobrog izgleda, sa kovrdžavom sedom kosom (koja bi mogla biti perika u skladu sa novom modom) tako ga je pozdravio kad se Džek pojavio na vratima. "Ovo će trajati samo čas." Osmotrio je Džeka prodorno. "Bolene, zašto ti ne unovčuješ platne čekove?"
<BR>&nbsp;&nbsp;&nbsp;&nbsp;&nbsp;Ćutanje.
<BR>&nbsp;&nbsp;&nbsp;&nbsp;&nbsp;"Zar... ne?" upita Džek. Srce mu je gruvalo toliko da mu se celo telo treslo. Osećao se nesigurno na nogama i premoreno. Pa, mislio sam da ih unovčujem, reče on sebi.
<BR>&nbsp;&nbsp;&nbsp;&nbsp;&nbsp;"Mogao bi da nabaciš i novo odelo", reče personalac, "a i šišanje bi ti dobro došlo. Naravno, to su tvoje stvari."
<BR>&nbsp;&nbsp;&nbsp;&nbsp;&nbsp;Prislonivši šaku na glavu, Džek opipa, zbunjen: zar treba da se šiša? Pa zar nije bio kod frizera prošle nedelje? A možda je, ipak, prošlo nešto više vremena. On reče: "Hvala." I klimnu glavom. "Važi, uradiću. To kako si rekao."
<BR>&nbsp;&nbsp;&nbsp;&nbsp;&nbsp;Onda se halucinacija, ako je to bila, dogodila. On vide personalca u novoj svetlosti. Taj čovek bio je mrtav.
<BR>&nbsp;&nbsp;&nbsp;&nbsp;&nbsp;Video je, kroz njegovu kožu, kostur. Žicama spojen: kosti povezane finim bakarnim žicama. Prirodni organi su svenuli i nestali, a neki bili zamenjeni veštačkim sastavcima, veštačkim bubrezima, srcem, plućima, sve od plastike i nerđajućeg čelika; i sve je to radilo, usklađeno, ali sasvim lišeno autentičnog života. Čovekov glas poticao je sa trake i išao kroz pojačalo i zvučnik.
<BR>&nbsp;&nbsp;&nbsp;&nbsp;&nbsp;Možda je nekada, u prošlosti, ovaj čovek bio živ i stvaran, ali to je bila prošlost, dogodila se zamena, krišom, malo-po malo, podmuklo se širila sa jednog organa na drugi, a sve je to imalo za cilj da zavara druge ljude. Da zavara, zapravo, njega, Džeka Bolena. On je u kancelariji sam; ne postoji nikakav šef personalnog odeljenja ovde. Niko se njemu ne obraća, a kad on, Džek, nešto kaže, to niko ne čuje. Jer on stoji u sobi koja je u celosti beživotna i mehanička.
<BR>&nbsp;&nbsp;&nbsp;&nbsp;&nbsp;Nije bio siguran šta sad da radi; trudio se da ne zuri suviše uporno u čovekoliki sklop ispred sebe. Poče govoriti smireno i prirodno, o svom poslu, pa i čak o svojim ličnim problemima. Ovaj sklop ga ispituje; pokušava da dozna nešto od njega. Naravno, on se trudi da mu oda što manje. A sve vreme, dok gleda dole ka tepihu, vidi kako joj rade cevi, ventili i drugi delovi; ne može da to ne vidi.
<BR>&nbsp;&nbsp;&nbsp;&nbsp;&nbsp;Samo je želeo da se udalji, što je pre moguće. Poče se znojiti. Gle, sa njega lije znoj, drhtavica ga trese, a srce bije sve jače i jače.
<BR>&nbsp;&nbsp;&nbsp;&nbsp;&nbsp;"Bolene", reče sklop "jesi li bolestan?"
<BR>&nbsp;&nbsp;&nbsp;&nbsp;&nbsp;"Jesam", reče on. "Mogu li se sad vratiti za moj radni sto?" Okrete se i pođe ka vratima.
<BR>&nbsp;&nbsp;&nbsp;&nbsp;&nbsp;"Samo trenutak", reče sklop iza njegovih leđa.
<BR>&nbsp;&nbsp;&nbsp;&nbsp;&nbsp;Tad je panika preovladala, i on se dao u bekstvo; otvorio vrata naglim potezanjem i istrčao u hodnik.
<BR>&nbsp;&nbsp;&nbsp;&nbsp;&nbsp;Oko sat kasnije, primeti da luta nekom nepoznatom ulicom u Burlingejmu. Nije ništa zapamtio o onom vremenu između i nije znao kako je dospeo na to mesto. Noge su ga bolele. Po svemu sudeći, pešačio je, kilometar za kilometrom.
<BR>&nbsp;&nbsp;&nbsp;&nbsp;&nbsp;Glava mu je sad bila mnogo bistrija. Ja sam šizofrenik, reče sebi. Znam da jesam. Svakome su poznati simptomi toga: katatonija i uzbuđenja paranoidno obojena: oni koji se bave mentalnim zdravljem uteruju nam u glavu to znanje, čak i deci u školi. Ja sam još jedan takav. To je pokušavao da prokljuvi onaj personalac.
<BR>&nbsp;&nbsp;&nbsp;&nbsp;&nbsp;Meni je potrebna lekarska pomoć.
<BR>
<BR>&nbsp;&nbsp;&nbsp;&nbsp;&nbsp;Džek izvadi energetski izvor Ljutitog Domara i ostavi ga na pod, a glavno kolo škole reče: "Veoma si vešt."
<BR>&nbsp;&nbsp;&nbsp;&nbsp;&nbsp;Džek diže pogled ka sredovečnoj ženskoj prilici i pomisli: Jasno je zašto me ovo mesto nervira. Podseća na moje psihotično iskustvo od pre nekoliko godina. Jesam li ja, u to vreme, gledao u budućnost?
<BR>&nbsp;&nbsp;&nbsp;&nbsp;&nbsp;Nisu postojale, tada, ovakve škole. Ili, ako jesu, on ih nije bio video, nije znao za njih.
<BR>&nbsp;&nbsp;&nbsp;&nbsp;&nbsp;"Hvala", reče.
<BR>&nbsp;&nbsp;&nbsp;&nbsp;&nbsp;Ono što ga je mučilo još od dana te psihotične epizode sa personalcem u korporaciji 'Korona' bilo je sledeće: a šta ako nije bila halucinacija? Šta ako je taj tobožnji personalac bio stvarno onakav kako ga je on video, veštački konstrukt, mašina poput ovih nastavnih?
<BR>&nbsp;&nbsp;&nbsp;&nbsp;&nbsp;U tom slučaju nije bilo psihičkog poremećaja.
<BR>&nbsp;&nbsp;&nbsp;&nbsp;&nbsp;Nešto sasvim drugo se, dakle, desilo, premišljao je on nebrojeno puta; nešto nalik na viziju, na kratkotrajno sagledavanje potpune stvarnosti, sa koje je bilo oguljeno pročelje. Ova zamisao beše tako razorna, tako radikalna, da se nije mogla nikako uklopiti u obične poglede na svet. A iz toga proističe mentalni poremećaj.
<BR>&nbsp;&nbsp;&nbsp;&nbsp;&nbsp;Posegavši u ogoljene žice Ljutitog Domara, Džek opipa dugačkim prstima, vešto, i dodirnu ono što je znao da se mora nalaziti tamo: jednu prekinutu žicu. "Mislim da sam je uhvatio", reče on glavnom elektronskom kolu škole. Hvala Bogu, pomisli, da ovo nisu starinska štampana kola; da je tako, morao bi se ceo blok zameniti novim. Opravka bi bila nemoguća.
<BR>&nbsp;&nbsp;&nbsp;&nbsp;&nbsp;"Koliko je meni poznato", reče glavno elektronsko kolo škole, "mnogo je truda uloženo u dizajniranje nastavnika sa ciljem da popravke budu lakše. Zasad smo imali sreće; nije se dogodio nijedan duži prekid u davanju usluga. Međutim, ja verujem da je preventivno održavanje poželjno, kad god je moguće; zato bih volela da ti pregledaš još jednog nastavnika, iako još nije pokazao nijedan znak kvara. On je od jedinstvene važnosti za dejstvovanje cele škole." Glavno kolo učtivo zaćuta dok se Džek trudio da provuče dugački šiljak 'pištolja' za lemljenje kroz splet žica. "To je Ljubazni Tatica."
<BR>&nbsp;&nbsp;&nbsp;&nbsp;&nbsp;Džek ponovi: "Ljubazni Tatica." I pomisli jetko: pitam se, ima li tu negde i Teta Mamica. Sa divnim izmišljotinama, pečenim kod kuće, koje bebironi treba da upijaju. Pripade mu muka od toga.
<BR>&nbsp;&nbsp;&nbsp;&nbsp;&nbsp;"Da li ti je poznat taj nastavnik?"
<BR>&nbsp;&nbsp;&nbsp;&nbsp;&nbsp;Istina je bila da mu nije bio poznat; Dejvid ga nikad nije pomenuo.
<BR>&nbsp;&nbsp;&nbsp;&nbsp;&nbsp;Čuo je kako deca, nešto dalje u hodniku, još i sad raspravljaju sa Vitlokom o životu; njihovi glasovi dopirali su do njega dok je ležao na leđima, držao lemilicu iznad glave i zavlačio drugu ruku u mehanizme Ljutitog Domara da bi vrh mogao mirno da priđe cilju.
<BR>&nbsp;&nbsp;&nbsp;&nbsp;&nbsp;"Jest..." govorio je Vitlok, glasom nikad uznemirenim, potpuno staloženim, "rakun je zapanjujući drugar. Stari, dobri Džimi Rakun. Mnogo puta sam ja njega video. Vrlo je krupan, uzgred budi rečeno, sa jakim, dugačkim rukama koje su stvarno vrlo živahne."
<BR>&nbsp;&nbsp;&nbsp;&nbsp;&nbsp;"Ja sam video rakuna jednom", zacijuka neko dete uzbuđeno. "Gospodine Vitlok, video sam ga, bio mi je ovako blizu!"
<BR>&nbsp;&nbsp;&nbsp;&nbsp;&nbsp;Džek pomisli: Video si rakuna na Marsu?
<BR>&nbsp;&nbsp;&nbsp;&nbsp;&nbsp;'Vitlok' se tiho nasmeja. "Ne, Done, bojim se da nije tako. Ne postoje rakuni ovde. Morao bi da prevališ ceo onaj daleki put do stare dobre Majke Zemlje pa da vidiš jednoga od tih zapanjujućih drugara. Ali suština onoga što ja želim reći jeste ova, momci i devojke. Znate kako stari Džimi Rakun uzme hranu, ponese je krišom, dibidus potajno, do reke, pa je opere? I kako smo se smejali starom Džimiju kad se njegova kocka šećera rastvorila, pa mu nije ostalo baš ništa da jede? E, pa, momci i devojke, znate li da mi imamo Džimije Rakune ovde - evo, baš u ovoj našoj..."
<BR>&nbsp;&nbsp;&nbsp;&nbsp;&nbsp;"Mislim da sam završio", reče Džek, povlačeći lemilicu ka sebi. "Da li bi mi pomogla da ga sklopim?"
<BR>&nbsp;&nbsp;&nbsp;&nbsp;&nbsp;Glavno kolo reče: "Žuriš negde?"
<BR>&nbsp;&nbsp;&nbsp;&nbsp;&nbsp;"Ne dopada mi se ona stvar koja priča tamo", reče Džek. Hvatala ga je nervoza i drhtavica od 'Vitloka', toliko da je jedva radio svoj posao.
<BR>&nbsp;&nbsp;&nbsp;&nbsp;&nbsp;Jedna vrata se počeše iskotrljavati iz zida i zatvoriše hodnik, između njih i 'Vitloka' čiji glas sada više nisu čuli. "Je li ovako bolje?" upita glavno kolo.
<BR>&nbsp;&nbsp;&nbsp;&nbsp;&nbsp;"Hvala", reče Džek. Ali ruke su mu i sad drhtale. Glavno kolo to primeti; Džek je bio svestan da ga ona pomno odmerava. Zapita se kako to tumači.
<BR>
<BR>&nbsp;&nbsp;&nbsp;&nbsp;&nbsp;Odaja u kojoj je sedeo Ljubazni Tatica izgledala je kao deo dnevne sobe. Imala je kamin, kauč, kafe-stočić, veliki panoramski prozor zaklonjen zavesom i fotelju u kojoj je Ljubazni Tatica sedeo, sa otvorenim novinama na krilu. Na kauču je sedelo nekoliko dece, koja su pomno slušala Taticin govor; činilo se da nisu ni primetila ulazak Džeka Bolena i glavne 'nastavnice'. Ona im reče da idu, a onda se okrete da i ode i sama.
<BR>&nbsp;&nbsp;&nbsp;&nbsp;&nbsp;"Nisam siguran šta želiš da uradim", reče Džek.
<BR>&nbsp;&nbsp;&nbsp;&nbsp;&nbsp;"Provuci ga kroz njegov ciklus. Meni se čini da on neke delove ciklusa ponavlja, ili se na nekim mestima zaglavi; sigurno znam da potroši previše vremena. Trebalo bi da se posle približno tri sata vrati na sam početak." Vrata se otvoriše za glavno elektronsko kolo, i ona nestade; ostao je nasamo sa Ljubaznim Taticom, i to mu nije prijalo.
<BR>&nbsp;&nbsp;&nbsp;&nbsp;&nbsp;"Zdravo, Ljubazni Tatice", reče on neoduševljeno. Ostavi torbu sa alatom na pod i poče skidati zavrtnjeve sa leđne ploče tog nastavnika.
<BR>&nbsp;&nbsp;&nbsp;&nbsp;&nbsp;Ljubazni Tatica reče glasom punim topline i naklonosti: "Kako ti je ime, druže mladi?"
<BR>&nbsp;&nbsp;&nbsp;&nbsp;&nbsp;"Moje ime", reče Džek, skidajući ploču i polažući je pored sebe, "jeste Džek Bolen, i ja sam, takođe, blagonakloni tata, baš kao i ti. Zato me nemoj zvati 'druže mladi', je l' važi?"
<BR>&nbsp;&nbsp;&nbsp;&nbsp;&nbsp;"Ohhh", reče Ljubazni Tatica, "vidim!"
<BR>&nbsp;&nbsp;&nbsp;&nbsp;&nbsp;"Šta ti vidiš?" upita Džek, i primeti da je to maltene viknuo. "Čuj", reče on. "'Ajde, otpočni svoj bogomprokleti ciklus, je l' može? Ako će ti biti lakše, zamišljaj da sam ja neki mali dečak." Samo da ovo otaljam, i da se nosim odavde, reče on sebi; da prođem sa što manje nevolja. Osećao je u sebi nadimanje nekih osećanja, složenih. Tri sata! - pomisli sumorno.
<BR>&nbsp;&nbsp;&nbsp;&nbsp;&nbsp;Ljubazni Tatica reče: "Mali Džeki, meni se čini da tebe danas muče neke brige, teške i preteške. Je li tako?"
<BR>&nbsp;&nbsp;&nbsp;&nbsp;&nbsp;"Danas, i dana svakoga", odvrati Džek. Uključi, sa tihim škljocanjem, baterijsku svetiljku i uperi je unutra, u nastavnikove mehanizme. Činilo se da, zasad, rade bez problema.
<BR>&nbsp;&nbsp;&nbsp;&nbsp;&nbsp;"Možda ti ja mogu pomoći", reče Ljubazni Tatica. "Često pomogne ako neko ko je stariji i iskusniji oslušne ono što te muči, i možda kao preuzme deo toga na sebe, da bude lakše."
<BR>&nbsp;&nbsp;&nbsp;&nbsp;&nbsp;"Važi", reče Džek i čučnu. "Uključiću se u tu igru; ionako sam sledeća tri sata zaglavljen ovde. Želiš li da se vratim na sam početak? Na onu epizodu na Zemlji kad sam radio za korporaciju 'Korona' i kad mi se dogodilo pomračenje?"
<BR>&nbsp;&nbsp;&nbsp;&nbsp;&nbsp;"Počni gde god hoćeš", reče Ljubazni Tatica, sa puno dobre volje.
<BR>&nbsp;&nbsp;&nbsp;&nbsp;&nbsp;"Znaš li šta je šizofrenija, Ljubazni Tatice?"
<BR>&nbsp;&nbsp;&nbsp;&nbsp;&nbsp;"Verujem da o tome imam prilično jasnu predstavu, Džeki", odgovori Ljubazni Tatica.
<BR>&nbsp;&nbsp;&nbsp;&nbsp;&nbsp;"E, dobro, Ljubazni Tatice, to je najtajanstvenija bolest u celoj medicini, eto šta je. Ispoljava se kod jednoga od svakih šest ljudi, a to znači, kod velikog broja ljudi."
<BR>&nbsp;&nbsp;&nbsp;&nbsp;&nbsp;"To je svakako veliki broj."
<BR>&nbsp;&nbsp;&nbsp;&nbsp;&nbsp;"U jednom razdoblju", reče Džek, posmatrajući pokretanje mašinerije, "imao sam takozvanu situacionu polimorfnu šizofreniju simpleks. A to je, Ljubazni Tatice, bila džomba tvrda."
<BR>&nbsp;&nbsp;&nbsp;&nbsp;&nbsp;"Ja se naprosto mogu kladiti da je bila", složi se Ljubazni Tatica.
<BR>&nbsp;&nbsp;&nbsp;&nbsp;&nbsp;"E, sad, ja znam čemu bi ti trebalo da služiš", reče Džek. "Ja znam tvoju svrhu, Ljubazni Tatice. Mi smo daleko od Doma. Milionima kilometara daleko. Naša veza sa civilizacijom na Domu veoma je istanjena. Veliki deo naroda silno je uplašen, Ljubazni Tatice, zato što ta veza iz godine u godinu postaje sve slabija. Zato je ova Javna škola osnovana, da predstavlja jedan neizmenjeni milje deci rođenoj ovde; životno okruženje slično Zemlji. Na primer, ovo ognjište. Mi nemamo ognjišta, ovde na Marsu; grejemo se pomoću malih atomskih peći. Ovaj panoramski prozor sa tolikom površinom stakla - postao bi neprovidan, uskoro, od peščanih oluja. Zapravo, ne postoji na tebi, ni oko tebe, ni jedna jedina stvar koja je stvarno izvedena iz ovog sveta na kome smo. Znaš li šta je Blikmen, Ljubazni Tatice?"
<BR>&nbsp;&nbsp;&nbsp;&nbsp;&nbsp;"Ne bih se mogao pohvaliti da znam, mali Džeki. Šta je Blikmen?"
<BR>&nbsp;&nbsp;&nbsp;&nbsp;&nbsp;"Jedna od urođeničkih rasa na Marsu. Znaš da si na Marsu, zar ne?"
<BR>&nbsp;&nbsp;&nbsp;&nbsp;&nbsp;Ljubazni Tatica klimnu glavom.
<BR>&nbsp;&nbsp;&nbsp;&nbsp;&nbsp;"Šizofrenija je", reče Džek, "jedan od najakutnijih problema sa kojima se ljudska civilizacija ikada suočila. Iskreno da ti kažem, Tatice Ljubazni, ja sam se iselio na Mars zbog šizofrenične epizode koja mi se dogodila kad sam imao dvadeset dve godine i radio za 'Koronu'. Bio sam se počeo raspadati. Morao sam se premestiti iz jedne složene gradske sredine u jednostavniju, u neku primitivnu pograničnu zajednicu gde ima više slobode. Pritisak na mene bio je preveliki; bilo je: emigrirati ili poludeti. Ona Ko-op zgrada: možeš li da zamisliš nešto što pod zemljom ima mnoštvo nivoa, sve jedan ispod drugog, dok se iznad zemlje uzdiže kao oblakoder? A unutra živi toliko ljudi, da tu i supermarket postoji. Poludeo sam stojeći u jednoj knjižari. Svi ostali ljudi u toj knjižari, svaka pojedina osoba, i svi u supermarketu, bili su stanovnici iste zgrade kao i ja. A ona je danas još i mala, u poređnju sa nekim novopodignutim. Šta kažeš na to?"
<BR>&nbsp;&nbsp;&nbsp;&nbsp;&nbsp;"A-uh, a-uh", reče Tatica.
<BR>&nbsp;&nbsp;&nbsp;&nbsp;&nbsp;"Evo, dakle, šta ja mislim", reče Džek. "Mislim da će ova Javna škola, pomoću vas, nastavnih mašina, uzgajiti sledeće pokolenje šizofrenika. To će biti potomci ljudi kao što sam ja, koji se fino prilagođavaju na novu planetu. Vi ćete rascepiti psihe ove dece, jer ćete ih naučiti da očekuju jedno životno okruženje koje ovde, oko njih, uopšte ne postoji. A reklo bi se da ne postoji više ni na Zemlji; zastarelo je. Zapitaj nastavnika Vitloka: zar inteligencija, da bi bila prava inteligencija, ne mora biti praktična? Čuo sam ga kad je to rekao, i još - da inteligencija mora biti oruđe za prilagođavanje. Je li tako, Ljubazni Tatice?"
<BR>&nbsp;&nbsp;&nbsp;&nbsp;&nbsp;"Tako je, mali Džeki, tako mora biti."
<BR>&nbsp;&nbsp;&nbsp;&nbsp;&nbsp;"Ono što vi treba da predajete", reče Džek, "to je kako da mi koji smo ovde..."
<BR>&nbsp;&nbsp;&nbsp;&nbsp;&nbsp;"Tako je, mali Džeki", upade mu Tatica u reč, "tako mora biti." Dok je ovo izgovarao, jedan zubac na zupčaniku iskliznu pod jakim svetlom Džekove baterijske svetiljke, i ta faza ciklusa se ponovi.
<BR>&nbsp;&nbsp;&nbsp;&nbsp;&nbsp;"Zaglavio si se", reče Džek. "Ljubazni Tatice, izlizan ti je jedan zubac na jednom zupčaniku."
<BR>&nbsp;&nbsp;&nbsp;&nbsp;&nbsp;"Tako je, mali Džeki", reče Ljubazni Tatica. "Tako mora biti."
<BR>&nbsp;&nbsp;&nbsp;&nbsp;&nbsp;"U pravu si", reče Džek. "Stvarno mora biti tako. Sve se, ranije ili kasnije, istroši; ništa nije večno. Promena je jedina konstanta u životu. Je li tako, Ljubazni Tatice?"
<BR>&nbsp;&nbsp;&nbsp;&nbsp;&nbsp;"Tako je, mali Džeki", reče Ljubazni Tatica. "Tako mora biti."
<BR>&nbsp;&nbsp;&nbsp;&nbsp;&nbsp;Džek isključi mašinskom nastavniku izvor energije i poče mu razmontiravati glavnu osovinu, pripremajući se da skine istrošeni zupčanik.
<BR>&nbsp;&nbsp;&nbsp;&nbsp;&nbsp;"Dakle, našao si", reče glavno elektronsko kolo kada Džek, brišući lice rukavom, iziđe iz te sobe pola sata kasnije.
<BR>&nbsp;&nbsp;&nbsp;&nbsp;&nbsp;"Da", reče on. Bio je iscrpljen. Ručni sat mu je govorio da je tek četiri sata; još jedan sat rada ležao je pred njim.
<BR>&nbsp;&nbsp;&nbsp;&nbsp;&nbsp;Glavno kolo ga isprati do parkinga. "Veoma sam zadovoljna brzinom koju ste pokazali u odgovaranju na naše potrebe", reče ona. "Telefoniraću gospodinu Jiu i zahvaliću mu se."
<BR>&nbsp;&nbsp;&nbsp;&nbsp;&nbsp;On klimnu glavom i pope se u helikopter, odveć istrošen da kaže čak i 'zbogom'. Uskoro se dizao kroz vazduh; pačije jaje koje je bilo Javna škola UN postade maleno, a zatim i daleko, ispod njega. To daveće prisustvo nestade. Džek je opet mogao disati.
<BR>&nbsp;&nbsp;&nbsp;&nbsp;&nbsp;Pokretom prsta uključi primopredajnik i reče: "Gospodine Ji. Džek ovde. Završio sam u školi. Šta je sledeće?"
<BR>&nbsp;&nbsp;&nbsp;&nbsp;&nbsp;Posle kraće pauze, pragmetični glas Jiov odgovori: "Džek, gospodin Arni Kot iz Luistauna nas je zvao. Zatražio je da servisiramo jedan šifrarnik koji njemu mnogo znači. Pošto su svi drugi članovi naše ekipe zauzeti, šaljem tebe."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
