<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Dejvid Bolen je znao da njegov deda Leo ima mnogo para i da se ne protivi mnogo kad te pare treba na nešto da troši. Eto, na primer, još pre nego što su izišli iz građevine raketnog terminala, taj stari čovek u krutom odelu sa prslukom i zlatnim manžetnama - a po odelu ga je Dejvid i prepoznao, kad je motrio na putnike koji su silazili niz rampu - zastao je kod kioska sa cvećem i kupio njegovoj mami buket krupnog, plavog, zemaljskog cveća. Hteo je nešto kupiti i Dejvidu, pa pošto nisu imali nijednu igračku, nego samo slatkiše, deda Leo je kupio to: kutiju sa kilogram šećerlema.
<BR>&nbsp;&nbsp;&nbsp;&nbsp;&nbsp;A jednu belu kartonsku kutiju uvezanu kanapom deda Leo je nosio pod rukom, nije dao da je aerodromski službenici uzmu i strpaju među prtljag. Čim su izišli iz terminalske zgrade i našli se u helikopteru njegovog tate, deda Leo je otvorio taj paket. Bio je pun jevrejskog hleba, kiselih krastavčića i tanko sečene kuvane govedine - kilo i po govedine.
<BR>&nbsp;&nbsp;&nbsp;&nbsp;&nbsp;"Auh!" uzviknu Džek Bolen oduševljeno. "Od Njujorka, sve dovde. To se ne može dobaviti ovde, u kolonijama, ćale."
<BR>&nbsp;&nbsp;&nbsp;&nbsp;&nbsp;"Znam ja to, Džek", reče deda Leo. "Jedan Ješa mi rek'o gde ovo ima, a meni se dopalo toliko, da sam znao da će i tebi, nas dvojica imamo isti ukus." Tiho se nasmejao, zadovoljan što ih je toliko usrećio. "Napraviću ti sendvič čim stignemo kući. Odma', bez čekanja."
<BR>&nbsp;&nbsp;&nbsp;&nbsp;&nbsp;Helikopter se uzdiže nad raketni terminal i polete preko tamne pustinje.
<BR>&nbsp;&nbsp;&nbsp;&nbsp;&nbsp;"Kakve su vam bile vremenske prilike ovde?" upita deda Leo.
<BR>&nbsp;&nbsp;&nbsp;&nbsp;&nbsp;"Mnogo oluja", reče Džek. "Praktično nas zatrpalo, pre jedno nedelju dana. Morali smo iznajmljivati motorne kopače da se otkopamo."
<BR>&nbsp;&nbsp;&nbsp;&nbsp;&nbsp;"Ne valja to", reče deda Leo. "Treba da podignete onaj betonski zid o kome si mi pisao."
<BR>&nbsp;&nbsp;&nbsp;&nbsp;&nbsp;"Ovde bilo kakva izgradnja košta pravo bogatstvo", primeti Silvija. "Nije kao na Zemlji."
<BR>&nbsp;&nbsp;&nbsp;&nbsp;&nbsp;"Znam ja to", složi se deda Leo, "ali svoje ulaganje moraš da zaštitiš - ta kuća puno vredi, i to zemljište, imate i vodu u blizini; ne zaboravite to."
<BR>&nbsp;&nbsp;&nbsp;&nbsp;&nbsp;"Kako bismo mogli zaboraviti?" upita Silvija. "Bez tog rova sa vodom, mi bismo pomrli."
<BR>&nbsp;&nbsp;&nbsp;&nbsp;&nbsp;"Je l' kanal iole širi ove godine?" upita deda Leo.
<BR>&nbsp;&nbsp;&nbsp;&nbsp;&nbsp;"Isti, sasvim isti", odvrati Džek.
<BR>&nbsp;&nbsp;&nbsp;&nbsp;&nbsp;Dejvid progovori: "Bio je bagerisan, deda Leo. Gledao sam u-enovce sa velikom mašinom koja usisava pesak sa dna. Sad je voda mnogo čistija. Zato je moj tata povadio filtere, pa kad dođe rovoplovac i otvori prelivnu kapiju ka nama, vodu pumpamo tako brzo da mi je tata dao da od viška navodnjavam celu jednu baštu sa povrćem, pa imam kukuruz, skvoš i dve-tri šargarepe, ali je nešto pojelo svu repu. Sinoć smo jeli kukuruz iz te baštice. Stavili smo ogradu da ne ulaze ona male životinje - kako se one zovu, tata?"
<BR>&nbsp;&nbsp;&nbsp;&nbsp;&nbsp;"Peščani pacovi, Leo", reče Džek. "Čim je Dejvidova bašta počela donositi ploda, peščani pacovi su nagrnuli. Dugački su ceo jej." Podiže ruke i pokaza koliko je to. "Bezopasni, osim što svaki može da pojede koliko je težak, u roku od deset minuta. Stariji naseljenici su nas upozorili, ali morali smo pokušati."
<BR>&nbsp;&nbsp;&nbsp;&nbsp;&nbsp;"Dobro je gajiti svoje sopstveno", reče deda Leo. "Da, pisao si ti meni o bašti, Dejvide; rado bih je pogledao ujutro. Večeras sam umoran; dug je to put, čak i sa ovom novotarijom, kako to zovu? Te brodove? Brzi kao svetlost, ali ipak, ne baš. A koliko tek treba vremena za poletanje, sletanje, i koliko se to drma. Do mene je sedela jedna žena, sva se prepala, mislila izgorećemo, tol'ko je vrućina bilo, čak i uz uređaj za klimatizaciju. Ne znam zašto dozvoljavaju da unutra bude tolika vrućina, a vidi koliko naplaćuju. Ipak je veliko poboljšanje u odnosu na - sećaš se kad ste vi emigrirali pre nekoliko godina? Dva meseca!"
<BR>&nbsp;&nbsp;&nbsp;&nbsp;&nbsp;Džek reče: "Leo, nadam se da si doneo tvoju masku sa kiseonikom. Naša je sad suviše stara, nepouzdana."
<BR>&nbsp;&nbsp;&nbsp;&nbsp;&nbsp;"Dabome, imam je, u smeđem koferu. Ništa se ne brinite za mene, podnosim ja ovu atmosferu - imam drugačije pilule za srce, zaista bolje. Sve stvari na Domu se poboljšavaju. Ali je krkljanac, dabome. Zato će sve više ljudi da emigrira na Mars, to vam ja jemčim. Smog je na Domu tako gadan da može maltene ubiti čoveka."
<BR>&nbsp;&nbsp;&nbsp;&nbsp;&nbsp;Dejvid progovori: "Deda Leo, naš prvi komšija se ubio, gospodin Štajner; sad su njegovog sina Manfreda pustili kući iz logora za poremećenu decu, a moj tata pravi jednu mašinu za razgovor s njim."
<BR>&nbsp;&nbsp;&nbsp;&nbsp;&nbsp;"Do-bro", reče Leo ljubazno i, pun vedrine, pogleda dečaka. "Zanimljivo, Dejvide. Koliko godina ima taj dečak?"
<BR>&nbsp;&nbsp;&nbsp;&nbsp;&nbsp;"Deset", reče Dejvid, "al' još ne ume razgovarati sa nama, nimalo. Ali moj tata će to da sredi pomoću te mašine, a znaš za koga moj tata radi sad? Za gospodina Kota, koji vodi Sindikat i grad vodo-radnika; to je stvarno veliki čovek, važan."
<BR>&nbsp;&nbsp;&nbsp;&nbsp;&nbsp;"Mislim da sam čuo za njega", reče deda Leo i namignu Džeku, što Dejvid primeti.
<BR>&nbsp;&nbsp;&nbsp;&nbsp;&nbsp;Džek reče svom ocu: "Ćale, jesi ti još zapeo da kupuješ ono u FDR-u?"
<BR>&nbsp;&nbsp;&nbsp;&nbsp;&nbsp;"A, svakako", reče ded Leo. "Možeš se u život kladiti, Džek. Naravno, ja sam na ovo putovanje krenuo iz društvenih razloga, da vidim sve vas, ali ne bih mogao toliko vremena izdvojiti da nije tu i posao."
<BR>&nbsp;&nbsp;&nbsp;&nbsp;&nbsp;"A ja se nadao da si ti od toga odustao", odvrati Džek.
<BR>&nbsp;&nbsp;&nbsp;&nbsp;&nbsp;"Pa, Džek", reče mu otac, "nemaj brige; pusti ti da se ja brinem da li postupam ispravno; mnogo sam već godinica ja u poslu sa nekretninama. Slušaj. Da li bi me povezao helikopterom do tog planinskog venca, da ga ja pogledam izbliza? Mape imam u izobilju, al' oću i lično da pogledam."
<BR>&nbsp;&nbsp;&nbsp;&nbsp;&nbsp;"Bićeš razočaran kad vidiš", reče Silvija. "Tamo je pustoš, nema vode, nema tako reći ničeg živog."
<BR>&nbsp;&nbsp;&nbsp;&nbsp;&nbsp;"Nemojmo se brinuti zbog toga sad", reče deda Leo i osmehnu se Dejvidu. Malo ćušnu dečaka u rebra. "Dobro je videti mladog čoveka zdravog i pravog, ovde, daleko od zagađenog vazduha koji je kod nas, na Domu."
<BR>&nbsp;&nbsp;&nbsp;&nbsp;&nbsp;"Pa, ima Mars i svojih loših strana", reče Silvija. "Probaj da živiš neko vreme na lošoj vodi, ili bez vode, pa ima da ti bude jasno."
<BR>&nbsp;&nbsp;&nbsp;&nbsp;&nbsp;"Znam", odvrati deda Leo ozbiljnim glasom. "Vi, narode, koji ovde živite, imate itekakvu petlju. Ali zdravo je; ne zaboravite to."
<BR>&nbsp;&nbsp;&nbsp;&nbsp;&nbsp;Dole, sada ispod njih, treperile su svetlosti Bančivud Parka. Džek okrete helikopter ka severu, ka njihovom domu.
<BR>&nbsp;&nbsp;&nbsp;&nbsp;&nbsp;Pilotirajući helikopterom firme 'Ji', Džek Bolen baci pogled na svog oca i zadivi se: tako malo je ostario, izgleda u dobroj formi, pun snage, za čoveka u poznim sedamdesetim godinama. I još radi svoj posao, sa punim radnim vremnom, i uživa u tim svojim špekulantskim mućkama jednako kao uvek.
<BR>&nbsp;&nbsp;&nbsp;&nbsp;&nbsp;Ipak, iako se to nije pokazivalo, bio je siguran da je dugi put sa Zemlje izmorio staroga više nego što priznaje. Ali šta mari: već su nadomak kuće. Očitavanje na žirokompasu je 7,08054; još minut-dva.
<BR>&nbsp;&nbsp;&nbsp;&nbsp;&nbsp;"Pojma nemaš koliko smo izgladneli za hranom ove vrste", reče Silvija najzad. "Čak ni na crnoj berzi..." Ona baci pogled ka Džeku.
<BR>&nbsp;&nbsp;&nbsp;&nbsp;&nbsp;"Ponekad se može kupiti delikates-hrana od onih što to muvaju", dodade Džek, "mada je to u poslednje vreme postalo teže. Mi to ne radimo. Ne iz nekih moralnih razloga. Skupo je."
<BR>&nbsp;&nbsp;&nbsp;&nbsp;&nbsp;Pričali su još neko vreme, saznavali o Leovom putovanju i o stanju na Domu. Dejvida su poslali na spavanje u deset i trideset, a onda se, u jedanaest, izvinila i Silvija, pa otišla i ona na počinak. Ostadoše u dnevnoj sobi da sede samo Leo i Džek.
<BR>&nbsp;&nbsp;&nbsp;&nbsp;&nbsp;Leo reče: "Možemo li poći napolje da vidimo dečakovu baštu? Imaš onu veliku baterijsku svetiljku?"
<BR>&nbsp;&nbsp;&nbsp;&nbsp;&nbsp;Džek nađe svoj 'fenjer za nevolju' i povede Lea iz kuće, u hladni noćni vazduh.
<BR>&nbsp;&nbsp;&nbsp;&nbsp;&nbsp;Dok su stajali na rubu leje sa kukuruzom, Leo mu reče tiho: "Kako se slažete ti i Silvija ovih dana?"
<BR>&nbsp;&nbsp;&nbsp;&nbsp;&nbsp;"Fino", reče Džek, malo doveden u nepriliku ovakvim pitanjem.
<BR>&nbsp;&nbsp;&nbsp;&nbsp;&nbsp;"Meni se čini da je neko zahlađenje između vas dvoje", reče Leo. "Stvarno bi bilo strašno, Džek, da se otuđite. Imaš finu ženu - jedna u milion je takva."
<BR>&nbsp;&nbsp;&nbsp;&nbsp;&nbsp;"Shvatam ja to", odvrati Džek nelagodno.
<BR>&nbsp;&nbsp;&nbsp;&nbsp;&nbsp;"Na Domu", reče Leo, "kad si bio još dečko, uvek si se mnogo igrao. Znam da si sada, međutim, okućen, smiren."
<BR>&nbsp;&nbsp;&nbsp;&nbsp;&nbsp;"Jesam", reče Džek. "I mislim da ti se pričinjava nešto."
<BR>&nbsp;&nbsp;&nbsp;&nbsp;&nbsp;"Ali zaista izgledaš povučen u sebe, Džek", reče mu otac. "Nadam se da ona tvoja stara nevolja, znaš na šta mislim, nije počela da te muči opet. Mislim na..."
<BR>&nbsp;&nbsp;&nbsp;&nbsp;&nbsp;"Znam na šta misliš."
<BR>&nbsp;&nbsp;&nbsp;&nbsp;&nbsp;Leo nastavi, nezadrživo: "Kad sam ja bio dečak, nije bilo mentalnih bolesti ovoliko kao sad. To je znak ovih vremena; namnožio se narod previše, gužva je. Pamtim kad si se razboleo, a i dugo pre toga, recimo od tvoje sedamnaeste, bio si hladan prema drugim ljudima, nezainteresovan za njih. I neraspoložen. Sad mi nešto tako izgledaš."
<BR>&nbsp;&nbsp;&nbsp;&nbsp;&nbsp;Džek besno pogleda oca. To je problem kad matori dolaze u posetu: nikad ne odole iskušenju da se vrate u onu staru ulogu sveznajućeg, svemudrog. Za Lea, Džek nije odrastao čovek, sa ženom i detetom, nego, naprosto, njegov sin Džek.
<BR>&nbsp;&nbsp;&nbsp;&nbsp;&nbsp;"Vidi, Leo", reče Džek. "Ovde je ljudi vrlo malo; planeta je, zasad, retko naseljena. Prirodno je onda da ovdašnji narod ima manje sklonosti da se okuplja u grupe; svako mora biti više okrenut u sebe, dok je na Domu svaki dan masovna scena."
<BR>&nbsp;&nbsp;&nbsp;&nbsp;&nbsp;Leo klimnu glavom. "Hmmm. Ali onda bi trebalo da ti bude još više drago da vidiš svoju sabraću, druga ljudska bića."
<BR>&nbsp;&nbsp;&nbsp;&nbsp;&nbsp;"Ako misliš na sebe, drago mi je veoma što te vidim."
<BR>&nbsp;&nbsp;&nbsp;&nbsp;&nbsp;"Sigurno, Džek", reče Leo, "znam. Možda sam samo umoran. Ali ti ne govoriš mnogo; na neku drugu stranu ti idu misli."
<BR>&nbsp;&nbsp;&nbsp;&nbsp;&nbsp;"Moj posao", reče Džek. "Jedan autistični dečak, Manfred - na njega mislim stalno."
<BR>&nbsp;&nbsp;&nbsp;&nbsp;&nbsp;Ali kao i u starim danima, otac je bez napora prozirao njegove izgovore, pravim roditeljskim nagonom. "Ma, hajde, momče", reče Leo. "Mnogo toga ti imaš na umu, ali ja znam kako ti radiš; rukama. A ja govorim o tvom umu, tvoj um se okreće ka unutra. Može li se na Marsu dobiti ona petljancija, ono, psihoterapija? Nemoj mi reći da ne može, jer ja znam da može."
<BR>&nbsp;&nbsp;&nbsp;&nbsp;&nbsp;"Neću ti reći da ne može", reče Džek, "ali ću ti reći da to nisu tvoja prokleta posla."
<BR>&nbsp;&nbsp;&nbsp;&nbsp;&nbsp;Pored njega, u mraku, njegov otac kao da se skupi i sleže ka dole. "U redu, momče", promrmlja. "Izvini što se mešam."
<BR>&nbsp;&nbsp;&nbsp;&nbsp;&nbsp;Obojica su nelagodno ćutala.
<BR>&nbsp;&nbsp;&nbsp;&nbsp;&nbsp;"Do vraga", oglasi se najzad Džek, "hajde da se ne svađamo, ćale. Hajde mi da se vratimo unutra, da popijemo po jedno piće ili tako nešto, pa da se rušimo na spavanje. Silvija je spremila dobar, mekan krevet za tebe u drugoj spavaćoj sobi; znam da ćeš se dobro odmoriti."
<BR>&nbsp;&nbsp;&nbsp;&nbsp;&nbsp;"Silvija posvećuje veliku pažnju čovekovim potrebama", reče Leo, sa blagom notom optužbe uperene ka sinu. Onda, još blažim glasom, dodade: "Džek, uvek se brinem za tebe. Možda sam ja staromodan i ne razumem to sa mentalnim bolestima; danas je svako nešto opaljen; postalo je opšteprisutno, kao nekada grip i polio, ili ono kad smo bili deca i gotovo svako dobio boginje. Sad imaš ovo. Čuo sam jednom na TV: svaki treći. Šizo-frizo. Ili već šta. Mislim, Džek, ima toliko stvari radi kojih vredi živeti; zašto onda okretati leđa životu, kao što čine ti šizo-frizo ljudi. Ne uklapa se. Imate ovde celu planetu koju treba, ej, pokoriti. Recimo, sutra: sutra idem s tobom u planine FDR-a, možeš mi pokazati šta sve ima tamo, a ja sam pripremio sve formalnosti zakonskog postupka ovde; ja ću, vidiš, kupovati. Čuj: kupi i ti jedno parče, znaš? Pozajmiću ti kapital za to." Osmehnu se Džeku, široko, sa puno nade, pokazujući zube od nerđajućeg čelika.
<BR>&nbsp;&nbsp;&nbsp;&nbsp;&nbsp;"Nije to moja šolja čaja", reče Džek. "Ipak, hvala na ponudi."
<BR>&nbsp;&nbsp;&nbsp;&nbsp;&nbsp;"Evo, izabraću ti i lokaciju", ponudu Leo.
<BR>&nbsp;&nbsp;&nbsp;&nbsp;&nbsp;"Ne. Naprosto nisam zainteresovan."
<BR>&nbsp;&nbsp;&nbsp;&nbsp;&nbsp;"Tebi - prija sadašnji posao, Džek? Praviš neku mašinu da bi ljudi mogli govoriti tom dečaku koji ne ume da govori? Zvuči kao plemenit poduhvat; ponosim se što to čujem. Dejvid je super klinac, i mogu reći, super se ponosi svojim ocem."
<BR>&nbsp;&nbsp;&nbsp;&nbsp;&nbsp;"Znam da je tako", reče Džek.
<BR>&nbsp;&nbsp;&nbsp;&nbsp;&nbsp;"Ne pokazuje nikakve znake tog šizo-frizo, a?"
<BR>&nbsp;&nbsp;&nbsp;&nbsp;&nbsp;"Ne", odvrati Džek.
<BR>&nbsp;&nbsp;&nbsp;&nbsp;&nbsp;Leo reče: "Ne znam odakle tebe to da napadne, svakako ti nije došlo od mene - ja volim ljude."
<BR>&nbsp;&nbsp;&nbsp;&nbsp;&nbsp;"Pa, i ja", reče Džek. Zapita se kako bi njegov 'ćale' postupio kad bi znao za Dorin. Verovatno bi bio sav ojađen; pripadnik je tvrdo zakopčanog pokolenja, rođen 1924. godine, pre dugo, dugo vremena. Bio je to drugačiji svet, tada. Zapanjuje kako se ćale prilagodio na ovaj današnji; pravo čudo. Leo, rođen u razdoblju ekonomskog uzleta posle Drugog svetskog rata, sada stoji ovde, na rubu marsovske pustinje... Ipak, ne bi razumeo ovo sa Dorin, ne bi razumeo da je za njega životno pitanje održati jednu prisnu vezu te vrste, po svaku cenu; ili, tačnije, po maltene svaku cenu.
<BR>&nbsp;&nbsp;&nbsp;&nbsp;&nbsp;"Kako se ona zove?" upita Leo.
<BR>&nbsp;&nbsp;&nbsp;&nbsp;&nbsp;"Št-šta?" promuca Džek.
<BR>&nbsp;&nbsp;&nbsp;&nbsp;&nbsp;"Imam ja neko telepatsko čulo, pomalo", reče Leo ravnim glasom. "Zar ne?"
<BR>&nbsp;&nbsp;&nbsp;&nbsp;&nbsp;Posle kraćeg vremena Džek odvrati: "Očigledno."
<BR>&nbsp;&nbsp;&nbsp;&nbsp;&nbsp;"Silvija zna?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Pogodio sam zato što me nisi gledao u oči."
<BR>&nbsp;&nbsp;&nbsp;&nbsp;&nbsp;"Ma, vraga", reče Džek besno i oštro.
<BR>&nbsp;&nbsp;&nbsp;&nbsp;&nbsp;"Je l' i ona u braku? Ima i ona decu, ta druga žena sa kojom si se smuvao?"
<BR>&nbsp;&nbsp;&nbsp;&nbsp;&nbsp;Džek odgovori, održavajući što je moguće ravniji ton glasa: "Zašto ne upotrebiš telepatsko čulo da to saznaš?"
<BR>&nbsp;&nbsp;&nbsp;&nbsp;&nbsp;"Samo ne želim da Silvija bude povređena."
<BR>&nbsp;&nbsp;&nbsp;&nbsp;&nbsp;"Neće biti."
<BR>&nbsp;&nbsp;&nbsp;&nbsp;&nbsp;"Živa šteta", reče Leo, "ovoliki put prevaliti, a onda naići na ovako nešto. Dobro..." On uzdahnu. "Imam, svejedno, svoja posla. Sutra, ti i ja ustajemo vrlo rano, junački, i krećemo."
<BR>&nbsp;&nbsp;&nbsp;&nbsp;&nbsp;Džek reče: "Nemoj biti suviše strog sudija, ćale."
<BR>&nbsp;&nbsp;&nbsp;&nbsp;&nbsp;"U redu", saglasi se Leo. "Znam, sad su moderna vremena. Misliš da ako se muvaš oko ženskih, ostaćeš zdrav, a? Možda je tako. Možda je to put ka mentalnom zdravlju. Ne želim reći da ti nisi mentalno zdrav..."
<BR>&nbsp;&nbsp;&nbsp;&nbsp;&nbsp;"Samo obojen jednom malom primesom toga", odvrati Džek ogorčeno, silovito. Hriste, tvoj sopstveni otac, pomisli on. Kakvo mučenje. Kakva bedna tragedija.
<BR>&nbsp;&nbsp;&nbsp;&nbsp;&nbsp;"Znam da ćeš se izvući", reče Leo. "Vidim da se sad boriš; nije to neko zezanje, stvarno je. Znam po tvom glasu - u nevoljama si. U istim onim nevoljama u kojima si oduvek i bio, samo postaješ stariji i istrošeniji, pa je zato sve teže, a? Da-da, vidim ja to. Ovo je usamljena planeta. Čudo je da svi vi, imigranti, ne pošašavite odma' u startu. Jasno mi je zašto visoko ceniš ljubav gde god je možeš naći. Ono što je tebi potrebno jeste nešto nalik na ovo što ja imam, ove moje zemljišne mućke. Možda ćeš to naći u pravljenju mašine za tog sirotog mutavka. Voleo bih da ga vidim."
<BR>&nbsp;&nbsp;&nbsp;&nbsp;&nbsp;"Videćeš ga", reče Džek. "Možda sutra."
<BR>&nbsp;&nbsp;&nbsp;&nbsp;&nbsp;Stajali su još nekoliko trenutaka, onda se vratili u kuću. "Da li Silvija još uzima droge?" upita Leo.
<BR>&nbsp;&nbsp;&nbsp;&nbsp;&nbsp;"Droge!" On se nasmeja. "Fenobarbital. To uzima."
<BR>&nbsp;&nbsp;&nbsp;&nbsp;&nbsp;"Tako fina devojka", reče Leo. "Živa šteta da je tako napeta i puna briga. Sad još i pomaže toj nesretnoj udovici u onoj susednoj kući, kazali ste mi." U dnevnoj sobi, Leo sede u Džekovu fotelju, prebaci jednu nogu preko druge i utonu unazad, nastojeći da mu bude sasvim udobno, da bi mogao nastaviti da govori... Imao je, izvan svake sumnje, mnogo toga da kaže, o mnogim temama, i bio je čvrsto rešen da to što ima i kaže.
<BR>
<BR>&nbsp;&nbsp;&nbsp;&nbsp;&nbsp;U krevetu je Silvija ležala maltene u san odlutala, svesti prigašene tabletom od sto miligrama fenobarbitala koju je, kao i obično, uzela u trenutku kad je legla. Nejasno je čula mrmljave glasove svog muža i svekra, iz dvorišta; u jednom trenutku njihovi tonovi postadoše oštri, i ona se diže u sedeći položaj, uzbunjena.
<BR>&nbsp;&nbsp;&nbsp;&nbsp;&nbsp;Zar će se posvađati? - upita se ona. Bože, nadam se da neće; nadam se da Leov boravak neće poremetiti stvari ovde. Ali njihovi glasovi se spustiše i ona se vrati miru i odmoru.
<BR>&nbsp;&nbsp;&nbsp;&nbsp;&nbsp;Fini dedica, pomisli ona. U mnogo čemu je kao Džek, samo čvršće ustaljen u svoje navike.
<BR>&nbsp;&nbsp;&nbsp;&nbsp;&nbsp;U poslednje vreme, otkad je prešao da radi kod Arnija Kota, njen muž se izmenio. Sigurno zbog utvarnog posla koji mu je dat: nju uznemirava taj mutavi, mali autista Štajner; čim ga je prvi put videla, pokajala se. Život je i bez njega bio dovoljno zapetljan. Dečak je dolepršavao u kuću i odlepršavao, uvek trčeći na vrhovima prstiju; njegove oči strelovito su bacale poglede u raznim pravcima, kao da vidi stvari koje nisu prisutne i čuje zvuke izvan normalnog opsega čujnosti. Kad bi se samo vreme moglo vratiti i Norbert Štajner ponovo postatiti živ! Kad bi samo...
<BR>&nbsp;&nbsp;&nbsp;&nbsp;&nbsp;U svojoj drogiranoj svesti ona vide, u jednom sevu, onog nesposobnog čovečuljka kako ujutro kreće na posao, sa punim koferima robe. Trgovačkog putnika koji se zaputio ka prvim vratima, da prodaje jogurt i rum sa dodatkom šećernog sirupa.
<BR>&nbsp;&nbsp;&nbsp;&nbsp;&nbsp;Da li je on još živ, negde? Možda ga Manfred vidi. Dečak izgubljen (kaže Džek) u izobličenom vremenu. Kakvo ih iznenađenje čeka kad uspostave sa dečakom vezu i nađu da je on prizvao tog tužnog, malog duha... ali verovatnije je da je njihova teorija tačna i da on vidi sledeće, ono sledeće. Zato će oni dobiti što žele. Zašto baš Džek? Zašto je tebi stalo do toga, Džek? Naklonost između tebe i tog bolesnog deteta. Je l' to? Ohhh... Njene misli se pretopiše u tamu.
<BR>&nbsp;&nbsp;&nbsp;&nbsp;&nbsp;I onda, šta? Da li će ti opet biti stalo do mene?
<BR>&nbsp;&nbsp;&nbsp;&nbsp;&nbsp;Ne postoji naklonost između zdravih i bolesnih. Ti si drugačiji; to mi je teret. Leo zna da je tako, ja znam. A da li ti znaš? Da li mariš?
<BR>&nbsp;&nbsp;&nbsp;&nbsp;&nbsp;Zaspa.
<BR>
<BR>&nbsp;&nbsp;&nbsp;&nbsp;&nbsp;Visoko pod nebom kružile su ptice mesožderke. U podnožju zgrade sa prozorima ležao je njihov izmet. On poče dohvatati sa zemlje zamotuljke, uskoro ih je imao nekoliko. Uvijali su se i nadimali kao testo, a on je znao da se unutra nalaze živa bića; prenese ih pažljivo u prazni hodnik zgrade. Jedan smotuljak se otvori, duž rascepa u utkanom, dlakavom boku; postade suviše veliki da bi se mogao držati, i on ga sada vide u zidu. Pregrada gde leži na boku, procep toliko veliki da on vidi stvorenje unutra.
<BR>&nbsp;&nbsp;&nbsp;&nbsp;&nbsp;Gubiš! Crv, svijen u namotaj, napravljen od vlažnih, koštano belih nabora, unutrašnji gubiš-crv, iz tela neke osobe. Kad bi samo ptice visokoletne mogle da ga nađu i pojedu, takvog. On potrča niz stepenike, koji su mu se ugibali pod nogama. Neke daske nedostaju. On pogleda kroz sito od drveta, dole, do zemljišta, do udubljenja koje je mračno, hladno i puno drveta toliko trulog da leži kao vlažni prah, satrunulo od gubiš-kuge.
<BR>&nbsp;&nbsp;&nbsp;&nbsp;&nbsp;Ruku podignutih, on ga baci u visine, kružećim pticama; i zaplovi nagore, u isti mah tonući. One mu pojedoše glavu. Onda on stade na most preko mora. Ajkule se kreću u vodi, njihova oštra, sekuća peraja. On uhvati jednu na udicu i ona kliznu iz vode, otvorenih usta, da ga proguta. On uzmače jedan korak, ali most klonu i on se nađe do pojasa u vodi.
<BR>&nbsp;&nbsp;&nbsp;&nbsp;&nbsp;Sad je padala i kiša gubiša; sve gubiš, kud god pogledaš. Grupa onih koji ga ne vole pojavi se na kraju mosta i diže obruč napravljen od zuba morskog psa. On je car. Krunišu ga tim obručem, i on pokušava da im se zahvali. Ali oni mu silom navlače obruč preko glave, na vrat, i počinju da ga dave. Vezuju obruč u čvor i zubi morskog psa odsecaju mu glavu. Opet on sedi u memljivom podrumu, okružen hrpama isitnjene truleži, i sluša pljuskanje plimnih voda odasvud. Svet gubiš-vladavine, a on bez glasa; zubi morskog psa presekli su mu glas.
<BR>&nbsp;&nbsp;&nbsp;&nbsp;&nbsp;Ja sam Manfred, reče on.
<BR>
<BR>&nbsp;&nbsp;&nbsp;&nbsp;&nbsp;"Kažem ti", reče Arni Kot devojci koja je bila pored njega u širokom krevetu, "stvarno ćeš biti oduševljena kad uspostavimo vezu s njim - vidi, to je kao kad iz neke firme imamo obaveštenja iznutra: imaćemo budućnost, a šta misliš, gde se sve stvari dešavaju ako ne u budućnosti?"
<BR>&nbsp;&nbsp;&nbsp;&nbsp;&nbsp;Dorin Anderton se promeškolji i promrmlja nešto.
<BR>&nbsp;&nbsp;&nbsp;&nbsp;&nbsp;"Nemoj da mi zaspiš sad", reče Arni i nagnu se napred da pripali sledeću cigaretu. "Zamisli šta se desilo: jedan od krupnih špekulanata nekretninama doš'o danas sa Zemlje; momak iz Sindikata ga prepoznao na raketnom terminalu, iako se tip prijavio pod lažnim imenom. Dok smo mi proveravali kod prevoznika, tip se izgubio, pobeg'o nam ispred nosa. Predskazao sam ja da će oni početi da se pojavljuju! Čuj, kad čujemo ovog malog Štajnera, ima poklopac da odleti sa cele te stvari. A?" Prodrmao je zaspalu devojku. "Ako se ne probudiš", reče Arni, "ima te izguram iz kreveta, da padneš na dupe, a onda idi kući peške."
<BR>&nbsp;&nbsp;&nbsp;&nbsp;&nbsp;Dorin zastenja, preokrete se i pridiže u sedeći položaj. U mutnoj svetlosti Arnijeve glavne spavaće sobe, ona je sedela bledo poluprozračna, sklanjala kosu unazad sa očiju i zevala. Jedna bretela spavaćice spade joj sa ramena, i Arni, sa punom sposobnošću da ceni lepotu, vide njenu visoku, čvrstu, levu dojku sa draguljem bradavice baš u samom središtu.
<BR>&nbsp;&nbsp;&nbsp;&nbsp;&nbsp;Bože, dobru žensku imam, reče Arni sebi. Stvarno je izuzetna. Kako je samo majstorski zadržala onog Bolena da ne odbaci sve i ne odluta, kao što su već skloni ti hebefreni šizofrenici - njih je gotovo nemoguće zadržati da budu nosem uz posao, toliko su potišteni i neodgovorni. Eto, taj Bolen: idiot savant, idiot, ali genije za nešto. Popravi sve što treba. A mi moramo da izlazimo u susret tom njegovom idiotizmu. Da mu se uvlačimo. Ne možeš prisiliti takvog tipa; on prisilu ne vidi. Arni dohvati jorgan i skide ga sa Dorin, jednim širokim razmahom u stranu; osmehnu se njenim golim nogama, osmehnu se videći kako ona navlači spavaćicu niže, na kolena.
<BR>&nbsp;&nbsp;&nbsp;&nbsp;&nbsp;"Kako mož' budeš umorna?" upita je on. "Ništa nisi radila, samo si ležala. Zar ne? Zar je tako naporno - ležati?"
<BR>&nbsp;&nbsp;&nbsp;&nbsp;&nbsp;Ona ga pogleda suženim očima. "Dosta je bilo."
<BR>&nbsp;&nbsp;&nbsp;&nbsp;&nbsp;"Šta?" upita on. "Zezaš se. Tek smo počeli. Skidaj tu spavaćicu." Uhvati donje rubove spavaćice i jednim pokretom ih zabaci nazad, uz njene noge; zatim podvuče jednu ruku pod Dorin, odiže je i sledećeg trena skide spavaćicu sasvim sa nje, preko glave. Ostavi spavaćicu na stolicu pored kreveta.
<BR>&nbsp;&nbsp;&nbsp;&nbsp;&nbsp;"Ja ću da spavam", reče Dorin, sklapajući oči. "Ako nemaš ništa protiv."
<BR>&nbsp;&nbsp;&nbsp;&nbsp;&nbsp;"Zašto bi im'o nešto protiv?" upita Arni. "I sad si tu, zar ne? Zaspala ili budna, svejedno, ima te, ima te oho-ho."
<BR>&nbsp;&nbsp;&nbsp;&nbsp;&nbsp;"Jao!" pobuni se ona.
<BR>&nbsp;&nbsp;&nbsp;&nbsp;&nbsp;"Pardon." On je poljubi u usta. "Nisam hteo da te zaboli."
<BR>&nbsp;&nbsp;&nbsp;&nbsp;&nbsp;Glava joj se opušteno klatila; videlo se da će Dorin, bukvalno, zaspati. Arnija je to vređalo. Ali šta mari... ona najčešće i ne radi ništa.
<BR>&nbsp;&nbsp;&nbsp;&nbsp;&nbsp;"Opet mi obuci spavaćicu", promrmlja Dorin, "kad završiš."
<BR>&nbsp;&nbsp;&nbsp;&nbsp;&nbsp;"A-ha, al' nisam još gotov." Ima ja ovo da tucam još pun sat, reče Arni sebi. Možda čak i dva. Na neki način mi se i dopada baš ovako. One, kad spavaju, ne pričaju. A stvar se najviše kvari kad pričaju nešto. Ili, kao, ječe. Nikada nije podnosio to njihovo ječanje.
<BR>&nbsp;&nbsp;&nbsp;&nbsp;&nbsp;On pomisli: crkavam od želje da što pre dobijem nešto od onog Bolenovog. Jedva, jedva čekam; znam da ćemo čuti nešto zaista divno, kad počne da se čuje. Zatvoreni um tog dečka; pomisli samo, kolika blaga sadrži. Mora biti unutra kao u bajci; sve divno, čisto i zaista nevino.
<BR>&nbsp;&nbsp;&nbsp;&nbsp;&nbsp;Dorin, u polusnu, zaječa.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
