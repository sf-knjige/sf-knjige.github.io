<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;U unutrašnjosti kože gospodina Kota nalaze se mrtve kosti, sjaktave i mokre. Gospodin Kot je vreća kostiju, prljavih, a ipak sjajno-vlažnih. Glava mu je lobanja koja uzima zelene stvari pa ih ujeda; u njemu, zelene stvari postaju trule, a nešto ih ždere da bi ih načinilo mrtvim. Džek Bolen je takođe mrtva vreća, u kojoj sve vrvi od gubiša. Spoljašnjost, koja je gotovo svakog zavarala, obijena je lepo i miriše prijatno, ovako nagnuta nad gospođicu Anderton, što on i vidi: vidi da to, što je unutra, želi nju, i to je želi na gnusno prljav način. To izliva svoju vlažnu, lepljivu posebnost, sve bliže i bliže njoj, a mrtve reči-bube iskaču iz usta toga, i padaju po njoj. Mrtve insekt-reči munjevitim trčkanjem ulaze u prevoje njene odeće, a neke se utiskuju i u njenu kožu i ulaze u njeno telo.
<BR>&nbsp;&nbsp;&nbsp;&nbsp;&nbsp;"Volim Mocarta", kaže gospodin Kot. "Pustiću ovu traku."
<BR>&nbsp;&nbsp;&nbsp;&nbsp;&nbsp;Svrbuca je odeća njena, puna dlaka iz kose, prašine i mrtvih reči-buba, dodijavalica. Ona počinje da se češe, drapa, i odeća spada sa nje, iscepana u trake, u koje ona zariva zube. Žvaće ih i trake nestaju.
<BR>&nbsp;&nbsp;&nbsp;&nbsp;&nbsp;Kot nešto prtlja oko loptaste dugmadi pojačala i kaže: "Diriguje Bruno Valter. Velika retkost, iz zlatnog doba snimanja gramofonskih ploča."
<BR>&nbsp;&nbsp;&nbsp;&nbsp;&nbsp;Jeziva galama sačinjena od vriskova i cike kulja odnekud, izvor je negde u sobi, posle nekog vremena ona uviđa da je ona sama taj izvor; unutra je sva u grčevima, a mrtvotelna bića u njoj puze, nadižu se, bore se za proboj u svetlost sobe. Bože, kako da ih zaustavi? Izviru iz njenih pora i trčkaraju na sve strane, ta leš-bića, padaju sa ovih niti gumaste paučine, web-a, na pod, i nestaju u pukotinama između drvenih parket-pločica.
<BR>&nbsp;&nbsp;&nbsp;&nbsp;&nbsp;"Izvinjavam se", progunđa Arni Kot.
<BR>&nbsp;&nbsp;&nbsp;&nbsp;&nbsp;"Koji šok, ej", kaže ona. "Treb'o bi, Arni, da nas poštediš." Ustade sa kauča i odgurnu od sebe mračni, smrdljivi predmet koji se nešto hvatao za nju. "Tvoj smisao za humor..." reče ona.
<BR>&nbsp;&nbsp;&nbsp;&nbsp;&nbsp;On se okrete i vide je kako skida sa sebe i poslednji ostatak odeće. Traku je već ostavio; pođe, sada, ka Dorin, pruži ruke.
<BR>&nbsp;&nbsp;&nbsp;&nbsp;&nbsp;"Uradi to", reče ona, i nađoše se oboje na podu; on se nogama oslobodi sve svoje odeće. Podvijao je noge nagore i nožnim prstima grabio i cepao tkanine i odbacivao ih, sve do poslednje krpice. Čvrsto se grleći rukama, njih dvoje se otkotrljaše u mrak ispod kuhinjske peći i ostadoše da leže tamo, da se preznojavaju, tucaju i gutaju prašinu, vlagu i vrelinu sopstvenih tela. "Još mi to radi", reče ona, zarivajući kolena u njegove slabine, namerno, da ga zaboli.
<BR>&nbsp;&nbsp;&nbsp;&nbsp;&nbsp;"Nezgoda", reče on, i zgnječi je o pod, dišući joj u lice.
<BR>&nbsp;&nbsp;&nbsp;&nbsp;&nbsp;Oči izviriše preko ivice peći; nešto je virilo ka njima, u tamu gde su ležali, nešto je motrilo. To nešto je ostavilo i lepak, i makaze, i časopise, i došlo da gleda šta oni rade i da likuje i uživa u svakom njihovom sudaranju tela.
<BR>&nbsp;&nbsp;&nbsp;&nbsp;&nbsp;"Odlazi", jeknu ona ka tome. Ali ono ne ode. "Još", reče ona tada, a ono se nasmeja njoj. Pa se smejalo, i smejalo, a ona i ovaj teški na njoj su nastavljali. Nisu mogli stati.
<BR>&nbsp;&nbsp;&nbsp;&nbsp;&nbsp;Još me gublaj, reče ona. Gur-gur-gur-gurblaj mi ga, zabijaj tvoj gubac u moju gubičku, gublerčino jedna. Gubl gubl, uh! Što volim! Nemoj prestajati. Gubl, gubl, gubl, gubl, gubl!
<BR>
<BR>&nbsp;&nbsp;&nbsp;&nbsp;&nbsp;Dok je Džek Bolen spuštao helikopter kompanije 'Ji' prema sletištu Javne škole, koje se nalazilo tačno ispod njega, bacao je poglede ka Manfredu i pitao se o čemu dečko razmišlja. Manfred Štajner je, umotan u plašt svojih misli, bezvidno zurio kroz prozor, a crte njegovog lica bile su izvijene u grimasu koja je odbijala Džeka i navodila ga da odmah otkloni pogled.
<BR>&nbsp;&nbsp;&nbsp;&nbsp;&nbsp;Džek se čudio zašto se uopšte našao u ikakvoj vezi sa ovim dečakom. Dobro kaže Dorin: zaplivao je u dubine koje su mu preko glave, i sad se šizofreni vidovi njegove ličnosti bude, oživljavaju, pod uticajem ovog prisustva koje je pored njega. Ipak, on ni sad ne zna kako da se izvuče; na neki način je prekasno, kao da se dogodio kolaps vremena, a on ostao ovde za večnost, uhvaćen u simbiozu sa ovim zlosrećnim, mutavim stvorom koji ništa ne radi osim što grabulja i pregleda svoj privatni svet, ponovo i ponovo.
<BR>&nbsp;&nbsp;&nbsp;&nbsp;&nbsp;On je na nekom nivou upio Manfredov pogled na svet, koji je, očigledno, sada izazivao, krišom, razgradnju njegovog sopstvenog.
<BR>&nbsp;&nbsp;&nbsp;&nbsp;&nbsp;Do noćas, pomisli on. Moram se održati do noći; nekako moram da pretrpim sve do trenutka kad ću se dočepati Arnija Kota. Onda mogu odbaciti sve ovo i vratiti se u moj sopstveni prostor, u moj svet; nikada više neću morati da pogledam Manfreda Štajnera.
<BR>&nbsp;&nbsp;&nbsp;&nbsp;&nbsp;Arni, spasavaj me, tako ti Hrista, pomisli on.
<BR>&nbsp;&nbsp;&nbsp;&nbsp;&nbsp;"Evo nas", reče on čim je helikopter tupnuo na krovno sletište. Ugasi motor.
<BR>&nbsp;&nbsp;&nbsp;&nbsp;&nbsp;Manfred odmah navali na vrata, željan da iziđe.
<BR>&nbsp;&nbsp;&nbsp;&nbsp;&nbsp;Znači, ti želiš da razgledaš ovo mesto, pomisli Džek. Pitam se zašto. On ustade i priđe vratima helikoptera, da ih otključa; Manfred sledećeg trenutka iskoči na krov i pojuri ka silaznoj rampi, maltene kao da tu putanju zna napamet.
<BR>&nbsp;&nbsp;&nbsp;&nbsp;&nbsp;Dok je Džek stigao da iskorači iz helikoptera na krov, dečko je već nestao sa vidika, zašao, sam, niz rampu, u školu.
<BR>&nbsp;&nbsp;&nbsp;&nbsp;&nbsp;Dorin Anderton i Arni Kot, reče Džek sebi. Dvoje ljudi koji mi najviše znače, dvoje prijatelja sa kojima je moja veza, moja prisnost sa životom samim, najjača. Pa ipak, upravo tu je ovaj dečak uspeo da se uvuče; da raščini moje odnose sa ljudima, tamo gde su bili najjači.
<BR>&nbsp;&nbsp;&nbsp;&nbsp;&nbsp;Šta je preostalo? - upita se. Kad budem izdvojen od to dvoje, sve ostalo - moj sin, moja žena, moj otac, gospodin Ji - popadaće redom, gotovo automatski, bez borbe.
<BR>&nbsp;&nbsp;&nbsp;&nbsp;&nbsp;Vidim ja šta me čeka ako nastavim da gubim teren, korak po korak, pod navalom ovog sasvim psihotičnog dečaka. Sad znam šta je psihoza: opažanja se potpuno otuđe od objekata u spoljašnjem svetu. Otuđenje. Otuđe se naročito od onih objekata koji su najvažniji, a to su ljudi toplog srca. A namesto njih, šta dođe? Jeziva zaokupljenost... beskrajnim plimama i osekama samoga sebe. Budeš obuzet promenama koje nastaju unutra i utiču samo na unutrašnji svet. Nastane rascep između dva sveta, spoljašnjeg i unutrašnjeg, tako da se ni u jednom ne registruje šta se u onom drugom zbiva. Oba nastavljaju postojati, ali svaki odlazi svojim putem.
<BR>&nbsp;&nbsp;&nbsp;&nbsp;&nbsp;To je zaustavljanje vremena. Kraj iskustva. Ne bude više ništa novo. Kad čovek postane psihotik, više nikad mu se ništa ne desi.
<BR>&nbsp;&nbsp;&nbsp;&nbsp;&nbsp;A ja, uvide on, stojim na pragu toga. Možda sam oduvek; to je u meni bilo negde tu, ugrađeno, od početka. Ali ovaj dečak me je odveo na dalek put. Naime, ja sam, zbog njega, prevalio dalek put.
<BR>&nbsp;&nbsp;&nbsp;&nbsp;&nbsp;Jedno koagulisano jastvo, fiksirano, ogromno, koje briše sve ostalo i zaposeda celo polje. Onda se i najmajušnija promena proučava najpažljivije. U tom je stanju Manfred sad: u tom je stanju i bio, od početka. U poslednjem stadijumu šizofrenog procesa.
<BR>&nbsp;&nbsp;&nbsp;&nbsp;&nbsp;"Manfrede, čekaj", povika on i pođe polako za njim, niz rampu, u zgradu Javne škole.
<BR>
<BR>&nbsp;&nbsp;&nbsp;&nbsp;&nbsp;Sedeći u kuhinji kod Džun Henesi i pijuckajući kafu, Silvija Bolen je pripovedala šta je muči u poslednje vreme.
<BR>&nbsp;&nbsp;&nbsp;&nbsp;&nbsp;"Ono što je kod njih zaista grozno", reče ona, misleći na Ernu Štajner i četiri devojčice, "jeste to što su, hajde da kažemo otvoreno, vulgarne. Ne bi trebalo tako pričati o njima, ali ja sam prisiljena da ih toliko gledam, da ne mogu preći preko te činjenice. Lice mi se u nju utrljava svaki dan."
<BR>&nbsp;&nbsp;&nbsp;&nbsp;&nbsp;Obučena u beli šorts i malo prsluče, Džun Henesi je tapkala bosim stopalima po kući i zalivala vodom iz staklenog bokala svoje raznovrsne sobne biljke. "Dečak im je stvarno nenormalan. On je najgori od svih njih, zar ne?"
<BR>&nbsp;&nbsp;&nbsp;&nbsp;&nbsp;Silvija se strese i reče: "A taj je kod nas po ceo dan. Džek radi sa njim, znaš, pokušava da postigne da on bude deo ljudskog roda. Ja lično mislim da bi trebalo sve te nakaze i degene poubijati. Na dugi rok, strašno je opasno ostavljati ih u životu; lažno milosrđe, kad pogledaš i njih, i nas. Tog dečka će neko morati da neguje celog života; nikad taj neće izići iz ustanova za mentalne slučajeve."
<BR>&nbsp;&nbsp;&nbsp;&nbsp;&nbsp;Vraćajući se u kuhinju sa praznim bokalom, Džun reče: "Da ti pričam šta je Toni uradio pre neki dan." Toni, njen sadašnji ljubavnik; muvala se s njim već šest meseci. Obaveštavala je druge dame, a naročito Silviju, uvek o najnovijim događajima na tom polju. "Ručali smo u Ženevi Dva, u jednom, tamo, francuskom restoranu, on ga zna; i jeli smo eskargote, a to su, znaš, puževi. Oni ti posluže puževe u ljušturi, a ti moraš da ih vadiš jednom viljuškom koja izgleda jezivo, ima šiljke pedalj dugačke. To je, naravno, sve hrana iz šverca; jesi znala? Da postoje restorani koji služe isključivo delikatese nabavljene švercom? Ja nisam znala dok me Toni nije odveo tamo. Naravno, ne smem ti kazati kako se zove."
<BR>&nbsp;&nbsp;&nbsp;&nbsp;&nbsp;"Puževi", reče Silvija sa odbojnošću. Poče razmišljati o svim onim predivnim jelima koja bi ona naručivala kad bi imala ljubavnika da je izvodi po restoranima.
<BR>&nbsp;&nbsp;&nbsp;&nbsp;&nbsp;Kako bi to izgledalo, imati pustolovinu izvan braka? Tako, da bi bilo teško izvodljivo; ali bi i vredelo truda, ako bi to uspela sakriti od muža. Problem je, naravno, Dejvid. Štaviše, Džek sad veliki deo radnog vremena provodi kod kuće, a tu je i njen svekar, u poseti, naravno. I još, preko toga: ona nikad ne bi mogla dovoditi ljubavnika u kuću, zbog Erne Štajner, prve komšinice. Velika debela Hausfrau bi primetila, shvatila i verovatno odmah, iz nekog pruskog osećanja dužnosti, obavestila Džeka. Ali zar nije deo pustolovine i - rizik? Upravo onaj deo koji donosi naročiti ukus.
<BR>&nbsp;&nbsp;&nbsp;&nbsp;&nbsp;"Šta bi radio tvoj muž kad bi saznao?" upita ona Henesijevu. "Da l' bi te iseckao na komadiće? Džek bi."
<BR>&nbsp;&nbsp;&nbsp;&nbsp;&nbsp;Džun Henesi odvrati: "Majk je i sam imao nekoliko izleta od kad smo se uzeli. Bio bi jako ljut i možda bi mi napravio modricu na oku, i odjurio bi napolje i ostao jedno nedelju dana kod neke njegove ženske, tako da bi deca ostala meni na teretu, dabome. Ali posle bi se smirio."
<BR>&nbsp;&nbsp;&nbsp;&nbsp;&nbsp;Silvija se zapita da li ju je Džek ikada prevario. Činilo se da to nije verovatno. Dalje se zapita kako bi se osećala da Džek jeste imao neki 'izlet' i da je ona to saznala. Da li bi to značilo kraj braka? Da, pomisli ona. Ja bih pozvala advokata, odmah. Međutim... da li bih, zaista? Nemoguće je da budeš unapred sigurna...
<BR>&nbsp;&nbsp;&nbsp;&nbsp;&nbsp;"Kako se slažeš sa svekrom?" upita Džun.
<BR>&nbsp;&nbsp;&nbsp;&nbsp;&nbsp;"Pa, nije loše. On, Džek i mali Štajner su odleteli nekud, danas. Poslovno putovanje. Ja Lea, zapravo, i ne viđam mnogo; on je došao uglavnom zbog posla... Džun, koliko si 'izleta' imala?"
<BR>&nbsp;&nbsp;&nbsp;&nbsp;&nbsp;"Šest."
<BR>&nbsp;&nbsp;&nbsp;&nbsp;&nbsp;"Uuuuh", reče Silvija. "A ja ništa."
<BR>&nbsp;&nbsp;&nbsp;&nbsp;&nbsp;"Neke žene nisu sazdane za to."
<BR>&nbsp;&nbsp;&nbsp;&nbsp;&nbsp;Ovo zazvuča Silviji kao prilično lična, a možda i anatomska, uvreda. "Kako to misliš?"
<BR>&nbsp;&nbsp;&nbsp;&nbsp;&nbsp;"Psihološki nisu te građe", objasni Džun rečito. "Mora biti žena određene vrste da bi stvorila i održavala jednu složenu fikciju, iz dana u dan. Ja uživam u tome, znaš, kad smišljam šta da kažem Majku. Ti si drugačija. Ti imaš um one jednostavne, otvorene vrste; varke nisu tvoja šolja čaja. Osim toga, imaš finog muža." Naglasila je, uzdizanjem obrva, da je to procena u koju je uložen njen autoritet.
<BR>&nbsp;&nbsp;&nbsp;&nbsp;&nbsp;"Džek je bio svake nedelje svih pet radnih dana odsutan od kuće", reče Silvija. "Trebala je da to tada učinim. Sad bi bilo mnogo teže." Želela je, žarko, da ima neki kreativan, koristan ili uzbudljiv posao koji bi joj ispunjavao popodneva, duga i prazna; na smrt joj beše dosadno da sedi po kuhinjama, kod drugih ženskih, i loče kafu iz sata u sat. Nikakvo čudo da tako veliki broj žena ima ljubavne veze izvan braka. Izbor je: ili to, ili poludeti.
<BR>&nbsp;&nbsp;&nbsp;&nbsp;&nbsp;"Ako se, u pogledu emocionalnih doživljaja, ograničiš samo na svog muža", reče Džun Henesi, "nemaš osnovu za ocenjivanje; manje-više si osuđena na samo ono što on ima da ponudi. Dok, međutim, ako malo leškariš u krevetu i sa drugim muškarcima, bolje sagledaš koji su nedostaci tvog muža, i mnogo ti je lakše da ga sagledaš objektivno. I da onda zahtevaš da on kod sebe menja ono što treba da menja. Opet, i za sebe možeš sagledati gde si slabo postizala, i u društvu tih drugih muškaraca naučiti kako da se poboljšaš, da bolje zadovoljiš svog muža. Ne vidim ko tu išta gubi."
<BR>&nbsp;&nbsp;&nbsp;&nbsp;&nbsp;Tako rečeno, zvučalo je, izvan svake sumnje, kao zamisao dobra i zdrava za sve zainteresovane. Čak i mužu korisna.
<BR>&nbsp;&nbsp;&nbsp;&nbsp;&nbsp;Sedela je tako, pila kafu i premetala misli po glavi, kad, na svoje iznenađenje, vide sletanje jednog helikoptera. "Ko je ono?" upita Silvija.
<BR>&nbsp;&nbsp;&nbsp;&nbsp;&nbsp;"Tako mi neba, pojma ne znam", odgovori Džun, gledajući kroz prozor.
<BR>&nbsp;&nbsp;&nbsp;&nbsp;&nbsp;Helikopter se zaustavio blizu kuće; vrata se otvoriše i iz njega iziđe čovek tamne kose, zgodan, u bleštećoj najlon košulji, kravati, labavim pantalonama i modernim evropskim mokasinama. Iza njega dođe jedan Blikmen, tegleći dva teška kofera.
<BR>&nbsp;&nbsp;&nbsp;&nbsp;&nbsp;U sebi Silvija oseti da joj je srce uzdrhtalo pri pogledu na tamnokosog koji se, praćen Blikmenom sa koferčinama, uputio pravo ka Džuninoj kući. Izgledao je onako kako je Silvija zamišljala da bi Džunin Tomi morao izgledati.
<BR>&nbsp;&nbsp;&nbsp;&nbsp;&nbsp;"Bogte", reče Džun. "Baš se pitam ko je. Trgovački putnik?" Začu se kucanje na ulaznim vratima kuće, i ona pođe da ih otvori. Silvija ostavi šoljicu i pođe za njom. Kod samih vrata, Džun zastade. "Osećam se nekako - neodevena." Nervozno spusti šaku do šortsa. "Ti pričaj sa njim, dok ja odjurim u spavaću sobu da se presvučem. Nisam očekivala da će naići ma ko nepoznat; a moramo, znaš, dobro da pazimo, tako smo izolovane, muževi nam nisu tu..." Džun odjuri ka spavaćoj sobi; kosa je letela za njom.
<BR>&nbsp;&nbsp;&nbsp;&nbsp;&nbsp;Silvija otvori vrata.
<BR>&nbsp;&nbsp;&nbsp;&nbsp;&nbsp;"Dobar dan", reče zgodni, sa osmehom koji je otkrivao savršene bele mediteranske zube. Govorio je sa vrlo slabo primetnim naglaskom stranca. "Jesi li ti gazdarica?"
<BR>&nbsp;&nbsp;&nbsp;&nbsp;&nbsp;"Pa, valjda", reče Silvija postiđeno i smeteno. Obori pogled i osmotri kako je ona sama obučena, da li je dovoljno pristojno za ovakav razgovor, na vratima, sa ovim muškarcem.
<BR>&nbsp;&nbsp;&nbsp;&nbsp;&nbsp;"Želeo bih da ti predstavim vrlo finu liniju zdrave hrane, sa kojom si možda već i upoznata", reče on. Gledao ju je samo u lice, ali Silvija je ipak osećala da on postiže, na neki način, da istovremeno osmotri i sve druge delove nje, deo po deo. Zbog toga ju je hvatalo osećanje sve više golicavo, ali nije se ljutila; tip je šarmer, u isti mah i stidljiv i čudnovato otvoren u nastupanju.
<BR>&nbsp;&nbsp;&nbsp;&nbsp;&nbsp;"Zdrava, hm", reče ona. "Pa, ja..."
<BR>&nbsp;&nbsp;&nbsp;&nbsp;&nbsp;Čovek klimnu glavom, a Blikmen koraknu bliže, položi na zemlju jedan kofer i otvori ga. Košare, boce, paketići... Bila je veoma zainteresovana.
<BR>&nbsp;&nbsp;&nbsp;&nbsp;&nbsp;"Nehomogenizovan maslac od kikirikija", proglasi čovek. "Takođe dijetalni slatkiši bez kalorija, da zadržiš svoju predivnu vitkost. Klice od pšenice. Kvasac. Vitamin E; to je onaj koji daje životnost... mada, naravno, mladoj ženi kao što si ti nije još potreban." Glasom kao da mačor prede, on nastavi da nabraja robe; ona se i nehotice poče saginjati sve bliže njemu, da bolje vidi, onda im se ramena dodirnuše, i ona se hitro izmače; uvide koliko se prepala.
<BR>&nbsp;&nbsp;&nbsp;&nbsp;&nbsp;Na vratima se pojavi Džun, sada u suknji i vunenom džemperu; zadrža se tu jedan trenutak, pa uzmače u kuću i zatvori vrata. Čovek je i ne primeti.
<BR>&nbsp;&nbsp;&nbsp;&nbsp;&nbsp;"Osim toga", govorio je, "u gurmanskoj liniji ima mnogo toga za šta bi gospođica mogla biti zainteresovana... recimo ovo." Podiže jednu teglu, a Silvija ostade bez daha: kavijar.
<BR>&nbsp;&nbsp;&nbsp;&nbsp;&nbsp;"Za ime svega", reče ona, magnetski privučena. "Gde si nabavio to?"
<BR>&nbsp;&nbsp;&nbsp;&nbsp;&nbsp;"Skupo je, ali vredi." Čovekov tamni pogled svrdlao je u njen. "Zar ne misliš i ti tako? Podsećanje na dane na Domu, na blagu svetlost sveća i muziku za igru koju svira orkestar... dane romanse, kovitlac mesta divnih za oko i sluh." Osmehivao joj se dugo, otvoreno.
<BR>&nbsp;&nbsp;&nbsp;&nbsp;&nbsp;Crna berza, uvide ona.
<BR>&nbsp;&nbsp;&nbsp;&nbsp;&nbsp;Puls joj je čekićao u grlu dok je izgovarala: "Vidi, ovo nije moja kuća. Ja stanujem oko kilometar i po dalje niz kanal." Pokaza prstom. "I - ja sam veoma zainteresovana."
<BR>&nbsp;&nbsp;&nbsp;&nbsp;&nbsp;Njegov osmeh je opeče kao vatra.
<BR>&nbsp;&nbsp;&nbsp;&nbsp;&nbsp;"Nikad ranije nisi dolazio u ovaj kraj, je li?" promuca ona, uzdrmana. "Nikad te nisam videla. Kako se zoveš? Firma?"
<BR>&nbsp;&nbsp;&nbsp;&nbsp;&nbsp;"Ja sam Oto Cite." Dade joj posetnicu, koju ona jedva na tren okrznu pogledom; nije mogla odvojiti oči sa njegovog lica. "Moja firma radi odavno, ali tek u novije vreme - zbog jedne nepredviđene okolnosti - napravili smo potpunu reorganizaciju, tako da sam sada ja u mogućnosti da lično pozdravim nove mušterije. Kao što si ti."
<BR>&nbsp;&nbsp;&nbsp;&nbsp;&nbsp;"Navratićeš opet?"
<BR>&nbsp;&nbsp;&nbsp;&nbsp;&nbsp;"Da, malo kasnije, ovoga popodneva... pa ćemo moći natenane da razgledamo zasenjujući uvozni asortiman delikatesne hrane za koju ja držim ekskluzivno pravo distribucije. Ja vas pozdravljam." Ustade kao mačor.
<BR>&nbsp;&nbsp;&nbsp;&nbsp;&nbsp;Džun Henesi se opet pojavila. "Zdravo", reče ona, glasom niskim, opreznim, zainteresovanim.
<BR>&nbsp;&nbsp;&nbsp;&nbsp;&nbsp;"Moja vizitkarta." Oto Cite i njoj pruži beli pravougaonik na kome su slova bila reljefna, izdignuta. Sada su obe dame imale u rukama po jednu njegovu posetnicu, i svaka je svoj primerak čitala, sa budnom pažnjom.
<BR>&nbsp;&nbsp;&nbsp;&nbsp;&nbsp;Osmehujući se znalački, sa puno nagoveštaja, brilijantno, Oto Cite pokretom prsta pokaza svom pripitomljenom Blikmenu da otvori i drugi kofer.
<BR>
<BR>&nbsp;&nbsp;&nbsp;&nbsp;&nbsp;Sedeći u svojoj kancelariji u logoru 'Ben Gurion', dr Milton Glaub začu u hodniku ženski glas, malo promukao, pun autoriteta, ali ipak neosporno ženstven. Čuo je zatim i snishodljive odgovore bolničarke, i znao da je to En Esterhazi, i da je došla da poseti svog sina Sema.
<BR>&nbsp;&nbsp;&nbsp;&nbsp;&nbsp;Otvori kartoteku, pronađe slovo E, i uskoro se zdravstveni karton Esterhazi, Semjuel nađe rasklopljen na radnom stolu pred njim.
<BR>&nbsp;&nbsp;&nbsp;&nbsp;&nbsp;Zanimljiv slučaj. Dečkić je rođen vanbračno, godinu ili više posle razvoda gospođe Esterhazi od Arnija Kota. Uveden je u logor pod njenim prezimenom. Pa ipak, nesumnjivo je potomak Arnija Kota; u kartonu je i velika količina informacija o Arniju, jer su doktori koji su pregledali dete smatrali da je ta krvna veza utvrđena sasvim pouzdano.
<BR>&nbsp;&nbsp;&nbsp;&nbsp;&nbsp;Očigledno, iako je njihov brak znatno pre toga okončan, Arni Kot i En Esterhazi su se i dalje viđali, u dovoljnoj meri da dobiju dete. Njihov odnos, dakle, nije bio samo poslovni.
<BR>&nbsp;&nbsp;&nbsp;&nbsp;&nbsp;Neko vreme je dr Glaub razmišljao kako bi se ova informacija mogla iskoristiti. Ima li Arni neprijatelje? Glaub nije znao ni za jednog takvog. Svakome se Arni sviđa - zapravo, svakome sem doktoru Miltonu Glaubu. Očigledno je dr Glaub jedina osoba na celom Marsu koja je pretrpela neku štetu od Arnija; okolnost koja ne čini dr Glauba nimalo srećnijim.
<BR>&nbsp;&nbsp;&nbsp;&nbsp;&nbsp;Taj čovek je prema meni postupio krajnje nehumano i nabusito, reče on sebi po milioniti put. Ali šta se tu sad može učiniti? On bi, doduše, mogao poslati Arniju račun... u nadi da dobije neku paru za svoju uslugu. To, međutim, ne bi pomoglo. On želi - ima pravo - da dobije mnogo više. Opet se dr Glaub zadubi u zdravstveni karton. Čudnovat nenormalac, taj Semjuel Esterhazi; Glaub nije znao ni za jedan drugi slučaj sasvim takav. Dečak je bio, činilo se, genetski vraćen na neku pradavnu rasu čovekolikih bića, ali još ne ljudi, ili na neku varijantu koja u kasnijoj evoluciji nije preživela: a ta je provodila deo svog života u vodi. To je podsećalo Glauba na teoriju koju su zastupali neki antropolozi, da je čovek nastao od akvatičnih čovekolikih majmuna koji su živeli u obalskim talasima i plićacima.
<BR>&nbsp;&nbsp;&nbsp;&nbsp;&nbsp;Semov koeficijent inteligencije iznosi samo 73, zapazi on. Eh, sramota.
<BR>&nbsp;&nbsp;&nbsp;&nbsp;&nbsp;A naročito sramota, pomisli on naglo, zbog toga što Sem, nesumnjivo, može biti klasifikovan kao retardiran, a ne anomalozan. Kamp BG nije namenjen za čisto retardirane, pa je direktor, Suzana Hejns, poslala nazad, kod roditelja, nekoliko pseudoautistične dece za koju se pokazalo da su standardni imbecili i ništa više. U odabiranju je bila počinjena greška, još prilikom prijema; zbog dijagnostičkih problema, naravno. Kod malog Esterhazija postoje i fizička izobličenja... Belezi.
<BR>&nbsp;&nbsp;&nbsp;&nbsp;&nbsp;Nije sporno, zaključi dr Glaub. Imam osnovu za ovo: mogu poslati malog Esterhazija kući. U Javnoj školi se lako može organizovati nastava za njega, nastava spuštena na njegov nivo. Samo u telesnom pogledu dečko ima te, moglo bi se reći, 'anomalije', ali naš posao ovde nije negovanje fizički onesposobljenih.
<BR>&nbsp;&nbsp;&nbsp;&nbsp;&nbsp;Ali koja me pobuda pokreće? - zapita se on.
<BR>&nbsp;&nbsp;&nbsp;&nbsp;&nbsp;Možda ja to radim samo da bih vratio Arniju Kotu što je onako okrutno postupio prema meni.
<BR>&nbsp;&nbsp;&nbsp;&nbsp;&nbsp;Ne, zaključi on, ne čini se da je to verovatno; ja nisam onaj psihološki tip koji bi tražio osvetu; to bi morao pre biti analno-istisni ili čak oralno-zagrizni tip. Dok je, međutim, on samoga sebe još davno klasifikovao kao pripadnika pozno-genitalnog tipa, koji je odan zrelim genitalnim poduhvatima.
<BR>&nbsp;&nbsp;&nbsp;&nbsp;&nbsp;S druge strane, priznati se mora, okršaj sa Arnijem Kotom jeste ga podstakao na dublje proučavanje dosjea malog Esterhazija... dakle, postoji malena, ali stvarna uzročna veza.
<BR>&nbsp;&nbsp;&nbsp;&nbsp;&nbsp;On pročita celu dokumentaciju od početka. I opet mu upade u oči bizarnost odnosa između roditelja. Nastavljaju seksualnu vezu još godinama posle razvoda braka. Onda, što su se razvodili? Možda je između njih došlo do ozbiljne bitke za vlast; En Esterhazi je očigledno dominatorski tip žene, sa jakim muškim crtana; takve je Jung označavao kao 'opsednute animusom'. Da bi čovek uspešno izlazio nakraj sa takvom ženom, neophodno je da igra jednu određenu ulogu; da za sebe osvoji autoritativni položaj, na samom početku, i da ga ni za tren ne prepušta nikome. Moraš joj biti ancestralna vlast, ili ćeš biti brzo potučen.
<BR>&nbsp;&nbsp;&nbsp;&nbsp;&nbsp;Dr Glaub vrati karton sa dokumentima na mesto, a onda se vedro odšeta do sobe za igranje. Pronađe gospođu Esterhazi; igrala se 'vreće pasulja' sa svojim dečakom. On priđe i stade. Gledao ih je; posle nekog vremena ona postade svesna njegovog prisustva i zastade.
<BR>&nbsp;&nbsp;&nbsp;&nbsp;&nbsp;"Zdravo, doktore Glaub", reče ona vedro.
<BR>&nbsp;&nbsp;&nbsp;&nbsp;&nbsp;"Dobar dan, gospođo Esterhazi. Hm, kad završiš posetu, mogu li te videti u mojoj kancelariji?"
<BR>&nbsp;&nbsp;&nbsp;&nbsp;&nbsp;Prijalo je gledati kako se samopouzdan, samozadovoljan izraz lica te žene sparušuje od brige. "Svakako, doktore."
<BR>&nbsp;&nbsp;&nbsp;&nbsp;&nbsp;Dvadeset minuta docnije, sedeo je i gledao se s njom preko stola.
<BR>&nbsp;&nbsp;&nbsp;&nbsp;&nbsp;"Gospođo Esterhazi, kad je tvoj dečak primljen u BG, bilo je mnogo nedoumica oko prave prirode njegovog problema. Neko vreme se verovalo da problem leži u oblasti mentalnog poremećaja, možda traumatske neuroze ili..."
<BR>&nbsp;&nbsp;&nbsp;&nbsp;&nbsp;Žena mu upade u reč, čvrsto. "Doktore, ti ćeš meni reći da pošto Sem nema nikakve probleme izuzev umanjene sposobnosti za učenje, ne treba da ostane ovde; je li tako?"
<BR>&nbsp;&nbsp;&nbsp;&nbsp;&nbsp;"I fizičkog problema."
<BR>&nbsp;&nbsp;&nbsp;&nbsp;&nbsp;"Ali taj se vas ne tiče."
<BR>&nbsp;&nbsp;&nbsp;&nbsp;&nbsp;On načini pokrete mirenja sa nevoljom i saglašavanja.
<BR>&nbsp;&nbsp;&nbsp;&nbsp;&nbsp;"Kad moram da ga povedem kući?" Drhtala je, bela u licu; šakama je grčevito stezala tašnu.
<BR>&nbsp;&nbsp;&nbsp;&nbsp;&nbsp;"Oh, kroz tri-četiri dana. Nedelju dana."
<BR>&nbsp;&nbsp;&nbsp;&nbsp;&nbsp;Grickajući zglavak pesnice, En Esterhazi se zagledala slepo dole, u tepih kancelarije. Vreme je prolazilo. Onda ona, drhtavim glasom, reče: "Doktore, kao što možda znaš, ja sam već neko vreme aktivna u borbi protiv jednog zakonskog projekta koji bi, ako ga UN usvoje, značio zatvaranje logora BG." Njen glas postade jači. "Ako budem prisiljena da povučem Sema, povući ću se i iz te aktivnosti, a tada možeš biti siguran da će taj predlog zakona biti usvojen. A ja ću obavestiti Suzanu Hejns zbog čega sam se povukla."
<BR>&nbsp;&nbsp;&nbsp;&nbsp;&nbsp;Spori, hladni talas šoka prođe kroz um dr Miltona Glauba. Nije mu padalo na pamet ništa što bi sad mogao reći.
<BR>&nbsp;&nbsp;&nbsp;&nbsp;&nbsp;"Razumeš, doktore?" upita gospođa Esterhazi.
<BR>&nbsp;&nbsp;&nbsp;&nbsp;&nbsp;On uspe da klimne glavom.
<BR>&nbsp;&nbsp;&nbsp;&nbsp;&nbsp;Ustajući, Esterhazijeva reče: "Doktore, ja sam u politici već dugo. Arni Kot smatra da se namećem i tamo gde moju pomoć niko ne traži, i da sam amater, ali ni jedno ni drugo nije tačno. Veruj mi, u nekim oblastima politike ja sam poprilično oštroumna."
<BR>&nbsp;&nbsp;&nbsp;&nbsp;&nbsp;"Da", reče dr Glaub. "Vidim da jesi." Automatski je i on ustao; sad je isprati do vrata ureda.
<BR>&nbsp;&nbsp;&nbsp;&nbsp;&nbsp;"Molim te da više nikada ne potegneš to o Semu", reče žena, otvarajući vrata. "Suviše mi je bolno. Meni je mnogo lakše da ga smatram anomaloznim." Pogleda ga pravo, licem u lice. "Nemam sposobnost da o njemu mislim kao o retardiranom." Onda se okrete i brzo ode.
<BR>&nbsp;&nbsp;&nbsp;&nbsp;&nbsp;Ovo baš ne ispade mnogo dobro, reče dr Glaub sebi, drhtavom rukom zatvarajući vrata. Očigledna sadistkinja - jaki neprijateljski porivi skopčani sa neskrivenom agresijom.
<BR>&nbsp;&nbsp;&nbsp;&nbsp;&nbsp;Sede za sto i pripali cigaretu, pa stade iz nje vući i odbijati dimove, u nastojanju da povrati samopouzdanje.
<BR>
<BR>&nbsp;&nbsp;&nbsp;&nbsp;&nbsp;Kad je Džek Bolen stigao do dna rampe, nigde nije video ni traga od Manfreda. Pored njega, laganim trčanjem prođe nekoliko dečaka i devojčica, nesumnjivo na putu ka nekome od nastavnika. On poče da luta po školi, pitajući se kud se dečak zavukao. I zašto tako brzo? Nije to pošlo dobro, pomisli on.
<BR>&nbsp;&nbsp;&nbsp;&nbsp;&nbsp;Ispred njega se grupa dece okupila oko jednog nastavnika, visokog, sedog, sa žbunastim obrvama; Džek prepoznade da je to Mark Tven. Manfred, međutim, nije bio tu.
<BR>&nbsp;&nbsp;&nbsp;&nbsp;&nbsp;Dok je Džek prolazio pored Marka Tvena, taj simulakrum prekide svoj monolog upućen deci, odbi nekoliko dimova iz cigare i reče za Džekom: "Prijatelju moj, mogu li ti ja nekako pomoći?"
<BR>&nbsp;&nbsp;&nbsp;&nbsp;&nbsp;Džek zastade i odvrati: "Tražim jednog dečka koga sam doveo ovamo."
<BR>&nbsp;&nbsp;&nbsp;&nbsp;&nbsp;"Poznajem ja sve ove mlade drugare", odgovori nastavna mašina Mark Tven. "Kako mu je ime?"
<BR>&nbsp;&nbsp;&nbsp;&nbsp;&nbsp;"Manfred Štajner." On opisa dečaka. Nastavna mašina je budno pratila njegove reči.
<BR>&nbsp;&nbsp;&nbsp;&nbsp;&nbsp;"Hmmm", reče Tven kad je Džek završio. Još dim, dva, a onda Tven opet spusti cigaru. "Verujem da ćeš naći tog mladog čoveka onamo, u razgovoru sa rimskim carem Tiberijem. Tako me, bar, obaveštavaju vlasti kojima je ova organizacija poverena; o glavnom kolu zborim, gospodine."
<BR>&nbsp;&nbsp;&nbsp;&nbsp;&nbsp;Tiberije. Džek do tog trenutka nije znao da su u Javnoj školi zastupljene i takve osobe, nedostojni i mahniti ljudi u istoriji zabeleženi kao takvi. Po njegovom izrazu lica Tven, očigledno, shvati šta mu je na umu.
<BR>&nbsp;&nbsp;&nbsp;&nbsp;&nbsp;"Ovde u školi, hodeći hodnicima njenim", obavesti ga Tven, "naći ćeš, gospodine, kao primere koje ne treba oponašati nego najpomnije izbegavati, izložene mnoge nevaljalce, pirate i zabušante, koji propovedaju, tonovima tužnim i žalosnim, svoje istorije životne, mladima na prosvetljenje i nauk." Mark Tven povuče opet dim iz cigare i namignu mu. Džek, zbunjen, požuri u pokazanom pravcu.
<BR>&nbsp;&nbsp;&nbsp;&nbsp;&nbsp;Zastao je kod Imanuela Kanta da se raspita za pravac. Nekoliko đaka sklonilo mu se s puta.
<BR>&nbsp;&nbsp;&nbsp;&nbsp;&nbsp;Izgovarajući engleske reči na izrazito nemački način, Kant mu reče: "Tiberijus mošeš ofamo naći." Pokaza rukom pravac, sa potpunim autoritetom; Kant nije ni najmanje nesiguran bio, i Džek, ne časeći ni časa, pohita niz pokazani hodnik.
<BR>&nbsp;&nbsp;&nbsp;&nbsp;&nbsp;Nekoliko trenutaka potom, već se približavao sitnoj, sedokosoj, naizgled krhkoj prilici rimskog cara. Dok mu je prilazio, činilo se da je Tiberije duboko zamišljen, ali pre nego što je Džek stigao da progovori, car okrete glavu ka njemu.
<BR>&nbsp;&nbsp;&nbsp;&nbsp;&nbsp;"Dečak koga tražiš otišao je dalje. Bio je tvoj, zar ne? Izuzetno privlačan mladić." Onda Tiberije zaćuta, kao da u sebi vodi neku raspravu. A zaprevo se, Džek je to znao, savetovao sa glavnim kolom škole, to jest nastavnicom koja je sada angažovala sve ostale nastavnike da pronađu Manfreda. "On ne razgovara ni sa kim u ovom trenutku", reče Tiberije uskoro.
<BR>&nbsp;&nbsp;&nbsp;&nbsp;&nbsp;Džek pođe dalje. Jedna slepa, sredovečna ženska prilika smešila se mimo njega; nije znao ko je ona. Nijedno dete nije razgovaralo sa njom. Ali prilika najednom reče: "Dečak koga tražiš sada je sa Filipom Drugim od Španije." Pokaza prstom ka hodniku desno od sebe, a onda reče neobičnim glasom: "Ljubazno molimo da požuriš; cenili bismo ako bi ti njega izveo iz ove škole što je pre moguće. Mnogo hvala." Najednom utonu u potpunu tišinu. Džek pohita niz pokazani hodnik.
<BR>&nbsp;&nbsp;&nbsp;&nbsp;&nbsp;Samo trenutak-dva kasnije zaokrete i vide, iza ugla, Filipa Drugog od Španije, priliku bradatu, asketsku. Manfred nije bio tu, ali neki neopipljivi kvalitet njegove biti kao da je još lebdeo u okolnom prostoru.
<BR>&nbsp;&nbsp;&nbsp;&nbsp;&nbsp;"On je upravo sad otišao, dragi gospodine", reče nastavna mašina. Njegov glas je sadržavao istu onu notu čudnovate žurnosti kao maločas glas ženske prilike. "Ljubazno te molimo da ga nađeš i ukloniš; to bismo cenili."
<BR>&nbsp;&nbsp;&nbsp;&nbsp;&nbsp;Ne čekajući ništa više, Džek jurnu hodnikom; ledeni strah zagrize u njega dok je trčao.
<BR>&nbsp;&nbsp;&nbsp;&nbsp;&nbsp;"...bismo cenili", reče jedna sedeća prilika u beloj odeždi, pored koje on promače. Onda, dok je prolazio pored sedokosog čoveka u sakou sa dugačkim zadnjim peševima, i to stvorenje poče ponavljati hitnu litaniju škole: "...pre moguće."
<BR>&nbsp;&nbsp;&nbsp;&nbsp;&nbsp;On zaokrete za ugao. I, eto Manfreda.
<BR>&nbsp;&nbsp;&nbsp;&nbsp;&nbsp;Dečak je bio sam, sedeo je na podu, naslonjen leđima na zid, pognute glave, i činilo se da je duboko zamišljen.
<BR>&nbsp;&nbsp;&nbsp;&nbsp;&nbsp;Saginjući se ka njemu, Džek reče: "Zašto si pobegao?"
<BR>&nbsp;&nbsp;&nbsp;&nbsp;&nbsp;Dečak nije odgovorio. Džek ga dodirnu, ali ne dobi nikakvu reakciju.
<BR>&nbsp;&nbsp;&nbsp;&nbsp;&nbsp;"Je li ti dobro?" upita ga Džek.
<BR>&nbsp;&nbsp;&nbsp;&nbsp;&nbsp;Odjednom se dečak poče pokretati, diže se na noge i stade licem u lice sa Džekom.
<BR>&nbsp;&nbsp;&nbsp;&nbsp;&nbsp;"Šta je?" upita Džek.
<BR>&nbsp;&nbsp;&nbsp;&nbsp;&nbsp;Odgovora nije bilo. Ali je dečakovo lice bilo naoblačeno nekim osećanjem, mutnim i izobličenim, koje sebi nije nalazilo oduška; zurio je u Džeka kao da ga ne vidi. Sasvim zaokupljen sam sobom, nesposoban da se probije u spoljašnji svet.
<BR>&nbsp;&nbsp;&nbsp;&nbsp;&nbsp;"Šta se desilo?" upita Džek. Ali znao je da to nikad neće saznati; nije postojao nikakav način da stvorenje pred njim iskaže sebe. Postojalo je samo ćutanje, potpuno odsustvo opštenja između njih dvojice, praznina koja se nije mogla ispuniti.
<BR>&nbsp;&nbsp;&nbsp;&nbsp;&nbsp;Dečak tada odvrati pogled i sede, složi se kao hrpa na pod.
<BR>&nbsp;&nbsp;&nbsp;&nbsp;&nbsp;"Ostani ovde", reče mu Džek. "Da im kažem da mi dovedu Dejvida." Poče se udaljavati od dečaka, motreći podozrivo, ali ovaj se nije micao. Došavši do mehaničkog profesora, Džek mu reče: "Zamolio bih da mi dovedete Dejvida Bolena; ja sam njegov otac. Odvešću ga kući."
<BR>&nbsp;&nbsp;&nbsp;&nbsp;&nbsp;Beše to nastavna mašina Tomas Edison, jedan postariji čovek koji podiže pogled, trgnut, i prinese uhu dlan savijen u trubu. Džek ponovi to što je rekao.
<BR>&nbsp;&nbsp;&nbsp;&nbsp;&nbsp;Stvar pred njim zaklima glavom i reče: "Gubl gubl."
<BR>&nbsp;&nbsp;&nbsp;&nbsp;&nbsp;Džek se netremice zagleda u njega. Onda se okrete nazad, da pogleda Manfreda. Dečak je i dalje sedeo onako mlohavo, klonulo, leđima naslonjen na zid.
<BR>&nbsp;&nbsp;&nbsp;&nbsp;&nbsp;Opet nastavna mašina Tomas Edison otvori usta i reče Džeku: "Gubl gubl." I ništa više. Ostade u ćutnji.
<BR>&nbsp;&nbsp;&nbsp;&nbsp;&nbsp;Da li se ovo meni pričinjava? - upita se Džek. Da li je ovo moj konačni mentalni slom? Ili...
<BR>&nbsp;&nbsp;&nbsp;&nbsp;&nbsp;U alternativu nije mogao poverovati. Bila bi to stvar naprosto nemoguća.
<BR>&nbsp;&nbsp;&nbsp;&nbsp;&nbsp;Nešto dalje u hodniku, druga nastavna mašina obraćala se grupi dece; njen glas dopre iz daljine, prožet odjecima, metalast.
<BR>&nbsp;&nbsp;&nbsp;&nbsp;&nbsp;"Gubl gubl", govorila je ona deci.
<BR>&nbsp;&nbsp;&nbsp;&nbsp;&nbsp;On sklopi oči. Uvide u trenu savršene svesti da ga njegova psiha, opažanje njegovo, ne obaveštavaju pogrešno; da se ovo stvarno dešava, ovo što vidi i čuje.
<BR>&nbsp;&nbsp;&nbsp;&nbsp;&nbsp;Prisustvo Manfreda Štajnera izvršilo je invaziju na ustrojstvo Javne škole, prodrlo u njeno najdublje biće.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
