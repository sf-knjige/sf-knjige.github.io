<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Dejvid Bolen, koji je upravo zidao branu od mokre zemlje na kraju povrtnjaka svoje porodice, pod vrelim popodnevnim suncem Marsa, vide da se helikopter policije UN spušta pred kuću Štajnerovih, i istog trena znade da se nešto dešava.
<BR>&nbsp;&nbsp;&nbsp;&nbsp;&nbsp;Policajac UN u plavoj uniformi i sjajnom šlemu iskorači iz helikoptera na zemlju i pođe stazom do ulaznih vrata kuće Štajnerovih, a kada se pojaviše dve devojčice, pozdravi ih. Onda reče nešto gospođi Štajner, pa nestade u kući, a vrata se za njim zatvoriše.
<BR>&nbsp;&nbsp;&nbsp;&nbsp;&nbsp;Dejvid ustade i pohita iz bašte, preko trake pokrivene samo peskom, do rova; preskoči rov i pređe pređe preko ravnog komada tla na kome je gospođa Štajner neuspešno pokušala da gaji ljubičice, i na uglu kuće iznenada naiđe na jednu od devojčica Štajnerovih; stajala je nepomično i kidala na parčiće jednu stabljiku vur-korova. Lice joj beše belo. Pogledala ga je kao da će joj pripasti muka.
<BR>&nbsp;&nbsp;&nbsp;&nbsp;&nbsp;"Ej, šta nije u redu?" upita je on. "Zašto policajac priča sa vašom mamom?"
<BR>&nbsp;&nbsp;&nbsp;&nbsp;&nbsp;Štajnerova devojčica samo ga pogleda, a onda se okrete i pobeže.
<BR>&nbsp;&nbsp;&nbsp;&nbsp;&nbsp;Kladim se da znam šta je, pomisli Dejvid. Gospodina Štajnera su uhapsili zato što je uradio nešto protiv zakona. Sav uzbuđen, Dejvid poče da skače: gore, dole, gore, dole. Pitam se pitam šta je radio. Okrete se i stušti punim trkom nazad, preskoči rov i silnim zamahom otvori vrata svoje kuće.
<BR>&nbsp;&nbsp;&nbsp;&nbsp;&nbsp;"Mamaaa!" prodernja se. Poče jurcati od sobe do sobe. "Ej! Znaš ono kako ti i tata uvek govorite da Štajner krši zakon kad radi? Mislim, kad Štajner radi. I znaš šta je bilo?"
<BR>&nbsp;&nbsp;&nbsp;&nbsp;&nbsp;Majke - nigde. Sigurno otišla u neku posetu, uvide on. Na primer, kod gospođe Henesi, koja stanuje severno od njih, kad se krene duž rova, ne suviše daleko za pešačenje. Često se dešava da njegova mama po ceo dan nije kod kuće, nego je u poseti kod drugih dama. Piju kafu i razmenjuju pričancije o drugima. Ovog puta zaista su propustile glavnu stvar, zaključi Dejvid. Pritrča prozoru i pogleda napolje, da ne bi on nešto propustio.
<BR>&nbsp;&nbsp;&nbsp;&nbsp;&nbsp;Policajac i gospođa Štajner izišli su iz kuće i zajedno koračali prema policijskom helikopteru. Gospođa Štajner je držala veliku maramicu pritisnutu na lice, a policajac ju je držao za rame, kao da je on neki rođak ili tako nešto. Dejvid je opčinjeno gledao njihov ulazak u helikopter. A devojčice su stajale zbijene u grupu. Lica su im izgledala čudno. Policajac se vratio do njih i nešto im rekao, opet se vratio do helikoptera - a onda opazio Dejvida. Mahnu mu rukom da iziđe iz kuće, i Dejvid, uplašen, posluša; pojavi se napolju, žmirkajući na suncu, i korak po korak ode sve do policajca sa tim blistavim šlemom, trakom oko ruke i pištoljem na opasaču.
<BR>&nbsp;&nbsp;&nbsp;&nbsp;&nbsp;"Kako se ti zoveš, sine?" upita policajac, sa nekim stranim naglaskom u govoru.
<BR>&nbsp;&nbsp;&nbsp;&nbsp;&nbsp;"Dejvid Bolen." Kolena su mu klecala.
<BR>&nbsp;&nbsp;&nbsp;&nbsp;&nbsp;"Da li su mama ili tata kod kuće, Dejvide?"
<BR>&nbsp;&nbsp;&nbsp;&nbsp;&nbsp;"Nisu", reče on. "Samo ja."
<BR>&nbsp;&nbsp;&nbsp;&nbsp;&nbsp;"Kad se vrate tvoji roditelji, reci im da paze na decu Štajnerovih sve dok se gospođa Štajner ne vrati." Policajac upali motor helikoptera i elisa poče da se vrti. "Uradićeš to, Dejvide? Razumeo si?"
<BR>&nbsp;&nbsp;&nbsp;&nbsp;&nbsp;"Da gospodine", reče Dejvid, primećujući da policajac ima na sebi plavu traku, što je značilo da je Šveđanin. Dečak je znao oznake svih jedinica UN. Zapita se koliko brzo može da leti ovaj helikopter UN; izgledao je naročito sazdan za brzinu, i on požele da se provoza u njemu. Nije se više plašio policajca, čak je poželeo da razgovara s njim još malo. Ali policajac je odlazio; helikopter se odigao od zemlje, a bujice vetra i peska počeše da duvaju oko Dejvida, tako da se morao okrenuti i zakloniti lice rukama.
<BR>&nbsp;&nbsp;&nbsp;&nbsp;&nbsp;Četiri devojčice Štajnerovih stajale su u grupi, ali nijedna nije progovarala. Jedna, najstarija, je plakala; suze su joj tekle niz obraze, ali ni glasa od sebe nije davala. Najmanja, kojoj je bilo samo tri godine, osmehnu se stidljivo Dejvidu.
<BR>&nbsp;&nbsp;&nbsp;&nbsp;&nbsp;"'Oćete da mi pomognete oko moje brane?" doviknu im Dejvid. "Slobodno dođite ovamo; policajac mi je rekao da je to u redu."
<BR>&nbsp;&nbsp;&nbsp;&nbsp;&nbsp;Nekoliko trenutaka potom, najmlađa Štajnerovica pođe ka njemu, a onda i druge.
<BR>&nbsp;&nbsp;&nbsp;&nbsp;&nbsp;"Šta je to uradio vaš tata?" upita Dejvid najstariju. Bila je starija od njega, imala je dvanaest godina. "Policajac je rekao da možete da kažete", dodade on.
<BR>&nbsp;&nbsp;&nbsp;&nbsp;&nbsp;Nije bilo odgovora; devojčica je samo zurila u njega.
<BR>&nbsp;&nbsp;&nbsp;&nbsp;&nbsp;"Ako mi kažete", dodade Dejvid, "neću reći nikome. Obećavam da ću sačuvati tajnu."
<BR>
<BR>&nbsp;&nbsp;&nbsp;&nbsp;&nbsp;Dok se sunčala na ograđenoj terasi, obrasloj puzavicama, uz kuću Džun Henesi, pijuckala ledeni čaj i dremljivo ćaskala, Silvija Bolen je slušala i poznopopodnevne vesti sa radija koji se čuo iz kuće.
<BR>&nbsp;&nbsp;&nbsp;&nbsp;&nbsp;Pored nje se Džun pridiže i reče: "Ej, zar to nije onaj tvoj najbliži komšija?"
<BR>&nbsp;&nbsp;&nbsp;&nbsp;&nbsp;"Šššš", utiša je Silvija, sada pomno slušajući spikera. Ali ta vest je bila završena: sastojala se od samo jedne rečenice. Norbert Štajner, trgovac zdravstvenom hranom, počinio je samoubistvo u centru Novog Izraela, tako što se bacio pod autobus. Onaj Štajner, njihov komšija: tu sumnje nije bilo, odmah je znala.
<BR>&nbsp;&nbsp;&nbsp;&nbsp;&nbsp;"Uh, grozno", reče Džun, dižući se u sedeći položaj i pričvršćujući bretele gornjeg dela bikinija, koji je bio izrađen od pamuka i ukrašen okruglim polka-tačkama. "Videla sam ga samo nekoliko puta, ali..."
<BR>&nbsp;&nbsp;&nbsp;&nbsp;&nbsp;"Bio je to grozan čovečuljak", odvrati Silvija. "Ne iznenađuje me da je to uradio." Ipak, bila je užasnuta. Nije mogla poverovati. Ustade i reče: "Sa četvoro dece - on je nju ostavio da se brine o četvoro dece! Zar to nije grozno? Pa šta će sad biti sa njima? Bile su ionako bespomoćne."
<BR>&nbsp;&nbsp;&nbsp;&nbsp;&nbsp;"Ja sam čula", reče Džun, "da je on prodavao robu sa crne berze. Da li si ti to čula? Možda su bili na praguda ga uhvate."
<BR>&nbsp;&nbsp;&nbsp;&nbsp;&nbsp;Silvija reče: "Morala bih ja odma' da idem kući i da vidim mogu li ikako da pomognem gospođi Štajner. Možda da deca neko vreme budu kod mene." Da nisam ja tu nešto kriva? - pomisli ona. Da nije on to uradio zato što nisam htela da im dam onu vodu jutros? Moglo bi biti: on je lično bio prisutan, tada još nije bio krenuo na posao.
<BR>&nbsp;&nbsp;&nbsp;&nbsp;&nbsp;Znači, možda jeste naša krivica, pomisli ona. Ono kako smo ih tretirali - ko je, od nas, ikada lepo postupao s njima, prihvatao ih? Ali oni su tako grozni ljudi, tako cvile, večito kukaju da im se pomaže, pozajmljuju, prose... ko može takve poštovati?
<BR>&nbsp;&nbsp;&nbsp;&nbsp;&nbsp;Ode u kuću i presvuče se, u spavaćoj sobi, u labave pantalone i majicu. Džun Henesi dođe za njom.
<BR>&nbsp;&nbsp;&nbsp;&nbsp;&nbsp;"Da", reče Džun, "u pravu si - mora svi da zapnemo i da pomognemo koliko se može. Pitam se da li će ona ostati ili se vratiti na Zemlju. Ja bih se vratila... Ja sam iovako manje-više pripravna da se vratim, toliko je dosadno ovde."
<BR>&nbsp;&nbsp;&nbsp;&nbsp;&nbsp;Silvija uze torbu i cigarete, pozdravi se sa Džuni i pođe kući, pešice duž rova. Stiže, bez daha, na vreme da vidi kako policijski helikopter nestaje na nebu. Došli da joj kažu, zaključi ona. U zadnjem dvorištu zateče Dejvida sa četiri devojčice Štajnerovih; igrali su se.
<BR>&nbsp;&nbsp;&nbsp;&nbsp;&nbsp;"Jesu odveli gospođu Štajner?" doviknu ona Dejvidu.
<BR>&nbsp;&nbsp;&nbsp;&nbsp;&nbsp;Dečko istog trena skoči na noge i uzbuđeno doskakuta do nje. "Mama, ona je otišla sa njima, a ja pazim na devojčice."
<BR>&nbsp;&nbsp;&nbsp;&nbsp;&nbsp;Toga sam se i plašila, pomisli Silvija. Četiri devojčice još su sedele uz branu i igrale se bezvoljno, usporenim kretnjama, blatom i vodom; nijedna nije digla pogled niti je pozdravila; šok, nesumnjivo, od saznanja da im je otac poginuo. Samo najmanja pokaza izvesne znake živahnijeg ponašanja; a ona, valjda, nije ni razumela vest. Već je, pomisli Silvija, smrt tog malog čoveka pustila pipke i počela dodirivati druge osobe, već se hladnoća širi. Ona oseti studen i u svom srcu. A meni je, čak, bio antipatičan, pomisli ona.
<BR>&nbsp;&nbsp;&nbsp;&nbsp;&nbsp;Gledajući četiri Štajnerovice, Silvija se poče sva tresti. Da li ću ja morati da preuzmem ovu pihtijastu, gojaznu, praznoglavu decu iz nižeg društvenog sloja? - upita se. Odgovor odmah stiže, misao koja se silovito uzdizala iz dubina i, usput, razgrtala i razbacivala sve druge obzire: Ne želim! Poče paničiti, jer je bilo očigledno da izbora neće biti: evo, već se one igraju na njenoj zemlji, u njenoj bašti - već su njene.
<BR>&nbsp;&nbsp;&nbsp;&nbsp;&nbsp;Najmanja devojčica upita punonadežno: "Gospodzo Bolen, mozemo da dobijemo jos vode za bvanu?"
<BR>&nbsp;&nbsp;&nbsp;&nbsp;&nbsp;Voda, uvek oni hoće vodu, pomisli Silvija. Pijavice jedne, samo sišu iz nas, kao da im je to urođena osobina. Prenebregavši to dete, ona reče sinu: "Dođi u kuću - da razgovaramo."
<BR>&nbsp;&nbsp;&nbsp;&nbsp;&nbsp;Zajedno uđoše unutra, gde ih devojčice nisu mogle čuti.
<BR>&nbsp;&nbsp;&nbsp;&nbsp;&nbsp;"Dejvide", reče ona, "njihov tata je mrtav, javili su preko radija. Zato je policija došla po nju. Moraćemo neko vreme da im pomažemo." Ona pokuša da se osmehne, ali to je bilo nemoguće. "Ma koliko da se nama Štajnerovi ne dopadaju..."
<BR>&nbsp;&nbsp;&nbsp;&nbsp;&nbsp;Dejvid naglo progovori: "Meni, nije da se ne dopadaju, mama. Kako umro? Od srca? Da ga nisu napali divlji Blikmeni, da nije to?"
<BR>&nbsp;&nbsp;&nbsp;&nbsp;&nbsp;"Nije bitno kako se desilo da on izgubi život. Bitno je da mi sad mislimo šta možemo učiniti za te devojčice." Njen um bio je prazan; nije uspevala da misli baš ništa. Samo je znala da ne želi četiri devojčice blizu sebe. "Šta da radimo?" upita ona Dejvida.
<BR>&nbsp;&nbsp;&nbsp;&nbsp;&nbsp;"Možda da im spremimo ručak. Rekle su mi da nemaju spremljen ručak; njihova mama tek je trebalo da ga pravi."
<BR>&nbsp;&nbsp;&nbsp;&nbsp;&nbsp;Silvija iziđe iz kuće i pođe stazom. "Devojke, ja ću spremiti ručak, za one od vas koje hoće da ručaju. Spremiću ga tamo preko, u vašoj kući." Sačeka još jedan trenutak, a onda pođe prema kući Štajnerovih. Osvrte se i vide da samo najmanje dete ide za njom.
<BR>&nbsp;&nbsp;&nbsp;&nbsp;&nbsp;Najstarija devojčica reče, glasom zagušenim od suza: "Neka, hvala."
<BR>&nbsp;&nbsp;&nbsp;&nbsp;&nbsp;"Pa, bilo bi bolje da jedete", reče Silvija, ali laknulo joj je. "Hodi ti", reče ona najmlađoj. "Kako se zoveš?"
<BR>&nbsp;&nbsp;&nbsp;&nbsp;&nbsp;"Beti", odgovori devojčica stidljivo. "Je l' bi mogla ja sendvic sa jajima? I kakao?"
<BR>&nbsp;&nbsp;&nbsp;&nbsp;&nbsp;"Videćemo šta ima", reče Silvija.
<BR>&nbsp;&nbsp;&nbsp;&nbsp;&nbsp;Kasnije, dok je dete jelo sendvič sa jajima i pilo kakao, Silvija iskoristi priliku da istraži kuću Štajnerovih. U spavaćoj sobi naiđe na nešto što je zainteresova: fotografiju jednog malog dečaka sa tamnim, ogromnim, sjajnim očima i kovrdžavom kosom. On izgleda, pomisli Silvija, kao očajno stvorenje sa nekog drugog sveta, sa nekog božanskog, ali ipak užasnog mesta s one strane ovog, njihovog.
<BR>&nbsp;&nbsp;&nbsp;&nbsp;&nbsp;Ponese sliku u kuhinju i upita Beti ko je to.
<BR>&nbsp;&nbsp;&nbsp;&nbsp;&nbsp;"To je moj bvat Manfved", odgovori Beti, usta punih jaja i hleba. Onda poče da se kikoće. Između kikotaja, iziđe i poneka neodlučna reč, dovoljno da Silvija razume da je devojčicama bilo rečeno da nikome ne pominju svog brata.
<BR>&nbsp;&nbsp;&nbsp;&nbsp;&nbsp;"Zašto on ne stanuje sa vama?" upita Silvija, prepuna radoznalosti.
<BR>&nbsp;&nbsp;&nbsp;&nbsp;&nbsp;"On je u kampu", reče Beti. "Zato sto ne moze da govori."
<BR>&nbsp;&nbsp;&nbsp;&nbsp;&nbsp;"E, to je baš sramota", uzvrati Silvija i pomisli: u onom logoru u Novom Izraelu, svakako. Nije ni čudo da su devojčicama zabranili da ga pominju; to je jedno od one anomalozne dece o kojoj čuješ, ali ih nikad ne vidiš. Ta misao je rastuži. Nevidljiva tragedija u domu Štajnerovih; ona ni slutila nije. A onaj se ubio u Novom Izraelu. Posećivao sina tamo, dabome.
<BR>&nbsp;&nbsp;&nbsp;&nbsp;&nbsp;Dakle, ipak nije bilo ni u kakvoj vezi sa nama, zaključi ona, vrativši sliku na mesto, u spavaću sobu. Gospodin Štajner doneo je svoju odluku iz ličnih razloga. Njoj opet laknu.
<BR>&nbsp;&nbsp;&nbsp;&nbsp;&nbsp;Čudnovata stvar, pomisli ona, kako čoveka odmah spopadnu reakcije krivice i odgovornosti, čim čuje o samoubistvu. Da samo ja nisam uradila ovo, ili ono... možda se samoubistvo te osobe ne bi dogodilo. Znači, kriva sam - ja. A u ovom slučaju uopšte nije tako. Ni najmanje nije tako. Ona je Štajnerovima potpuni stranac, nema nikakvog učešća u njihovom stvarnom životu, samo je u jednom nastupu neurotičnog osećaja krivice umislila da ima.
<BR>&nbsp;&nbsp;&nbsp;&nbsp;&nbsp;"Jesi li ikad videla tvog brata?" upita ona Beti.
<BR>&nbsp;&nbsp;&nbsp;&nbsp;&nbsp;"Mislim... prosle godine", reče Beti sa oklevanjem. "Igrao je suge i bilo je još mnogo decaka većih od mene."
<BR>&nbsp;&nbsp;&nbsp;&nbsp;&nbsp;Sada, ćutke, jedna za drugom, tri starije devojčice Štajnerovih uđoše u kuhinju i stadoše pored stola. Posle nekoliko trenutaka najstarija naglo progovori: "Mi smo se predomislile, ipak bismo da ručamo."
<BR>&nbsp;&nbsp;&nbsp;&nbsp;&nbsp;"Važi", odvrati Silvija. "Pomozite mi da olupamo i oljuštimo jaja. 'Ajde, molim te, pođi i dovedi Dejvida, da nahranim i njega u isto vreme. Zar ne bi bilo zabavno da jedemo svi zajedno?"
<BR>&nbsp;&nbsp;&nbsp;&nbsp;&nbsp;One ćutke klimnuše glavom.
<BR>
<BR>&nbsp;&nbsp;&nbsp;&nbsp;&nbsp;Hodajući glavnom ulicom Novog Izraela, Arni Kot vide gomilu okupljenih prolaznika i mnogo zaustavljenih i uz pločnik parkiranih automobila; zbog ovoga zastade na trenutak, a onda zaokrete u pravcu 'Prodavnice moderno-umetničkih poklona' En Esterhazi. Nešto se desilo, reče on sebi. Pljačka? Ulična tuča?
<BR>&nbsp;&nbsp;&nbsp;&nbsp;&nbsp;Ali nije imao vremena da ovo istražuje. Nastavi svojim putem i začas stiže u malu, modernu prodavnicu koju je njegova bivša žena vodila; sa rukama zavučenim u džepove pantalona, on, šepurećim koracima, ušeta unutra.
<BR>&nbsp;&nbsp;&nbsp;&nbsp;&nbsp;"Ima li nekog?" uzviknu šaljivo.
<BR>&nbsp;&nbsp;&nbsp;&nbsp;&nbsp;Nikog nije bilo. Sigurno je odjurila da vidi to uzbudljivo što se desilo, reče Arni sebi. Jest' pametna za posao... otišla, a ni zaključala nije.
<BR>&nbsp;&nbsp;&nbsp;&nbsp;&nbsp;Sledećeg trenutka En, bez daha, dojuri nazad u prodavnicu. "Arni", reče ona iznenađeno, videći ga. "Oh, Bože moj, znaš li šta je bilo? Pa razgovarala sam sa čovekom, samo sam razgovarala, evo ni jedan sat nije prošao. A sada je on mrtav." Oči joj se napuniše suzama. Ona se sruči na jedno sedište, nađe papirnu maramicu i izduva nos. "Strava jedna", reče prigušeno. "I to nije bila nesreća; namerno je."
<BR>&nbsp;&nbsp;&nbsp;&nbsp;&nbsp;"A, znači, to je bilo", zaključi Arni, sada priželjkujući da je pošao i pogledao. "A ko to?"
<BR>&nbsp;&nbsp;&nbsp;&nbsp;&nbsp;"Ne verujem da ga poznaješ. Ima dete u kampu; tako sam ga i upoznala." Protrljala je oči, onda neko vreme samo sedela, dok je Arni lunjao po radnji. "Dobro", reče ona naposletku, "šta mogu učiniti za tebe? Lepo je videti te."
<BR>&nbsp;&nbsp;&nbsp;&nbsp;&nbsp;"Moja bogomprokleta sprava za šifrovanje se pokvarila", reče Arni. "Znaš kako je teško dobiti pristojan servis. Šta sam drugo mogao nego da dođem? Šta kažeš da ručamo zajedno? Zaključaj radnju na neko vreme."
<BR>&nbsp;&nbsp;&nbsp;&nbsp;&nbsp;"Svakako", reče ona rasejano. "Samo da idem da se umijem prvo. Osećam se kao da sam to bila ja. Videla sam ga, Arni. Bus je naprosto prešao preko njega; ti busevi imaju toliku masu, ne mogu da stanu. Rado bih na ručak - da iziđem nekud, odavde." Ona pohita u WC i zatvori vrata za sobom.
<BR>&nbsp;&nbsp;&nbsp;&nbsp;&nbsp;Uskoro su njih dvoje išli pločnikom zajedno.
<BR>&nbsp;&nbsp;&nbsp;&nbsp;&nbsp;"Zašto se ljudi ubijaju?" upita En. "Sve nešto mislim, možda sam ja mogla to sprečiti. Prodala sam mu jednu malu sviralu, za njegovog dečaka. I zadržao ju je; videla sam je sa njegovim koferima, na pločniku - uopšte je nije dao sinu. Da nije tu neki razlog? Nešto u vezi sa flauticom. A dvoumila sam se, da li flauticu ili..."
<BR>&nbsp;&nbsp;&nbsp;&nbsp;&nbsp;"Zaobiđi to", reče Arni. "Nije tvoja krivica. Slušaj, ako čovek 'oće da se ubije, ništa ga ne može sprečiti u tome. A ne možeš ni navesti nekog da se ubije; to je u krvi, to mu je sudbina. Oni godinama nakupljaju to u sebi, nakupljaju, a onda im dođe kao iznenadno nadahnuće; odjedanput - tras. Učine, shvataš?" On je obuhvati jednom rukom i potapša po ramenu.
<BR>&nbsp;&nbsp;&nbsp;&nbsp;&nbsp;Ona klimnu glavom.
<BR>&nbsp;&nbsp;&nbsp;&nbsp;&nbsp;"E, vidiš, i mi imamo klinca u BG, al' nas to nije srušilo", nastavi Arni. "Nije to kraj sveta, je l' tako? Guramo dalje. Gde hoćeš da ručamo? Kakvo je ono mesto preko puta, 'Crvena lisica'? Da l' je tamo iole dobro? Ja bih rado pržene račiće, ali, do vraga, već godinu dana ih nisam ni video. Ovaj prevozni problem mora da se reši, inače niko neće emigrirati ovamo."
<BR>&nbsp;&nbsp;&nbsp;&nbsp;&nbsp;"Ne u 'Crvenu lisicu'", reče En. "Ogavan mi je tip koji je vodi. 'Aj da probamo onaj lokal na uglu; nov je. Nikad tamo nisam jela. Čujem da je navodno dobar."
<BR>&nbsp;&nbsp;&nbsp;&nbsp;&nbsp;Dok su sedeli za stolom u restoranu i čekali hranu, Arni nastavi da razvija tezu. "Kad čuješ o nekom samoubistvu, možeš biti siguran da tip zna ovo: zna da nije koristan član društva. To je prava istina o njemu, sa kojom se on suoči, i to ga sruši, to kad znaš da nikome nisi važan. Ako sam u išta siguran, u to sam siguran. To je metod kojim se priroda služi: oni koji su za uklanjanje, budu uklonjeni - štaviše, svojom rukom. Zato ja nimalo sna ne gubim kad čujem da se neko ubio, a ti bi iznenađena bila kad bi znala koliko takozvanih prirodnih smrti ovde na Marsu jesu, zapravo, samoubistva; ovo je, znaš, surovo okruženje. Ovo ti je mesto koje iskorenjuje one koji nisu sposobni za život."
<BR>&nbsp;&nbsp;&nbsp;&nbsp;&nbsp;En Esterhazi klimnu glavom, ali nije se činilo da je nešto naročito veselija.
<BR>&nbsp;&nbsp;&nbsp;&nbsp;&nbsp;"Eto, ovaj tip..." nastavi Arni.
<BR>&nbsp;&nbsp;&nbsp;&nbsp;&nbsp;"Štajner", reče En.
<BR>&nbsp;&nbsp;&nbsp;&nbsp;&nbsp;"Štajner!" On se zapilji u nju. "Norbert Štajner, švercer?" Počeo je podizati glas.
<BR>&nbsp;&nbsp;&nbsp;&nbsp;&nbsp;"Prodavao je onu hranu sto posto prirodnu."
<BR>&nbsp;&nbsp;&nbsp;&nbsp;&nbsp;"To je taj!" Bio je zapanjen i ogorčen. "Oh! Ne! Ne Štajner." Zaboga, pa on sve dobre stvarčice dobija, dobijao je, od Štajnera; u potpunoj je zavisnosti od tog čoveka.
<BR>&nbsp;&nbsp;&nbsp;&nbsp;&nbsp;Pojavi se konobar sa njihovom hranom.
<BR>&nbsp;&nbsp;&nbsp;&nbsp;&nbsp;"Ovo je užas", reče Arni. "Mislim, stvarno užas. Šta sad da radim?" Za svaku zabavu koju je priređivao, i za svaku finu večeru udvoje sa nekom ženskicom, recimo sa Marti i naročito, u poslednje vreme, sa Dorin... Stvarno previše, prokleto previše, u jednom istom danu: prvo šifrarnik, sad ovo.
<BR>&nbsp;&nbsp;&nbsp;&nbsp;&nbsp;"Zar nemaš utisak", reče En, "da je to možda u nekoj vezi sa činjenicom da je on Nemac? Kod Nemaca vlada takva potištenost još od one masovne stradanije sa lekovima, kad je onoliko dece rođeno sa perajima. Ja sam razgovarala sa nekima koji kažu, otvoreno, da je to Božja kazna koja se sručila na njih zbog onoga što su radili u razdoblju nacizma. A to mi, pazi, to mi nisu rekli neki pobožni ljudi, nego poslovni ljudi, jedan ovde na Marsu, drugi na Domu."
<BR>&nbsp;&nbsp;&nbsp;&nbsp;&nbsp;"Prokleti, glupi Štajner", reče Arni. "Glava puna kupusa."
<BR>&nbsp;&nbsp;&nbsp;&nbsp;&nbsp;"Jedi, Arni." Ona poče rasklapati salvetu. "Ova supa izgleda dobro."
<BR>&nbsp;&nbsp;&nbsp;&nbsp;&nbsp;"Ne mogu jesti", odvrati on. "Neću ove splačine." Odgurnu tanjir sa supom od sebe.
<BR>&nbsp;&nbsp;&nbsp;&nbsp;&nbsp;"Još si ti kao neka velika beba", primeti En. "Koja se duri." Glas joj beše blag i saosećajan.
<BR>&nbsp;&nbsp;&nbsp;&nbsp;&nbsp;"Do vraga", reče on, "ponekad se osećam kao da težina cele planete leži na mojim plećima, a ti me nazivaš bebom!" Gledao ju je sa izrazom zbunjenosti i besa.
<BR>&nbsp;&nbsp;&nbsp;&nbsp;&nbsp;"Nisam znala da je Norbert Štajner prodavao na crno", reče En.
<BR>&nbsp;&nbsp;&nbsp;&nbsp;&nbsp;"Normalno da nisi znala, ni ti, ni tvoje odborkinje. Šta vi znate o svetu oko sebe? Zato i dođoh - pročitao sam najnoviji oglas u 'Tajmsu' i smrdeo je. Morate prestati sa takvim sranjima; odbijate pametne ljude - to su oglasi samo za druge luckaste kao vi."
<BR>&nbsp;&nbsp;&nbsp;&nbsp;&nbsp;"Molim te", reče En. "Jedi. I stišaj se."
<BR>&nbsp;&nbsp;&nbsp;&nbsp;&nbsp;"Odrediću jednog čoveka iz moje Dvorane da pregleda vaš materijal pre nego što ga distribuirate. Jednog profesionalca."
<BR>&nbsp;&nbsp;&nbsp;&nbsp;&nbsp;"Je l' oćeš?" upita ona blago.
<BR>&nbsp;&nbsp;&nbsp;&nbsp;&nbsp;"Imamo stvarni problem - više nam niko kvalifikovan ne dolazi sa Zemlje, a nama su takvi potrebni. Trunemo, svako zna da mi trunemo. Raspadamo se."
<BR>&nbsp;&nbsp;&nbsp;&nbsp;&nbsp;Smeškajući se, En reče: "Neko će već preuzeti mesto gospodina Štajnera; valjda još neko muva švercovanu robu."
<BR>&nbsp;&nbsp;&nbsp;&nbsp;&nbsp;Arni reče: "Ti me namerno shvataš na pogrešan način, a sa ciljem da ja ispadnem kao neka sitna duša, gramziva; a ja sam, uistinu, jedan od najodgovornijih članova cele ove snage koja pokušava da naseli Mars, i zato se naš brak i raspao, zato što si ti bila zavidljiva i osećala se kao moj takmac i pokušavala da me prikazuješ umanjeno. Ma, ne znam zašto sam došao danas... Nemoguće je tebi da racionalno pristupaš pitanjima, sve ti moraš da personalizuješ."
<BR>&nbsp;&nbsp;&nbsp;&nbsp;&nbsp;"Jesi li znao da pred UN izlazi zakonski predlog da se zatvori BG?" upita En smireno.
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Da li te uznemirava pomisao da će BG biti zatvoren?"
<BR>&nbsp;&nbsp;&nbsp;&nbsp;&nbsp;"Do vraga, uzećemo nekog da neguje Sema kod kuće."
<BR>&nbsp;&nbsp;&nbsp;&nbsp;&nbsp;"A druga deca tamo?"
<BR>&nbsp;&nbsp;&nbsp;&nbsp;&nbsp;"Promenila si temu", reče Arni. "Čuj, En, moraš se podvrgnuti onome što vi nazivate muškom prevlašću i pustiti da moji ljudi vrše redakturu onoga što napišete. Tako mi Boga, ovo vaše donosi više štete nego koristi - žao mi je da ti to kažem u lice, ali tako je. Ti si gora kao prijatelj nego što bi bila kao neprijatelj; eto, tako radiš. Kao pacer! Kao većina žena. Ti si... neodgovorna." Hripao je od besa. Na njenom licu nije se pokazivala nikakva reakcija; to što je on pričao prolazilo je bez ikakvog dejstva na nju.
<BR>&nbsp;&nbsp;&nbsp;&nbsp;&nbsp;"Možeš li ti da pritisneš negde, pa da BG ostane otvoren?" upita ona. "Možda bismo mogli da se nagodimo. Ja želim da ostane otvoren."
<BR>&nbsp;&nbsp;&nbsp;&nbsp;&nbsp;"To ti je stvar za koju se zalažeš", reče Arni, tonom krvožedne ogorčenosti.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"'Oš ti kažem otvoreno?"
<BR>&nbsp;&nbsp;&nbsp;&nbsp;&nbsp;Klimnula je glavom, suočavajući se hladno sa njim.
<BR>&nbsp;&nbsp;&nbsp;&nbsp;&nbsp;"Ja sam bio protiv tog logora još od prvog dana kad su ga Ješe otvorili."
<BR>&nbsp;&nbsp;&nbsp;&nbsp;&nbsp;En reče: "Blagosloven budi, iskreni, otvoreni Arni Kote, prijatelju čovečanstva."
<BR>&nbsp;&nbsp;&nbsp;&nbsp;&nbsp;"Taj logor celom svetu oglašava da smo mi ovde na Marsu kreteni, da ko poleti kroz svemir, oštete mu se polni organi, pa se onda rađaju čudovišta u poređenju sa kojima oni Nemci sa perajima umesto ruku i nogu izgledaju kao najobičniji ljudi iz susedstva."
<BR>&nbsp;&nbsp;&nbsp;&nbsp;&nbsp;"Kao i, na primer, ili džentlmen koji vodi 'Crvenu lisicu'."
<BR>&nbsp;&nbsp;&nbsp;&nbsp;&nbsp;"Samo sam tvrdo realističan. Mi se borimo za život; mora se nastaviti doseljavanje ljudi sa Zemlje, inače smo mrtvi na stabljici, En. Ti to znaš. Kad ne bismo imali BG, mogli bismo davati oglase ovako: da narod koji se udalji od zemaljskih atomskih proba i zemaljske zagađene atmosfere neće imati nijednu nenormalnu bebu. To sam se ja nadao da vidim, ali BG nam to kvari."
<BR>&nbsp;&nbsp;&nbsp;&nbsp;&nbsp;"Ne kvari BG. Kvare takva rođenja."
<BR>&nbsp;&nbsp;&nbsp;&nbsp;&nbsp;"Niko ne bi mog'o da dođe i proveri koliko se rodilo nenormalnih", reče Arni, "bez BG."
<BR>&nbsp;&nbsp;&nbsp;&nbsp;&nbsp;"Ti kažeš da bi, znajući da nije istina, mogao uspešno da daješ takve oglase, da uvaljuješ ljudima na Domu laž da je ovde bezbednije..."
<BR>&nbsp;&nbsp;&nbsp;&nbsp;&nbsp;"Naravno." On klimnu glavom.
<BR>&nbsp;&nbsp;&nbsp;&nbsp;&nbsp;"To je... nemoralno."
<BR>&nbsp;&nbsp;&nbsp;&nbsp;&nbsp;"Nije. Slušaj. Ti si nemoralna, ti i tvoje dame. Time što održavate BG da bude otvoren, vi..."
<BR>&nbsp;&nbsp;&nbsp;&nbsp;&nbsp;"Hajde da se ne svađamo, nikad se nećemo složiti. Nego, da jedemo, pa se ti onda vrati u Luistaun. Ja više ne mogu da podnesem."
<BR>&nbsp;&nbsp;&nbsp;&nbsp;&nbsp;Jeli su, bez daljih reči.
<BR>
<BR>&nbsp;&nbsp;&nbsp;&nbsp;&nbsp;Doktor Milton Glaub, član psihijatrijske ekipe u kampu BG, koji je tu dolazio samo kao 'pozajmica' iz naselja Međuplan vozača, sede opet u svoj 'ofis'; jer njegov posao u BG kampu bio je, za danas, završen, i on se vratio u svoje naselje. U rukama je imao račun za popravke krova, izvedene prošlog meseca na njegovoj kući. Svojevremeno je te radove uporno odlagao - jer su zahtevali upotrebu 'grebača' za skidanje naslaga peska - ali mu je najzad inspektor za bezbednost zgrada poslao upozorenje sa rokom od trideset dana. Zato je pozvao firmu za održavanje krovova, znajući da ne može platiti, ali nemajući nikakvu alternativu. Sad je bez kinte. Ovo je najgori mesec dosad.
<BR>&nbsp;&nbsp;&nbsp;&nbsp;&nbsp;Kad bi samo Džin, njegova žena, trošila manje. Ali rešenje ne treba tražiti na toj strani, ni u kom slučaju; rešenje je da on nađe još pacijenata. Njemu SMV - Sindikat međuplanetnih vozača - daje mesečnu platu, ali za svakog dodatnog pacijenta dobio bi bonus od još trideset dolara: to opisuju izrazom 'incentiva' ili 'materijalni podsticaj'. U stvarnosti, to je razlika između stanja 'švorc' i stanja 'solventan'. Niko sa ženom i decom ne može, ni slučajno, da preživi od jedne psihijatarske platice; a ponajmanje ako je na platnom spisku takvih džimrija kao što su oni u SMV.
<BR>&nbsp;&nbsp;&nbsp;&nbsp;&nbsp;Ipak, dr Glaub je nastavljao da živi u tom naselju; bila je to jedna dobro uređena društvena zajednica, u ponečemu veoma nalik na Zemlju. Dok Novi Izrael, kao i druga jednonacionalna naselja, ima u sebi neki naboj, nešto eksplozivno.
<BR>&nbsp;&nbsp;&nbsp;&nbsp;&nbsp;Zapravo je dr Glaub svojevremeno stanovao u drugoj jednonacionalnoj koloniji, onoj koju je osnovala Ujedinjena Arapska Republika; bio je to izuzetno bogat predeo, gde se postiglo da uspeva velika količina rastinja uvezenog sa Doma. Ali njemu su smetali, a kasnije ga i užasavali, naseljenici, Arapi: toliko je uporno bilo njihovo neprijateljstvo prema okolnim naseljima. Ljudi su, radeći dnevne poslove, tonuli u duboka ogorčenja zbog 'nepravdi' koje su njihovom narodu nanete. Najprijatnije jedinke eksplodirale su ljutnjom već na sam pomen izvesnih tema. A noću je to neprijateljstvo dobijalo praktičan oblik: jednonacionalne kolonije žive za noć. Onda se otvaraju njihove laboratorije u kojima se tokom dana vrše opiti i naučna istraživanja; publika ulazi da gleda paklene naprave - sa mnogo uzbuđenja, zluradosti i, naravno, nacionalnog ponosa.
<BR>&nbsp;&nbsp;&nbsp;&nbsp;&nbsp;Đavo da ih nosi, pomisli dr Glaub. To su upropašćeni životi; to su ljudi koji su naprosto doneli, sa sobom, stare svađe sa Zemlje, a zaboravili svrhu naseljavanja ovde. Evo, jutrošnje novine UN, koje je pročitao, javljaju o tuči na ulicama kolonije električara i nagoveštavaju da je krivica na susednom naselju, italijanskom, zato što je primećeno da nekoliko agresora imaju dugačke navoštene brkove popularne u koloniji Italijana...
<BR>&nbsp;&nbsp;&nbsp;&nbsp;&nbsp;Kucanje na vratima prenu ga iz misli. "Da", reče on, ostavivši račun za popravku krova u ladicu radnog stola.
<BR>&nbsp;&nbsp;&nbsp;&nbsp;&nbsp;"Jesi li spreman za dobročlana Perdija?" upita njegova žena, otvarajući vrata na profesionalan način, onako kako ju je on naučio.
<BR>&nbsp;&nbsp;&nbsp;&nbsp;&nbsp;"Reći ćeš dobročlanu Perdiju da uđe", odvrati dr Glaub, "ali ćeš pričekati dva-tri minuta, dok pročitam istorijat njegovog slučaja."
<BR>&nbsp;&nbsp;&nbsp;&nbsp;&nbsp;"Jesi li ručao?" upita Džin.
<BR>&nbsp;&nbsp;&nbsp;&nbsp;&nbsp;"Naravno. Svako ruča."
<BR>&nbsp;&nbsp;&nbsp;&nbsp;&nbsp;"Nešto si ubledeo", primeti ona.
<BR>&nbsp;&nbsp;&nbsp;&nbsp;&nbsp;To ne valja, pomisli dr Glaub. Pređe iz kancelarije u kupatilo i tamo pažljivo zatamni lice puderom karamel boje, koji je sad bio u modi. To mu je stvarno poboljšalo izgled, ali ne i raspoloženje. Teorija iza tog pudera tvrdila je da vladajući krugovi u SMV jesu ljudi španskog i portorikanskog porekla, koji će se verovatno osećati zastrašeno ukoliko osoba koju su zaposlili ima boju kože svetliju od njihove. Naravno da to u oglasima nije bilo tako rečeno; oglasi su samo ukazivali zaposlenicima na to da 'marsovska klima ponekad dopušta da prirodni ten izbledi do nelepog belog.'
<BR>&nbsp;&nbsp;&nbsp;&nbsp;&nbsp;Vreme dođe, pacijenta videti valja.
<BR>&nbsp;&nbsp;&nbsp;&nbsp;&nbsp;"Dobar dan, dobročlane Perdi."
<BR>&nbsp;&nbsp;&nbsp;&nbsp;&nbsp;"'Bar dan, doktore."
<BR>&nbsp;&nbsp;&nbsp;&nbsp;&nbsp;"Vidim iz spisa da si ti pekar."
<BR>&nbsp;&nbsp;&nbsp;&nbsp;&nbsp;"Jeste, tako je."
<BR>&nbsp;&nbsp;&nbsp;&nbsp;&nbsp;Pauza. "O čemu si želeo da se posavetuješ sa mnom?"
<BR>&nbsp;&nbsp;&nbsp;&nbsp;&nbsp;Gledajući u pod i vrteći kapu u šakama, dobročlan Perdi reče: "Nikad ranije nisam bio kod psihijatra."
<BR>&nbsp;&nbsp;&nbsp;&nbsp;&nbsp;"Nisi, ja i ovde vidim da nisi."
<BR>&nbsp;&nbsp;&nbsp;&nbsp;&nbsp;"Moj šurak priređuje zabavu... Ja ne volim te zabave nešto mnogo."
<BR>&nbsp;&nbsp;&nbsp;&nbsp;&nbsp;"Jesi li primoran da učestvuješ?" Dr Glaub je maločas tiho podesio, na radnom stolu, časovnik koji je sad otkucavao 'dobročlanovih' pola sata.
<BR>&nbsp;&nbsp;&nbsp;&nbsp;&nbsp;"Oni to priređuju, kao, za mene. Oni, hm, hoće da ja primim nećaka mog da mi bude šegrt, pa da jednog dana i on uđe u naš sindikat..." Perdi nastavi da zuji jednolično. "...i tako ja noću ležim budan i sve mislim kako da se izvučem. Ja, ovaj, to su moji rođaci, pa nema 'neću'. Ali ne mogu ni da idem, nije mi dovoljno dobro. I zato sam doš'o ovde."
<BR>&nbsp;&nbsp;&nbsp;&nbsp;&nbsp;"Vidim", reče dr Glaub. "Pa, dobro, trebalo bi da mi daš sve podatke o toj zabavi, kad i gde će biti, imena učesnika, da bih mogao da navalim kao prava sila kad budem tamo."
<BR>&nbsp;&nbsp;&nbsp;&nbsp;&nbsp;Perdi, sa olakšanjem, zavuče ruku u džep sakoa i izvuče jedan uredno otkucani dokument. "Stvarno cenim to što ćeš otići umesto mene, doktore. Vi, psihijatri, stvarno donesete čoveku olakšanje; ne šalim se kad kažem da sam zbog ovoga imao nesanicu." Zurio je sa zahvalnim divljenjem u čoveka ispred sebe, čoveka koji je vešt u društvenim kontaktima, koji ume da stupa uzanim, opasnim stazicama složenih međuljudskih odnosa koje su se tokom godina pokazale nesavladive za mnoge članove sindikata.
<BR>&nbsp;&nbsp;&nbsp;&nbsp;&nbsp;"Ništa se više ne brini o tome", reče dr Glaub. A što bi se i brinuo, pomisli on, šta je malo šizofrenije? Naime, znaš, ti od toga patiš. Ja ću skinuti socijalni pritisak sa tebe, a ti možeš onda nastaviti u svom hroničnom stanju loše prilagođenosti, bar još nekoliko meseci. Sve dok neki novi, neodbranjivi društveni pritisak ne napadne tvoje ograničene sposobnosti...
<BR>&nbsp;&nbsp;&nbsp;&nbsp;&nbsp;Dok je dobročlan Perdi odlazio iz ordinacije, dr Glaub je razmišljao o ovom novom, praktičnom obliku psihoterapije, koji se razvio na Marsu. Umesto da pacijenta izlečiš od njegovih fobija, preuzmeš na sebe da budeš njegov zastupnik, nešto slično advokatu, i izlaziš umesto njega u razne soci...
<BR>&nbsp;&nbsp;&nbsp;&nbsp;&nbsp;Džin malo otvori vrata i reče mu: "Milt, zovu te iz Novog Izraela. Bozli Tuvim."
<BR>&nbsp;&nbsp;&nbsp;&nbsp;&nbsp;Auh, gospode Bože, pomisli Glaub. Tuvim, predsednik Novog Izraela. Očigledno nešto nije u redu. On brže-bolje podiže slušalicu telefona na radnom stolu. "Doktor Glaub ovde."
<BR>&nbsp;&nbsp;&nbsp;&nbsp;&nbsp;"Doktore", začu se mračan, strog, moćan glas, "Tuvim ovde. Imamo jednog mrtvog, koliko razumem, tvog pacijenta. Da li bi bio ljubazan da doletiš ovamo i razmotriš situaciju? Dozvoli da ti prenesem tek nekoliko naznaka... Norbert Štajner iz Zapadne Nemačke..."
<BR>&nbsp;&nbsp;&nbsp;&nbsp;&nbsp;"On nije moj pacijent, gospodine", prekide ga Glaub. "Ali njegov sin jeste. Jedan autistični, mali dečak u kampu BG. Kako to misliš, Štajner je mrtav? Za ime Neba, pa ja sam jutros razgovarao s njim - jesi li siguran da je to taj Štajner? Ako jeste, ja imam dosje o njemu, o celoj njegovoj porodici, zbog prirode dečakove bolesti. Kod dečjeg autizma, mi smatramo da se mora sagledati ukupna porodična situacija pre nego što se pristupi terapiji. Da, dolazim odmah."
<BR>&nbsp;&nbsp;&nbsp;&nbsp;&nbsp;Tuvim reče: "Izgleda da je samoubistvo."
<BR>&nbsp;&nbsp;&nbsp;&nbsp;&nbsp;"Ne mogu da verujem", reče dr Glaub.
<BR>&nbsp;&nbsp;&nbsp;&nbsp;&nbsp;"Već pola sata raspravljam o tome sa osobljem kampa BG. Kažu mi da si ti imao dug razgovor sa Štajnerom neposredno pre nego što je otišao iz kampa. Naša policija će, u istrazi, želeti da zna da li je, i kakve, nagoveštaje Štajner davao da se nalazi u nekom potištenom ili morbidnom raspoloženju, da li je rekao nešto što je tebi moglo biti prilika da ga ubediš da se ipak ne ubije, ili, ako to ne bi uspelo, da odrediš da bude priveden na prisilnu terapiju. Pretpostavljam da ti taj čovek nije rekao ništa što te je moglo navesti na pomisao da namerava da se ubije."
<BR>&nbsp;&nbsp;&nbsp;&nbsp;&nbsp;"Baš ništa", reče dr Glaub.
<BR>&nbsp;&nbsp;&nbsp;&nbsp;&nbsp;"Onda ja, da sam na tvom mestu, ne bih brinuo", reče Tuvim. "Samo se pripremi da daš klinički opis tog čoveka... i jedno razmatranje o pobudama koje su ga mogle navesti da sebi oduzme život. Shvataš."
<BR>&nbsp;&nbsp;&nbsp;&nbsp;&nbsp;"Hvala, gospodine Tuvim", reče Glaub posustalo. "Pretpostavljam da je mogao biti u potištenosti zbog sina, ali ja sam mu opisao novu terapiju, od koje očekujemo mnogo. Međutim, on se postavljao zaista cinično i zatvoreno, nije reagovao onako kako bih ja očekivao. Ali samoubistvo!"
<BR>&nbsp;&nbsp;&nbsp;&nbsp;&nbsp;Šta ako ja izgubim ovaj posao jednom nedeljno u BG? - pomisli Glaub. To naprosto ne mogu. Odatle stiže dopunski prihod, dovoljan da on može da zamisli, mada ne i da dostigne, finansijsku bezbednost. Ček iz BG omogućava da je taj cilj bar u dohvatu razmišljanja.
<BR>&nbsp;&nbsp;&nbsp;&nbsp;&nbsp;Da li je tom idiotu Štajneru palo na um kakvo bi dejstvo njegova smrt mogla imati na druge? Jeste, moralo mu je pasti na um; on je to uradio da bi se osvetio nama. Da nam vrati ravnom merom za - šta? Za to što smo pokušavali da izlečimo njegovo dete?
<BR>&nbsp;&nbsp;&nbsp;&nbsp;&nbsp;Ovo je vrlo ozbiljna stvar, uvide on. Samoubistvo odmah, ili gotovo odmah posle razgovora lekara i pacijenta. Hvala Bogu da me je gospodin Tuvim upozorio. Ipak, novine će se dočepati ovoga, pa će svi oni koji žele zatvaranje BG imati koristi.
<BR>
<BR>&nbsp;&nbsp;&nbsp;&nbsp;&nbsp;Pošto je završio popravku opreme za rashlađivanje na mlečnoj farmi Mak Olifa, Džek Bolen se vrati do helikoptera, zavuče kutiju sa alatom iza sedišta i pozva svog poslodavca, gospodina Jia.
<BR>&nbsp;&nbsp;&nbsp;&nbsp;&nbsp;"Škola", reče Ji. "Moraš otići tamo, Džek; ja ni sad nemam nikog drugog ko bi uzeo taj radni zadatak."
<BR>&nbsp;&nbsp;&nbsp;&nbsp;&nbsp;"U redu, gospodine Ji." Pomiren sa nevoljom, on upali motor helikoptera.
<BR>&nbsp;&nbsp;&nbsp;&nbsp;&nbsp;"Poruka od tvoje žene, Džek."
<BR>&nbsp;&nbsp;&nbsp;&nbsp;&nbsp;"Gle?" Ovo ga je iznenadilo; njegov poslodavac vrlo je neraspoloženo gledao na bilo kakvo žensko zivkanje telefonom njegovih zaposlenika dok traje radno vreme, a Silviji je to bilo dobro poznato. Možda se nešto desilo Dejvidu. "Možeš li mi preneti šta je rekla?" upita on.
<BR>&nbsp;&nbsp;&nbsp;&nbsp;&nbsp;Gospodin Ji reče: "Gospođa Bolen je zamolila našu telefonistkinju da te obavesti da je vaš sused, gospodin Štajner, oduzeo sebi život. Gospođa Bolen sad pazi decu Štajnerovih i želi da ti to znaš. Takođe je pitala da li bi bilo moguće da večeras dođeš kući, ali ja sam joj rekao da mi, iako žalimo što je tako, ne možemo bez tebe. Moraš ostati na celodnevnom raspolaganju sve do kraja nedelje, Džek."
<BR>&nbsp;&nbsp;&nbsp;&nbsp;&nbsp;Štajner - mrtav, reče Džek u sebi. Jadni, nesposobni glupander. Pa, možda mu je sad bolje.
<BR>&nbsp;&nbsp;&nbsp;&nbsp;&nbsp;"Hvala ti, gospodine Ji", reče on u mikrofon.
<BR>&nbsp;&nbsp;&nbsp;&nbsp;&nbsp;Dok se helikopter dizao sa škrte trave pašnjaka, Džek pomisli: ovo će uticati na sve nas. Imaće dubok uticaj. Obuze ga jako osećanje, oštra intuicija, da je to tako. Ne verujem da sam ikad razmenio sa Štajnerom više od desetak reči u ma kojoj pojedinačnoj prilici, a ipak - postoji nešto ogromno, u vezi sa mrtvima. Smrt, sama, ima taj autoritet. To je jedan preobražaj, jednako zadivljujući kao život, ali nama teži za shvatanje.
<BR>&nbsp;&nbsp;&nbsp;&nbsp;&nbsp;Okrete helikopter prema glavnom štabu Ujedinjenih Nacija na Marsu, da bi stigao u veliki samonavijajući entitet njihovih života, u taj jedinstveni veštački organizam koji nazivaju Javna škola: mesto koga se plašio više nego ijednog, tokom celog svog života posle Doma.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
