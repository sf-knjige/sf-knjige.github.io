<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Stršala je uvis crna masa kamena peščara i vulkanskog stakla, naherena na jednu stranu: Prljava Čvornovata, ogromna, ali 'mršava', ispred njih, u ozarenju ranog jutra. Prenoćili su u pustinji, pod šatorom, a helikopter je bio parkiran u blizini. Džek Bolen i Dorin Anderton nisu razmenili sa njima ni jednu jedinu reč; u cik zore helikopter je uzleteo i počeo kružiti visinama, iznad njih dvojice. Arni i dečak Manfred Štajner su doručkovali dobro, onda se spakovali i nastavili putovanje.
<BR>&nbsp;&nbsp;&nbsp;&nbsp;&nbsp;Sada je to putovanje, hodočašće do svete stene Blikmena, bilo završeno.
<BR>&nbsp;&nbsp;&nbsp;&nbsp;&nbsp;Videći Prljavu Čvornovatu ovako, iz blizine, Arni pomisli: ovo je mesto koje će izlečiti sve nas od svega što nam nedostaje. On prepusti Manfredu da drži upravljačku polugu kombija i zagleda se u mapu koju mu je Heliogabalus pre polaska nacrtao. Pokazivala je stazu kojom treba zaći u oblast te stene. Postoji, rekao mu je Helio, jedna komora, klesanjem izdubljena, u severnoj strani stene, a tamo se najčešće može naći blikmenski sveštenik. Ako nije otiš'o negde da se ispava, da ga prođe mamurluk, reče Arni sebi. Znao je kakvi su blikmenski popovi: pijanice stare, većina njih. Čak ih i Blikmeni preziru.
<BR>&nbsp;&nbsp;&nbsp;&nbsp;&nbsp;U podnožju prvog brega, u senkama, on parkira kombi i ugasi motor. "Odavde se veremo. Auto-nogama", reče on Manfredu. "Ponećemo opreme koliko god možemo, i vode i hrane, naravno, i radio-otpremnik, a ako baš treba da kuvamo, mislim da ćemo se vratiti i po pećnicu. Navodno, odavde ima samo još nekoliko milja."
<BR>&nbsp;&nbsp;&nbsp;&nbsp;&nbsp;Dečak iskoči iz kombija. On i Arni zajedničkim trudom istovariše opremu i uskoro krenuše kamenitom stazicom gore, u planine FDR.
<BR>&nbsp;&nbsp;&nbsp;&nbsp;&nbsp;Manfred se osvrtao kao da su ga obuzele velike brige; pogurio se, drhtao. Možda opet doživljava Am-Web, pretpostavi Arni. Ono mesto, 'Henri Valas', nalazi se samo sto šezdeset kilometara odavde. Možda dečak hvata emanacije iz budućih građevina, zato što više nisu daleko. Štaviše, oseća ih i on sam.
<BR>&nbsp;&nbsp;&nbsp;&nbsp;&nbsp;Ili oseća stenu Blikmena?
<BR>&nbsp;&nbsp;&nbsp;&nbsp;&nbsp;Ne dopada mu se njen izgled. Zašto praviti svetilište od nečeg ovakvog? - upita se on. Pervezna stvar. U ovako sušnom kraju. Ali možda je u nekoj davnoj prošlosti ovde bilo plodno. Duž staze se vide tragovi nekih davnih blikmenskih logorišta. Možda su Marsovci ovde nastali; teren svakako ima neki izgled starosti, dugotrajnog korišćenja. Kao da je, pomisli on, milion sivih i crnih stvorenja koristilo ovu zemlju vekovima, neprestano. A sad, šta je? Poslednje uporište jedne izumiruće rase. Ostatak, namenjen onima koji neće još dugo biti prisutni.
<BR>&nbsp;&nbsp;&nbsp;&nbsp;&nbsp;Hripavo dišući od napornog penjanja sa velikim teretom na leđima, Arni zastade. Manfred nastavi mukotrpni uspon strminom, bacajući i dalje poglede velike brižnosti svud oko sebe.
<BR>&nbsp;&nbsp;&nbsp;&nbsp;&nbsp;"Ne brini", reče Arni ohrabrujućim tonom. "Nema se ovde čega bojati." Da li se dečakova i stenina nadarenost već stapaju? Onda, zapita se on, da li i stena sad brižno gleda u budućnost? Da li je sposobna za to?
<BR>&nbsp;&nbsp;&nbsp;&nbsp;&nbsp;Staza je dalje vodila po velikoj zaravni, i tu postajala šira. Ali sve je bilo u senci; neka hladna memla lebdela je posvuda, kao da hodaju kroz ogromnu grobnicu. Rastinje koje je nicalo mršavo i zlo po samoj površini stena imalo je u sebi neko svojstvo mrtvosti, kao da je u činu rastenja već otrovano nečim. Ispred njih dvojice na stazi se nađe i mrtva ptica, satrunula kao da tu leži već nedeljama; nije umeo oceniti koliko dugo. Po izgledu, mumificirana.
<BR>&nbsp;&nbsp;&nbsp;&nbsp;&nbsp;Da mi ne prija ovo mesto - ne prija mi, reče Arni sebi.
<BR>&nbsp;&nbsp;&nbsp;&nbsp;&nbsp;Zastavši kod ptice, Manfred se sagnu i reče: "Gubiš."
<BR>&nbsp;&nbsp;&nbsp;&nbsp;&nbsp;"Aha", promrmlja Arni, "'aj, idemo."
<BR>&nbsp;&nbsp;&nbsp;&nbsp;&nbsp;Najednom stigoše u samo podnožje Prljave Čvornovate.
<BR>&nbsp;&nbsp;&nbsp;&nbsp;&nbsp;Vetar je šuškao lišćem bilja, žbunja koje je izgledalo kao da je odrano, svedeno na svoje osnovne sastojke: golo, oglodano, nalik na kosti pobodene uspravno u zemlju. Taj vetar je izbijao iz jedne raspukline u Prljavoj Čvornovatoj i mirisao, pomisli on, kao da nekakva životinja živi unutra. Možda sveštenik; on vide, bez stvarnog iznenađenja, jednu praznu vinsku bocu kako leži ukraj staze, i komadiće kojekakvog drugog smeća, razbacane po okolnom oštrom žbunju.
<BR>&nbsp;&nbsp;&nbsp;&nbsp;&nbsp;"Ima li koga?" povika Arni.
<BR>&nbsp;&nbsp;&nbsp;&nbsp;&nbsp;Posle dugog vremena jedan starac, Blikmen, sed kao da je u paučinu omotan, iziđe, postrance se provlačeći, kroz pukotinu u steni. Činilo se da ga vetar nosi, na taj način se domicao popreko, zastao naslonjen na kamen, pokrenuo se još jednom. Rubovi njegovih očnih kapaka behu crveni.
<BR>&nbsp;&nbsp;&nbsp;&nbsp;&nbsp;"Pijanduro matora", prozbori Arni tiho. Onda, čitajući sa lista hartije, dobijenog od Helija, pozdravi starca na blikmenskom jeziku.
<BR>&nbsp;&nbsp;&nbsp;&nbsp;&nbsp;Pop, bez zuba, izmumla nešto, neki mehaničan odgovor.
<BR>&nbsp;&nbsp;&nbsp;&nbsp;&nbsp;"Evo ti." Arni mu pruži boks sa dvadeset kutija cigareta. Sveštenik zamumla nešto, kliznu postrance napred i dograbi kutiju, kao kandžama; zavuče je pod svoju sivo premreženu mantiju. "To ti se dopalo, a?" upita Arni. "I očekivao sam da će tako biti."
<BR>&nbsp;&nbsp;&nbsp;&nbsp;&nbsp;Dalje pročita, sa lista hartije, svrhu posete, kao i šta očekuje da sveštenik uradi. Naime, da ostavi Manfreda i njega da budu sami, u miru, u komori, jedan sat ili nešto duže, da bi mogli dozvati duha stene.
<BR>&nbsp;&nbsp;&nbsp;&nbsp;&nbsp;Sveštenik opet zagunđa, uzmače, poče nešto petljati oko rubova mantije, onda se okrete i odvuče se jednom bočnom stazicom, u daljinu i nizbrdo; nije se ni osvrnuo, nijednom, da bar pogleda Manfreda i Arnija.
<BR>&nbsp;&nbsp;&nbsp;&nbsp;&nbsp;Arni okrete drugu stranu papira i pročita uputstva koja mu je Helio napisao.
<BR>
<BR>&nbsp;&nbsp;&nbsp;&nbsp;&nbsp;(1) Uđi u keliju.
<BR>
<BR>&nbsp;&nbsp;&nbsp;&nbsp;&nbsp;Uhvativši Manfreda za ruku, Arni ga povede korak po korak u mračni procep u steni; upali baterijsku svetiljku. Tako povede Manfreda, daleko napred, sve dok komora oko njih ne postade prostrana. I sad smrdi, pomisli on, kao da nije otvarana već vekovima. Kao stara kutija puna trulih krpa, miris pre biljni nego životinjski.
<BR>&nbsp;&nbsp;&nbsp;&nbsp;&nbsp;Šta sad? Zaviri opet u Heliov papir.
<BR>
<BR>&nbsp;&nbsp;&nbsp;&nbsp;&nbsp;(2) Vatru loži.
<BR>
<BR>&nbsp;&nbsp;&nbsp;&nbsp;&nbsp;Neujednačeni krug od velikih kamenih gromada, oko pocrnele jame u kojoj leže komadići drveta i nečeg nalik na kosti... Čini se da matori alkoholičar ovde priprema sebi hranu.
<BR>&nbsp;&nbsp;&nbsp;&nbsp;&nbsp;Arni skide ranac, položi ga na pod pećine i poče krutim prstima oslobađati zategnute gurtne. Izvuče pripremljenu potpalu. "Nemoj se izgubiš, dečko", reče Manfredu. Pitam se da li ćemo ikada više doći ovde? - zapita se on.
<BR>&nbsp;&nbsp;&nbsp;&nbsp;&nbsp;Obojica se, međutim, posle paljenja vatre osetiše bolje. Pećina postade toplija, ali ne suva; miris plesni je istrajavao - štaviše, kao da je postao jači, kao da vatra privlači tu tvar, koja god bila.
<BR>
<BR>&nbsp;&nbsp;&nbsp;&nbsp;&nbsp;(3) Portabl radio na 574 kiloherca uključi.
<BR>
<BR>&nbsp;&nbsp;&nbsp;&nbsp;&nbsp;Arni izvuče svoj maleni japanski tranzistor i podesi ga na tu talasnu dužinu. Ali na 574 kHz ne dobi ništa osim šuštanja statike. Međutim, kao da je stena reagovala na uključenost radio-prijemnika; kao da se izmenila, počela budnije paziti, kao da se zbog šuštanja tranzistora osvestila i primetila njihovo prisustvo. Sledeće uputstvo bilo je jednako dosadno.
<BR>
<BR>&nbsp;&nbsp;&nbsp;&nbsp;&nbsp;(4) Nembutal uzmi (dečko ne).
<BR>
<BR>&nbsp;&nbsp;&nbsp;&nbsp;&nbsp;Pomažući se vodom iz čuturice, Arni proguta pilulu nembutala i zapita se, nije li cilj toga da se njegova čula pomute i da postane skloniji da poveruje u svašta. Ili da ublaži anksioznost?
<BR>&nbsp;&nbsp;&nbsp;&nbsp;&nbsp;Ostade samo jedno uputstvo.
<BR>
<BR>&nbsp;&nbsp;&nbsp;&nbsp;&nbsp;(5) Priloženi paket u vatru baci.
<BR>
<BR>&nbsp;&nbsp;&nbsp;&nbsp;&nbsp;Helio beše stavio u Arnijev ranac jedno parče novinske hartije, iscepano iz 'Njujork Tajmsa' i smotano; unutra je bila neka trava. Arni kleknu pored vatre, pažljivo odvi zamotuljak i istrese mrke, suve stabljičice u plamen. Podiže se miris od koga mu pripade muka u stomaku, a vatra oslabi. Oblaci dima počeše da se klobučaju i da ispunjavaju komoru; on začu Manfredov kašalj. Bogamu, ubićemo se ako ovako nastavimo, pomisli Arni.
<BR>&nbsp;&nbsp;&nbsp;&nbsp;&nbsp;Dim iščeze tako reći u trenu. Pećina je sad izgledala mrka, prazna i mnogo veća nego ranije, kao da su stenovite mase oko njih ustuknule. On se oseti, najednom, kao da će pasti; kao da više ne stoji sasvim uspravno. Ode meni čulo za ravnotežu, uvide on. Nema se po čemu orijentisati.
<BR>&nbsp;&nbsp;&nbsp;&nbsp;&nbsp;"Manfrede", reče, "slušaj sad. Evo ja sam tu, i ti zato više ništa nema da se brineš oko Am-Weba. Helio ti je to objasnio, a ti si razumeo, a? U redu. Sad se vrati otprilike tri nedelje u prošlost. Možeš li to? Stvarno zapni iz sve snage, potrudi se najjače."
<BR>&nbsp;&nbsp;&nbsp;&nbsp;&nbsp;U tmini je dečak zverao u njega, očima iskolačenim od straha.
<BR>&nbsp;&nbsp;&nbsp;&nbsp;&nbsp;"Natrag, u vreme pre nego što sam upoznao Džeka Bolena", reče Arni. "Pre nego što sam ga susreo u pustinji, onog dana kad su oni Blikmeni umirali od žeđi. Shvataš?" On zakorači ka dečaku...
<BR>&nbsp;&nbsp;&nbsp;&nbsp;&nbsp;I pade na lice.
<BR>&nbsp;&nbsp;&nbsp;&nbsp;&nbsp;Nembutal, pomisli on. Daj da ja ustanem, pre nego što sasvim padnem u nesvest. Poče se bacakati, da bi se za nešto uhvatio i lakše ustao. Blesak svetlosti ga opeče. On pruži ruke... i nađe se u vodi. Mlaka voda se sliva preko njega, po licu; on proguta malo, pa se zakašlja i poče se daviti, vide oblake vodene pare oko sebe, oseti dobro znane keramičke pločice ispod stopala.
<BR>&nbsp;&nbsp;&nbsp;&nbsp;&nbsp;U svom parnom kupatilu.
<BR>&nbsp;&nbsp;&nbsp;&nbsp;&nbsp;Glasovi muškaraca koji razgovaraju. Edijev glas, kaže: "Tako je Arni." Onda obrise tih drugih oko njega, muškaraca pod tuševima.
<BR>&nbsp;&nbsp;&nbsp;&nbsp;&nbsp;Duboko u njemu, blizu prepona, poče da ga peče čir na dvanaestopalačnom, i on shvati da je užasno gladan. Iskorači ispod tuša, i nogama nejakim, sporim, odšljapka preko toplih, mokrih pločica, u traganju za kupatilskim službenikom od koga bi dobio onaj svoj veliki, baršunasto meki peškir za posle kupanja.
<BR>&nbsp;&nbsp;&nbsp;&nbsp;&nbsp;Bio sam več ovde, pomisli on. Sve ovo sam uradio, i rekao sam ono što ću sad reći; natprirodna stvar. Kako to zovu? Ona francuska reč...
<BR>&nbsp;&nbsp;&nbsp;&nbsp;&nbsp;Nego, gledaj ti da se dočepaš nekog doručka. U stomaku mu krči, a bol od čira sve jači.
<BR>&nbsp;&nbsp;&nbsp;&nbsp;&nbsp;"Ej, Tome", pozva on pomoćnika. "Daj, osuši me i obuci me da ja odem da jedem nešto; ubi me čir." Nikada ranije čir ga nije baš ovoliko boleo.
<BR>&nbsp;&nbsp;&nbsp;&nbsp;&nbsp;"Važi, Arni", reče pomoćnik i zakorači ka njemu, pružajući ispred sebe ogroman, mekan, beli peškir.
<BR>
<BR>&nbsp;&nbsp;&nbsp;&nbsp;&nbsp;Kad ga je pomoćnik obukao u sive flanelske pantalone i majicu, mekane kožne čizme i mornarsku kapu, dobročlan Arni Kot pođe iz parnog kupatila, hodnikom kroz Dom sindikata do svoje trpezarije, gde ga je čekao Heliogabalus sa doručkom.
<BR>&nbsp;&nbsp;&nbsp;&nbsp;&nbsp;Najzad sede pred gomilu vrućeg peciva i naprženih kriški slanine, pored koje behu i prava kafa sa Doma, čaša soka od novoizraelskih pomorandži i prošlonedeljno - ne od subote nego od nedelje - izdanje 'Njujork Tajmsa'.
<BR>&nbsp;&nbsp;&nbsp;&nbsp;&nbsp;Drhtao je od zaprepašćenja dok je posezao prema čaši veoma ohlađenog, proceđenog, zašećerenog soka od pomorandže; čaša je bila klizava i glatka pod prstima, i umalo da mu isklizne na pola puta... On pomisli: moram pripaziti. Uspori malo. O'ladi. Zaista je tako; vratio sam se tamo gde sam bio pre nekoliko nedelja. Manfred i stena Blikmena postigli su to, zajedničkim snagama. Oho-ho, pomisli on. Njegov um bio je sav uskomešan od radosnog iščekivanja. Ovo je stvarno nešto! Pio je gutljaj po gutljaj soka od narandže i u svakom gutljaju uživao, sve dok čaša ne ostade prazna.
<BR>&nbsp;&nbsp;&nbsp;&nbsp;&nbsp;Što sam hteo, to sam i dobio, reče on sebi.
<BR>&nbsp;&nbsp;&nbsp;&nbsp;&nbsp;Sad moram oprezno; ima nekih stvari koje ni slučajno ne bih hteo da menjam. Recimo: da ne uprskam sebi ovaj posao sa švercom, a što bi se desilo ako bih postupio prirodno i sprečio samoubistvo Norba Štajnera. Šteta za čoveka, dabome, ali ja da ispadnem iz tog posla, ma ne do-lazi u ob-zir. Elem, taj deo ostaje kao što jeste. Hm, pardon: kao što će biti, podseti on sebe.
<BR>&nbsp;&nbsp;&nbsp;&nbsp;&nbsp;Imam uglavnom dva posla. Prvo, da uknjižim svoje zakonito vlasništvo na zemlju u FDR i to na zonu 'Henri Valas' i sve oko nje; nekoliko nedelja pre nego što to pokuša keša Bolen. Nek ide u pakao taj okekeljeni špekulant. To što će on da doleti ovamo čak sa Zemlje, ako, nek doleti, ima da otkrije da je teren već kupljen. Tol'ki put, tamo i natrag, za džabe. Možda će ga tresne srčka. Arni se tiho nasmeja, razmišljajući o takvom srčanom napadu. Uuuu! Al bi šteta bilo!
<BR>&nbsp;&nbsp;&nbsp;&nbsp;&nbsp;I, drugi posao. Džek Bolen lično.
<BR>&nbsp;&nbsp;&nbsp;&nbsp;&nbsp;Njega ću da sredim, reče on sebi, tipa koga još nisam sreo, i koji me ne zna, al' ja znam za njega.
<BR>&nbsp;&nbsp;&nbsp;&nbsp;&nbsp;Šta sam ja sada Džeku Bolenu? Sudbina sam ja njemu.
<BR>&nbsp;&nbsp;&nbsp;&nbsp;&nbsp;"Dobro jutro gospodine Kot."
<BR>&nbsp;&nbsp;&nbsp;&nbsp;&nbsp;Nezadovoljan što mu neko prekida razmišljanje, on diže pogled i vide da je jedna devojka ušla u kancelariju i da stoji, puna iščekivanja, pokraj njegovog radnog stola. Nije je prepoznao. Sekretarica iz njihovog rezervnog osoblja, uvide on; došla da beleži ono što će on jutros diktirati.
<BR>&nbsp;&nbsp;&nbsp;&nbsp;&nbsp;"Zovi me Arni", progunđa on. "Očekuje se od svih da me zovu tako. Kako je moguće da nisi znala? Šta, jesi ti nova ovde?"
<BR>&nbsp;&nbsp;&nbsp;&nbsp;&nbsp;Devojka, pomisli on, nije nešto mnogo lepa; opet posveti pažnju novinama. Ali, kad pogledaš, ima tešku, punu figuru. Haljina crna, svilena: ispod toga svakako nema mnogo, reče on sebi, posmatrajući je mimo ruba novina. Neudata: nema burmu.
<BR>&nbsp;&nbsp;&nbsp;&nbsp;&nbsp;"Dođi ti ovamo", reče on. "Je l' se ti bojiš mene zato što sam ja slavni, veliki Arni Kot, rukovodilac svega ovoga ovde?"
<BR>&nbsp;&nbsp;&nbsp;&nbsp;&nbsp;Devojka mu priđe raskošnim kretnjama koje ga iznenadiše; kao da je krakala postrance, dovukla se bočnim nastupanjem sve do stola. Promuklim glasom, punim nagoveštaja, ona reče: "Ne, Arni, ne bojim se ja tebe." Zurila mu je pravo u oči, sasvim nedvosmisleno, i tu neke nevinosti baš i nije bilo; naprotiv, bilo je nagovešteno takvo znanje, da se on trže. Kao da zna svaki njegov ćef i svaki nagon, a naročito svaki koji bi se mogao usmeriti na nju.
<BR>&nbsp;&nbsp;&nbsp;&nbsp;&nbsp;"Odavno radiš ovde?" upita je on.
<BR>&nbsp;&nbsp;&nbsp;&nbsp;&nbsp;"Ne, Arni." Prišla je još bliže i naslonila se na radni sto na takav način da se jedna njena noga - ovo mu je bilo teško da poveruje - postepeno pritisnula uz njegovu nogu.
<BR>&nbsp;&nbsp;&nbsp;&nbsp;&nbsp;Metodično poče ta njena noga neko talasavo kretanje po njegovoj, kao puž, načinom jednostavnim, refleksnim, ritmičnim, takvim da se on odmače i nejako reče: "Ej."
<BR>&nbsp;&nbsp;&nbsp;&nbsp;&nbsp;"Šta je, Arni?" upita ona i osmehnu se. Ali takav osmeh on u životu svome video nije, hladan, a opet prepun nabacivanja; potpuno bez topline, kao da je mašinskim kalupom otisnut na to mesto, hotimice načinjen od usana, zuba, jezika... A ipak ga taj osmeh potopi talasom čulnosti. Jer je brektava toplota išla kao poplava iz njega ka Arniju, preznojena vrelina, od koje Arni ostade sasvim kruto nepomičan na stolici i nemoćan da odvrati pogled. Uglavnom zbog jezika, pomisli on. Taj jezik vibrira. A vrh njegov ima kvalitet šiljatosti, kao da bi mogao dobro da reže: jezik koji ume da zadaje rane, uživa da zaseca u nešto živo, da ga muči, da prisiljava to nešto na preklinjanje za milost. Taj deo mu se dopada najviše: kad začuje moljakanje. A i zubi, beli i oštri... stvoreni da razdiru.
<BR>&nbsp;&nbsp;&nbsp;&nbsp;&nbsp;On se strese.
<BR>&nbsp;&nbsp;&nbsp;&nbsp;&nbsp;"Da li ti smetam, Arni?" promrmlja devojka. Malo-po malo je doklizila telom duž stola tako da se sad navalila - nije shvatao kako je to bilo moguće izvesti - gotovo celom svojom težinom na njega. Bože moj, pomisli Arni, ona je... ne, nemoguće.
<BR>&nbsp;&nbsp;&nbsp;&nbsp;&nbsp;"Slušaj", reče on, gutajući i otkrivajući da mu je grlo suvo, i da će reči moći samo uz najveći trud da nekako izkrekeće. "Odlazi i pusti me da čitam novine." Dočepa se novina i diže ih između nje i sebe. "Odlazi", ponovi promuklo.
<BR>&nbsp;&nbsp;&nbsp;&nbsp;&nbsp;Taj oblik uzmače malo, kao oseka. "Šta je bilo, Arni?" preo je njen glas, kao da se metalni točkovi taru, automatski zvuk koji izbija iz nje, kao na snimku, pomisli on.
<BR>&nbsp;&nbsp;&nbsp;&nbsp;&nbsp;On ne reče ništa. Stiskao je novine i čitao dalje.
<BR>&nbsp;&nbsp;&nbsp;&nbsp;&nbsp;Kad sledeći put podiže glavu, te ženske više nije bilo.
<BR>&nbsp;&nbsp;&nbsp;&nbsp;&nbsp;Ovo ne pamtim, reče on sebi, sav cepteći iznutra, duboko dole u utrobi. Kakva je to spodoba bila? Ne shvatam - šta se, bre, to desilo maločas?
<BR>&nbsp;&nbsp;&nbsp;&nbsp;&nbsp;Poče automatski da čita članak o brodu koji je nastradao u kosmosu, a svih tri stotine ljudi u njemu poginulo. Japanski teretni brod pun bicikala. Ovo ga je zabavilo, bez obzira na to što su toliki izginuli; smešno je, brate, pomisliti na hiljade i hiljade malih, lakih, japanskih bicikala kako plutaju kao olupine, kruže oko Sunca za večita vremena... A baš bi bili potrebni na Marsu, gde praktično ne postoje izvori energije... Čovek može sasvim besplatno da biciklira stotinama kilometara, u slaboj gravitaciji ove planete.
<BR>&nbsp;&nbsp;&nbsp;&nbsp;&nbsp;Čitajući novine dalje, on naiđe na članak o prijemu u Beloj kući; primljena je... on žmirnu. Reči kao da su pošle jedna ka drugoj i stopile se; nikako da ih pročita. Nekakva štamparska greška? Šta kaže tu? On primače novine očima.
<BR>&nbsp;&nbsp;&nbsp;&nbsp;&nbsp;Pisalo je: 'Gubl gubl'. Čitav taj članak izgublio je smisao, sad se sastojao isključivo od nanizane reči 'gubl'. Zaboga! On se zgađeno zagleda u novine, a želudac mu poče reagovati. I čir na dvanaestopalačnom crevu zabole ga ljuće nego ikad. Arni beše zahvaćen besom i napetošću, a to je za čiraša najgora kombinacija, naročito u vreme jela. Jebale vas te gubl-gubl reči, pomisli on. To je ono što onaj dečko govori! Bogami su pokvarile ovaj članak.
<BR>&nbsp;&nbsp;&nbsp;&nbsp;&nbsp;Prelista novine i vide da su gotovo svi članci pretrpeli devoluciju, stočili se u besmislicu, postajali nečitljivi posle prvog ili drugog reda. Sve jače se živcirao, najzad odbaci novine u stranu. Koje proklete koristi ima od takvih novina, upita se.
<BR>&nbsp;&nbsp;&nbsp;&nbsp;&nbsp;Te reči su govor šizofreničara, uvide on. Njihov privatni jezik. Ni najmanje mi se ne dopada da to nalazim ovde! U redu je da on tako priča, ako mu se tako hoće, ali ovde takvim stvarima nema mesta! Nema on prava da zavlači takve gluposti u moj svet. Onda Arni pomisli: naravno, istina jeste da je on taj koji me je vratio ovamo - dakle, možda misli da otud ima to pravo. Možda klinac smatra da je ovo njegov svet.
<BR>&nbsp;&nbsp;&nbsp;&nbsp;&nbsp;Ta misao mu se ne dopade, i on požele da je nikad pomislio nije.
<BR>&nbsp;&nbsp;&nbsp;&nbsp;&nbsp;Ustavši od stola, priđe prozoru i pogleda dole na ulicu Luistauna. Ljudi žure svaki svojim putem; naprosto jurcaju. Kao i kola. Zašto tako silnom brzinom? Nešto kinetički neugodno izbijalo je iz njihovog kretanja, jedna istrzanost, činilo se da naleću, ili maltene naleću, jedna na druga. Tela u sudarima, kao bilijarske kugle, tvrdi i opasni, a građevine, primeti on, načičkane sve nekim oštrim uglovima, kao trnjem. A ipak, čim je pokušao da sasvim tačno uoči neku pojedinačnu promenu - promenilo se jeste, sumnje tu nema - ispostavljalo se da to ne može učiniti. Ovo je dobro znani prizor koji je svakog dana pred njim. Pa ipak...
<BR>&nbsp;&nbsp;&nbsp;&nbsp;&nbsp;Da li oni idu prebrzo? Da li je u tome stvar? Ne, tu postoji nešto dublje. Jedno sveprisutno neprijateljstvo u svemu; oni predmeti dole se ne sudaraju tek tako, pukim slučajem, oni nasrću jedni na druge namerno.
<BR>&nbsp;&nbsp;&nbsp;&nbsp;&nbsp;Onda vide još nešto, zbog čega šumno uvuče vazduh. Ljudi dole na ulici, u jurnjavi ovamo i onamo, nemaju lica, ili imaju samo odlomke i ostatke lica... Kao da im se lica nisu nikada uobličila.
<BR>&nbsp;&nbsp;&nbsp;&nbsp;&nbsp;Auh, ovo neće valjati ni-ka-ko, reče Arni sebi. Oseti sada strah, dubok i silan. Šta se dešava? Šta mi to ovi daju?
<BR>&nbsp;&nbsp;&nbsp;&nbsp;&nbsp;Vrati se, uzdrman, do radnog stola i opet sede. Podiže šolju kafe i poče je piti, u nastojanju da zaboravi prizore napolju, da se vrati rutini svoga jutra.
<BR>&nbsp;&nbsp;&nbsp;&nbsp;&nbsp;Kafa je imala ukus gorak, kiselinski, tuđinski, takav da je morao odmah vratiti šolju na mesto. Pretpostavljam da klinac sve vreme misli da ga neko truje, pomisli Arni u očajanju. Da li je to? Moram sad da jedem stvari jezivog ukusa, zbog njegovih opsena? Bože! - pomisli on. Ovo je strava.
<BR>&nbsp;&nbsp;&nbsp;&nbsp;&nbsp;Meni je najbolje, zaključi on, da uradim moj ovdašnji posao što je brže moguće i da se vratim u sadašnjost.
<BR>&nbsp;&nbsp;&nbsp;&nbsp;&nbsp;Otključavši najnižu ladicu svog radnog stola, Arni izvuče malu baterijsku mašinu za šifrovanje diktata i uključi je. U nju reče: "Skote, imam ovde jednu stravično važnu poruku da ti prenesem. Insistiram da po ovome postupiš sad odma'. Hoću da kupiš deo FDR planina zato što će UN izgraditi divovsko stambeno naselje tamo, i to u oblasti kanjona 'Henri Valas'. Dakle, ovako: prebaci dovoljne sindikalne fondove, naravno u moje lično ime, tako da ja budem uknjižen kao vlasnik svega toga, zato što će kroz otprilike dve nedelje špekulanti sa..."
<BR>&nbsp;&nbsp;&nbsp;&nbsp;&nbsp;On zaćuta, zato što je mašina za šifrovanje zaškripala, usporila rad, a zatim se zaustavila sasvim. On poče nabadati dugmad na njoj, traka se okrete još malo, pa se opet zaustavi, zamuknu.
<BR>&nbsp;&nbsp;&nbsp;&nbsp;&nbsp;Ja mislio popravljeno, pomisli Arni ljutito. Zar nije onaj Džek Bolen to radio? Onda se priseti da je ovo prošlost, doba pre nego što je Džek Bolen pozvan; naravno da šifrarnik ne radi.
<BR>&nbsp;&nbsp;&nbsp;&nbsp;&nbsp;Moram diktirati onoj spodobi koja je sekretarica, uvide on. Htede da pritisne dugme kojim bi je pozvao, i ruku ispruži... pa je povuče k sebi. Kako da pustim ono da opet uđe? - zapita se. Ali nije bilo druge. On pritisnu dugme.
<BR>&nbsp;&nbsp;&nbsp;&nbsp;&nbsp;Vrata se otvoriše i ona uđe. "Znala sam ja da ćeš ti mene hteti, Arni", reče ona, grabeći ka njemu koracima uspijajućim, ptičjim i žurnim.
<BR>&nbsp;&nbsp;&nbsp;&nbsp;&nbsp;"Slušaj", reče on sa autoritetom u glasu. "Nemoj mi prilaziti suviše blizu, ja ne podnosim kad mi ljudi prilaze suviše blizu." Ali još dok je to izgovarao, razabrao je šta njegovi strahovi, zapravo, jesu; jedan od tih je bazični šizofreni strah da bi ljudi mogli da nagrnu suviše blizu njemu, da bi mogli izvesti invaziju na njegov prostor. To se zove 'strah od blizine'; a potiče od toga što šizofreničar oseća neprijateljstvo kod svih koji ga okružuju. To je mene sad spopalo, pomisli Arni. Pa ipak, i znajući ovo, nije mogao podneti da mu se devojka primakne; najednom, on skoči na noge i ode opet do prozora.
<BR>&nbsp;&nbsp;&nbsp;&nbsp;&nbsp;"Šta god ti kažeš, Arni", reče devojka tonom nezasite želje i, nasuprot tome što je upravo rekla, poče da mu se privlači tako da je kroz nekoliko trenutaka bila maltene u dodiru s njim. On uvide da je počeo čuti zvuke njenog disanja, da oseća njene mirise, kiseli miris tela, gust i neugodan miris daha... Gušio se, nikako da ugura dovoljno vazduha u pluća.
<BR>&nbsp;&nbsp;&nbsp;&nbsp;&nbsp;"Sad ću ja da ti diktiram", reče on i poče se udaljavati, da bi održao razmak između njih dvoje. "Ovo je za Skota Templa, i treba da ode kodirano, da ne bi mogli neki da pročitaju." Oni, pomisli Arni; da oni ne pročitaju. Pa, dobro, to je odvajkada njegov strah - dakle, nije dečko kriv za to. "Imam strašno važnu stvar ovde", poče on diktirati. "Smesta da postupiš po ovome; ima da padne lovudža, ovo je pravo obaveštenje iznutra. UN će otkupiti ogroman komad FDR planina..."
<BR>&nbsp;&nbsp;&nbsp;&nbsp;&nbsp;Diktirao je još i još, ali i za to vreme, dok je govorio, strah je na njega jurišao, opsesivan strah, svakog trenutka sve jači. Šta ako ona piše samo gubl-gubl-gubl? Mora pogledam, reče on sebi. Priđi joj u pogledaj. Ali se ustezao, jer bilo bi blizu.
<BR>&nbsp;&nbsp;&nbsp;&nbsp;&nbsp;"Čuj, gospođice", reče on, prekidajući diktiranje. "Daj mi tu tvoju beležnicu; da ja vidim šta ti to pišeš."
<BR>&nbsp;&nbsp;&nbsp;&nbsp;&nbsp;"Arni", reče ona promuklo i otegnuto. "Gledanjem u ovo nećeš videti ništa."
<BR>&nbsp;&nbsp;&nbsp;&nbsp;&nbsp;"K-kako to?" upita on u stravi.
<BR>&nbsp;&nbsp;&nbsp;&nbsp;&nbsp;"Pisano je stenografskim znacima." Ona mu uputi osmeh, pun, činilo se, opipljive zlovolje.
<BR>&nbsp;&nbsp;&nbsp;&nbsp;&nbsp;"U redu", reče on, predajući se. Pa dovrši diktat, a onda joj reče da sve to šifruje i smesta pošalje Skotu.
<BR>&nbsp;&nbsp;&nbsp;&nbsp;&nbsp;"A posle?" upita ona.
<BR>&nbsp;&nbsp;&nbsp;&nbsp;&nbsp;"Šta, posle?"
<BR>&nbsp;&nbsp;&nbsp;&nbsp;&nbsp;"Pa znaš, Arni", reče ona, takvim tonom da se on sav naježi od neugodnosti i čistog fizičkog gađenja.
<BR>&nbsp;&nbsp;&nbsp;&nbsp;&nbsp;"Ništa posle", reče on. "Ti sad samo ispadaj napolje i ne vraćaj se." Pođe za njom i, čim je izišla, zalupi vrata.
<BR>&nbsp;&nbsp;&nbsp;&nbsp;&nbsp;Izgleda, zaključi on, da ću morati sa Skotom da popričam neposredno; ne mogu imati poverenja u ovu. Sede za sto, podiže slušalicu telefona i otipka broj.
<BR>&nbsp;&nbsp;&nbsp;&nbsp;&nbsp;Uskoro je telefon zvonio. Ali uzaludno. Niko nije dizao slušalicu. Zašto? - pitao se on. Zar me je on napustio? Okrenuo se protiv mene? Sad radi za njih? Ne mogu imati poverenja u njega; niti u ma koga drugog. Onda, iznebuha, jedan glas reče: "Halo. Skot Templ ovde." A on uvide da je proteklo samo nekoliko sekundi, da je telefon zazvonio samo dva-tri puta; sve misli o izdaji i beznadežnosti prolepršale su kroz njegov um u jednom trenu.
<BR>&nbsp;&nbsp;&nbsp;&nbsp;&nbsp;"Arni ovde."
<BR>&nbsp;&nbsp;&nbsp;&nbsp;&nbsp;"Zdravo, Arni. Šta ima? Čujem ti u glasu da se nešto sprema. Prospi."
<BR>&nbsp;&nbsp;&nbsp;&nbsp;&nbsp;Moje osećanje za vreme je zeznuto, uvide Arni. Meni se činilo da telefon zvoni pola sata, a uopšte nije bilo tako.
<BR>&nbsp;&nbsp;&nbsp;&nbsp;&nbsp;"Arni", govorio je Skot. "Kaži, bre. Arni, jesi tamo?"
<BR>&nbsp;&nbsp;&nbsp;&nbsp;&nbsp;Ovo je šizofrena pometnja, uvide Arni. Ona je, u osnovi, slom osećanja za vreme. Sad je uhvatila mene, zato što je onaj klinac ima.
<BR>&nbsp;&nbsp;&nbsp;&nbsp;&nbsp;"Pa, Hrista mu!" viknu Skot, razbešnjnen.
<BR>&nbsp;&nbsp;&nbsp;&nbsp;&nbsp;Arni, teškom mukom, raskide taj lanac misli i reče: "Ovaj, Skote. Slušaj. Dobio sam mig iznutra; moraćemo da stupimo u akciju na osnovu toga, ovoga trenutka, razumeš?" Onda ispriča Skotu detaljno o FDR i UN. "Prema tome, vidiš", reče on, privodeći priču kraju, "nama ide u račun da sve što imamo uložimo u kupovinu toga, i to odmah. Slažeš se?"
<BR>&nbsp;&nbsp;&nbsp;&nbsp;&nbsp;"Siguran si u tu informaciju iznutra?" upita Skot.
<BR>&nbsp;&nbsp;&nbsp;&nbsp;&nbsp;"Da, jesam! Jesam!
<BR>&nbsp;&nbsp;&nbsp;&nbsp;&nbsp;"Ma, kako to? Iskreno da ti kažem, Arni, ti se meni dopadaš, ali znam da te ponekad uvate lude bube, pa se zapališ za nešto bez veze. Mrzeo bih da ostanem zaglavljen sa tom FDR stvari koju ni pas ne bi pojeo."
<BR>&nbsp;&nbsp;&nbsp;&nbsp;&nbsp;Arni reče: "Veruj mi na reč."
<BR>&nbsp;&nbsp;&nbsp;&nbsp;&nbsp;"A, nema to."
<BR>&nbsp;&nbsp;&nbsp;&nbsp;&nbsp;Nije verovao svojim ušima. "Već godinama radimo zajedno, i uvek je bilo poverenje na reč", gušio se on. "Šta se dešava, Skote?"
<BR>&nbsp;&nbsp;&nbsp;&nbsp;&nbsp;"Ja tebe pitam šta se dešava", odvrati Skot smireno. "Kako je moguće da čovek sa tvojim poslovnim iskustvom zagrize u tu lažnu, nikakvu, tobožnju informaciju iznutra? Vest glasi da venac FDR ne vredi ništa, i ti znaš da je tako; znam da znaš. Svako to zna. Onda, koji ti je?"
<BR>&nbsp;&nbsp;&nbsp;&nbsp;&nbsp;"Ti u mene nemaš poverenja?"
<BR>&nbsp;&nbsp;&nbsp;&nbsp;&nbsp;"Zašto bi ja im'o poverenja u tebe? Dokaži da imaš stvarno nešto iznutra, a ne samo tvoje uobičajene prazne priče."
<BR>&nbsp;&nbsp;&nbsp;&nbsp;&nbsp;Mučeći se sa izgovaranjem reči, Arni reče: "Do vraga, čoveče, kad bih mogao dokazati, ne bi bilo potrebno da imaš poverenja; ne bi se tu postavljalo pitanje poverenja. Dobro. Ići ću ja sam u to, a ti kad vidiš šta si propustio, okrivi sebe, a ne mene." Tresnu slušalicu dole na telefon, sav se tresući od razbesnelosti i očajanja. Zar ovako nešto da se desi! Nije mogao verovati; Skot Templ, jedina osoba na svetu sa kojom on može i telefonom da ugovara posao. Svi ostali su lopuže, takve lopuže da bi ih trebalo pobacati u okean...
<BR>&nbsp;&nbsp;&nbsp;&nbsp;&nbsp;Ovo je nesporazum, reče on sebi. Ali zasnovan na jednom dubokom, suštinskom, podmuklom nepoverenju. Šizofreničnom nepoverenju.
<BR>&nbsp;&nbsp;&nbsp;&nbsp;&nbsp;Kolaps sposobnosti opštenja, uvide on.
<BR>&nbsp;&nbsp;&nbsp;&nbsp;&nbsp;Ustade i reče glasno: "Izgleda da moram sam da idem u Paks Grouv kod onih u katastar. Da se uknjižim." Onda se priseti. Prvo mora da pobode marker u zemljište koje želi, fizički da to uradi na licu mesta, u planinama FDR. Sve u njemu vrisnu protiv toga. Protiv tog mesta užasa, gde će se jednog dana pojaviti ona zgrada.
<BR>&nbsp;&nbsp;&nbsp;&nbsp;&nbsp;Pa, ne može drugačije. Prvo da mu naprave, u jednoj od sindikalnih radionica, čelični kolac, onda uzimaj helikopter i pravo u 'Henrija Valasa'.
<BR>&nbsp;&nbsp;&nbsp;&nbsp;&nbsp;Činilo se, pri razmišljanju o tome, da je to strašno težak i bolan niz postupaka. Kako može on sve to da izvede? Prvo da nađe nekog radnika tamo, metalca, koji ume da ureže njegovo ime na kolac; za to bi mogli biti potrebni dani. Koga on zna u metalskim radionicama, a da bi taj mogao ovo uraditi za njega? A ako ne poznaje čoveka, kako da ima poverenja u njega?
<BR>&nbsp;&nbsp;&nbsp;&nbsp;&nbsp;Najzad, kao da pliva protiv neke nepodnošljive vodene struje, on uspe da podigne slušalicu i pozove radionicu.
<BR>&nbsp;&nbsp;&nbsp;&nbsp;&nbsp;Toliko sam premoren da se jedva mrdam, uvide on. Zašto? Šta sam, uopšte, uradio danas? Imao je osećaj da mu je telo zdrobljeno umorom. Kad bih samo mogao da se odmorim, pomisli on. Da spavam.
<BR>
<BR>&nbsp;&nbsp;&nbsp;&nbsp;&nbsp;Tek u kasno popodne uspe Arni Kot dobaviti metalni kolac sa ugraviranim svojim imenom, iz sindikalne radionice, i srediti da ga helikopter Sindikata vodoradnika, sa pilotom, prebaci u planine FDR.
<BR>&nbsp;&nbsp;&nbsp;&nbsp;&nbsp;"Zdravo, Arni", pozdravi ga pilot, mlad čovek prijatnog lica, iz sindikalnog rezervnog osoblja.
<BR>&nbsp;&nbsp;&nbsp;&nbsp;&nbsp;"Zdravo, dečko moj", promrmlja Arni, dok mu je pilot pomagao da se ugnezdi u udobno kožno sedište proizvedeno naročito za njega u stolarsko-tapetarskoj radionici Luistauna. Onda, dok se pilot smeštao u sedište ispred njega, Arni reče: "A sad da požurimo, jer ja kasnim; mora stignem čak do tamo, a onda do Paks Grouva."
<BR>&nbsp;&nbsp;&nbsp;&nbsp;&nbsp;A znam da nema prilike da stignem, reče on sebi. Naprosto nema vremena.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
