<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. KONFERENCIJA
<P>&nbsp;&nbsp;&nbsp;&nbsp;&nbsp;Čini se da smo svi očekivali samo sastanak za dobijanje uputstava: jednostavno raspored vremena, instrukcije o putu, dnevni cilj - tako nešto. Svakako nisam očekivao da ćemo dobiti toliko materijala za razmišljanje.
<BR>&nbsp;&nbsp;&nbsp;&nbsp;&nbsp;Održavao se u maloj sali za predavanja koja je za ovu priliku bila rasvetljena automobilskim farovima i baterijama raspoređenim unaokolo. Kad smo ušli, oko pola tuceta ljudi i dve žene, koji su se izgleda bili konstituisali kao odbor, savetovali su se iza katedre. Na svoje iznenađenje konstatovali smo da u sali sedi gotovo sto osoba. Mlade žene su prevladavale u razmeri od oko četiri prema jedan. Dok me Džozela nije upozorila na to, ja nisam bio primetio koliko ih je bez vida.
<BR>&nbsp;&nbsp;&nbsp;&nbsp;&nbsp;Majkl Bridli dominirao je visinom u grupi koja se savetovala. Prepoznao sam pukovnika pored njega. Druga lica su mi bila nepoznata sem Elizabet Keri koja je kameru zamenila beležnicom, verovatno za dobrobit budućih pokolenja. Veći deo njihovog interesovanja bio je usredsređen na starijeg čoveka, ružnog, ali dobroćudnog izgleda, s naočarima zlatnih ivica i sa finom belom kosom ošišanom do prilično diskretne dužine. Svi su izgledali pomalo zabrinuti zbog njega.
<BR>&nbsp;&nbsp;&nbsp;&nbsp;&nbsp;Druga žena u toj grupi bila je verovatno devojka, imala je možda dvadeset dve ili dvadeset tri godine. Nije izgledala srećna na svom mestu. S vremena na vreme bacala je nervozne i nesigurne poglede na publiku.
<BR>&nbsp;&nbsp;&nbsp;&nbsp;&nbsp;Sandra Telmont je ušla noseći tabak kancelarijskog papira. Jedan trenutak ga je proučavala, a zatim je žustro rasturila grupu i razvrstala je po stolicama. Mahnula je rukom i uputila Majkla za katedru; sastanak je bio otvoren.
<BR>&nbsp;&nbsp;&nbsp;&nbsp;&nbsp;On je stajao malo pognut, gledajući publiku tamnim očima dok je čekao da mrmor prestane. Progovorio je ugodnim izvežbanim glasom i neizveštačeno.
<BR>&nbsp;&nbsp;&nbsp;&nbsp;&nbsp;"Mnogi od nas ovde", počeo je, "mora da su još omamljeni ovom katastrofom. Svet koji smo poznavali prestao je da postoji u trenu. Neki od vas možda smatraju da je to kraj svega. Nije. Ali vama svima hoću odmah da kažem da to može biti kraj svega ukoliko mi to dopustimo.
<BR>&nbsp;&nbsp;&nbsp;&nbsp;&nbsp;Mada je katastrofa ogromna, još postoji mogućnost opstanka. Možda vredi da se upravo sada podsetimo kako mi nismo jedini koji su se suočili sa ogromnom nevoljom. Nema sumnje da je, kakvi god bili mitovi koji su o tome nastali, negde daleko unazad u našoj povesti, došlo do velikog potopa. Oni koji su ga preživeli, mora da su doživeli katastrofu po veličini sličnu ovoj, a po nekim svojim vidovima još strašniju. Ali oni nisu očajavali; mora da su počeli iznova - kao što i mi možemo početi iznova.
<BR>&nbsp;&nbsp;&nbsp;&nbsp;&nbsp;Samosažaljevanje i duboki tragični osećaji neće apsolutno ništa izgraditi. Zato će biti najbolje da ih se smesta otarasimo, jer mi moramo postati graditelji. A da bih još više onemogućio svaku romantičnu dramatizaciju, hteo bih ukazati na to kako i ovo sada nije najgore što se moglo desiti. Ja i verovatno mnogi među vama proveli smo veći deo našeg života u iščekivanju nečeg. A ja i dalje verujem da bi nam se desilo ono gore da se nije desilo ovo.
<BR>&nbsp;&nbsp;&nbsp;&nbsp;&nbsp;Od 6. avgusta 1945. godine, mogućnost opstanka strahovito se smanjila. U stvari, ona je pre dva dana bila manja nego što je ovog časa. Ako imate potrebu za dramatizacijom mogli biste za naš materijal uzeti godine posle 1945, kad je put sigurnosti počeo da se sužava do žice po kojoj smo morali hodati očiju namerno zatvorenih zbog dubine ponora ispod sebe. U svakom pojedinom trenutku od tada mogla se desiti kobna greška. Čudo je da se nije desila. Dvostruko je čudo da je to godinama potrajalo. Ali, pre ili posle, ona se morala desiti. Bilo bi svejedno da li se desila usled zlonamernosti, nebrige ili pukog slučaja: ravnoteža bi se poremetila i razaranje započelo. Mi ne znamo koliko bi to bilo strašno. A kako je to strašno moglo biti - pa, moglo se desiti da ne bude preživelih: moglo se možda desiti da ne bude planete...
<BR>&nbsp;&nbsp;&nbsp;&nbsp;&nbsp;A sada suprotstavite tome naš položaj. Zemlja je nedirnuta, bez ožiljaka, i dalje je plodna. Ona nas može opskrbljivati hranom i sirovinama. Imamo riznice znanja koje nas mogu naučiti svemu što se ranije činilo, mada ima stvari kojih se je bolje ne sećati. A mi imamo mogućnosti, zdravlje i snagu da počnemo ponovno građenje."
<BR>&nbsp;&nbsp;&nbsp;&nbsp;&nbsp;Nije držao dug govor, ali je postigao željeni utisak. Priličan broj članova publike mora da je počeo osećati da su možda ipak na početku nečega, a ne na kraju svega. Uprkos tome što im je izneo samo uopštenosti, dvorana je bila živahnija kad je seo.
<BR>&nbsp;&nbsp;&nbsp;&nbsp;&nbsp;Sledio je pukovnik, koji je bio praktičan i stvaran. On nas je podsetio da bi iz zdravstvenih razloga bilo uputno izići iz izgrađenih predela što je moguće pre, a očekuje se da će to biti otprilike oko podneva sledećeg dana. Bile su nabavljene gotovo sve primarne potrepštine, kao i dovoljno rezervi za razuman nivo udobnosti: razmatrajući naše rezerve, cilj nam je morao biti da se, koliko je to mogućno, oslobodimo zavisnosti od spoljnih izvora za minimum od jedne godine. To vreme ćemo provesti praktično u opsadnom stanju. Nema sumnje da postoje mnoge stvari koje bismo svi želeli da ponesemo uz one na našim listama, ali ćemo s njima morati da pričekamo dok medicinsko osoblje (ovde je devojka iz odbora jako pocrvenela) ne bude smatralo bezopasnim da pojedini odredi iziđu iz izolacije i nabave ih. Što se tiče poprišta našeg povlačenja, odbor je o tome dosta dugo razmišljao i došao do zaključka da bi, imajući na umu potrebna svojstva celovitosti, autarhičnosti i odvojenosti, najbolje odgovarala neka letnja škola sa internatom ili, ako se to ne nađe, onda kakav dvorac s posedom.
<BR>&nbsp;&nbsp;&nbsp;&nbsp;&nbsp;Ne znam da li se odbor već zaista bio odlučio za određeno mesto, ili je pukovnikovim umom još prevladavalo vojno shvatanje da tajnost sama po sebi poseduje neku vrednost, ali ne sumnjam u to da je njegov propust da imenuje to mesto, ili makar predeo, bio najteža greška te večeri. Toga časa je, međutim, njegov praktičan način delovao u pravcu daljeg smirivanja prisutnih.
<BR>&nbsp;&nbsp;&nbsp;&nbsp;&nbsp;Kad je on seo, ponovo je ustao Majkl. Rekao je nekoliko reči ohrabrenja devojci do sebe, a potom ju je predstavio. Jedna od naših najvećih briga, po njegovim rečima, bila je to što među nama nema nikoga s medicinskim znanjem, pa je stoga za njega predstavljalo veliko olakšanje što može pozdraviti gospodicu Ber. Istina je da ona nema lekarsku diplomu sa impresivnim kraticama, ali je visokokvalifikovana medicinska sestra. Što se njega tiče, on smatra da nedavno dobijeno znanje može vredeti više od titula stečenih pre mnogo godina.
<BR>&nbsp;&nbsp;&nbsp;&nbsp;&nbsp;Devojka je, ponovo pocrvenevši, održala kratak govor o svojoj odlučnosti da obavi zadatak, i završila je pomalo naglo uz obavest da će nas sve vakcinisati protiv raznoraznih bolesti pre nego što napustimo dvoranu.
<BR>&nbsp;&nbsp;&nbsp;&nbsp;&nbsp;Oniži čovek sličan vrapcu, čije ime nisam razumeo, naglasio je da je zdravlje svakoga od nas zajednička briga svih i da svaku sumnju o bolesti moramo smesta prijaviti, pošto bi zaraza među nama imala ozbiljne posledice.
<BR>&nbsp;&nbsp;&nbsp;&nbsp;&nbsp;Kad je on zvršio, Sandra je ustala i predstavila poslednjeg govornika grupe: dr E. H. Vorles, edinburški doktor nauka, profesor sociologije na Univerzitetu u Kingstonu.
<BR>&nbsp;&nbsp;&nbsp;&nbsp;&nbsp;Sedokosi čovek došao je do katedre. Stajao je tamo nekoliko trenutaka odupirući se vršcima prstiju o nju, glave pognute, kao da je proučava. Ostali su brižno i s tragom teskobe motrili na njega. Pukovnik se nagnuo da nešto šapne Majklu, koji je klimnuo ne skidajući pogled sa doktora. Starac je digao glavu; prošao je prstima kroz kosu.
<BR>&nbsp;&nbsp;&nbsp;&nbsp;&nbsp;"Prijatelji moji", počeo je, "mislim da smem svojatati čast najstarijega među vama. U gotovo sedamdeset godina naučio sam, i morao sam zaboraviti, mnoge stvari, mada ni izdaleka toliko koliko bih želeo. Tokom dugog proučavanja čovekovih institucija, samo se jedna stvar utisnula u moju svest jače od njihove žilavosti, a to je njihova raznovrsnost. Francuzi vrlo dobro kažu: Autres temps, autres moeurs. <EM>Druga vremena, drugi običaji; prim. prev.</EM>
<BR>&nbsp;&nbsp;&nbsp;&nbsp;&nbsp;Ako stanemo i razmislimo, moraćemo svi da konstatujemo kako vrlina u jednoj vrsti zajednice može lako biti greh u drugoj; ono što se ovde osuđuje, tamo može biti smatrano pohvalnim; jedno stoleće osuđuje običaje, drugo ih trpi. Moramo takođe zapaziti da u svakoj zajednici i svakoj epohi postoji rašireno verovanje u moralnu ispravnost vlastitih običaja.
<BR>&nbsp;&nbsp;&nbsp;&nbsp;&nbsp;Međutim, pošto su mnoga od tih verovanja međusobno suprotna, jasno je da ona ne mogu sva biti pravilna u apsolutnom smislu reči. Najtačniji sud koji se o njima može izreći - ako uopšte moramo izricati sudove - jeste to da su ona u određeno vreme bila pravilna za one zajednice koje su u njih verovale. Može se desiti da ona ostanu pravilna, ali često nalazimo da to nije tako i da zajednice koje ih i dalje slepo slede, ne obazirući se na promenjene uslove, čine to na vlastitu štetu, a možda i na svoju konačnu propast."
<BR>&nbsp;&nbsp;&nbsp;&nbsp;&nbsp;Publika nije shvatala kud smera taj uvod i počela se vrpoljiti. Većina ih je bila naviknuta da smesta zatvori radio kad začuje takvo predavanje. Sada su se osećali uhvaćeni u klopku. Govornik je odlučio da razjasni svoju misao.
<BR>&nbsp;&nbsp;&nbsp;&nbsp;&nbsp;"I tako", nastavio je, "čovek ne bi očekivao da nađe iste običaje, navike i oblike u siromašnom indijskom seocetu na ivici gladi i recimo u mondenskom središtu Londona. Slično tome, ljudi u zemljama tople klime, gde je život lak, i ljudi iz prenaseljene radine zemlje, veoma će se razlikovati po karakteru svojih osnovnih vrlina. Drugim rečima, različite okoline stvaraju različita merila. Ukazujem vam na to stoga što je svršeno sa svetom koji smo mi poznavali.
<BR>&nbsp;&nbsp;&nbsp;&nbsp;&nbsp;Uslovi koji su nas oblikovali i poučili našim merilima završili su zajedno sa njim. Naše potrebe su sada drugačije, pa i naši ciljevi moraju biti drugačiji. Ako vam treba primer, skrenuo bih vam pažnju na to da smo svi proveli dan baveći se potpuno čiste svesti nečim što bi pre dva dana bila provala i krađa. Pošto je stari obrazac razbijen, mi sad moramo pronaći kakav način života najbolje odgovara novome. Ne samo što moramo početi da gradimo nego moramo ponovo početi da mislimo, a to je mnogo teže i mnogo neugodnije.
<BR>&nbsp;&nbsp;&nbsp;&nbsp;&nbsp;Čovek je još fizički dovoljno prilagodljiv. Međutim, običaj je svake zajednice da oblikuje umove svojih mladih u određenom kalupu, unoseći u njih vezivo predrasuda. Stvara se veoma čvrsta tvar koja može uspešno odoleti čak i pritisku mnogih urođenih težnji i instikata. Na taj način je bilo moguće stvoriti čoveka koji, potpuno suprotno svom osnovnom nagonu za samoodržanjem, dobrovoljno stavlja na kocku život za neki ideal. Ali, tako se stvara i budala koja je uvek sigurna da zna šta je pravilno.
<BR>&nbsp;&nbsp;&nbsp;&nbsp;&nbsp;U vremenu koje nam predstoji, mnoge predrasude kojima su nas naučili moraće da nestanu, ili da se iz korena izmene. Primamo i zadržavamo samo jednu primarnu predrasudu, a to je da vrstu vredi održati. Bar neko vreme moraćemo sve drugo podrediti ovom osnovnom obziru. Na sve što činimo moramo gledati kroz jedno pitanje: hoće li to pomoći opstanku naše vrste, ili će mu odmoći?! Ako će pomoći, onda to moramo učiniti pa makar došlo u sukob sa idejama u kojima smo odgojeni. Ako neće, moramo to izbegavati makar i protivrečilo našim ranijim shvatanjima dužnosti, pa čak i pravde.
<BR>&nbsp;&nbsp;&nbsp;&nbsp;&nbsp;To neće biti lako: stare predrasude teško umiru. Jednostavni ljudi se oslanjaju na mnoštvo načela i pouka, tako isto i plašljivi, tako isto i intelektualno lenji, a tako i svi mi, i to više nego što zamišljamo. Sada kad organizacije više nema, naši priručnici ponašanja unutar nje ne daju nam više prave odgovore. Mi moramo imati moralnu hrabrost da sami za sebe mislimo i planiramo."
<BR>&nbsp;&nbsp;&nbsp;&nbsp;&nbsp;Zastao je i zamišljeno pogledao publiku. Zatim je rekao: "Jedno vam mora biti potpuno jasno pre nego što odlučite da pristupite našoj zajednici. Naime, svi mi koji preduzimamo ovaj zadatak moramo imati svoje odgovornosti. Ukoliko se sa tim ne možete složiti, za vas nema mesta u našoj zajednici."
<BR>&nbsp;&nbsp;&nbsp;&nbsp;&nbsp;Posle pauze u gluvoj tišini dodao je:
<BR>&nbsp;&nbsp;&nbsp;&nbsp;&nbsp;"Možemo sebi priuštiti to da izdržavamo ograničen broj žena bez vida, jer će one rađati decu s vidom. Ali ne možemo sebi priuštiti da izdržavamo muškarce bez vida. Prema tome, deca u našem novom svetu postaju mnogo važnija od muževa."
<BR>&nbsp;&nbsp;&nbsp;&nbsp;&nbsp;Tišina je trajala nekoliko sekundi pošto je zaćutao; onda su pojedinačna šaputanja brzo prerasla u opšti žamor. Pogledao sam Džozelu. Na moju zapanjenost, ona se vragolasto smeškala.
<BR>&nbsp;&nbsp;&nbsp;&nbsp;&nbsp;"Šta ti se tu čini smešnim?" upitao sam pomalo odsečno. "Uglavnom izrazi lica", odgovorila je.
<BR>&nbsp;&nbsp;&nbsp;&nbsp;&nbsp;Morao sam priznati da je to dovoljan razlog. Pogledao sam po dvorani, a zatim Majkla. Njegov pogled prelazio je s jednog dela publike na drugi u pokušaju da sumira reagovanja.
<BR>&nbsp;&nbsp;&nbsp;&nbsp;&nbsp;"Majkl izgleda nešto zabrinuto", primetio sam.
<BR>&nbsp;&nbsp;&nbsp;&nbsp;&nbsp;"Baš ga briga", rekla je Džozela. "Ako je Brajgem Jang uspeo s mormonima usred XIX stoleća, ovo bi onda trebalo da bude igračka."
<BR>&nbsp;&nbsp;&nbsp;&nbsp;&nbsp;"Kako si ti ponekad gruba devojka", rekao sam. "Jesi li to znala ranije?"
<BR>&nbsp;&nbsp;&nbsp;&nbsp;&nbsp;"Ne sasvim, ali nisam sasvim glupa, znaš. Sem toga, dok si ti bio odsutan, neko je dovezao autobus s većinom ovih slepih devojaka, sve iz nekog zavoda. Upitala sam se čemu ih uzimati iz zavoda kad se mogu naći na hiljade u nekoliko obližnjih ulica? Odgovor je očigledno bio da: a) pošto su bile slepe i pre ovoga, sve su bile naučene da rade neki posao; b) sve su bile devojke. Zaključak nije bilo posebno teško izvesti."
<BR>&nbsp;&nbsp;&nbsp;&nbsp;&nbsp;"Hm", rekao sam. "Verovatno zavisi od gledišta. Moram priznati da se ja toga ne bih setio. Jesi li...?"
<BR>&nbsp;&nbsp;&nbsp;&nbsp;&nbsp;"Pst", kazala je dok se dvorana stišavala.
<BR>&nbsp;&nbsp;&nbsp;&nbsp;&nbsp;Ustala je visoka crnomanjasta mlada žena odvažnog izgleda. Dok je čekala izgledalo je da joj usta nisu stvorena za otvaranje, ali se pokazalo da jesu.
<BR>&nbsp;&nbsp;&nbsp;&nbsp;&nbsp;"Treba li da shvatimo", upitala je govoreći nekom vrstom visokolegiranočeličnog glasa, "treba li da shvatimo da se poslednji govornik zalaže za slobodnu ljubav?" Zatim je sela tako odlučno da se sve uzdrmalo.
<BR>&nbsp;&nbsp;&nbsp;&nbsp;&nbsp;Doktor Vorles je gladio kosu posmatrajući je.
<BR>&nbsp;&nbsp;&nbsp;&nbsp;&nbsp;"Mislim da diskutantu mora biti jasno da nisam uopšte spomenuo ljubav, slobodnu ili kupovnu. Molim da svoje pitanje postavi jasnije."
<BR>&nbsp;&nbsp;&nbsp;&nbsp;&nbsp;Ona je ponovo ustala. "Mislim da me je govornik razumeo. Pitam je li on za ukidanje bračnog zakona?"
<BR>&nbsp;&nbsp;&nbsp;&nbsp;&nbsp;"Zakone koje smo poznavali ukinule su okolnosti. Sad je na nama da utvrdimo zakone koji odgovaraju uslovima i da ih sprovedemo onde gde to bude potrebno."
<BR>&nbsp;&nbsp;&nbsp;&nbsp;&nbsp;"Još postoje božji zakon i zakon pristojnosti."
<BR>&nbsp;&nbsp;&nbsp;&nbsp;&nbsp;"Gospođo, Solomun je imao tri - ili pet stotina žena, a bog mu to, izgleda, nije zamerio. Musliman je neobično pristojan sa tri žene. To je pitanje lokalnih običaja. A kakvi će biti naši zakoni po ovom i po drugim pitanjima, to je posao za nas sve da odlučimo kasnije u najveću korist zajednice. Posle diskusije, ovaj odbor je odlučio da ukoliko treba da izgradimo nov poredak i izbegnemo pad u varvarstvo, što je stvarna opasnost, oni koji nam se žele pridružiti moraju preuzeti izvesne obaveze. Nikome među nama neće se vratiti uslovi koje smo izgubili. Mi vam nudimo aktivan život u najboljim uslovima koje možemo stvoriti i zadovoljstvo koje će nam pružiti uspesi postignuti u borbi s teškoćama. Za uzvrat tražimo dobru volju i marljivost. Prisile nema. Odaberite sami. Oni kojima se naša ponuda ne dopada, potpuno su slobodni da odu na drugo mesto i osnuju posebnu zajednicu po principima koji njima bolje odgovaraju. Međutim, zatražio bih od vas da vrlo pomno razmotrite da li vam bog daje pravo da bilo kojoj ženi onemogućite sreću u ispunjavanju njenih prirodnih funkcija."
<BR>&nbsp;&nbsp;&nbsp;&nbsp;&nbsp;Sledila je diskusija koja je lutala spuštajući se često do detalja i hipoteza na koje zasad još nije bilo moguće odgovoriti. Međutim, nije bilo pokušaja da se prekine. Što duže traje, to će se ljudi više sprijateljiti s tom mišlju.
<BR>&nbsp;&nbsp;&nbsp;&nbsp;&nbsp;Džozela i ja smo prišli stolu na koji je sestra Ber postavila svoj pribor. Primili smo više injekcija u nadlektice i ponovo seli da slušamo prepirku.
<BR>&nbsp;&nbsp;&nbsp;&nbsp;&nbsp;"Šta mišliš koliko će ih odlučiti da pođu?" upitao sam.
<BR>&nbsp;&nbsp;&nbsp;&nbsp;&nbsp;Ona pogleda okolo.
<BR>&nbsp;&nbsp;&nbsp;&nbsp;&nbsp;"Gotovo svi - do jutra", rekla je.
<BR>&nbsp;&nbsp;&nbsp;&nbsp;&nbsp;Sumnjao sam u to. Bilo je mnogo primedaba i pitanja. Džozela je rekla:
<BR>&nbsp;&nbsp;&nbsp;&nbsp;&nbsp;"Znaš, da si ti žena koja će večeras pre spavanja provesti sat ili dva razmišljajući da li da odabere decu i organizaciju koja će je štititi, ili da se pridržava principa koji verovatno znači da nema ni dece niti koga da je štiti, ti verovatno ne bi sumnjao. Na kraju krajeva, većina žena žele imati decu; muž je naprosto ono što bi doktor Vorles nazvao lokalnim sredstvom da se dođe do cilja."
<BR>&nbsp;&nbsp;&nbsp;&nbsp;&nbsp;"To je vrlo cinično s tvoje strane."
<BR>&nbsp;&nbsp;&nbsp;&nbsp;&nbsp;"Ako zaista misliš da je to cinično, mora da si veoma sentimentalan tip. Ja govorim o stvarnim ženama, a ne o ženama iz sveta časopisa, filma i iluzija."
<BR>&nbsp;&nbsp;&nbsp;&nbsp;&nbsp;"Oh", rekao sam.
<BR>&nbsp;&nbsp;&nbsp;&nbsp;&nbsp;Neko vreme sedela je zamišljena i na trenutke se mrštila. Konačno je rekla:
<BR>&nbsp;&nbsp;&nbsp;&nbsp;&nbsp;"Mene brine koliko će očekivati da ih rodimo? U redu, ja volim decu, ali ima granica."
<BR>&nbsp;&nbsp;&nbsp;&nbsp;&nbsp;Debata je završena pošto se bila otegla još otprilike ceo sat. Majkl je zatražio da svi oni koji žele sudelovati u njegovom planu ostave svoje ime u njegovom uredu do deset sati sledećeg jutra. Pukovnik je pozvao one koji mogu voziti kamione da mu se jave u 7 sati, a zatim se sastanak rasturio.
<BR>&nbsp;&nbsp;&nbsp;&nbsp;&nbsp;Džozela i ja smo odšetali napolje. Veče je bilo blago. Svetlo na zgradi ponovo je paralo nebo, puno nade. Mesec se upravo bio uzdigao iznad krova Britanskog muzeja. Pronašli smo onizak zid i seli na njega gledajući senke u vrtu Rasel skvera i slušajući slab šum vetra u granama drveća. Popušili smo po cigaretu gotovo bez reči. Kad sam završio svoju, odbacio sam je i uvukao vazduh.
<BR>&nbsp;&nbsp;&nbsp;&nbsp;&nbsp;"Džozela", započeo sam.
<BR>&nbsp;&nbsp;&nbsp;&nbsp;&nbsp;"Mm?" odgovorila je jedva izronivši iz svojih misli.
<BR>&nbsp;&nbsp;&nbsp;&nbsp;&nbsp;"Džozela", rekao sam opet. "Ona deca. Ja bih - ja bih mislim, bio veoma ponosan i srećan ako bi mogla biti moja kao i tvoja."
<BR>&nbsp;&nbsp;&nbsp;&nbsp;&nbsp;Na trenutak je sedela potpuno mirno ne govoreći ništa. Onda je okrenula glavu. Mesečina je sjala na njenoj plavoj kosi, ali su joj lice i oči bili u senci. Čekao sam osećajući da mi srce lupa i da mi je pomalo zlo. Rekla je sa iznenađujućim mirom:
<BR>&nbsp;&nbsp;&nbsp;&nbsp;&nbsp;"Hvala ti, Bile dragi. Mislim da bih i ja bila."
<BR>&nbsp;&nbsp;&nbsp;&nbsp;&nbsp;Uzdahnuo sam. Lupanje nije mnogo popustilo i video sam da mi ruka dršće dok sam tražio njenu. Toga časa nisam imao reči. Ali je Džozela imala. Rekla je:
<BR>&nbsp;&nbsp;&nbsp;&nbsp;&nbsp;"Samo to sada nije tako jednostavno."
<BR>&nbsp;&nbsp;&nbsp;&nbsp;&nbsp;Njene reči su me pogodile.
<BR>&nbsp;&nbsp;&nbsp;&nbsp;&nbsp;"Šta hoćeš da kažeš?" upitao sam.
<BR>&nbsp;&nbsp;&nbsp;&nbsp;&nbsp;Govorila je razmišljajući: "Mislim da sam ja na mestu onih ljudi tamo unutra", pokazala je glavom prema zgradi, "mislim da bih ja postavila ovakvo pravilo. Podelila bih nas u grupe. Rekla bih da svaki muškarac koji uzme ženu s vidom mora uzeti i dve slepe devojke. Prilično sam sigurna da bih to napravila."
<BR>&nbsp;&nbsp;&nbsp;&nbsp;&nbsp;Zurio sam u njeno lice prekriveno senkom.
<BR>&nbsp;&nbsp;&nbsp;&nbsp;&nbsp;"To ne misliš ozbiljno", bunio sam se.
<BR>&nbsp;&nbsp;&nbsp;&nbsp;&nbsp;"Na žalost mislim, Bile."
<BR>&nbsp;&nbsp;&nbsp;&nbsp;&nbsp;"Ali, gledaj..."
<BR>&nbsp;&nbsp;&nbsp;&nbsp;&nbsp;"Zar ne misliš da oni nameravaju nešto slično - po onome što su govorili?"
<BR>&nbsp;&nbsp;&nbsp;&nbsp;&nbsp;"To nije neverovatno", priznao sam. "Ali ako oni stvaraju pravila, to je jedna stvar. Ne vidim..."
<BR>&nbsp;&nbsp;&nbsp;&nbsp;&nbsp;"Misliš reći da me ne voliš dovoljno da bi mogao uzeti još druge žene?"
<BR>&nbsp;&nbsp;&nbsp;&nbsp;&nbsp;Progutao sam. Zatim sam se pobunio:
<BR>&nbsp;&nbsp;&nbsp;&nbsp;&nbsp;"Ali, gledaj. To je sasvim ludo. To je neprirodno. Ti predlažeš..."
<BR>&nbsp;&nbsp;&nbsp;&nbsp;&nbsp;Podigla je ruku da me zaustavi.
<BR>&nbsp;&nbsp;&nbsp;&nbsp;&nbsp;"Slušaj me, Bile. Znam da u početku zvuči malo zapanjujuće, ali tu nema ničeg ludog. Sve je potpuno jasno, ali nije jednostavno. Sve je ovo delovalo na mene. Kao da iznenada sve vidim u drugom svetlu. A jedna od stvari za koje mi se čini da ih vidim jeste to da će oni među nama koji prežive biti mnogo bliži jedni drugima, zavisniji jedan od drugoga, više kao - pa, više kao pleme nego ikada pre. Celog dana dok smo hodali po gradu gledala sam nesrećnike koji će veoma brzo umreti. I sve vreme sam govorila samoj sebi: 'Umalo da nisam i ja...' Pa sam onda sebi rekla: 'To je čudo! Nisam zaslužila ništa bolje od svih tih ljudi. Ali ono se desilo. Još sam tu, a sada stoji do mene da ga opravdam'. Osećam se nekako bliže drugim ljudima nego ikada dosad. Zbog toga sve vreme razmišljam kako bih pomogla nekima od njih. Vidiš, mi moramo učiniti nešto da bismo opravdali to čudo, Bile. Ja sam mogla biti svaka od ovih slepih devojaka; ti si mogao biti bilo koji od ovih lutajućih muškaraca. Ne možemo učiniti ništa veliko. Ali ako se pokušamo brinuti samo za nekoliko njih i pružiti im toliko radosti koliko možemo, nešto ćemo time vratiti, bar sitan deo našeg duga. Ti to shvataš, zar ne, Bile?"
<BR>&nbsp;&nbsp;&nbsp;&nbsp;&nbsp;Razmatrao sam to minut ili dva.
<BR>&nbsp;&nbsp;&nbsp;&nbsp;&nbsp;"Mislim", rekao sam, "da je to najčudniji argument što sam ga danas čuo, ako ne i otkad živim. Pa ipak..."
<BR>&nbsp;&nbsp;&nbsp;&nbsp;&nbsp;"Pa ipak je to pravilno, zar ne, Bile? Znam da je to pravilno. Pokušala sam da se stavim u kožu jedne od onih slepih devojaka i znam: u našim rukama je mogućnost da nekima od njih pružimo onoliko pun život koliko ga one mogu imati. Hoćemo li ga njima dati kao deo naše zahvalnosti, ili ćemo ga naprosto zadržati zbog predrasuda u kojima smo odgojeni? Na to se svodi stvar."
<BR>&nbsp;&nbsp;&nbsp;&nbsp;&nbsp;Neko vreme sedeo sam u tišini. Nisam ni trenutak posumnjao da je Džozela stajala iza svake reči koju je izgovorila. Malo sam razmišljao o metodima odlučnih i subverzivnih žena kao što su Florens Najtingel i Elizabet Fri. Ništa se ne može protiv takvih žena, a vrlo često ispada da su na kraju krajeva imale pravo.
<BR>&nbsp;&nbsp;&nbsp;&nbsp;&nbsp;"Dobro", rekao sam konačno. "Ako tako misliš, neka bude. Ali, nadam se..."
<BR>&nbsp;&nbsp;&nbsp;&nbsp;&nbsp;Prekinula me je.
<BR>&nbsp;&nbsp;&nbsp;&nbsp;&nbsp;"Oh, Bile, znala sam da ćeš razumeti! Oh, tako mi je drago, tako strašno drago. Učinio si me tako srećnom."
<BR>&nbsp;&nbsp;&nbsp;&nbsp;&nbsp;Posle izvesnog vremena počeo sam opet:
<BR>&nbsp;&nbsp;&nbsp;&nbsp;&nbsp;"Nadam se..."
<BR>&nbsp;&nbsp;&nbsp;&nbsp;&nbsp;Džozela me potapšala po ruci.
<BR>&nbsp;&nbsp;&nbsp;&nbsp;&nbsp;"Ništa nećeš morati da se brineš, dragi. Odabraću dve zgodne razborite devojke."
<BR>&nbsp;&nbsp;&nbsp;&nbsp;&nbsp;"Oh", rekao sam.
<BR>&nbsp;&nbsp;&nbsp;&nbsp;&nbsp;Nastavili smo da sedimo tamo na zidu s rukom u ruci, gledajući mesečinom prošarano drveće, ali ne videći mnogo, bar ne ja. Onda je u zgradi iza nas neko stavio ploču sa Štrausovim valcerom. Razlegao se bolnom nostalgijom kroz celo dvorište. Na jedan trenutak je ulica ispred nas postala senka balske dvorane, vrtlog boja s mesecom kao kristalnim lusterom.
<BR>&nbsp;&nbsp;&nbsp;&nbsp;&nbsp;Džozela spuznu sa zida. Ispruženih ruku, ustalasanih zglobova i prstiju, zanjihanog tela, ona je plesala, laka kao dašak, u velikom krugu po mesečini. Dovrtela se do mene sjajnih očiju, pružajući mi ruke.
<BR>&nbsp;&nbsp;&nbsp;&nbsp;&nbsp;Tako smo plesali, na rubu neznane budućnosti, uz odjeke iz nestale prošlosti.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
