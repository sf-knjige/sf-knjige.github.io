<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. ŠIRNING
<P>&nbsp;&nbsp;&nbsp;&nbsp;&nbsp;Osećaj s kojim sam stigao na farmu Širning, a koji mi je govorio da su najgore poteškoće prošle, zanimljiv je, samo kao primer koliko osećaj može biti u raskoraku sa stvarnošću. Privijanje Džozele u zagrljaj prošlo je prilično dobro, ali sledeća tačka, njeno neodložno odvođenje u Tinšam i pridruživanje ostalima nije uspelo iz više razloga.
<BR>&nbsp;&nbsp;&nbsp;&nbsp;&nbsp;Otkako sam se setio njenog mogućeg prebivališta bio sam je, moram priznati, zamislio na prilično filmski način kako se hrabro bori protiv svih prirodnih sila, itd., itd. Ona je to na izvestan način verovatno i činila, ali je stanje bilo sasvim različito od onoga kakvim sam ga ja zamišljao. Moj jednostavan plan bio je da kažem: "Skoči gore. Idemo da se pridružimo Kokeru i njegovoj grupici." Morao sam ga odbaciti. Trebalo je da znam da stvar neće biti tako jednostavna. U drugu ruku, čudno je kako se često bolje pojavljuje pod maskom gorega...
<BR>&nbsp;&nbsp;&nbsp;&nbsp;&nbsp;Svakako sam od samog početka više voleo Širning nego pomisao na Tinšam, ali je očigledno bilo pametnije pridružiti se većoj grupi. Ipak, Širning je bio dražesno mesto. Reč 'farma' bila je samo počasni naziv. Ono je bilo farma do pre otprilike dvadeset i pet godina, i još je izgledalo kao farma, ali se u stvari preobrazilo u letnjikovac. Takve kuće i vile što su ih umorni Londonci adaptirali za svoje potrebe bile su gusto posejane u Saseksu i obližnjim grofovijama. Kuća je unutra bila modernizovana i pregrađena do te mere da bi njeni prijašnji stanovnici teško prepoznali bilo koju sobu. Spolja je bila besprekorno doterana. Dvorišta i šupe, u kojima je vladala više urednost predgrađa nego sela, nisu godinama videli životinje robustnije od nekoliko jahaćih konja i ponija. Na dvorištu pred farmom nisu se viđali utilitarni prizori, niti su se sa njega dizali rustikalni mirisi; bilo je prekriveno niskom zelenom tratinom kao kuglana. Polja na koja su prozori kuće gledali ispod izbledelih crvenih crepova, već su dugo obrađivali stanovnici drugih, više seoskih farmi. Ali su šupe i senici i dalje bili u dobrom stanju.
<BR>&nbsp;&nbsp;&nbsp;&nbsp;&nbsp;Džozelini prijatelji, sadašnji vlasnici, nameravali su da farmu jednog dana ponovo stave u pogon u ograničenim razmerama. Zbog toga su stalno odbijali primamljive ponude za nju, nadajući se da će u budućnosti na neki, ne baš sasvim jasan način nabaviti dovoljno novca za ponovan otkup zemljišta koje joj je zapravo pripadalo.
<BR>&nbsp;&nbsp;&nbsp;&nbsp;&nbsp;S vlastitim bunarom i centralom, to mesto je posedovalo mnoge prednosti, ali dok sam ga pregledavao shvatio sam kako je Koker bio mudar kad je govorio o zajedničkom naporu. Nisam znao ništa o obrađivanju zemlje, ali sam osećao da će, ukoliko želimo ostati, biti potrebno mnogo rada da se prehrani nas šestoro.
<BR>&nbsp;&nbsp;&nbsp;&nbsp;&nbsp;Njih troje je Džozela zatekla kad je stigla. To su bili Denis i Meri Brent, i Džojs Tejlor. Denis je bio vlasnik kuće. Džojs je bila u poseti neodređenog trajanja, u početku da čini društvo Meri, a zatim da drži kuću u redu kad se bude rodilo dete koje je Meri očekivala.
<BR>&nbsp;&nbsp;&nbsp;&nbsp;&nbsp;U noći zelenih bleskova - u noći komete mogli biste reći ako još uvek verujete u tu kometu - bila su prisutna još dva gosta. Džoana i Ted Danton, koji su došli da provedu odmor od nedelju dana. Svih petoro bilo je izišlo u vrt da gledaju svečanost. Drugog jutra se svih petoro probudilo u svetu večnog mraka. Najpre su pokušali da telefoniraju, a kad se ispostavilo da to nije moguće, počeli su puni nade čekati na dolazak služavke. Kad ih je i ona izneverila, Ted se javio da pokuša odgonetnuti šta se desilo. Denis bi ga pratio da mu žena nije bila gotovo histerična. Tako je i Ted krenuo sam; nije se više vratio. Nešto kasnije, a da nije nikome rekla ni reč, Džoana je neprimetno otišla, verovatno da pokuša da pronađe svog muža. I ona je nestala bez traga.
<BR>&nbsp;&nbsp;&nbsp;&nbsp;&nbsp;Denis je vodio računa o vremenu dodirujući kazaljke na satu. Kasno posle podne nije više izdržao da sedi ne radeći ništa. Hteo je da pokuša da siđe u selo. Obe žene su se tome usprotivile. Popustio je zbog Merinog stanja, pa je Džojs odlučila da ona pokuša. Stigla je do vrata i počela da pipa štapom pred sobom. Jedva je prešla prag kada je nešto uz zvižduk udarilo po njenoj levoj ruci, opekavši je kao užarena žica. Kriknula je, odskočila unazad i srušila se u holu gde ju je Denis našao. Na sreću bila je pri svesti i prostenjala da je boli ruka. Denis je opipao debele masnice i pogodio šta su. Uprkos slepilu, on i Meri su nekako uspeli da naprave tople obloge. Meri je grejala vodu dok je on previo ruku i pokušao, koliko je to mogao, da isiše otrov. Posle toga su je morali odneti gore u krevet; u njemu je ostala nekoliko dana dok dejstvo otrova nije prestalo.
<BR>&nbsp;&nbsp;&nbsp;&nbsp;&nbsp;U međuvremenu, Denis je vršio eksperimente najpre na prednjim, a zatim na zadnjim vratima kuće. Odškrinuo bi vrata i oprezno proturio metlu u visini glave. Svaki put se čuo zvižduk bodlje, a drška metle bi malo zadrhtala u njegovoj ruci. Isto se desilo na jednom od vrtnih prozora: ostali su izgleda bili slobodni. On je hteo da pokuša da izađe kroz jedan od njih, ali je Meri bila suviše zabrinuta. Ona je bila sigurna da ukoliko se trifidi nalaze oko kuće, onda mora da ih ima i u blizini, pa mu nije dopustila da rizikuje.
<BR>&nbsp;&nbsp;&nbsp;&nbsp;&nbsp;Srećom imali su dosta hrane za izvesno vreme, mada ju je bilo teško prirediti. Isto tako se činilo da Džojs uprkos visokoj temparaturi uspešno odoleva trifidskom otrovu, pa položaj nije bio tako težak kao što je mogao biti. Veći deo sledećeg dana, Denis je posvetio izradi neke vrste šlema za sebe. Posedovao je samo žičanu mrežu s velikim očicama tako da ga je morao izraditi od više povezanih slojeva jedan iznad drugog. Utrošio je prilično vremena na to, ali je snabdeven šlemom i parom dugih rukavica mogao uveče poći u selo. Jedan trifid ga je udario pre nego što je prešao tri koraka. Tražio ga je pipajući dok ga nije našao, a zatim mu je zakrenuo stabljiku. Minut ili dva kasnije, druga bodlja je udarila po njegovom šlemu. Nije mogao naći tog trifida da se i sa njim uhvati ukoštac, mada ga je on udario pet-šest puta pre nego što je sam odustao. Probio se do spremišta za alat, a otuda do ceste noseći tri velika klupčeta vrtne uzice koju je hodajući puštao za sobom da bi ga posle dovela nazad.
<BR>&nbsp;&nbsp;&nbsp;&nbsp;&nbsp;Još nekoliko puta na cesti udarile su bodlje po njemu. Trajalo je strahovito dugo dok nije prevalio taj kilometar ili dva do sela, a pre nego što je do njega stigao potrošio je zalihu uzice. Svo to vreme hodao je i posrtao kroz tišinu koja ga je plašila totalnom potpunošću. Tu i tamo bi stao i viknuo, ali se niko nije odazivao. Više puta se pobojao da se izgubio, ali kad su mu noge otkrile asfaltiranu površinu, znao je gde je, a našao je i jedan putokaz. Pipao je dalje na svom putu.
<BR>&nbsp;&nbsp;&nbsp;&nbsp;&nbsp;Pošto je prevalio naizgled ogromnu daljinu, primetio je da mu koraci zvuče drugačije; slabo su odjekivali. Prešavši na jednu stranu našao je puteljak, a zatim neki zid. Nešto dalje otkrio je poštansko sanduče ugrađeno u cigle, po čemu je znao da mora da je konačno u samom selu. Još jednom je viknuo. Jedan glas, ženski, odazvao se, ali je bio dalje napred tako da se reči nisu mogle razabrati. Ponovo je viknuo i pošao prema njemu. Odgovor je bio prekinut iznenadnim vriskom. Posle toga nastupila je opet tišina. Tek je tada, i dalje napola ne verujući, shvatio da selo nije u nimalo boljem stanju od njegovog domaćinstva. Seo je na travnatu ivicu puteljka da bi razmislio šta da radi.
<BR>&nbsp;&nbsp;&nbsp;&nbsp;&nbsp;Po vazduhu je zaključio da se verovatno spustila noć. Mora da je bio na putu puna četiri sata, te nije preostalo drugo nego da se vrati. Ipak nije bilo nikakvog razloga da se vrati praznih ruku... Tapkao je štapom uza zid dok nije zveknuo po jednoj od reklamnih ploča od lima koje su ukrašavale seoski dućan. Tih poslednjih pedeset ili šezdeset metara, bodlje su tri puta udarile po njegovom šlemu. Još jedna je udarila kad je otvorio vrtna vrata; posrnuo je preko lešine na puteljku. Telo jednog čoveka, potpuno hladno.
<BR>&nbsp;&nbsp;&nbsp;&nbsp;&nbsp;Imao je utisak da su drugi bili u trgovini pre njega. Ipak je našao veći komad slanine. Bacio ga je u jednu vreću uz paketiće maslaca ili margarina, biskvita i šećera, i dodao razne limenke sa police koja je po njegovom sećanju bila namenjena hrani - u svakom slučaju kod kutije sardina nije mogao pogrešiti. Zatim je potražio i našao tuce ili više klupčadi konopca, uprtio vreću i pošao u pravcu kuće.
<BR>&nbsp;&nbsp;&nbsp;&nbsp;&nbsp;Jedanput je zalutao i nije bilo lako suzbiti paniku dok se vraćao i pokušavao da se orijentiše. Konačno je ponovo bio siguran da je opet na poznatom putu. Pipkajući celim putem pronašao je uzicu sa polaska i spojio je s konopcem. Tako je, ostatak povratka bio relativno lak.
<BR>&nbsp;&nbsp;&nbsp;&nbsp;&nbsp;Još je dva puta sledeće sedmice prešao razdaljinu do seskog dućana, a svaki put mu se činilo da su trifidi oko kuće i uz cestu sve brojniji. Izolovana trojka nije mogla ništa sem da čeka i da se nada. A onda je, kao čudom, stigla Džozela.
<BR>&nbsp;&nbsp;&nbsp;&nbsp;&nbsp;I tako je bilo smesta jasno da od zamisli o nepoželjnoj seobi u Tinšam nema ništa. Džojs Tejlor je bila još neobično slaba - kad sam je video, začudio sam se da je uopšte živa. Denisova brzina spasila joj je život, ali je njihova nesposobnost da joj pruže potrebnu okrepu, pa čak i odgovarajuću hranu tokom sledeće sedmice, usporila njeno ozdravljenje. Bila bi ludost pokušati da je prevezu na veće razdaljine još nedelju-dve. Uz to je vreme Merinog porođaja bilo dovoljno blizu da putovanje ne bude preporučljivo za nju. Tako je jedina mogućnost za nas, čini se, bila da ostanemo tu gde smo, dok te krize ne prođu.
<BR>&nbsp;&nbsp;&nbsp;&nbsp;&nbsp;Još jednom je moj zadatak bio da nabavljam zalihe. Ovog puta sam morao operisati u većim razmerama, uključujući ne samo hranu nego i benzin za sistem osvetljenja, za kokoši koje su nosile, dve krave koje su se nedavno otelile (i još su bile žive, mada su im rebra stršila), medicinske potrebe za Meri i začuđujuću listu raznih sitnica.
<BR>&nbsp;&nbsp;&nbsp;&nbsp;&nbsp;Ova oblast bila je zaposednutija trifidima od bilo koje što sam je dosad video. Gotovo svakog jutra otkrili bismo jedan ili dva nova kako vrebaju blizu kuće, i prvi dnevni zadatak, sve dok nisam izgradio mrežastu ogradu da ih drži izvan vrta, bio je da im se raznesu vrhovi. Čak i tada bi došli sasvim do ograde i tumarali oko nje dok ne bismo nešto preduzeli.
<BR>&nbsp;&nbsp;&nbsp;&nbsp;&nbsp;Otvorio sam nekoliko sanduka opreme i naučio malu Suzanu da rukuje puškom protiv trifida. Ona je ubrzo postala stručnjak u potkresivanju stvari, kako ih je i dalje nazivala. Njen zadatak bio je da im se svaki dan sveti.
<BR>
<BR>&nbsp;&nbsp;&nbsp;&nbsp;&nbsp;Od Džozele sam saznao šta se njoj dogodilo posle uzbune zbog požara u zgradi Univerziteta.
<BR>&nbsp;&nbsp;&nbsp;&nbsp;&nbsp;Bili su je prebacili s njenom grupom kao i mene s mojom, ali je ona postupila bez okolišenja sa ženama za koje je bila vezana. Stavila ih je pred odlučan ultimatum: ili će je osloboditi svih ograničenja, u kom će im slučaju pomoći koliko može; ili će, ako je nastave prisiljavati, verovatno doći do trenutka kada će po njenoj preporuci početi da piju cijanovodoničnu kiselinu ili jedu cijankalij. Mogli su izabrati. Izabrali su pametno.
<BR>&nbsp;&nbsp;&nbsp;&nbsp;&nbsp;Nije bilo mnogo razlike u našim pričama o danima koji su zatim sledili. Kad se njena grupa konačno raspala, tok njenih misli bio je sličan mome. Sela je u automobil i otišla u Hampsted da me potraži. Nije srela preživele članove moje grupe niti grupu koju je vodio brzometni riđokosi čovek. Ostala je tamo gotovo do sumraka, a potom je odlučila da ode do zgrade Univerziteta. Ne znajući šta je tamo čeka, oprezno je zaustavila automobil nekoliko ulica dalje i pošla pešice. Začula je pucanj dok je još bila nešto dalje od ulaznih vrata. Razmišljajući šta to može da znači sakrila se u vrtu u kome smo i ranije našli zaklon. Odatle je opazila kako se i Koker oprezno približava. Ne znajući da sam to ja pucao na jednog trifida i da je zvuk pucnja uzrok Kokerovoj opreznosti posumnjala je da je to neka klopka. Odlučivši da neće pasti u nju drugi put vratila se automobilu. Nije imala pojma kuda su drugi otišli - ukoliko su uopšte otišli. Jedino sklonište koje joj je palo na um, i koje je bilo bar nekome poznato, bilo je ono što mi ga je gotovo slučajno spomenula. Odlučila je da pođe do njega nadajući se da ću se ja, ako još postojim, setiti i pokušati da ga pronađem.
<BR>&nbsp;&nbsp;&nbsp;&nbsp;&nbsp;"Kad sam izišla iz Londona šćućurila sam se na zadnjem sedištu automobila i spavala. Bilo je još rano ujutro kad sam drugog dana stigla ovamo. Začuvši zvuk automobila, Denis se pojavio na prozoru gornjeg sprata i opomenuo me da pazim na trifide. Tada sam ih spazila pola tuceta ili više uz kuću baš kao da čekaju nekoga da iziđe. Denis i ja smo se dovikivali. Trifidi su se pokrenuli i jedan je pošao prema meni, pa sam radi sigurnosti opet uskočila u automobil. Kako je on i dalje prilazio, ja sam upalila motor i namerno ga pregazila. Ali neki su još bili ostali, a ja nisam imala drugog oružja sem svog noža. Denis je rešio tu poteškoću. Rekao mi je: 'Ako imaš još jednu kantu benzina izlij ga malo prema njima, a zatim baci komad zapaljene krpe. To će ih valjda maknuti.' Tako je i bilo. Od toga vremena upotrebljavam vrtnu štrcaljku. Pravo je čudo da još nisam izazvala požar."
<BR>&nbsp;&nbsp;&nbsp;&nbsp;&nbsp;Koristeći kuvar, Džozela je uspela da pripravi neka jela, a počela je i da uređuje kuću. Rad, učenje i improvizovanje zadavali su joj isuviše posla da bi brinula o budućnosti koja bi prelazila nekoliko sledećih nedelja. Tih dana nije videla baš nikog drugog, mada je, smatrajući da negde sigurno postoji još neko, pregledala celu dolinu tražeći dimne znakove po danu ili svetla po noći. Nije videla dim, a u celom prostranstvu što ga je zahvatao njen vidik nije bilo ni traga svetlosti do one večeri kad sam je stigao.
<BR>&nbsp;&nbsp;&nbsp;&nbsp;&nbsp;U neku ruku najgore pogođena osoba iz prvobitne trojke bio je Denis. Džojs je bila još slaba i poluinvalid. Meri se držala povučeno, i izgleda da je nalazila beskrajno duhovno zanimanje i naknadu u perspektivi materinstva. Međutim, Denis je bio kao zver uhvaćena u klopku. On nije beskorisno psovao kao što sam čuo da mnogi drugi čine, on je bio kivan otrovnom gorčinom kao da je prisilno zatvoren u kavez u kome nije nameravao da ostane. Pre nego što sam ja stigao, već je bio nagovorio Džozelu da nađe Brajovo pismo u enciklopediji i da izradi urezanu kopiju azbuke po kojoj bi mogao da uči. Svakog dana je tvrdoglavo provodio sate praveći beleške i pokušavajući da ih pročita. Većinu ostalog vremena provodio je izjedajući se što je nekoristan, mada to nije gotovo nikad pominjao. Pokušao bi da čini ovo ili ono nemilosrdnom upornošću koju je bilo bolno gledati. Bilo je potrebno celo moje samosavlađivanje da mu ne ponudim pomoć - jedno jedino iskustvo kakvu je gorčinu u njemu pobuđivala netražena pomoć bilo je sasvim dovoljno. Zapanjivalo me je kakve je stvari s mukom naučio da radi, mada je na mene uvek ostavljalo najdublji utisak njegovo izrađivanje efikasnog mrežastog šlema već drugog dana slepila.
<BR>&nbsp;&nbsp;&nbsp;&nbsp;&nbsp;Činilo mu je zadovoljstvo da me prati na nekim od mojih nabavnih ekspedicija, a bilo mu je drago da mi može pomoći u prenošenju težih sanduka. Žarko je želeo knjige na Brajovom pismu, ali smo odlučili da ćemo sa tim pričekati dok se ne smanji opasnost od zaraze u gradovima dovoljno velikim da u njima nađemo te knjige.
<BR>&nbsp;&nbsp;&nbsp;&nbsp;&nbsp;Dani su počeli prolaziti brzo - svakako za nas troje koji smo videli. Džozela je bila veoma zaposlena, većinom u kući, a Suzana je učila da joj bude od pomoći. A bilo je i mnogo poslova koji su čekali mene. Džojs se oporavila dovoljno da se pojavi na još nesigurnim nogama, a zatim je počela brzo da jača.
<BR>&nbsp;&nbsp;&nbsp;&nbsp;&nbsp;Ubrzo posle toga počeli su Merini trudovi.
<BR>&nbsp;&nbsp;&nbsp;&nbsp;&nbsp;To je bila teška noć za sve nas. Najteža možda za Denisa koji je znao da sve zavisi od brzine dveju dobronamernih, ali neiskusnih devojaka. Njegovo samosavađivanje pobudilo je u meni bespomoćno divljenje.
<BR>&nbsp;&nbsp;&nbsp;&nbsp;&nbsp;U ranim satima sledećeg jutra, Džozela je sišla k nama veoma umornog izgleda.
<BR>&nbsp;&nbsp;&nbsp;&nbsp;&nbsp;"Devojčica je. Obe su u redu", rekla je i povela Denisa uz stepenice.
<BR>&nbsp;&nbsp;&nbsp;&nbsp;&nbsp;Vratila se za nekoliko trenutaka i prihvatila napitak koji sam spremio za nju.
<BR>&nbsp;&nbsp;&nbsp;&nbsp;&nbsp;"Hvala bogu, bilo je sasvim jednostavno. Jedna Meri se strašno plašila da će i ono biti slepo, ali razume se da nije. Sada užasno plače, jer ga ne može videti."
<BR>&nbsp;&nbsp;&nbsp;&nbsp;&nbsp;Ispili smo.
<BR>&nbsp;&nbsp;&nbsp;&nbsp;&nbsp;"Čudno je to", rekao sam, "kako se stvari nastavljaju. Kao semenka - izgleda sasvim smežurana, i čovek bi gotovo rekao da je mrtva, ali nije. A sada nov život počinje i dolazi u sve ovo..."
<BR>&nbsp;&nbsp;&nbsp;&nbsp;&nbsp;Džozela je pokrila lice rukama.
<BR>&nbsp;&nbsp;&nbsp;&nbsp;&nbsp;"Oh, bože, Bile. Mora li i dalje biti ovako? Sve dalje, i dalje, i dalje...?"
<BR>&nbsp;&nbsp;&nbsp;&nbsp;&nbsp;Pa je i ona briznula u plač.
<BR>&nbsp;&nbsp;&nbsp;&nbsp;&nbsp;Tri nedelje kasnije krenuo sam u Tinšam da vidim Kokera i da se dogovorim za naše preseljenje. Uzeo sam običan auto da bih se odvezao tamo i nazad u jednom danu. Kad sam se vratio, Džozela me je presrela u holu. Bacila je samo jedan pogled na moje lice.
<BR>&nbsp;&nbsp;&nbsp;&nbsp;&nbsp;"Šta se desilo?" upitala je.
<BR>&nbsp;&nbsp;&nbsp;&nbsp;&nbsp;"Samo to da ipak nećemo otići tamo", kazao sam.
<BR>&nbsp;&nbsp;&nbsp;&nbsp;&nbsp;"S Tinšamom je svršeno."
<BR>&nbsp;&nbsp;&nbsp;&nbsp;&nbsp;Zurila je u mene.
<BR>&nbsp;&nbsp;&nbsp;&nbsp;&nbsp;"A šta se dogodilo?"
<BR>&nbsp;&nbsp;&nbsp;&nbsp;&nbsp;"Ne znam tačno. Čini se kao da ih je zahvatila kuga."
<BR>&nbsp;&nbsp;&nbsp;&nbsp;&nbsp;Uskoro sam joj opisao stanje. Nije bilo potrebno da mnogo istražujem. Našao sam vrata parka otvorena, a prizor slobodnih trifida u njemu napola me pripremio na ono što mogu očekivati. Smrad koji sam osetio kad sam izišao iz auta potvrdio je to. Prisilio sam se da uđem u kući. Izgledala je kao da je napuštena pre dve sedmice ili više. Provirio sam u dve sobe; to mi je bilo dosta. Viknuo sam, a moj glas prošao kroz celu praznu kuću. Nisam išao dalje.
<BR>&nbsp;&nbsp;&nbsp;&nbsp;&nbsp;Na ulaznim vratima bila je pričvršćena neka obavest, ali je od nje ostao samo jedan prazan ugao. Utrošio sam mnogo vremena tražeći ostatak lista koji mora da je oduvao vetar. Nisam ga našao. U zadnjem dvorištu nije više bilo ni kamiona ni automobila, a veći deo zaliha nestao je s njima, ali nisam znao kuda. Nije mi preostalo ništa drugo nego da ponovo uđem u automobil i vratim se.
<BR>&nbsp;&nbsp;&nbsp;&nbsp;&nbsp;"A sada... šta ćemo?" upitala je Džozela kad sam završio.
<BR>&nbsp;&nbsp;&nbsp;&nbsp;&nbsp;"A sada, draga moja, ostaćemo ovde. Učićemo da se sami izdržavamo. I nastaviti da se izdržavamo sami ukoliko ne stigne pomoć. Možda negde postoji neka organizacija..."
<BR>&nbsp;&nbsp;&nbsp;&nbsp;&nbsp;Džozela je zatresla odrečno glavnom.
<BR>&nbsp;&nbsp;&nbsp;&nbsp;&nbsp;"Mislim da možemo sasvim zaboraviti na pomoć. Milioni i milioni ljudi čekali su i nadali se pomoći koja nije stigla."
<BR>&nbsp;&nbsp;&nbsp;&nbsp;&nbsp;"Nešto će ipak biti", rekao sam. "Mora da ima na hiljade takvih grupica posejanih po celoj Evropi - po celom svetu. Neke od njih će se spojiti. Počeće obnova."
<BR>&nbsp;&nbsp;&nbsp;&nbsp;&nbsp;"Kada?" upitala je Džozela. "Za nekoliko generacija? Možda posle naše smrti. Ne - svet je završio, a mi smo ostali... Moramo oblikovati naše živote sami. Moraćemo ih planirati kao da pomoć neće doći nikad..."
<BR>&nbsp;&nbsp;&nbsp;&nbsp;&nbsp;Zastala je. Na njenom licu bio je čudan izgled izgubljenosti kakav nisam nikad ranije video. Lice joj se nabralo.
<BR>&nbsp;&nbsp;&nbsp;&nbsp;&nbsp;"Draga...", rekao sam.
<BR>&nbsp;&nbsp;&nbsp;&nbsp;&nbsp;"Oh, Bile, Bile, ovo nije život za mene. Da tebe nema, ja bih..."
<BR>&nbsp;&nbsp;&nbsp;&nbsp;&nbsp;"Tiho, mila moja", rekao sam blago. "Tiho." Gladio sam njenu kosu.
<BR>&nbsp;&nbsp;&nbsp;&nbsp;&nbsp;Pribrala se za nekoliko trenutaka.
<BR>&nbsp;&nbsp;&nbsp;&nbsp;&nbsp;"Žao mi je, Bile. Sažaljevati sebe... odvratno. Nikad više."
<BR>&nbsp;&nbsp;&nbsp;&nbsp;&nbsp;Dodirnula je maramicom oči i malo šmrcnula.
<BR>&nbsp;&nbsp;&nbsp;&nbsp;&nbsp;"I, tako, biću farmerova žena. U svakom slučaju volim da sam udata za tebe - pa ako to i nije baš prava i autentična vrsta udaje."
<BR>&nbsp;&nbsp;&nbsp;&nbsp;&nbsp;Iznenada se nasmešila i potom zakikotala, što nisam čuo već duže vreme.
<BR>&nbsp;&nbsp;&nbsp;&nbsp;&nbsp;"Šta je?"
<BR>&nbsp;&nbsp;&nbsp;&nbsp;&nbsp;"Mislila sam na to koliko sam se plašila svoje udaje."
<BR>&nbsp;&nbsp;&nbsp;&nbsp;&nbsp;"To je bilo devičanski veoma pristojno s tvoje strane, mada pomalo neočekivano", kazao sam.
<BR>&nbsp;&nbsp;&nbsp;&nbsp;&nbsp;"Pa nije baš to bilo u pitanju. Reč je o mom izdavaču, i novinama, i ljudima s filma. Kako bi to bilo zabavno za njih! Izišlo bi novo izdanje moje šašave knjige - verovatno i novo prikazivanje filma - i slike u svim novinama. Verujem da ti se to ne bi mnogo dopalo."
<BR>&nbsp;&nbsp;&nbsp;&nbsp;&nbsp;"Znam još jednu stvar koja mi se ne bi mnogo dopala. Sećaš li se - one noći okupane mesečinom postavila si mi jedan uslov?"
<BR>&nbsp;&nbsp;&nbsp;&nbsp;&nbsp;Pogledala me.
<BR>&nbsp;&nbsp;&nbsp;&nbsp;&nbsp;"Pa, možda neke stvari i nisu ispale tako loše", rekla je.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
