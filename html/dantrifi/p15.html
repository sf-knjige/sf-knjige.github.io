<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. SUŽENI SVET
<P>&nbsp;&nbsp;&nbsp;&nbsp;&nbsp;Otada sam vodio zapise. Oni su mešavina dnevnika, robne liste i beležnice. Tu su beleške o mestima do kojih su me moje ekspedicije dovele, pojedinosti o prikupljenim zalihama, procene raspoloživih količina, primedbe o stanju prostorija, uz napomene o tome koje bi najpre trebalo isprazniti da bi se izbeglo rušenje. Hrana, gorivo i semenje bili su stalni, ali ni izdaleka jedini predmeti traganja. Nalazim i stavke o tovarima odeće, alata, posteljine, radne opreme, kuhinjskih potrepština, kolaca, zatim žice, a i knjiga.
<BR>&nbsp;&nbsp;&nbsp;&nbsp;&nbsp;Po njima vidim da sam već u prvoj sedmici posle povratka iz Tinšama počeo podizati žičanu ogradu za odbranu od trifida. Pregrade su ih već držale izvan vrta i najbliže okoline kuće. Tada sam počeo provoditi ambiciozniji plan da bih očistio od njih oko sto jutara zemlje. U tu svrhu sam upotrebio čvrstu žičanu ogradu koja je koristila konfiguraciju tla i postojeće pregrade, a unutar nje slabiju ogradu koja je trebalo da spreči stoku i nas da slučajno ne dođemo na domašaj bodlje iza glavne ograde. To je bio težak i dosadan posao koji je potrajao nekoliko meseci.
<BR>&nbsp;&nbsp;&nbsp;&nbsp;&nbsp;U isto vreme sam pokušavao da naučim azbuku obrađivanja zemlje. Takva znanja ne uče se lako iz knjiga. U prvom redu, nijedan autor koji je pisao o toj temi nije nikad pretpostavio da bi potencijalni seljak počeo od apsolutne nule. Konstatovao sam, prema tome, da su sva dela počinjala tako reći od sredine, pretpostavljajući kako temelj tako i rečnik koje nisam posedovao. Moje specijalizovano znanje biologije bilo je gotovo beskorisno za rešavanje praktičnih problema. Znatan deo teorije tražio je materijal i stvari koji mi ili nisu bili pristupačni, ili ih ne bi prepoznao kad bi ih našao. Ubrzo sam shvatio da će - kad odbijem ono što uskoro više neću moći da nabavim, kao što su hemijska gnojiva, uvozna krma i sve mašine sem najjednostavnijih - biti potrebno da utrošim mnogo znoja na problematične rezultate.
<BR>&nbsp;&nbsp;&nbsp;&nbsp;&nbsp;Knjiško znanje gajenja konja, mlekarstva ili mesarstva nije, uostalom, ni u kom slučaju dovoljan temelj za te veštine. Ima tako mnogo stvari na kojima čovek ne može prestati da radi da bi pogledao odgovarajuće poglavlje u knjizi. Uz to se stvarnost začuđujuće mnogo razlikuje od jednostavnosti štampane reči.
<BR>&nbsp;&nbsp;&nbsp;&nbsp;&nbsp;Na svu sreću imali smo mnogo vremena za greške i učenje na njima. Saznanje da će proći više godina pre nego što ćemo i približno morati da se oslonimo na vlastite zalihe sačuvalo nas je od očajanja zbog razočaranja. Smirivala nas je pomisao da smo živeći od rezervnih zaliha, u stvari bili veoma štedljivi pošto ih spasavamo od propadanja.
<BR>&nbsp;&nbsp;&nbsp;&nbsp;&nbsp;Sigurnosti radi čekao sam celu godinu pre nego što sam ponovo posetio London. On je bio najkorisnija oblast za moje pohode, ali i najmelanholičnija. Još je ostavljao utisak da bi ga dodir magične palice oživeo, mada su mnoga vozila na ulicama počela da rđaju. Godinu dana posle toga, promena je bila očitija. Veliki komadi koji su otpadali sa fasada počeli su da zakrčuju pločnike. Po ulicama su ležali srušeni crepovi i dimnjaci. Trava i korov udomili su se u jarkovima i začepljavali kanale. Lišće je zatrpavalo odvodne žlebove tako da je trava, pa čak i manje žbunje, rasla i u pukotinama i na mulju u krovnim olucima. Gotovo je svaka zgrada imala zelenu periku ispod koje su njeni krovovi trunuli u vlazi. Kroz ne tako mali broj prozora mogli su se videti propali stropovi, krivulje odlepljenih tapeta i zidovi koji su sijali od vlage. Vrtovi trgova i parkova bili su džungle koje su se širile preko obližnjih ulica. Činilo se da rastinje izbija odasvud, usađeno u pukotine kaldrme, ničući iz napuklina u betonu, nastanivši se čak i na sedišta napuštenih automobila. Sa svih strana je prodiralo, ponovo zaposedajući jalove predele koje je čovek stvorio. Kako je čak i moć magične palice bila preslaba da oživi grad, tako je većina duhova odlazila s njom povlačeći se polako u povest.
<BR>&nbsp;&nbsp;&nbsp;&nbsp;&nbsp;Opet sam jedanput - ne te ni sledeće godine, nego kasnije - stajao je na Pikadili Serkusu, gledao pustoš oko sebe i pokušavao da u mašti ponovo dočaram gomile koje su nekad vrvele ovuda. To mi više nije uspelo. One su bile nestvarne čak i u mom sećanju. Nije im više bilo ni traga. Postale su baš takva istorijska kulisa kao i publika u rimskom Koloseumu ili armija Asiraca, a na izvestan način isto tako daleke. Nostalgija koja me je katkad u tihim časovima obuzimala uspevala je da me rastuži više nego sama scena raspadanja. Kad sam bio sam na selu, setio bih se ugodnosti prijašnjeg života; među ružnim i ruševnim zgradama sećao sam se, čini se, samo gužve, osujećenosti, besciljnih poriva i sveprisutnog zveketa praznih sudova, pa bih postao nesiguran u proceni koliko smo izgubili...
<BR>&nbsp;&nbsp;&nbsp;&nbsp;&nbsp;Na prvom pokusnom izletu u Londonu bio sam sam; vratio sam se sa sanducima strelica protiv trifida, papira, mašinskih delova, knjiga, zatim sam poneo pisaću mašinu sa Brajevom azbukom što je Denis toliko želeo, pa luksuzna pića, slatkiše, gramofonske ploče i knjige za nas ostale. Nedelju dana kasnije, Džozela je pošla sa mnom u praktičniju potragu za odećom ne samo za nas, pa čak ni prvenstveno za odrasle članove naše zajednice, nego za Merinu bebu i za bebu koju je ona sama očekivala. Poset ju je uzbudio i bio je njen poslednji.
<BR>&nbsp;&nbsp;&nbsp;&nbsp;&nbsp;I dalje sam odlazio tamo s vremena na vreme kad bi bila potrebna neka retka stvar, a obično bih iskoristio priliku da nabavim neke manje luksuzne potrepštine. Nikad nisam našao bilo kakvo živo biće sem nekoliko vrabaca i, tu i tamo, ponekog trifida. Izvan gradova moglo se naći mačaka i pasa, sve divljijih iz pokolenja u pokolenje, ali ne u gradovima. Katkad bih se, međutim, osvedočio da sem mene ima i drugih ljudi koji još nabavljaju tamo potrebne zalihe, ali ih nikad nisam video.
<BR>&nbsp;&nbsp;&nbsp;&nbsp;&nbsp;Krajem četvrte godine došao sam poslednji put i naišao na opasnosti kojima nisam smeo da se izvrgnem. Prvi nagoveštaj bio je bučan tresak iza mene negde u unutrašnjim predgrađima. Zaustavio sam kamiona i pogledao unazad na prašinu što se dizala s gomile krša od opeka koja je ležala preko ulice. Očigledno je moj bučan prolazak zadao konačan udarac jednoj klimavoj fasadi. Toga dana nisam srušio nijednu zgradu, ali sam dan proveo očekujući u strahu lavinu opeke i maltera. Posle toga sam svu pažnju ograničio na manje gradove; hodajući po njima obično pešice.
<BR>&nbsp;&nbsp;&nbsp;&nbsp;&nbsp;Ostavljao sam na miru Brajton koji je trebalo da bude naš najveći i najpogodniji izvor zaliha. Kad sam došao do zaključka da bih ga mogao posetiti, drugi su već bili tamo na vlasti. Ko su oni bili i koliko ih je, to nisam znao. Jednostavno sam na cesti našao grub kameni zid obojen uputstvom:
<BR>&nbsp;&nbsp;&nbsp;&nbsp;&nbsp;NE ULAZI!
<BR>&nbsp;&nbsp;&nbsp;&nbsp;&nbsp;Savet je bio potkrepljen pucnjem puške i oblačićem prašine pravo ispred mene. Nisam video nikog s kim bih mogao diskutovati, a to uostalom nije bila stvar o kojoj se moglo diskutovati.
<BR>&nbsp;&nbsp;&nbsp;&nbsp;&nbsp;Okrenuo sam kamion i odvezao se zabrinut. Razmišljao sam da li će doći trenutak kad one Stefanove pripreme za odbranu možda i neće biti suvišne. Da bih bio potpuno siguran snabdeo sam se s nekoliko mitraljeza i malih topova iz istog izvora iz koga sam se već bio snabdeo bacačima plamena koje smo upotrebljavali protiv trifida.
<BR>&nbsp;&nbsp;&nbsp;&nbsp;&nbsp;U novembru te druge godine, Džozela je rodila prvo dete. Nazvali smo ga David. Moja radost bila je ponekad pomešana s brigom u kakav smo ga položaj doneli. Međutim, Džozelu je to brinulo mnogo manje nego mene. Ona ga je obožavala. Izgleda da joj je David nadomeštavao mnoge izgubljene stvari i, paradoksalno, počela je manje da se uznemirava zbog perspektive budućnosti nego ranije. U svakom slučaju, njegova živahnost je nagoveštavala da će umeti da se dobro brine o sebi, tako da sam prigušio svoju nelagodnost i pojačao trud što sam ga ulagao u zemlju koja će jednog dana morati da nas sve izdržava.
<BR>
<BR>&nbsp;&nbsp;&nbsp;&nbsp;&nbsp;Mora da mi je ubrzo posle toga Džozela skrenula veću pažnju na trifide. Ja sam ih kao neizbežan deo pejzaža primećivao mnogo manje nego drugi, pošto sam se tokom godina potpuno navikao da ih se čuvam dok radim. Navikao sam i da nosim žičane maske i rukavice kad sam imao posla s njima, tako da za mene navlačenje tih stvari nije više predstavljalo novinu. Bio sam se u stvari naučio da im ne posvećujem veću pažnju nego komarcima u poznatoj malaričnoj zoni. Džozela mi je to rekla jedne noći kad smo ležali u krevetu, a gotovo jedini zvuk bio je isprekidano daleko udaranje njihovih krutih štapića po stabljici.
<BR>&nbsp;&nbsp;&nbsp;&nbsp;&nbsp;"U poslednje vreme čine to mnogo češće", rekla je.
<BR>&nbsp;&nbsp;&nbsp;&nbsp;&nbsp;U početku nisam shvatio o čemu govori. Taj zvuk je bio uobičajena kulisa mesta na kojima sam živeo i radio već tako dugo da više nisam znao da li on postoji ili ne ukoliko ga ne bih svesno slušao.
<BR>&nbsp;&nbsp;&nbsp;&nbsp;&nbsp;Sada sam slušao.
<BR>&nbsp;&nbsp;&nbsp;&nbsp;&nbsp;"Meni ne zvuči drugačije", rekao sam.
<BR>&nbsp;&nbsp;&nbsp;&nbsp;&nbsp;"Ne drugačije. Samo ga ima mnogo više, jer i njih ima mnogo više nego pre."
<BR>&nbsp;&nbsp;&nbsp;&nbsp;&nbsp;"Nisam primetio", rekao sam ravnodušno.
<BR>&nbsp;&nbsp;&nbsp;&nbsp;&nbsp;Otkako sam podigao ogradu zanimalo me je zemljište unutar nje i nisam se brinuo šta se dešava izvan nje. Prilikom izlaska činilo mi se da je broj trifida u većini mesta otprilike isti kao i ranije. Setio sam se da je njihova gustina kad sam stigao ovamo privukla moju pažnju, i da sam pomislio kako je u toj oblasti valjda bilo više većih rasadnika trifida.
<BR>&nbsp;&nbsp;&nbsp;&nbsp;&nbsp;"Bez sumnje ih ima. Pogledaj sutra ujutro", rekla je.
<BR>&nbsp;&nbsp;&nbsp;&nbsp;&nbsp;Ujutru sam se setio toga i pogledao kroz prozor dok sam se oblačio. Video sam da Džozela ima pravo. Moglo ih se nabrojati preko stotinu iza sasvim malog dela ograde vidljivog s prozora.
<BR>&nbsp;&nbsp;&nbsp;&nbsp;&nbsp;Spomenuo sam to pri doručku. Suzana je izgledala začuđena.
<BR>&nbsp;&nbsp;&nbsp;&nbsp;&nbsp;"Pa njihov se broj neprestano povećava", rekla je. "Nisi to primetio?"
<BR>&nbsp;&nbsp;&nbsp;&nbsp;&nbsp;"Ima dosta drugih stvari o kojima se brinem", rekao sam pomalo razdražen njenim tonom. "U svakom slučaju, oni nisu važni kad su izvan ograde. Tako dugo dok mi pazimo da pokupimo sve semenke koje padnu ovamo, oni neka rade što hoće tamo napolju."
<BR>&nbsp;&nbsp;&nbsp;&nbsp;&nbsp;"Ipak", primetila je Džozela pomalo nelagodno, "postoji li neki poseban razlog da baš ovamo dolaze u tolikom broju? Sigurna sam da to čine, a htela bih znati tačan razlog za to."
<BR>&nbsp;&nbsp;&nbsp;&nbsp;&nbsp;Suzana je ponovo dobila onaj razdražujuće začuđen izgled.
<BR>&nbsp;&nbsp;&nbsp;&nbsp;&nbsp;"Pa on ih dovodi", rekla je.
<BR>&nbsp;&nbsp;&nbsp;&nbsp;&nbsp;"Ne pokazuj prstom", kazala joj je Džozela automatski. "Šta misliš time reći? Bil ih sigurno ne dovodi."
<BR>&nbsp;&nbsp;&nbsp;&nbsp;&nbsp;"Ma dovodi! On pravi svu tu buku, a oni samo dođu."
<BR>&nbsp;&nbsp;&nbsp;&nbsp;&nbsp;"Čekaj malo", rekao sam. "O čemu to govoriš? Možda ja zviždućem u snu i pozivam ih ovamo, ili tako nešto?"
<BR>&nbsp;&nbsp;&nbsp;&nbsp;&nbsp;Suzana se nadurila.
<BR>&nbsp;&nbsp;&nbsp;&nbsp;&nbsp;"U redu. Ako mi ne veruješ dokazaću ti posle doručka", izjavila je i uvređeno zaćutala.
<BR>&nbsp;&nbsp;&nbsp;&nbsp;&nbsp;Kad smo završili doručak izgubila se od stola i vratila s mojim kalibrom 12 i dogledom. Izišli smo na tratinu. Pretražila je horizont dok nije pronašla jednog trifida koji se kretao daleko od naše ograde; onda je dogled pružila meni. Motrio sam kako on polako tetura preko jednog polja. Bio je gotovo dva kilometra daleko, a kretao se u smeru istoka.
<BR>&nbsp;&nbsp;&nbsp;&nbsp;&nbsp;"Pazi sada na njega", rekla je. Opalila je u zrak.
<BR>&nbsp;&nbsp;&nbsp;&nbsp;&nbsp;Nekoliko sekundi kasnije, trifid je primetno skrenuo prema jugu.
<BR>&nbsp;&nbsp;&nbsp;&nbsp;&nbsp;"Vidiš li?" upitala je trljajući rame.
<BR>&nbsp;&nbsp;&nbsp;&nbsp;&nbsp;"Pa, izgledalo je kao - jesi li sigurna? Pokušaj još jednom", predložio sam.
<BR>&nbsp;&nbsp;&nbsp;&nbsp;&nbsp;Zatresla je glavom.
<BR>&nbsp;&nbsp;&nbsp;&nbsp;&nbsp;"Ne bi koristilo. Svi trifidi koji su čuli pucanj dolaze sada ovamo. Za otprilike deset minuta staće i oslušnuti. Ukoliko su tada dovoljno blizu da čuju one uz ogradu kako kloparaju, onda će nastaviti; isto će učiniti ako su predaleko da čuju njih, ali ih mi privučemo nekim zvukom. Međutim, ako ne čuju ništa, onda će malo počekati, a zatim jednostavno nastaviti tamo kuda su krenuli ranije."
<BR>&nbsp;&nbsp;&nbsp;&nbsp;&nbsp;Priznajem da sam bio prilično preneražen ovim otkrićem.
<BR>&nbsp;&nbsp;&nbsp;&nbsp;&nbsp;"Eh... dobro", rekao sam. "Mora da si ih veoma pomno gledala, Suzana?"
<BR>&nbsp;&nbsp;&nbsp;&nbsp;&nbsp;"Uvek ih gledam. Mrzim ih", rekla je kao da je to dovoljno objašnjenje.
<BR>&nbsp;&nbsp;&nbsp;&nbsp;&nbsp;Denis nam se pridružio na tratini.
<BR>&nbsp;&nbsp;&nbsp;&nbsp;&nbsp;"Ja sam uz tebe, Suzana", rekao je. "To mi se ne dopada. Već mi se duže vreme to ne dopada. Ove proklete stvari imaju prednost u odnosu na nas."
<BR>&nbsp;&nbsp;&nbsp;&nbsp;&nbsp;"Ma čekaj...", počeo sam.
<BR>&nbsp;&nbsp;&nbsp;&nbsp;&nbsp;"Kažem ti da u njima ima više nego što mislimo. Kako su samo znali? Počeli su se otimati onog časa kad nije više bilo nikog da ih zaustavi. Bili su oko ove kuće odmah sledećeg dana. Možeš li to objasniti?"
<BR>&nbsp;&nbsp;&nbsp;&nbsp;&nbsp;"To nije ništa novo za njih", rekao sam. "U džungli su običavali da se zadrže kraj puteva. Veoma često bi opkolili neko seoce i provalili u njega ukoliko ih ne bi suzbili. U mnogim mestima bili su gadna napast."
<BR>&nbsp;&nbsp;&nbsp;&nbsp;&nbsp;"Ali ne ovde - o tome i jeste reč. Ovde nisu mogli dok im to okolnosti nisu omogućile. Nisu ni pokušali. Međutim, čim je to postalo moguće, oni su to smesta učinili, kao da su znali da je postalo mogućno."
<BR>&nbsp;&nbsp;&nbsp;&nbsp;&nbsp;"Hajde, Denise, budi razuman. Pomisli samo šta pod tim podrazumevaš", kazao sam.
<BR>&nbsp;&nbsp;&nbsp;&nbsp;&nbsp;"Sasvim sam svestan onoga šta pod tim podrazumevam, ili barem svestan dela toga. Ne postavljam nikakvu određenu teoriju, ali ću reći ovo: oni su neobično brzo iskoristili naš nepovoljan položaj. Reći ću takođe i to da se i sada među njima može opaziti nešto veoma slično metodičnosti. Ti si bio toliko zauzet svojim poslovima da nisi primetio kako se skupljaju i čekaju tamo za ogradom, ali Suzana je - čuo sam je kako govori o tome. A šta ti misliš na šta oni čekaju?"
<BR>&nbsp;&nbsp;&nbsp;&nbsp;&nbsp;Na to pitanje nisam toga časa pokušao da odgovorim. Rekao sam:
<BR>&nbsp;&nbsp;&nbsp;&nbsp;&nbsp;"Misliš li da bi bilo bolje ne upotrebljavati kalibar 12 koji ih privlači, nego pušku protiv trifida?"
<BR>&nbsp;&nbsp;&nbsp;&nbsp;&nbsp;"Nije to samo puška, nego i svi zvuci", rekla je Suzana. "Traktor je najgori, jer je njegov štropot glasan i stalan, pa oni lako pronađu otkuda dolazi. Ali oni čuju i motor uređaja za osvetljenje na priličnoj udaljenosti. Videla sam kako skreću ovuda kad je on počeo da radi."
<BR>&nbsp;&nbsp;&nbsp;&nbsp;&nbsp;"Voleo bih", počeo sam razdraženo, "da ne govoriš stalno 'oni čuju' kao da su životinje. Oni nisu životinje. Oni ne 'čuju'. To su samo biljke."
<BR>&nbsp;&nbsp;&nbsp;&nbsp;&nbsp;"Pa, ipak, oni nekako čuju", odvratila je Suzana tvrdoglavo.
<BR>&nbsp;&nbsp;&nbsp;&nbsp;&nbsp;"Dobro, nešto ćemo svakako preduzeti", obećao sam.
<BR>&nbsp;&nbsp;&nbsp;&nbsp;&nbsp;I jesmo. Prva zamka bila je primitivna vetrenjača koja je snažno lupala. Postavili smo je na oko sedam stotina pedeset metara udaljenosti od nas. Bila je efikasna: privukla ih je s naše ograde i sa drugih mesta. Kad ih se okupilo nekoliko stotina, Suzana i ja smo se odvezli tamo i zasuli ih bacačima plamena. To je bilo prilično efikasno i drugi put, ali posle toga ih je samo veoma mali broj obraćao pažnju na lupnjavu. Naš sledeći potez bio je izgradnja čvrste uvale koja se protezala od ograde prema unutra, posle čega smo odstranili deo glavne ograde i umesto nje stavili vrata. Izabrali smo tačku na kojoj se čuo motor za osvetljenje i ostavili vrata otvorena. Nekoliko dana kasnije zatvorili smo vrata i uništili otprilike nekoliko stotina trifida koji su bili ušli u klopku. I to je na početku bilo prilično uspešno, ali ne dva puta na istom mestu, a čak i na drugim mestima je broj uhvaćenih neprestano opadao.
<BR>&nbsp;&nbsp;&nbsp;&nbsp;&nbsp;Obilazak granica poseda svakih nekoliko dana s jednim bacačem plamena ograničio bi efikasno njihov broj, ali bi za to trebalo mnogo vremena, a uskoro bismo potrošili gorivo. Bacač plamena troši mnogo, a zalihe njegovog goriva u vojnim skladištima nisu bile velike. Kad ih jednom iscrpemo, naši vredni bacači plamena postaće staro gvožđe, jer nisam znao ni formulu efikasnog goriva ni način njegove proizvodnje.
<BR>&nbsp;&nbsp;&nbsp;&nbsp;&nbsp;Dva ili tri puta smo pokušali da upotrebimo granate malog topa protiv skupina trifida, ali su nas rezultati razočarali. Kao i drugo drveće, trifidi mogu podneti velika oštećenja a da ne budu potpuno uništeni.
<BR>&nbsp;&nbsp;&nbsp;&nbsp;&nbsp;Što je vreme više odmicalo, to se broj sakupljenih trifida uz ogradu povećavao uprkos klopkama i povremenim pokoljima. Nisu ništa ni pokušavali niti činili: jednostavno su se smestili, utisnuli korenje u tlo i ostali tu. Izdaleka su izgledali pasivno, i da neki od njih nisu stalno kloparali, moglo bi se pomisliti da su sasvim obična živica. Ali ukoliko bi neko posumnjao u njihovu budnost, samo je trebalo da se proveze automobilom po stazi. Bio je prisiljen da prođe kroz špalir bodlji koje su tako žestoko udarale da smo automobil morali zaustaviti na glavnom putu kako bismo očistili vetrobran od otrova.
<BR>&nbsp;&nbsp;&nbsp;&nbsp;&nbsp;Tu i tamo, neko od nas bi došao na novu ideju za njihovo potiskivanje, kao na primer posipanje zemljišta iza ograde jakim rastvorom arsenika, ali su povlačenja bila samo privremena.
<BR>&nbsp;&nbsp;&nbsp;&nbsp;&nbsp;Pokušavali smo raznim takvim doskočicama godinu dana ili duže, dok Suzana nije jednog ranog jutra dotrčala u našu sobu da nam kaže kako su stvari prodrle kroz žicu i kako se nalaze svuda oko kuće. Ona je, kao i obično, ustala rano da pomuze krave. Nebo izvan njene spavaonice bilo je sivo, ali kad je sišla, našla je sve u potpunoj tami. Shvatila je da nešto nije u redu, pa je upalila svetlo. Čim je opazila zelene kožnate listove pritisnute uz prozore, odmah se dosetila šta se desilo.
<BR>&nbsp;&nbsp;&nbsp;&nbsp;&nbsp;Prešao sam na prstima preko spavaonice i naglo zatvorio prozor. Dok sam ga zatvarao, odozdo je šibnula bodljika i udarila po staklu. Pogledali smo na čestar od trifida oko zidova kuće. Bacači plamena bili su u jednoj od sporednih zgrada. Nisam želeo da išta rizikujem kad sam pošao po njih. Obučen u debelo odelo, s rukavicama, kožnim šlemom i zaštitnim naočarima ispod maske od žičane mreže, prokrčio sam sebi put kroz gomilu trifida najvećim mesarskim nožem koji sam našao. Bodlje su zviždale i udarale po žičanoj mreži tako učestano da su je ovlažile i da je otrov počeo prodirati u obliku raspršene pene. Zamaglio mi je naočari tako da sam najpre otišao u sporednu zgradu da ga sperem s lica. Nisam se usudio da upotrebim više od jednog kratkog i niskog mlaza iz bacača plamena da bih sebi očistio put pri povratku iz bojazni da ne zapalim vratnice i prozorske okvire, ali ih je i on dovoljno pokrenuo i prodrmao, pa sam uspeo da se vratim bez uznemirivanja.
<BR>&nbsp;&nbsp;&nbsp;&nbsp;&nbsp;Džozela i Suzana su stajale spremne sa aparatima za gašenje požara dok sam se ja, koji sam ličio na mešavinu dubinskog ronioca i marsovca, naginjao s prozora gornjeg sprata, najpre s jedne, a zatim s druge strane, i prskao bacačem po gomili opsedača. Nije trebalo dugo da spalim izvestan broj i rasteram druge. Obukavši prikladnu odeću, Suzana je preuzela drugi bacač i njoj veoma ugodan zadatak da ih uništi, dok sam ja krenuo preko polja da bih pronašao izvor ove smetnje. To nije bilo teško. S prve uzvisine opazio sam mesto kroz koje su trifidi još teturali na naše zemljište kao reka vitlajućih stabljika i mašućih listova. Malo su se razišli bliže meni, ali su svi smerali prema našoj kući. Bilo ih je jednostavno skrenuti. Zaustavio ih je mlaz ispred njih; mlazevi sa obe strane poterali su ih natrag otkuda su došli. Povremeni štrcaj koji bi kapnuo po njima požurivao ih je i vratio kasnije pridošlice. Oko dvadeset metara dalje ležao je na tlu deo ograde polomljenih stubaca. Ogradu sam privremeno učvrstio na licu mesta, a zatim očistio zemljište ispred nje bacačem, oprljivši trifide dovoljno da sprečim da nas uznemiravaju nekoliko sati.
<BR>&nbsp;&nbsp;&nbsp;&nbsp;&nbsp;Džozela, Suzana i ja proveli smo veći deo dana popravljajući otvor. Prošla su još dva dana pre nego što smo Suzana i ja bili sigurni da smo pretražili svaki kutak poseda i uništili i poslednjeg uljeza. Posle toga smo pregledali celu ogradu i pojačali sve sumnjive delove. Za četiri meseca provalili su ponovo...
<BR>&nbsp;&nbsp;&nbsp;&nbsp;&nbsp;Ovoga puta je izvestan broj polomljenih trifida ležao u otvoru. Imali smo utisak da ih je zdrobio pritisak na ogradu pre nego što je popustila i da su ih, kad su pali s njom, pregazili drugi koji su nadirali.
<BR>&nbsp;&nbsp;&nbsp;&nbsp;&nbsp;Bilo je jasno da moramo preduzeti nove odbrambene mere. Nijedan deo naše ograde nije bio jači od onoga koji je popustio. Činilo se da je elektrifikacija najkorisnije sredstvo da se oni drže na razdaljini. Za izvor struje pronašao sam jedan armijski generator na prikolici i odvukao ga kući. Suzana i ja počeli smo da ga instaliramo. Pre nego što smo završili, beštije su opet prodrle na drugom mestu.
<BR>&nbsp;&nbsp;&nbsp;&nbsp;&nbsp;Verujem da bi taj sistem bio potpuno efikasan da je mogao delovati sve vreme, ili bar veći deo vremena. Ali tome se suprotstavljala potrošnja goriva. Benzin je spadao među naše najvrednije zalihe. Mogli smo se uvek nadati da ćemo proizvesti bilo kakvu hranu, ali bez benzina i nafte ne bi nestala samo naša udobnost nego i mnogo više. Tada neće više biti ekspedicija, pa prema tome ni popunjavanja zaliha. Primitivan život će ozbiljno započeti. I tako je, zbog štednje, žica bila nabijena samo po nekoliko minuta dva ili tri puta dnevno. To je nateralo trifide da se odmaknu nekoliko metara i sprečilo ih da vrše pritisak na ogradu. Za dodatno osiguranje sproveli smo alarmnu žicu do unutrašnje ograde da bismo izišli na kraj s prodorima pre nego što postanu opasni.
<BR>&nbsp;&nbsp;&nbsp;&nbsp;&nbsp;Slabost toga sistema ležala je u tome što su trifidi, čini se, posedovali sposobnost učenja iz iskustva, bar u izvesnim granicama. Konstatovali smo, na primer, da su se privikli na našu praksu elektrifikovanja žice na izvesno vreme noću i ujutro. Primećivali smo da su se obično držali dalje od žice u uobičajeni čas stavljanja motora u pogon, a da su joj se opet približavali ubrzo pošto bi motor prestao da radi. Tada nismo mogli utvrditi jesu li oni zaista povezivali elektrifikovanost žice sa zvukom motora, ali kasnije u to nismo sumnjali.
<BR>&nbsp;&nbsp;&nbsp;&nbsp;&nbsp;Nije bilo teško stavljati motor u pogon u nepravilnim razmacima, ali je Suzana, za koju su trifidi bili stalan predmet neprijateljskog proučavanja, uskoro počela da tvrdi kako se period kroz koji ih električni udar udaljava od žice neprekidno smanjuje. Ipak su nas elektrifikovana žica i povremeni napadi na delove gde su bili najgušće okupljeni oslobodili njihovog upada za više od godinu dana, a o kasnijim upadima bili smo na vreme opomenuti tako da smo ih mogli ograničiti na razmere manjih smetnji.
<BR>&nbsp;&nbsp;&nbsp;&nbsp;&nbsp;Unutar našeg sigurnog poseda i dalje smo se učili poljoprivredi; život je postepeno počeo da teće ustaljenom kolotečinom.
<BR>
<BR>&nbsp;&nbsp;&nbsp;&nbsp;&nbsp;Jednog dana u leto šeste godine, Džozela i ja smo otišli zajedno do obale u vozilu s gusenicama koje sam sada obično upotrebljavao zbog lošijih puteva. To je bio praznik za nju. Prošli su meseci otkako je poslednji put izišla izvan ograde. Domaćinske brige i deca tako su je vezali da nije išla nikuda sem na nekoliko nužnih izleta, ali smo bili stigli do stadijuma kad smo osećali da možemo pokatkad poveriti Suzani da upravlja posedom. Osećali smo olakšanje dok smo se peli i prelazili vrhove brežuljaka. Na nižim južnim padinama zaustavili smo automobil i ostali da malo posedimo.
<BR>&nbsp;&nbsp;&nbsp;&nbsp;&nbsp;Bio je savršen junski dan s jedva nekoliko lakih oblačića koji su šarali čisto plavo nebo. Sunce je sjalo na žal i more iza njega, svetlo kao i u danima kad su ti isti žalovi bili prenatrpani kupačima, a more posuto lađicama. Gledali smo ga nekoliko minuta u tišini. Džozela je rekla:
<BR>&nbsp;&nbsp;&nbsp;&nbsp;&nbsp;"Ne osećaš li, Bile, još pokatkad da bi se kad bi malo zatvorio oči moglo desiti da ih otvoriš i nađeš sve kao što je bilo? Ja osećam."
<BR>&nbsp;&nbsp;&nbsp;&nbsp;&nbsp;"Ne više često", kazao sam joj. "Međutim, ja sam silom prilika video mnogo više nego ti. Ipak, pokatkad..."
<BR>&nbsp;&nbsp;&nbsp;&nbsp;&nbsp;"A pogledaj galebove - baš onakvi kakvi su bili."
<BR>&nbsp;&nbsp;&nbsp;&nbsp;&nbsp;"Ove godine ima mnogo više ptica", složio sam se. "To mi je veoma drago."
<BR>&nbsp;&nbsp;&nbsp;&nbsp;&nbsp;Gradić je izdaleka još ostavljao utisak zbrke kućica crvenih krovova i letnjikovaca nastanjenih većinom građanima sa dobrim penzijama, ali on nije trajao više od nekoliko minuta. Ako su crepovi još provirivali, zidovi su se jedva nazirali. Uredni vrtovi nestali su pod neometanim rastom zelenila, mestimično isprekidanog bojom potomaka nekad brižljivo uzgajenih cvetova. Čak su i ulice iz ove udaljenosti izgledale kao trake zelenih sagova. Kad bismo došli do njih, našli bismo da je utisak mekog zelenila varljiv; bile su prekrivene grubim i čvrstim korovom.
<BR>&nbsp;&nbsp;&nbsp;&nbsp;&nbsp;"Samo pre nekoliko godina", rekla je Džozela zamišljeno, "ljudi su jadikovali kako ti letnjikovci kvare okolinu. A pogledaj ih sada."
<BR>&nbsp;&nbsp;&nbsp;&nbsp;&nbsp;"Okolina se stvarno sveti", rekao sam. "Tada je izgledalo da je s prirodom otprilike svršeno - ko bi mislio da starac ima toliko krvi u sebi?"
<BR>&nbsp;&nbsp;&nbsp;&nbsp;&nbsp;"Sve me to prilično plaši. Kao da izbija radujući se što je s nama svršeno i što se može razvijati na svoj način. Volela bih da znam... jesmo li se sve to vreme obmanjivali? Misliš li da je s nama zaista svršeno, Bile?"
<BR>&nbsp;&nbsp;&nbsp;&nbsp;&nbsp;Ja sam za vreme nabavki imao mnogo više vremena od nje da razmišljam o tome.
<BR>&nbsp;&nbsp;&nbsp;&nbsp;&nbsp;"Da ti nisi ti, draga, mogao bih pronaći pravi junački odgovor, onakve vrste koja tako često zamenjuje veru i odlučnost."
<BR>&nbsp;&nbsp;&nbsp;&nbsp;&nbsp;"Ali kako ja jesam ja?"
<BR>&nbsp;&nbsp;&nbsp;&nbsp;&nbsp;"Odgovoriću ti pošteno - ne sasvim. Ali dok ima života, ima i nade."
<BR>&nbsp;&nbsp;&nbsp;&nbsp;&nbsp;Nekoliko sekundi gledali smo prizor pred sobom u tišini.
<BR>&nbsp;&nbsp;&nbsp;&nbsp;&nbsp;"Mislim", objasnio sam, "samo mislim, da se razumemo, kako imamo malu šansu, tako malu da će povratak trajati veoma dugo. Da nema trifida rekao bih da postoji zaista veoma dobra šansa, mada bi i tada potrajalo duže. No, trifidi su stvarna činjenica. Nijedna mlada civilizacija nije se borila sa ničim takvim. Hoće li nam oni preoteti svet, ili ćemo uspeti da ih zaustavimo? Prvi problem leži u potrebi da nađemo neki jednostavan način kako da s njima izađemo na kraj. Mi nismo u tako lošem položaju, mi ih možemo zadržati. Ali naši unuci - šta će oni početi s njima? Hoće li provesti ceo život u ljudskim rezervatima koji su bezbedni od trifida samo po cenu beskrajnog truda? Siguran sam da postoji neki jednostavan način. Poteškoća leži u tome što jednostavan način proizlazi iz veoma zamršenih istraživanja. A mi za to nemamo sredstava."
<BR>&nbsp;&nbsp;&nbsp;&nbsp;&nbsp;"Valjda barem mi raspolažemo svim sredstvima koja su ikad postojala, samo treba da ih uzmemo", upala je Džozela.
<BR>&nbsp;&nbsp;&nbsp;&nbsp;&nbsp;"Materijalnim da, ali ne i umnim. Treba nam ekipa, ekipa stručnjaka zaista odlučnih da se jednom zauvek obračunaju s trifidima. Siguran sam da bi se nešto moglo napraviti. Nešto kao selektivno sredstvo za tamanjenje, možda. Kad bismo mogli proizvesti hormone potrebne za izazivanje neravnoteže kod trifida, ali ne i kod drugih stvari... To mora da je moguće ukoliko se tome zadatku posveti dovoljno umne energije..."
<BR>&nbsp;&nbsp;&nbsp;&nbsp;&nbsp;"Ako to misliš, zašto ne pokušaš?" upitala je ona.
<BR>&nbsp;&nbsp;&nbsp;&nbsp;&nbsp;"Ima isuviše mnogo razloga. Prvo, ja tome nisam dorastao; veoma sam osrednji biohemičar, a sem toga samo jedan. Bila bi potrebna laboratorija i oprema. Uz to bi trebalo imati vremena, dok ja i sada imam isuviše posla. Ali čak i da sam sposoban za to, bila bi nam zatim potrebna sredstva za proizvodnju sintetičkih hormona u ogromnim količinama. Za to bi bila potrebna prava fabrika. A pre toga bi se morala stvoriti ekipa za istraživanja."
<BR>&nbsp;&nbsp;&nbsp;&nbsp;&nbsp;"Mogli bi se obrazovati ljudi."
<BR>&nbsp;&nbsp;&nbsp;&nbsp;&nbsp;"Da kad bismo dovoljan broj mogli odvojiti od gole brige za održavanje života. Prikupio sam mnoštvo biohemijskih knjiga u nadi da će ih ljudi možda moći nekad da upotrebe. Naučiću Davida svemu što znam, a on to mora predati dalje. Ali ako ne bude slobodnog vremena da se radi na tome, ne vidim pred sobom ništa sem rezervata."
<BR>&nbsp;&nbsp;&nbsp;&nbsp;&nbsp;Džozela je namršteno pogledala na grupu od četiri trifida koja su lunjala preko jednog polja ispod nas.
<BR>&nbsp;&nbsp;&nbsp;&nbsp;&nbsp;"Nekad se govorilo da su insekti najozbiljniji suparnici čoveku. Čini mi se da trifidi i neke vrste insekata imaju nešto zajedničko. Oh, znam da su oni biološki biljke. Hoću da kažem oni se ne brinu o svojim pojedincima i da se pojedinci ne brinu o sebi. Razdvojeni, oni poseduju nešto što je pomalo slično inteligenciji: kolektivno poseduju nešto što joj je mnogo slično. Oni nekako sarađuju na zajedničkom cilju kao što to čine mravi ili pčele - pa ipak, moglo bi se reći da nijedan među njima nije svestan nekog cilja ili plana, mada je i sam njegov deo. Sve je to veoma čudno, i mi to u svakom slučaju verovatno ne možemo razumeti. Oni su tako različiti. Izgleda mi da to protivreči svim našim predstavama o naslednim karakteristikama. Postoji li u pčeli ili u trifidu neki gen društvene organizacije; ima li mrav gen arhitekture? A ako ih oni imaju, zašto mi nismo za svo to vreme razvili gen za jezike ili za kuvanje? U svakom slučaju, šta god to bilo, čini se da trifidi imaju nešto slično. Možda nijedan pojedinac ne zna zbog čega se zadržava oko naše ograde, ali svi zajedno znaju da je njihov cilj da unište nas - i da će to pre ili kasnije postići."
<BR>&nbsp;&nbsp;&nbsp;&nbsp;&nbsp;"Mnogo šta još može sprečiti da se to desi", rekao sam. "Nisam nameravao da te potpuno obeshrabrim."
<BR>&nbsp;&nbsp;&nbsp;&nbsp;&nbsp;"Nisam obeshrabrena - samo ponekad kad sam umorna. Obično sam isuviše zauzeta da bih se brinula o tome šta će se desiti za mnogo godina. Ne, obično sam samo malo tužna - blagom melanholijom koju su toliko cenili u XVIII stoleću. Postajem sentimentalna kad ti slušaš ploče; ima nečeg strašnog u velikom orkestru koga više nema, a koji još izvodi za grupicu opkoljenih i sve primitivnijih ljudi. To me vraća u prošlost tako da se rastužim misleći na sve ono što nećemo više nikad činiti, pa ma kako se stvari sada razvijale. Ne osećaš li se i ti ponekad tako?"
<BR>&nbsp;&nbsp;&nbsp;&nbsp;&nbsp;"Hm, da", priznao sam. "Ali sve lakše prihvatam sadašnjost. Kad bih znao da bi se ono što želim ostvarilo, verovatno bih poželeo da se stari svet vrati, ali uz jedan uslov. Vidiš, uprkos svemu, u sebi sam srećniji nego ikada ranije. Ti to znaš, zar ne, Džozela?"
<BR>&nbsp;&nbsp;&nbsp;&nbsp;&nbsp;Poklopila je moju ruku svojom.
<BR>&nbsp;&nbsp;&nbsp;&nbsp;&nbsp;"I ja tako osećam. Ne, ne žalosti me toliko ono što smo izgubili, nego ono što naša deca neće nikad upoznati."
<BR>&nbsp;&nbsp;&nbsp;&nbsp;&nbsp;"Biće ih teško odgojiti tako da imaju nade i ambicije", potvrdio sam. "Mi smo nužno okrenuti unazad. Ali oni ne smeju stalno gledati iza sebe. Tradicija nestalog zlatnog doba i čarobnjačkih predaka bila bi neobično opasna. Celi narodi su imali kompleks manje vrednosti zbog koga su se uspavali na tradicijama slavne prošlosti. Ali kako da to sprečimo?"
<BR>&nbsp;&nbsp;&nbsp;&nbsp;&nbsp;"Da sam sada dete", rekla je ona zamišljeno, "mislim da bih tražila neki razlog. Ako mi ga ne bi dali, naime ako bi me ostavili u uverenju da sam se rodila u svetu koji je sasvim besmisleno uništen, i moj bi život bio sasvim besmislen. To nas stavlja pred velike teškoće, jer izgleda da se baš to desilo..."
<BR>&nbsp;&nbsp;&nbsp;&nbsp;&nbsp;Zastala je utonuvši u misli, a zatim je dodala: "Veruješ li da bismo mogli - veruješ li da bi bilo opravdano pomoći im izmišljanjem mita? Priče o svetu koji je bio čudesno pametan, ali tako zao da se morao uništiti, ili da se slučajno sam uništio? Nešto kao drugi potop. To ih ne bi satiralo teretom manje vrednosti, a moglo bi ih stimulisati da grade, i to ovog puta nešto bolje."
<BR>&nbsp;&nbsp;&nbsp;&nbsp;&nbsp;"Da...", rekao sam razmišljajući o tome. "Da. Često je dobro reći deci istinu. To će im kasnije na neki način olakšati život - samo čemu tvrditi da je to mit?"
<BR>&nbsp;&nbsp;&nbsp;&nbsp;&nbsp;Džozela se usprotivila.
<BR>&nbsp;&nbsp;&nbsp;&nbsp;&nbsp;"Kako to misliš? Trifidi su - dobro, oni su bili nečija krivica ili greška, priznajem. Ali ostalo..."
<BR>&nbsp;&nbsp;&nbsp;&nbsp;&nbsp;"Mislim da ne možemo nikoga suviše kriviti zbog trifida. Njihovi ekstrakti bili su veoma dragoceni u datim okolnostima. Nikad se ne može znati kuda vodi neko veće otkriće, bila to nova vrsta mašine ili trifid, a mi smo im u normalnim uslovima bili potpuno dorasli. Oni su nam mnogo koristili sve dok uslovi nisu postali povoljniji za njih."
<BR>&nbsp;&nbsp;&nbsp;&nbsp;&nbsp;"Pa nije bila naša krivica što su se ti uslovi promenili. To je stvar kakva se jednostavno dešava - što bi osiguravajuća društva nazvala Delom Sudbine. Možda je to upravo i bio neki strašni sud. Svakako nismo mi doveli onu kometu."
<BR>&nbsp;&nbsp;&nbsp;&nbsp;&nbsp;"Nismo li, Džozela? Jesi li u to sasvim sigurna?"
<BR>&nbsp;&nbsp;&nbsp;&nbsp;&nbsp;Okrenula se i pogledala me.
<BR>&nbsp;&nbsp;&nbsp;&nbsp;&nbsp;"Šta hoćeš da kažeš, Bile? Kako smo mogli?"
<BR>&nbsp;&nbsp;&nbsp;&nbsp;&nbsp;"Hoću da kažem, draga moja - je li to uopšte bila kometa? Vidiš, postoji staro i prilično duboko usađeno sujeverno nepoverenje u komete. Znam da smo dovoljno savremeni da ne klečimo po ulicama i obožavamo ih - ali uprkos svemu, ta fobija je stara mnogo stoleća. One su bili znamenje i simbol srdžbe nebesa, i opomena da je kraj blizu, i korišćene su u svakakvim pričama i proročanstvima. I tako, kad dođe do zapanjujuće nebeske pojave, šta je prirodnije nego je smesta pripisati kometi? Za poricanje treba vremena, a upravo njega nije bilo. Pa kad iza toga sledi potpuna katastrofa, onda to samo potvrduje da mora da je bila kometa."
<BR>&nbsp;&nbsp;&nbsp;&nbsp;&nbsp;Džozela me je gledala veoma uporno.
<BR>&nbsp;&nbsp;&nbsp;&nbsp;&nbsp;"Bile, pokušavaš li da mi kažeš kako uopšte ne misliš da je to bila kometa?"
<BR>&nbsp;&nbsp;&nbsp;&nbsp;&nbsp;"Baš tačno to", složio sam se.
<BR>&nbsp;&nbsp;&nbsp;&nbsp;&nbsp;"Ali - ne razumem. Mora... a šta je drugo moglo biti?"
<BR>&nbsp;&nbsp;&nbsp;&nbsp;&nbsp;Otvorio sam tabakeru s cigaretama i zapalio nam po jednu.
<BR>&nbsp;&nbsp;&nbsp;&nbsp;&nbsp;"Sećaš li se šta je Majkl Bridli rekao o žici po kojoj smo godinama hodali?"
<BR>&nbsp;&nbsp;&nbsp;&nbsp;&nbsp;"Da, ali..."
<BR>&nbsp;&nbsp;&nbsp;&nbsp;&nbsp;"Pa dobro, mislim da smo pali sa nje, i da nas je samo nekoliko jedva uspelo da preživi taj slom."
<BR>&nbsp;&nbsp;&nbsp;&nbsp;&nbsp;Povukao sam dim gledajući more i neizmerno plavo nebo nad njim.
<BR>&nbsp;&nbsp;&nbsp;&nbsp;&nbsp;"Tamo gore", nastavio sam, "tamo gore bio je - i možda je još - veliki a neznan broj satelitnih oružja koja su se stalno okretala oko Zemlje. Mnoštvo uspavanih pretnji koje putuju naokolo čekajući da ih neko ili nešto aktivira. Šta je bilo u njima? Ti ne znaš, ni ja ne znam. To je bila najdublja tajna. Mi smo čuli samo nagađanja - fisioni materijal, radioaktivne prašine, bakterije, virusi... A što ako je konstruisan poseban tip satelita da šalje zrake koje naše oči ne bi izdržale - nešto što bi razorilo ili bar oštetilo vidni živac...?"
<BR>&nbsp;&nbsp;&nbsp;&nbsp;&nbsp;Džozela mi je stegla ruku.
<BR>&nbsp;&nbsp;&nbsp;&nbsp;&nbsp;"Oh, ne, Bile! Ne, to ne bi mogli... To bi bilo - đavolski... Oh, ne mogu verovati... Oh, ne, Bile!"
<BR>&nbsp;&nbsp;&nbsp;&nbsp;&nbsp;"Ljubljena moja, sve one stvari gore bile su đavolske... A šta ako je zatim došlo do greške ili možda nesretnog slučaja - možda baš sukobljavanjem s pljuskom kometnih krhotina, ako tako želiš - koji je stavio u pogon neke od tih stvari. Neko je spomenuo komete. Možda nije bilo taktično da se to poriče, a i ispalo je tako da nije preostalo mnogo vremena. Jasno, bilo je predviđeno da te stvari deluju blizu tla gde bi njihov učinak obuhvatio tačno ograničen prostor. Međutim, one su eksplodirale u spoljnom prostoru ili možda kad su stigle u atmosferu. U oba slučaja operisale su tako visoko da bi ljudi na celom svetu primili direktna zračenja sa njih...
<BR>&nbsp;&nbsp;&nbsp;&nbsp;&nbsp;Svi sada možemo samo nagađati šta se upravo desilo. Ali u jedno sam sasvim siguran - da smo taj usud na ovaj ili onaj način sami sebi naprtili. Pa zatim i ona zaraza: to nije bio tifus, znaš... Meni se čini naprosto neverovatnim slučajem da se u svim hiljadama godina kroz koje je mogla stići neka razorna kometa, to desilo upravo posle nekoliko godina pošto smo uspeli da uspostavimo satelitska oružja - zar se ne čini i tebi? Ne, mislim da smo se na toj žici održali prilično dugo ako uzmemo u obzir šta se sve moglo desiti, ali se noga morala okliznuti pre ili kasnije."
<BR>&nbsp;&nbsp;&nbsp;&nbsp;&nbsp;"Pa, ako se to tako objasni...", promrmljala je Džozela. Prekinula se i utonula u tišinu prilično dugo. Zatim je rekla: "Verovatno bi to na neki način trebalo da bude užasnije od slepog udarca prirode, pa ipak mislim da nije. Osećam se manje beznadežno pošto sada bar razumem stvari. Ako je zaista bilo tako, onda se barem može sprečiti da se ne ponovi. To je još jedna greška koju će naši praunuci morati da izbegnu. A bilo je tako mnogo grešaka! Međutim, možemo ih opomenuti."
<BR>&nbsp;&nbsp;&nbsp;&nbsp;&nbsp;"Hm - dobro...", rekao sam. "Uostalom, kad pobede trifide i izvuku se iz ove gužve imaće široko polje delovanja za sasvim nove i samo svoje vlastite greške."
<BR>&nbsp;&nbsp;&nbsp;&nbsp;&nbsp;"Jadni mališani", rekla je kao da gleda redove sve daljih praunuka, "ne pružamo im mnogo, zar ne?"
<BR>&nbsp;&nbsp;&nbsp;&nbsp;&nbsp;"Ljudi su imali običaj da kažu: svako je kovač svoje sreće."
<BR>&nbsp;&nbsp;&nbsp;&nbsp;&nbsp;"Moj dragi Bile, izvan veoma uskih okvira to je naprosto gomila - dobro, ne želim biti nepristojna. Ali čini mi se da je tako govorio moj ujak Ted dok mu jedna bomba nije raznela obe noge. Onda je promenio mišljenje. A nije uopšte moja lična zasluga što sam sada još živa." Odbacila je pikavac. "Bile, a čime smo mi usred svega ovoga zaslužili tu sreću? Počešće, naime kad više nisam premorena i sebična, razmišljam kako smo u stvari bili srećni i htala bih se nečemu zahvaliti. Ali onda mislim da bi taj neko ili nešto kome bih se mogla zahvaliti, kad bi postojao, odabrao mnogo zaslužniji slučaj nego što sam ja. Sve je to veoma zamršeno za jednostavnu devojku."
<BR>&nbsp;&nbsp;&nbsp;&nbsp;&nbsp;"A ja mislim", rekao sam, "da kad bi neko ili nešto bio u sedlu, mnoge stvari u istoriji ne bi se desile. Međutim, zbog toga sebi ne razbijam suviše glavu. Imali smo sreće, draga moja. Ako se ona sutra promeni, pa dobro, promeniće se. Šta god se desilo, ne može mi oduzeti vreme koje smo proveli zajedno. To je više nego što sam zaslužio i više nego što većina dobija kroz ceo život."
<BR>&nbsp;&nbsp;&nbsp;&nbsp;&nbsp;Sedeli smo tamo još malo gledajući prazno more, a zatim se odvezli u gradić.
<BR>&nbsp;&nbsp;&nbsp;&nbsp;&nbsp;Posle potrage koja nam je pomogla da pronađemo većinu predmeta sa naše liste potrepština otišli smo do obale na izlet - sa dobrim komadom šljunkovite plaže iza nas preko koje se nijedan trifid nije mogao nečujno približiti.
<BR>&nbsp;&nbsp;&nbsp;&nbsp;&nbsp;"Moramo to sebi češće priuštiti dok još možemo", rekla je Džozela. "Sada kad Suzana raste nisam više tako vezana."
<BR>&nbsp;&nbsp;&nbsp;&nbsp;&nbsp;"Ako je iko zaslužio da se malo odmori, to si ti", složio sam se.
<BR>&nbsp;&nbsp;&nbsp;&nbsp;&nbsp;Rekao sam to osećajući da bih voleo otići sa njom i konačno se oprostiti s mestima i stvarima koje smo poznavali, dok još nije prekasno. Perspektive našeg zarobljeništva sužavale su se svake godine. Već sada kad smo želeli da pođemo iz Širninga na sever morali smo poći zaobilaznim putem od mnogo kilometara da bismo mimoišli zemljište koje je ponovo postalo baruština. Svi putevi su se ubrzano kvarili od erozije usled kiša i bujica, kao i korenja koje je razbijalo površinu. Već se moglo predvideti dokle ćemo moći da dovozimo kamion-cisternu do kuće. Jednog dana on neće više uspeti da se probije puteljkom i vrlo verovatno će ga konačno zakrčiti. Guseničar će i dalje voziti preko još suvog zemljišta, ali će vremenom biti sve teže da se i za njega nađe slobodan put.
<BR>&nbsp;&nbsp;&nbsp;&nbsp;&nbsp;"I moramo se još jednom stvarno provesti", rekao sam.
<BR>&nbsp;&nbsp;&nbsp;&nbsp;&nbsp;"Ti ćeš se opet doterati i otići ćemo..."
<BR>&nbsp;&nbsp;&nbsp;&nbsp;&nbsp;"Š-š!" prekinula me je Džozela podigavši prst i okrenuvši uvo prema vetru.
<BR>&nbsp;&nbsp;&nbsp;&nbsp;&nbsp;Zaustavio sam dah i napregnuo sluh. U vazduhu se više osećalo nego čulo brujanje. Bilo je slabo, ali je postepeno jačalo.
<BR>&nbsp;&nbsp;&nbsp;&nbsp;&nbsp;"To je... to je avion!" uzviknula je Džozela.
<BR>&nbsp;&nbsp;&nbsp;&nbsp;&nbsp;Pogledali smo prema zapadu zaklanjajući oči rukama. Brujanje je bilo jedva čujnije od zujanja insekta. Zvuk je jačao tako lagano da je mogao poticati samo od helikoptera; svaki drugi aparat već bi prošao iznad nas ili izvan domašaja zvuka.
<BR>&nbsp;&nbsp;&nbsp;&nbsp;&nbsp;Prva ga je spazila Džozela. Tačka, malo dalje od obale, a činilo se da je letela prema nama, paralelno sa obalom. Ustali smo i počeli mahati. Kako se tačka povećavala, mahali smo sve žešće i, ne baš sasvim razborito, vikali što nas je grlo nosilo. Pilot bi nas morao spaziti na otovorenoj obali da je nastavio, ali on to nije učinio. Nekoliko kilometara pred nama oštro je zaokrenuo prema severu, u unutrašnjost. Nastavili smo pomamno mahati nadajući se da bi nas još mogao primetiti. Ali smer mašine je ostao nepromenjen, a ni zvuk motora nije se promenio. Namerno i ravnodušno je odzujao prema brežuljcima.
<BR>&nbsp;&nbsp;&nbsp;&nbsp;&nbsp;Spustili smo ruke i pogledali se.
<BR>&nbsp;&nbsp;&nbsp;&nbsp;&nbsp;"Ako je mogao doći jednom, može opet", rekla je Džozela uporno, ali ne mnogo uverljivo.
<BR>&nbsp;&nbsp;&nbsp;&nbsp;&nbsp;Međutim, to što smo videli aparat promenilo je tok našeg dana. Ono je razbilo veliki deo rezignacije. Govorili smo sami sebi kako mora da postoje druge grupe, ali da verovatno nisu u boljem stanju od nas - pre će biti u gorem. Međutim, kad je helikopter dolebdeo kao prizor i zvuk iz prošlosti, on nije pobudio samo sećanja: navodio nas je na misao da neko negde uspeva bolje od nas. Je li tu bilo primese ljubomore? A uz to nas je to podsetilo da smo, koliko god sreće imali, po prirodi još društvena bića.
<BR>&nbsp;&nbsp;&nbsp;&nbsp;&nbsp;Nemir što ga je avion ostavio za sobom razbio je naše raspoloženje i smerove u kojima su se kretale naše misli. Neizgovorenom saglasnošću počeli smo spremati naše stvari; zaokupljeni svojim mislima vratili smo se do guseničara i krenuli kući.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
