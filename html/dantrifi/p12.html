<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. BEZ IZLAZA
<P>&nbsp;&nbsp;&nbsp;&nbsp;&nbsp;S takvom opomenom ne diskutujem. Zaustavio sam se.
<BR>&nbsp;&nbsp;&nbsp;&nbsp;&nbsp;Čovek je bio visok i plav. Znalački je rukovao puškom. Ne prestajući da nas drži na nišanu mahnuo je dva puta glavom u stranu. To sam shvatio kao znak da siđem. Učinio sam tako i pokazao prazne ruke. Još jedan muškarac u pratnji jedne devojke pokazao se iza parkiranog kamiona da sam se približio. Kokerov glas je viknuo iza mene:
<BR>&nbsp;&nbsp;&nbsp;&nbsp;&nbsp;"Bolje da spustiš tu pušku, prijatelju. Sav si otkriven."
<BR>&nbsp;&nbsp;&nbsp;&nbsp;&nbsp;Pogled plavog čoveka prešao je sa mene i potražio Kokera. Mogao sam ga u tom času napasti da sam želeo, ali sam rekao:
<BR>&nbsp;&nbsp;&nbsp;&nbsp;&nbsp;"Ima pravo. U svakom slučaju mi smo miroljubivi."
<BR>&nbsp;&nbsp;&nbsp;&nbsp;&nbsp;On je spustio pušku, ali ne baš sasvim uvereno. Koker se pojavio iza zaklona moga kamiona koji je pokrio njegov izlazak.
<BR>&nbsp;&nbsp;&nbsp;&nbsp;&nbsp;"Kakva je to mudrolija? Velika riba jede malu?" upitao je.
<BR>&nbsp;&nbsp;&nbsp;&nbsp;&nbsp;"Samo ste vas dvojica?" upitao je drugi muškarac. Koker ga je pogledao.
<BR>&nbsp;&nbsp;&nbsp;&nbsp;&nbsp;"A šta ste očekivali? Kongres? Da, samo dvojica."
<BR>&nbsp;&nbsp;&nbsp;&nbsp;&nbsp;Trojka se očigledno umirila. Plavi muškarac je objasnio:
<BR>&nbsp;&nbsp;&nbsp;&nbsp;&nbsp;"Mislili smo da ste banda iz grada. Očekivali smo da će doći ovde da pljačka hranu."
<BR>&nbsp;&nbsp;&nbsp;&nbsp;&nbsp;"Oh", rekao je Koker. "Po tome zaključujemo da niste u poslednje vreme videli nijedan grad. Ako vam je to jedina briga, slobodno je možete zaboraviti. Bande koje postoje, mnogo verovatnije operišu u suprotnom smeru, barem za sad. One u stvari rade ako smem reći - baš isto što i vi."
<BR>&nbsp;&nbsp;&nbsp;&nbsp;&nbsp;"Vi verujete da neće doći?"
<BR>&nbsp;&nbsp;&nbsp;&nbsp;&nbsp;"Prokleto sam siguran da neće." Osmotrio ih je sve troje. "Pripadate li Bridlijevoj grupi?" upitao je.
<BR>&nbsp;&nbsp;&nbsp;&nbsp;&nbsp;Reagovanje je bilo uverljivo zbunjeno.
<BR>&nbsp;&nbsp;&nbsp;&nbsp;&nbsp;"Šteta", rekao je Koker. "Sreća bi nam se prvi put posle dužeg vremena zaista nasmešila."
<BR>&nbsp;&nbsp;&nbsp;&nbsp;&nbsp;"Ko je ili ko su Bridlijeva grupa?" upitao je plavi muškarac.
<BR>&nbsp;&nbsp;&nbsp;&nbsp;&nbsp;Bio sam klonuo i sasušen posle nekoliko sati u vozačkoj kabini koju je pržilo sunce. Predložio sam da premestimo razgovor sa sredine ulice na neko zgodnije mesto. Prošli smo oko njihovih kamiona kroz poznati krš od sanduka biskvita i čaja, komada slanine, vreća šećera, blokova soli i svega ostaloga, do malog salona obližnjeg bara. Uz krčage piva, Koker i ja smo im dali kratak pregled onoga što smo učinili i šta znamo. Zatim je došao red na njih.
<BR>&nbsp;&nbsp;&nbsp;&nbsp;&nbsp;Oni su bili aktivnija polovina grupe od šest osoba - druge dve žene i jedan muškarac ostali su u kući koju su pretvorili u svoju bazu.
<BR>&nbsp;&nbsp;&nbsp;&nbsp;&nbsp;Oko podneva u utorak sedmog maja, plavi muškarac i devojka uz njega vozili su se prema zapadu njegovim automobilom. Krenuli su da provedu odmor od dve nedelje u Kornvolu i nisu izgubili mnogo vremena sva dok se negde blizu Kriverna nije iza jedne okuke pojavio autobus na sprat. Automobil se sa njim susreo veoma naglo, i poslednje sećanje plavog mladića bio je užasnut pogled na autobus visok kao stena koja se naginje pravo nad njih.
<BR>&nbsp;&nbsp;&nbsp;&nbsp;&nbsp;Probudio se u krevetu i našao, slično kao i ja, tajanstvenu tišinu svugde oko sebe. Sem bola, nekoliko ogrebotina i jake glavobolje činilo se da mu se nije bogzna šta desilo. Pošto niko nije dolazio, on je, kako reče, pretražio mesto gde se nalazio. Konstatovao je da je u maloj seoskoj bolnici. U jednom odeljenju je pronašao devojku i još dve žene, od kojih je jedna bila pri svesti ali nepomična, bez jedne noge i sa rukom u gipsu. U drugom su bila dva muškarca - jedan od njih je njegov sadašnji pratilac, a drugi sa slomljenom nogom, takođe u gipsu. Našao je ukupno jedanaest Ijudi, od kojih osam sa vidom. Dva slepa bila su ozbiljno bolesna i prikovana za krevet. Osoblju nije bilo ni traga. Na početku je bio još zbunjeniji nego ja. Ostali su u maloj bolnici čineći sve što su mogli za bespomoćne bolesnike, razmišljajući šta se dešava i nadajući se da će im neko priteći upomoć. Nisu imali pojma šta je nedostajalo dvojici slepih, niti kako da ih leče. Mogli su ih samo hraniti i pokušati da im olakšaju stanje. Obojica su umrla sledećeg dana. Jedan čovek je nestao a da niko nije video kad je otišao. Ranjenici iz prevrnutog autobusa bili su meštani. Čim su se dovoljno oporavili, izišli su da pronađu rodbinu. Grupa se smanjila na šestoro od kojih su dvoje imali slomljene udove.
<BR>&nbsp;&nbsp;&nbsp;&nbsp;&nbsp;Tada su već shvatili da je krah tako velik da se bar izvesno vreme moraju brinuti sami o sebi, ali još nisu ni izdaleka shvatili sav njegov opseg. Odlučili su da napuste bolnicu i da pronađu neko pogodnije mesto, jer su verovali da u gradovima ima mnogo više ljudi koji vide i da je dezorganizacija dovela do vladavine rulje. Svakog dana su očekivali dolazak takvih rulja posle nestanka zaliha hrane po gradovima. Zamislili su ih kako se kreću preko polja poput rojeva skakavaca. Njihova glavna briga, prema tome, bila je da nabave zalihe i spreme se za opsadu.
<BR>&nbsp;&nbsp;&nbsp;&nbsp;&nbsp;Kad smo ih uverili da je to od svega najmanje verovatno pogledali su se pomalo zbunjeno.
<BR>&nbsp;&nbsp;&nbsp;&nbsp;&nbsp;To je bila čudna trojka. Ispostavilo se da je plavi muškarac bio berzijanac po imenu Stefan Brinel. Njegova prijateljica bila je lepuškasta i dobro građena devojka, povremeno mrzovoljna, ali ravnodušna prema bilo čemu što bi joj život nadalje pružio. Bila je prošla jednu od onih perifernih karijera: bila je model, prodavala haljine, statirala na filmu, imala ponovljen promašaj odlaska u Holivud, radila je kao domaćica po opskurnim klubovima, a ispomagala se i drugim sredstvima koja bi joj se ukazala. Nameravani odmor u Kornvolu izgleda da je bio jedno od njih. Bila je potpuno nepokolebljivo uverena da se ništa ozbiljno nije moglo desiti Americi i da treba samo izdržati neko vreme dok ne stignu Amerikanci i sve urede. Bila je daleko najmanje uznemirena osoba koju sam sreo od katastrofe naovamo. Ipak je pokatkad bar malo zažalila za svetlostima velegrada i poželela da se Amerikanci požure i ponovo ih zapale.
<BR>&nbsp;&nbsp;&nbsp;&nbsp;&nbsp;Treći član, tamnokosi mladić, bio je nezadovoljnik. On je uporno radio i uporno štedeo da bi otvorio malu prodavnicu radio-aparata; bio je i ambiciozan.
<BR>&nbsp;&nbsp;&nbsp;&nbsp;&nbsp;"Pogledajte Forda, i pogledajte lorda Njufilda - on je počeo s radionicom bicikla ništa većom od moje trgovine radio-aparatima, a vidite dokle je stigao! To sam i ja nameravao da postignem. A sada pogledajte u kakvoj smo prokletoj gužvi! To nije pravedno!"
<BR>&nbsp;&nbsp;&nbsp;&nbsp;&nbsp;Po njegovom mišljenju, sudbina nije više želela Fordove ili Njufilde, ali on nije nameravao da se prepusti toku zbivanja. To je bio samo predah u kome je stavljen na iskušenje; jednog dana će se opet naći u svojoj trgovini radio-aparata i čvrsto zakoračiti na prvu prečku lestvice koja vodi do bogatstva.
<BR>&nbsp;&nbsp;&nbsp;&nbsp;&nbsp;Najveće razočarenje za nas bilo je to što nisu ništa znali o grupi Majkla Bridlija. Sreli su samo grupu u jednom selu upravo preko devonske granice, gde im je nekoliko ljudi s puškama savetovalo da se ne pojave drugi put. Rekli su da su ti ljudi svakako bili meštani. Koker je pretpostavljao da su označavali manju grupu.
<BR>&nbsp;&nbsp;&nbsp;&nbsp;&nbsp;"Da su pripadali većoj grupi bili bi manje nervozni, a više radoznali", tvrdio je. "Ali ukoliko je Bridlijeva grupa u blizini, mora da postoji način da se nekako pronađe." Predložio je plavom muškarcu: "Slušajte, a kako bi bilo da mi pođemo sa vama? Možemo odraditi svoj deo, a kad ih nađemo biće nam svima lakše."
<BR>&nbsp;&nbsp;&nbsp;&nbsp;&nbsp;Trojka se upitno pogledala, a onda su potvrdno klimnuli.
<BR>&nbsp;&nbsp;&nbsp;&nbsp;&nbsp;"U redu. Pomozite nam da natovarimo kamion, pa ćemo krenuti."
<BR>&nbsp;&nbsp;&nbsp;&nbsp;&nbsp;Čarkot Old Haus izgledao je kao da je nekad bio utvrđeni zamak. Sada se vršilo ponovno utvrđivanje. Šanac oko njega bio je isušen. Međutim, Stefan je smatrao da je uspešno raskopao odvodne kanale tako da će se šanac postepeno ispuniti. Nameravao je da baci u vazduh zasute delove i tako ponovo upotpuni okruženje. Novosti koje smo mi doneli, a koje su navodile na pomisao da to neće biti potrebno, prouzrokovale su kod njega malu tugu i razočaranost. Kameni zidovi kuće bili su debeli. U najmanje tri prednja prozora bili su stavljeni mitraljezi, a pokazao nam je još dva montirana na krovu. Iza glavnih vrata bio je složen mali arsenal topova i granata, uz nekoliko bacača plamena koje nam je ponosno pokazao.
<BR>&nbsp;&nbsp;&nbsp;&nbsp;&nbsp;"Našli smo skladište oružja i proveli jedan dan skupljajući te stvari."
<BR>&nbsp;&nbsp;&nbsp;&nbsp;&nbsp;Dok sam ih pregledavao, prvi put sam shvatio da je katastrofa samom svojom potpunošću bila milostivija od onoga što bi se desilo posle nešto manje nesreće. Da je deset ili petnaest posto stanovništva ostalo nepovređeno, male zajednice kao što je ova bi se vrlo verovatno zaista našle u borbi za očuvanje života protiv izgladnelih bandi. Ali, kako su stvari sada stajale, Stefanove ratničke pripreme su verovatno bile nepotrebne. Ipak, jedno sredstvo se moglo dobro upotrebiti. Pokazao sam na bacače plamena.
<BR>&nbsp;&nbsp;&nbsp;&nbsp;&nbsp;"Ovi bi mogli dobro poslužiti za trifide", rekao sam. On se nasmešio.
<BR>&nbsp;&nbsp;&nbsp;&nbsp;&nbsp;"Imate pravo. Veoma su efikasni. Jedino smo ih zato i upotrebljavali. Uz to, to je i jedina stvar što je znam koja zaista nagoni trifide u beg. Možete pucati na njih sve dok ih ne raznesete na komade, oni neće da se maknu. Valjda ne znaju otkud potiče razaranje. Ali jedan vreo dah iz toga - i beže kao ludi."
<BR>&nbsp;&nbsp;&nbsp;&nbsp;&nbsp;"Jeste li imali mnogo poteškoća s njima?" upitao sam.
<BR>&nbsp;&nbsp;&nbsp;&nbsp;&nbsp;Činilo se da nisu. S vremena na vreme približio bi se jedan, možda dva ili tri, bio oprljen i oteran. Pri izlasku su nekoliko puta srećno izmakli, ali su obično izlazili iz vozila samo u izgrađenim predelima gde je bilo malo verovatno da se šunjaju trifidi.
<BR>&nbsp;&nbsp;&nbsp;&nbsp;&nbsp;Kad je pala noć, svi smo se popeli na krov. Bilo je još prerano za mesec. Gledali smo potpuno taman predeo. Ma koliko tražili, nijedan od nas nije mogao pronaći ni najsitniju tačkicu nekog svetlosnog signala. Isto tako se niko iz njihove grupe nije sećao da je danju video trag dima. Kad smo se ponovo spustili u svetiljkom obasjan salon, ja sam bio potišten.
<BR>&nbsp;&nbsp;&nbsp;&nbsp;&nbsp;"Preostaje nam onda još samo jedno", rekao je Koker. "Moraćemo razdeliti okrug na područja i pretražiti ih."
<BR>&nbsp;&nbsp;&nbsp;&nbsp;&nbsp;Ali to nije rekao sa ubeđenjem. Pretpostavljao sam da i on kao i ja veruje da bi Bridlijeva grupa noću i dalje namerno upotrebljavala svetlo, a danju drugi znak, možda dimni stub.
<BR>&nbsp;&nbsp;&nbsp;&nbsp;&nbsp;Međutim, kako niko nije imao bolji predlog posvetili smo se deljenju karte na sekcije, nastojeći da svaka uključi poneko uzvišenje sa koga bi se moglo videti dalje.
<BR>&nbsp;&nbsp;&nbsp;&nbsp;&nbsp;Sledećeg dana smo otišli kamionom u grad i iz njega se raštrkali manjim automobilima u potragu.
<BR>&nbsp;&nbsp;&nbsp;&nbsp;&nbsp;Bio je to bez sumnje najtužniji dan koji sam proveo otkako sam lutao Vestminsterom po Džozelinom tragu.
<BR>&nbsp;&nbsp;&nbsp;&nbsp;&nbsp;Na samom početku nije bilo tako loše. Putokazi su pokazivali 'prema Ekseteru i zapadu', kao i prema drugim mestima kao da ona još žive uobičajenim životom. Katkad sam, mada retko, viđao ptice. A uz puteljke je raslo divlje cveće koje je izgledalo kao i uvek.
<BR>&nbsp;&nbsp;&nbsp;&nbsp;&nbsp;Međutim, druga strana slike nije bila tako dobra. Prolazio sam kraj polja na kojima je ležala uginula stoka, ili je tumarala nasumce, a nepomužene krave mukale su od bola; na nekim poljima su obeshrabrene ovce rezignirano čekale na smrt radije nego da se oslobode trnjaka ili bodljikave žice, a druge su pasle lutajući, ili su gladovale s prekornim pogledom u svojim slepim očima.
<BR>&nbsp;&nbsp;&nbsp;&nbsp;&nbsp;Prolaženje pored farmi postajalo je neprijatno. Sigurnosti radi dopuštao sam sebi samo dva centimetra za ventilaciju na vrhu prozora, ali sam i to zatvarao kad god bih pred sobom opazio farmu uz cestu.
<BR>&nbsp;&nbsp;&nbsp;&nbsp;&nbsp;Trifidi su bili svuda naokolo. Katkad bih ih video kako prelaze preko polja ili kako mirno stoje pored živica. U više dvorišta dopalo im se đubrište, pa su carevali na njemu čekajući da uginula stoka istrune do prvog stepena gnjilosti. Sada sam ih gledao sa odvratnošću kakvu nisu nikad ranije pobuđivali u meni. Strašne tuđe stvari koje su izvesni među nama nekako stvorili, a koje smo svi mi drugi u svojoj bezbrižnoj lakomosti uzgajali po celom svetu. Čovek čak nije mogao kriviti prirodu zbog njih. Oni su bili nekako uzgajani kao što smo uzgajali ukrasno cveće ili groteskne parodije pasa... A sada sam počeo da ih mrzim ne samo zbog njihove navike da se hrane lešinama - više nego bilo šta drugo, oni su, izgleda, mogli da se koriste našom nesrećom i cvetaju na njoj...
<BR>&nbsp;&nbsp;&nbsp;&nbsp;&nbsp;Što je dan više odmicao, moj osećaj samoće je rastao. Na svakom brežuljku i uzvišici zastao bih i pregledao predeo koliko mi je dogled dopuštao. Jednom sam opazio dim i stigao do njegovog izvora; bio je to mali voz spaljen na pruzi. Još ne znam kako se to moglo desiti, jer kraj njega nije bilo nikoga. Drugi put sam požurio prema jednoj kući sa zastavom na koplju, ali sam konstatovao da je tiha, mada ne prazna. Jedanput mi je, pak, palo u oči belo komešanje na dalekom brežuljku, ali kad sam pogledao kroz dogled spazio sam pola tuceta ovaca kako se panično vrte u krugu dok ih jedan trifid stalno i bezuspešno udara po vunastim leđima. Nigde nisam video ni traga živim ljudima.
<BR>&nbsp;&nbsp;&nbsp;&nbsp;&nbsp;Kada bih stao da nešto pojedem, nisam se zadržavao duže nego što je bilo potrebno. Jeo sam brzo, osluškujući tišinu koja je počela da me nervira, željan da ponovo krenem na put i da me prati bar šum moga automobila.
<BR>&nbsp;&nbsp;&nbsp;&nbsp;&nbsp;Čovek je počeo da uobražava aveti. Jednom sam opazio ruku kako maše s prozora, ali kad sam stigao do nje našao sam samo granu koja se njihala pred prozorom. Video sam kako je jedan čovek stao nasred polja i okrenuo se da bi pogledom pratio moj prolazak, ali mi je dogled pokazao da se on nije mogao zaustaviti niti okrenuti: bilo je to strašilo za ptice. Čuo sam glasove kako me zovu, jedva čujne nad bukom motora; stao sam i ugasio ga. Nije bilo glasova, ničega, samo daleka, daleka tužaljka jedne nepomužene krave.
<BR>&nbsp;&nbsp;&nbsp;&nbsp;&nbsp;Prisetio sam se da tu i tamo, rasuti po okolini, mora da postoje ljudi koji veruju da su potpuno sami i jedini preživeli. Žalio sam ih više nego bilo koga u ovoj nesreći.
<BR>&nbsp;&nbsp;&nbsp;&nbsp;&nbsp;Tokom poslepodneva nastavio sam sa sve manje poleta i nade da krstarim uzduž i popreko svoje sekcije na karti, jer se nisam usudio rizikovati da ne proverim ono u što sam intimno bio siguran. Konačno sam, međutim, došao do zaključaka da ukoliko postoji neka veća grupa u području koje mi je dodeljeno, onda se ona namerno krije. Nisam mogao preći svaki puteljak i sporednu cestu, ali bih se mogao zakleti da se zvuk moje trube, ni najmanje slabe, čuo na svakom lancu moga sektora. Završio sam i odvezao se natrag do mesta gde smo parkirali kamion; bio sam u najcrnjem raspoloženju. Ispostavilo se da se niko drugi nije još pojavio, pa sam, da bih ubio vreme i zato što sam morao suzbiti duhovnu jezu, skrenuo u obližnju krčmu i natočio dobru čašu brendija.
<BR>&nbsp;&nbsp;&nbsp;&nbsp;&nbsp;Drugi je stigao Stefan. Izgleda da je ekspedicija ostavila na njega isti utisak kao i na mene, jer je odrečno mahnuo glavom prema flaši koju sam otvorio. Deset minuta kasnije pridružio nam se ambiciozni radiofonist. Sa sobom je doveo raščupanog mladića divljeg pogleda koji se, izgleda, nije oprao ni obrijao nekoliko sedmica. On je lutao cestom; čini se da mu je to bilo jedino zanimanje. Jedne večeri, nije tačno znao koga dana, našao je udoban sjenik i u njemu je proveo noć. Pošto je toga dana prevalio nešto više od svoje uobičajene kvote kilometara, zaspao je gotovo istog trenutka kad je legao. Sledećeg jutra se probudio u mori, i još nije bio potpuno siguran je li on lud ili je svet lud. Prošlo je još otprilike pola sata, a zatim je stigao Koker. Pratili su ga jedno ovčarsko kuče i jedna neverovatna stara gospa. Bilo je očigledno da je odevena u svoju najbolju odeću. Njena čistoća i odmerenost bili su isto tako upadljivi kao njihov nedostatak kod našeg prvog novajlije. Zastala je, dostojanstveno oklevajući na pragu bara. Koker je predstavi.
<BR>&nbsp;&nbsp;&nbsp;&nbsp;&nbsp;"Ovo je gospoda Forset, jedina vlasnica Forsetove trgovine mešovitom robom u sklopu od oko deset kućica, dve krčme i jedne crkve poznate pod imenom Čipington Darni. A gospoda Forset kuva. Samo da znate kako kuva!"
<BR>&nbsp;&nbsp;&nbsp;&nbsp;&nbsp;Gospoda Forset nam je kimnula dostojanstveno, koraknula je napred samosvesno, sela je pažljivo, a zatim dopustila da joj se utisne u ruku čaša portoa, kojoj je potom sledila i druga čaša.
<BR>&nbsp;&nbsp;&nbsp;&nbsp;&nbsp;Odgovarajući na naša pitanja priznala je da je neobično čvrsto spavala za vreme one fatalne večeri i sledeće noći. U tačne razloge tome nije ulazila ni ona, a ni mi je nismo pitali. Pošto se nije desilo ništa što bi je probudilo, ona je nastavila da spava do podne sledećeg dana. Kad se probudila nije se osećala dobro, pa nije ustala do sredine poslepodneva. Činilo joj se čudnom ali i srećnom okolnošću to što je niko nije tražio u trgovini. Kad je ustala i pošla do vrata videla je 'jednu od onih odurnih trifidskih stvari' kako stoji u njenom vrtu i jednog čoveka kako leži na putu baš ispred njenih vrata - naime videla mu je noge. Upravo je pošla prema njemu kad je opazila da se trifid miče, pa je u poslednjem trenutku zalupila vrata. To je za nju očigledno bio gadan trenutak, pa ju je sećanje na njega toliko uznemirilo da je morala natočiti i treću čašu portoa.
<BR>&nbsp;&nbsp;&nbsp;&nbsp;&nbsp;Posle toga je nastavila da čeka da neko dođe i odstrani trifida i čoveka. Činilo se da taj dolazak traje nekako dugo, ali se ona prilično udobno izdržavala od sadržine svoga dućana. Još je čekala - objasnila je točeći četvrtu čašu portoa s ljupkom rastresenošću - kad je Koker privučen dimom njene vatre, metkom razneo vrh trifida i potražio je.
<BR>&nbsp;&nbsp;&nbsp;&nbsp;&nbsp;Nahranila je Kokera, a on joj je zauzvrat dao savet. Nije bilo lako da joj se objasni pravo stanje. Na kraju je predložio da ona pogleda u selo pazeći na trifide, a on će se vratiti u pet i videti šta je odlučila. Vrativši se našao ju je obučenu, sa spakovanom torbom i potpuno spremnu za polazak.
<BR>&nbsp;&nbsp;&nbsp;&nbsp;&nbsp;Vrativši se u Čarkot Old Haus, uveče smo se ponovo okupili oko karte. Koker je počeo obeležavati nove predele za pretraživanje. Gledali smo ga bez oduševljenja. Na kraju je Stefan rekao ono što smo svi, uključujući verujem i samog Kokera, mislili:
<BR>&nbsp;&nbsp;&nbsp;&nbsp;&nbsp;"Gledajte, prešli smo zajedno celokupno zemljište u promeru od oko dvadeset i pet kilometara. Jasno je da oni nisu u neposrednoj okolini. Ili su vaše informacije bile netačne, ili su se odlučili da ne ostanu ovde nego su otišli dalje. Mislim da bi nastavljanje potrage bilo gubljenje vremena kao i danas."
<BR>&nbsp;&nbsp;&nbsp;&nbsp;&nbsp;Koker je odložio šestar kojim se služio.
<BR>&nbsp;&nbsp;&nbsp;&nbsp;&nbsp;"A šta vi predlažete?"
<BR>&nbsp;&nbsp;&nbsp;&nbsp;&nbsp;"Pa, meni se čini da bismo veliki deo okruga mogli brzo pregledati iz vazduha, i to sasvim dobro. Kladim se u sve što hoćete da će svi oni koji budu čuli motor aviona izići i dati neki znak."
<BR>&nbsp;&nbsp;&nbsp;&nbsp;&nbsp;Koker je zavrteo glavom. "Kako se toga nismo setili ranije? Razume se, trebalo bi imati helikopter, ali gde da ga nađemo i ko bi leteo u njemu?"
<BR>&nbsp;&nbsp;&nbsp;&nbsp;&nbsp;"Oh, ja mogu upravljati tom stvari", rekao je radiofonist samouvereno.
<BR>&nbsp;&nbsp;&nbsp;&nbsp;&nbsp;Bilo je nečeg uverljivog u njegovom glasu:
<BR>&nbsp;&nbsp;&nbsp;&nbsp;&nbsp;"Jeste li ikad leteli?" upitao je Koker.
<BR>&nbsp;&nbsp;&nbsp;&nbsp;&nbsp;"Ne", priznao je radiofonist, "ali mislim da to ne bi bilo teško kad se čovek jednom u to uvede."
<BR>&nbsp;&nbsp;&nbsp;&nbsp;&nbsp;"Hm", rekao je Koker gledajući ga nepoverljivo.
<BR>&nbsp;&nbsp;&nbsp;&nbsp;&nbsp;Stefan se setio da su se dva aerodroma nalazila nedaleko odavde, a da je u Jovilu radio servis aero-taksija.
<BR>
<BR>&nbsp;&nbsp;&nbsp;&nbsp;&nbsp;Uprkos našim sumnjama, radiofonist je održao reč. Bio je potpuno uveren da ga njegov instinkt za mehanizme neće napustiti. Posle pola sata vežbanja poleteo je helikopterom natrag do Čarkota.
<BR>&nbsp;&nbsp;&nbsp;&nbsp;&nbsp;Helikopter je četiri dana kružio u sve širim krugovima. Prva dva je osmatrao Koker, a druga dva dana zamenio sam ga ja. Ukupno smo pronašli deset grupica. Nijedna od njih nije ništa znala o Bridlijevoj družini i ni u jednoj nije bilo Džozele. Kad god bismo našli neku grupu sletali bismo. Obično ih je bilo dvoje ili troje; najveća je imala sedam članova. Pozdravljali bi nas uzbuđeno i s nadom, ali uskoro, čim bi saznali da predstavljamo samo grupu sličnu njihovoj, a ne prethodnicu spasavanja u većim razmerama, njihov interes bi iščezao. Nismo im mogli ponuditi mnogo toga što već nisu sami imali. Neki od njih postali su u svojoj razočarenosti nerazumno grubi i preteći, ali se većina jednostavno vratila u malodušnost. Po pravilu su pokazivali malo želje da se spoje s drugim grupama; bilo im je draže da prisvoje što mogu više i da sebi izgrade što udobnija skloništa u iščekivanju Amerikanaca koji će sigurno naći neki izlaz. Činilo se da o tome postoji veoma raširena fiks-ideja. Naše primedbe da će svi Amerikanci koji prežive verovatno imati više nego pune ruke posla kod svoje kuće primljene su kao čisto obeshrabrivanje. Uveravali su nas da Amerikanci nikad ne bi dopustili da se tako nešto desi u njihovoj zemlji. Uprkos toj mikoberovskoj fiksaciji na američke dobre vile, svakoj grupi ostavili smo kartu s približnim položajem grupa koje smo već pronašli za slučaj da promene mišljenje i zažele da se spoje radi međusobnog pomaganja.
<BR>&nbsp;&nbsp;&nbsp;&nbsp;&nbsp;Letovi nisu bili ni izdaleka prijatan zadatak, ali u svakom slučaju bolji od osamljenog izviđanja na zemlji. Posle četvrtog bezuspešnog dana odlučili smo da napustimo traganje.
<BR>&nbsp;&nbsp;&nbsp;&nbsp;&nbsp;U najmanju ruku, to su drugi odlučili. Ja nisam tako mislio; moje traganje bilo je lično, a njihovo nije. Ja sam Bridlijevu grupu tražio kao sredstvo, a ne kao cilj. Kad bih ih našao i ustanovio da Džozela nije sa njima nastavio bih da tragam. Ali nisam mogao od ostalih očekivati da nastave samo radi mene.
<BR>&nbsp;&nbsp;&nbsp;&nbsp;&nbsp;Ustanovio sam da, začudo, za sve to vreme nisam našao nikog drugog ko bi nekoga tražio. Svi su sem slučajno Stefana i njegove devojke bili potpuno otrgnuti od prijatelja ili rodbine koji bi ih povezivali s prošlošću, i stupali su u nov život sa stranim ljudima. Koliko sam mogao videti, samo sam ja smesta stvorio novu vezu, ali i ta je bila tako kratka da sam onog časa jedva shvatio koliku je važnost imala za mene...
<BR>&nbsp;&nbsp;&nbsp;&nbsp;&nbsp;Kad je donesena odluka o prekidu traganja, Koker je rekao:
<BR>&nbsp;&nbsp;&nbsp;&nbsp;&nbsp;"U redu. Onda moramo razmisliti šta ćemo sa sobom."
<BR>&nbsp;&nbsp;&nbsp;&nbsp;&nbsp;"Nabavićemo zalihe za zimu i nastaviti kao i dosad. Šta bismo drugo radili?" upitao je Stefan.
<BR>&nbsp;&nbsp;&nbsp;&nbsp;&nbsp;"Razmišljao sam o tome", kazao mu je Koker. "To bi možda išlo neko vreme, a šta bi se desilo kasnije?"
<BR>&nbsp;&nbsp;&nbsp;&nbsp;&nbsp;"Ako potrošimo zalihe, pa dobro, ima ih još mnogo naokolo", rekao je radiofonist.
<BR>&nbsp;&nbsp;&nbsp;&nbsp;&nbsp;"Amerikanci će biti ovde pre Božića", rekla je Stefanova devojka.
<BR>&nbsp;&nbsp;&nbsp;&nbsp;&nbsp;"Slušajte", počeo je Koker strpljivo. "Stavite neko vreme Amerikance u klasu na-vrbi-svirala-ne-lipši-magare, molim vas. Pokušajte da zamislite svet u kome nema Amerikanaca - možete li?"
<BR>&nbsp;&nbsp;&nbsp;&nbsp;&nbsp;Devojka je zurila u njega.
<BR>&nbsp;&nbsp;&nbsp;&nbsp;&nbsp;"Ali mora ih biti", rekla je.
<BR>&nbsp;&nbsp;&nbsp;&nbsp;&nbsp;Koker je tužno uzdahnuo. Okrenuo se prema radiofonisti.
<BR>&nbsp;&nbsp;&nbsp;&nbsp;&nbsp;"Ove zalihe neće potrajati zauvek. Kako ja gledam na situaciju, mi u svom novom svetu počinjemo sa vrlo povoljnog polazišta. Snabdeveni smo glavnicom, dovoljnom količinom svega za početak, ali ona neće trajati večno. Mi ne bismo ni kroz više pokolenja bili kadri da pojedemo namirnice koje nas čekaju kad bi se one održale. Ali, one se neće održati. Mnogo će se toga veoma brzo pokvariti. I to ne samo hrane. Sve će, sporije ali sasvim sigurno, početi da se raspada. Ukoliko želimo da sledećih godina jedemo nešto sveže, moraćemo to sami uzgajati. To se sada možda čini daleko, ali doći će vreme kad ćemo sve morati da uzgajamo sami. Doći će i vreme kad će svi traktori biti istrošeni ili zarđali, i kad svakako neće više biti nafte da ih pokreće, kad ćemo se sasvim spustiti do prirode i blagosiljati konje - ako ih budemo imali. Ovo je predah - samo bogomdani predah - u kome se oporavljamo od prvog potresa i sabiramo, ali ipak samo predah. Kasnije ćemo morati da oremo, još kasnije da naučimo kako se prave lemeši, a kasnije od svega toga kako se topi železo za izradu lemeša. Mi smo sada na putu koji će nas voditi n trag i natrag i natrag i natrag dok ne uznemognemo, ako uzmognemo, da nadomestimo sve što trošimo. Samo tada ćemo moći da se zaustavimo na putu koji vodi nazad u divljaštvo. Ali kad to jednom postignemo, možda ćemo opet početi da polako puzimo prema gore."
<BR>&nbsp;&nbsp;&nbsp;&nbsp;&nbsp;Pogledao je po krugu da bi video da li ga sledimo.
<BR>&nbsp;&nbsp;&nbsp;&nbsp;&nbsp;"Mi to možemo učiniti ako hoćemo. Najvrednije što posedujemo jeste naše znanje. Ono je prečica koja će nam omogućiti da ne počnemo tamo gde i naši preci. Mi to znanje celokupno posedujemo u knjigama ukoliko se pobrinemo da ga pronađemo."
<BR>&nbsp;&nbsp;&nbsp;&nbsp;&nbsp;Ostali su radoznalo gledali Kokera. Prvi put su ga čuli u jednom od njegovih govorničkih raspoloženja.
<BR>&nbsp;&nbsp;&nbsp;&nbsp;&nbsp;"Koliko sam ja čitao povest", nastavio je, "za upotrebu znanja potrebna je dokolica. Tamo gde svi moraju teško raditi da bi se naprosto održali i gde nema dokolice za razmišljanje, znanje stagnira, a ljudi sa njim. Razmišljanjem se bave pretežno ljudi koji nisu direktno produktivni - ljudi za koje izgleda kao da žive gotovo potpuno od tuđeg rada, ali koji u stvari predstavljaju dugoročnu investiciju. Nauka se razvila u gradovima i velikim institucijama, izdržavao ju je rad sela. Slažete li se sa tim?"
<BR>&nbsp;&nbsp;&nbsp;&nbsp;&nbsp;Stefan je nabrao čelo.
<BR>&nbsp;&nbsp;&nbsp;&nbsp;&nbsp;"Manje ili više da, ali ne vidim kud smerate."
<BR>&nbsp;&nbsp;&nbsp;&nbsp;&nbsp;"Reč je o ekonomičnoj veličini. Zajednica naše sadašnje veličine ne može učiniti ništa drugo sem da postoji i propada. Ako ostanemo ovde u sadašnjem broju, samo nas desetoro, svršićemo potpuno neizbežno u postepenom i beskorisnom iščekivanju. Ukoliko bude dece moći ćemo od našeg rada odvojiti samo toliko vremena koliko da im damo najosnovnije obrazovanje; u drugoj generaciji imaćemo divljake ili klade. Da se održimo, da upotrebimo znanje iz biblioteka, trebaće nam učitelj, lekar i vođa, a mi moramo biti sposobni da ih izdržavamo dok nam pomažu."
<BR>&nbsp;&nbsp;&nbsp;&nbsp;&nbsp;"Pa dobro?" upitao je Stefan posle pauze.
<BR>&nbsp;&nbsp;&nbsp;&nbsp;&nbsp;"Razmišljao sam o mestu koje smo Bil i ja videli u Tinšamu. Govorili smo vam o njemu. Ženi koja pokušava da upravlja njime bila je potrebna pomoć, i to nužno. Ona se brine o pedeset ili šezdeset ljudi, a otprilike njih dvanaestak vidi. Tako ne može. Ona zna da ne može, ali to nije htela da nam prizna. Nije htela da nam duguje zahvalnost zato što bi nas zamolili da ostanemo. Međutim, bilo bi joj veoma drago kad bismo se na kraju vratili i zatražili da nas primi."
<BR>&nbsp;&nbsp;&nbsp;&nbsp;&nbsp;"Dobri bože", rekao sam. "Ne mislite valjda da nas je namerno uputila u pogrešnom pravcu?"
<BR>&nbsp;&nbsp;&nbsp;&nbsp;&nbsp;"Ne znam. Možda nisam u pravu, ali je čudno da nismo ni čuli ni videli traga od Bridlija i njegove družine, zar ne? U svakom slučaju ispada tako, bilo da je to nameravala ili ne, jer sam odlučio da se vratim. Ako želite čuti moje razloge, evo ih - bar dva glavna. Prvo, ako se to mesto ne uzme čvrsto u ruke, ono će propasti, što bi bilo tragedija za sve one ljude. Drugo, njegov položaj je mnogo bolji od ovoga. Ima farmu kojoj ne treba mnogo da bi se uredila; praktično je sama sebi dovoljna, ali se po potrebi može proširiti. Ovo mesto bi zahtevalo mnogo truda za organizovanje i obrađivanje. Što je još važnije, ono je dovoljno veliko da pruži vremena za podučavanje, i to kako slepih koji su sada tamo tako i dece s vidom koju će oni imati kasnije. Verujem da se to može ostvariti, i učinio bih sve što stoji do mene da ga ostvarim, a ukoliko se to oholoj gospođici Djurant ne dopada neka se obesi.
<BR>&nbsp;&nbsp;&nbsp;&nbsp;&nbsp;Stvar je u ovome. Mislim da bih uspeo sa tim mestom i sada, ali znam da bismo ga svi zajedno mogli reorganizovati za nekoliko nedelja. Onda bismo živeli u zajednici koja raste i koja može ozbiljno pokušati da se održi. Alternativa je da ostanete u grupici koja će propadati i postajati sve očajnije osamljena tokom vremena. Šta mislite o tome?"
<BR>&nbsp;&nbsp;&nbsp;&nbsp;&nbsp;Bilo je još diskusije i propitkivanja o pojedinostima, ali ne mnogo dvoumljenja. Oni između nas koji su bili u potrazi okusili su strašnu usamljenost koja bi nas snašla. Niko nije bio vezan za ovu kuću. Izabrali su je zbog njenih odbrambenih svojstava. Drugih većih prednosti nije imala. Većina je već osećala sve jači pritisak samoće. Pomisao na šire i raznovrsnije društvo bila je sama po sebi privlačna. Posle jednog sata, diskusija se pozabavila pitanjem transporta i pojedinostima seobe, a odluka o prihvatanju Kokerovog predloga stvorila se manje-više sama od sebe. Samo se Stefanova devojka dvoumila.
<BR>&nbsp;&nbsp;&nbsp;&nbsp;&nbsp;"Taj Tinšam - je li to veoma malo mesto?" upitala je s nelagodnošću.
<BR>&nbsp;&nbsp;&nbsp;&nbsp;&nbsp;"Ništa se ne brinite", hrabrio ju je Koker. "Ucrtano je na svim najboljim američkim kartama."
<BR>
<BR>&nbsp;&nbsp;&nbsp;&nbsp;&nbsp;U nekom od ranih časova sledećeg jutra shvatio sam da ne mogu sa ostalima u Tinšam. Kasnije ću možda doći, ali sada ne...
<BR>&nbsp;&nbsp;&nbsp;&nbsp;&nbsp;U početku sam nameravao da ih pratim ako ni zbog čega drugog, a ono zato da iscedim iz gospođice Djurant istinu o cilju Bridlijeve grupe. Ali morao sam priznati neugodnu istinu da nisam znao da li je Džozela s njima; štaviše, da su sve informacije koje sam dosad uspeo da sakupim navodile na pomisao da nije. Bilo je gotovo sigurno da nije prošla kroz Tinšam. Ali ako ih nije potražila, kuda je onda otišla? Bilo je vrlo malo verovatno da je u zgradi Univerziteta postojala i druga adresa koju ja nisam video...
<BR>&nbsp;&nbsp;&nbsp;&nbsp;&nbsp;A onda sam se, kao u blesku munje, setio razgovora koji smo vodili u prisvojenom stanu. Video sam je kako sedi u svojoj plavoj večernjoj haljini, a svetlost sveća odražava se u dijamantima dok govorimo... "A šta je sa saseškim brežuljcima? Znam krasnu staru seosku kuću na severnim padinama..." Tada sam shvatio šta treba da činim...
<BR>&nbsp;&nbsp;&nbsp;&nbsp;&nbsp;Ujutro sam obavestio Kokera. On je saosećao sa mnom, ali se očigledno trudio da mi ne podstiče nadu isuviše.
<BR>&nbsp;&nbsp;&nbsp;&nbsp;&nbsp;"U redu. Činite ono što vam se čini da je najbolje", složio se. "Nadam se - dobro, u svakom slučaju znate gde ćemo biti, pa možete oboje doći do Tinšama i pomoći da udesimo onu ženu dok se ne opameti."
<BR>&nbsp;&nbsp;&nbsp;&nbsp;&nbsp;Toga jutra promenilo se vreme. Kiša je padala u mlazevima još dok sam se peo u poznati kamion. Pa ipak sam se osećao dobro raspoložen i pun nade tako da me ni deset puta jača kiša ne bi oneraspoložila niti navela na promenu plana. Koker je izišao da me isprati. Znao sam zašto je to učinio, jer sam, a da mi to nije morao reći, osećao kako ga muči sećanje na svoj prvi brzopleti plan i na njegove posledice. Stajao je kraj kabine i pružio mi ruku, a voda mu se slivala niz vrat.
<BR>&nbsp;&nbsp;&nbsp;&nbsp;&nbsp;"Samo polako, Bile. Ambulantnih kola više nema, a njoj će biti draže da stigneš čitav. Dobra sreća - i oprosti mi zbog svega kada je budeš našao."
<BR>&nbsp;&nbsp;&nbsp;&nbsp;&nbsp;Rekao je 'kada', ali je njegov ton govorio 'ako'.
<BR>&nbsp;&nbsp;&nbsp;&nbsp;&nbsp;Poželeo sam im sreću u Tinšamu, a zatim sam ubacio brzinu i odvezao se prskajući po blatnjavom kolniku.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
