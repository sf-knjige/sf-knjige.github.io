<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. PUT U NADI
<P>&nbsp;&nbsp;&nbsp;&nbsp;&nbsp;Jutro je bilo pokvareno manjim nezgodama. Najpre je bila voda u karburatoru. Onda sam uspeo da vozim dvadesetak kilometara prema severu u ubeđenju da idem na istok, i pre nego što sam to sasvim ispravio imao sam okapanja s paljenjem na pustoj strmoj cesti, kilometrima daleko od bilo kakvog mesta. Ova zadržavanja, ili možda prirodna reakcija, u mnogome su pokvarila poletno raspoloženje s kojim sam krenuo. Kad sam sve popravio bio je već jedan sat posle podne i vreme se prolepšalo.
<BR>&nbsp;&nbsp;&nbsp;&nbsp;&nbsp;Sunce se pojavilo. Sve je izgledalo jasno i sveže, ali čak ni to, ni činjenica da je sledećih tridesetak kilometara sve išlo glatko, nije odstranilo potištenost koja me ponovo obuzimala. Sad kada sam bio zaista sam, nisam se mogao otresti osećaja usamljenosti. Ponovo me je obuzelo kao onoga dana kad smo se rastali da bismo tražili Majkla Bridlija, samo s dvostrukom snagom... Dotada sam uvek mislio da je usamljenost nešto negativno - odsustvo društva; i svakako nešto privremeno... Toga dana sam naučio da je ona mnogo više. Ona može tištati i ophrvati, iskriviti obične stvari i poigrati se s razumom. Ona neprijateljski vreba svuda naokolo, zatežući čoveku nerve i trzajući po njima strepnjama, ne dopuštajući mu ni za trenutak da zaboravi kako nema nikoga da mu pomogne, nikoga ko bi se brinuo za njega. Stvarala je predstavu o čoveku kao atomu izgubljenom u prostranstvima i sve vreme čekala priliku da ga preštraši, da ga strašno prestraši - zapravo, to je usamljenost pokušavala; a to joj se nikada ne sme dopustiti...
<BR>&nbsp;&nbsp;&nbsp;&nbsp;&nbsp;Uskratiti društvenom biću društvo znači osakatiti ga, izvršiti nasilje nad njegovom prirodom. Zarobljenik i pustinjak svesni su da čopor postoji iza granica njihovog progonstva; oni su jedan vid čopora. Ali kad on više ne postoji, onda za biće iz čopora više nema celine. Ono više nije deo nekog jedinstva, nego nakaza koja ne spada nigde. Ako ne uspe da sačuva prisebnost, biće je potpuno izgubljeno; krajnje i strašno tako da postaje samo trzaj u udovima mrtvog tela.
<BR>&nbsp;&nbsp;&nbsp;&nbsp;&nbsp;Sada sam se morao odupirati mnogo jače nego ranije. Samo me je čvrsta nada da ću na kraju svog puta naći društvo sačuvala da se ne vratim i umanjim napetost prisustvom Kokera i drugih.
<BR>&nbsp;&nbsp;&nbsp;&nbsp;&nbsp;Prizori koje sam video uz cestu imali su sa tim malo ili ništa zajedničko. Mada su neki od njih bili strašni, već sam bio oguglao. Užas ih je napustio upravo onako kao što i užas koji leži nad velikim bojnim poljima bledi u povesti. Više nisam gledao na te stvari kao na deo ogromne i impresivne tragedije. Moja borba je bila lični sukob sa instinktima vrste; stalna defanzivna borba bez mogućnosti pobede. U svom srcu sam znao da neću dugo izdržati sam.
<BR>&nbsp;&nbsp;&nbsp;&nbsp;&nbsp;Da bih se opteretio poslom, vozio sam brže nego što je trebalo. U nekom gradiću, čije sam ime zaboravio, zakrenuo sam za ugao i udario pravo u poluteretni auto koji se preprečio preko cele ulice. Na sreću, moj čvrsti kamion pretrpeo je samo nekoliko ogrebotina, ali su vozila uspela da se tako đavolski vešto zakvače da sam se veoma namučio dok sam ih na skučenom prostoru razdvojio. Taj problem sam rešavao ceo sat, što mi je zaista koristilo, jer je moje misli skrenulo na praktičnije stvari.
<BR>&nbsp;&nbsp;&nbsp;&nbsp;&nbsp;Posle toga sam vozio nešto opreznije sem nekoliko minuta uzbrdo nakon ulaska u šumu Nju Forest. Razlog je bio helikopter koji sam opazio kroz granje kako leti na nevelikoj visini. Trebalo je da pređe preko moga puta nešto dalje napred. Na nesreću, drveće je tamo raslo blizu ceste i mora da ju je gotovo potpuno skrivalo od pogleda iz vazduha. Ubrzao sam, ali kad sam stigao na otvorenije tlo, helikopter je već bio samo tačka koja je lebdela sve dalje prema severu. Pa ipak me je čak i pogled na njega ohrabrio.
<BR>&nbsp;&nbsp;&nbsp;&nbsp;&nbsp;Nekoliko kilometara dalje prošao sam kroz seoce koje je bilo uredno razmešteno oko trouglastog parka. Na prvi pogled, ono je mešavinom kućica, prekrivenih crepom, i rascvetanih vrtova oko njih bilo ljupko kao da je izišlo iz slikovnice. Ali, prolazeći, nisam obratio veću pažnju na vrtove; obris trifida se isuviše često neskladno uzdizao iznad cvetova. Gotovo sam bio prošao kroz selo kad je neka mala spodoba iskočila kroz jedna od poslednjih vrtnih vrata i dotrčala uz cestu prema meni mašući obema rukama. Stao sam, gotovo već instinktivno osvrnuo se za trifidima, uzeo pušku i sišao.
<BR>&nbsp;&nbsp;&nbsp;&nbsp;&nbsp;Dete je bilo obučeno u plavu pamučnu haljinicu, bele čarapice i sandale. Činilo se da ima oko devet ili deset godina. Ljupka devojčica - to sam uočio odmah, mada su njeni tamnosmeđi uvojci bili zapušteni, a lice umazano suzama. Povukla me za rukav.
<BR>&nbsp;&nbsp;&nbsp;&nbsp;&nbsp;"Molim, molim", rekla je žurno, "molim vas dođite i pogledajte šta se desilo Tomiju."
<BR>&nbsp;&nbsp;&nbsp;&nbsp;&nbsp;Zurio sam u nju. Strašna samoća toga dana raspršila se; moj um kao da se oslobadao čahure u koju sam ga zatvorio. Poželeo sam da je dignem i privinem k sebi. Osećao sam kako mi naviru suze. Pružio sam joj ruku, a ona ju je primila. Zajedno smo se vratili kroz vrata kroz koja je izišla.
<BR>&nbsp;&nbsp;&nbsp;&nbsp;&nbsp;"Tomi je tamo", rekla je pokazujući.
<BR>&nbsp;&nbsp;&nbsp;&nbsp;&nbsp;Dečačić od oko četiri godine ležao je na malom parčetu tratine među gradicama cveća. Na prvi pogled bilo je sasvim jasno zašto je bio tamo.
<BR>&nbsp;&nbsp;&nbsp;&nbsp;&nbsp;"Stvar ga je udarila", rekla je. "Udarila ga je, pa je pao. A htela je udariti i mene kad sam pokušala da mu pomognem. Gadna stvar."
<BR>&nbsp;&nbsp;&nbsp;&nbsp;&nbsp;"Stavi ruke na uši. Napraviću bum", rekao sam.
<BR>&nbsp;&nbsp;&nbsp;&nbsp;&nbsp;Učinila je to, a ja sam trifidu razneo vrh.
<BR>&nbsp;&nbsp;&nbsp;&nbsp;&nbsp;"Gadna stvar!" ponovila je. "Je li sad mrtav?"
<BR>&nbsp;&nbsp;&nbsp;&nbsp;&nbsp;Upravo sam joj hteo reći da jeste kad je počeo kloparati štapićima po svom deblu, baš kao i onaj u Stipl Honiju. Kao i tada, i sada sam ispraznio i drugi naboj da bi prestao.
<BR>&nbsp;&nbsp;&nbsp;&nbsp;&nbsp;"Da", rekao sam. "Sada je mrtva."
<BR>&nbsp;&nbsp;&nbsp;&nbsp;&nbsp;Prešli smo do dečačića. Skarletna brazda od bodlje videla se na njegovom bledom obrazu. To mora da se dogodilo pre nekoliko sati. Kleknula je kraj njega.
<BR>&nbsp;&nbsp;&nbsp;&nbsp;&nbsp;"Ne možemo mu pomoći", kazao sam joj blago.
<BR>&nbsp;&nbsp;&nbsp;&nbsp;&nbsp;Podigla je pogled sa svežim suzama u očima.
<BR>&nbsp;&nbsp;&nbsp;&nbsp;&nbsp;"Je li i Tomi mrtav?"
<BR>&nbsp;&nbsp;&nbsp;&nbsp;&nbsp;Čučnuo sam kraj nje i potvrdio klimanjem glave.
<BR>&nbsp;&nbsp;&nbsp;&nbsp;&nbsp;"Na žalost jeste."
<BR>&nbsp;&nbsp;&nbsp;&nbsp;&nbsp;Posle nekog vremena rekla je:
<BR>&nbsp;&nbsp;&nbsp;&nbsp;&nbsp;"Jadni Tomi! Hoćemo li ga pokopati - kao psiće?"
<BR>&nbsp;&nbsp;&nbsp;&nbsp;&nbsp;"Da", kazao sam.
<BR>&nbsp;&nbsp;&nbsp;&nbsp;&nbsp;U celoj toj ogromnoj nesreći iskopao sam samo ovaj grob; a i on je bio veoma malen. Ubrala je kiticu cveća i stavila je na grob. Potom smo se odvezli.
<BR>
<BR>&nbsp;&nbsp;&nbsp;&nbsp;&nbsp;Zvala se Suzana. Već se davno, kako joj se činilo, nešto desilo njenom ocu i majci tako da nisu videli. Njen otac je izišao po pomoć i nije se vratio. Majka je izišla kasnije a deci je strogo naredila da ne napuštaju kuću: Vratila se plačući. Sledećeg dana, opet je izišla: toga puta nije se vratila. Deca su pojela ono što su našla u kući, a onda su ogladnela. Konačno je Suzana toliko ogladnela da nije poslušala naređenje, nego je potražila pomoć od gospode Valton u trgovini. Trgovina je bila otvorena ali gospođe Valton nije bilo. Niko se nije odazvao kad je Suzana zvala, pa je odlučila da uzme nešto kolača, biskvita i slatkiša, a da to kasnije saopšti gospođi Valton.
<BR>&nbsp;&nbsp;&nbsp;&nbsp;&nbsp;Videla je nekoliko stvari naokolo dok se vraćala. Jedna od njih je udarila u njenom pravcu, ali je pogrešno prosudila njenu visinu tako da joj je bodlja prešla iznad glave. Ona se uplašila, pa je tračla sve do kuće. Nakon toga je veoma pazila na stvari, i pri kasnijim izlascima naučila je i Tomija da se pazi od njih. Ali je Tomi bio tako malen; on nije video jednu koja se sakrila u obližnjem vrtu kad je jutros izišao da se igra. Suzana je više puta pokušala da mu se približi, ali je svaki put, ma koliko bila oprezna, videla vršak trifida kako drhti i neznatno se miče...
<BR>&nbsp;&nbsp;&nbsp;&nbsp;&nbsp;Otprilike sat kasnije odlučio sam da je vreme da se zaustavimo preko noći. Ostavio sam je u kamionu i pošao da pregledam nekoliko kućica sve dok nisam pronašao prikladnu, pa smo se zatim pozabavili večerom. Nisam znao mnogo o devojčicama, ali je ova mogla smazati začuđujuće količine, priznavajući da je dijeta koja se sastojala gotovo u celosti od biskvita, kolača i slatkiša ispala manje zadovoljavajuća nego što je ona očekivala. Kad smo je zajednički malo očistili i pošto sam po njenim upustvima rukovao četkom za kosu, počeo sam se osećati prilično zadovoljan rezultatom. A ona je, čini se, mogla za izvesno vreme da zaboravi sve što se desilo usled zadovoljstva što može s nekim da razgovara.
<BR>&nbsp;&nbsp;&nbsp;&nbsp;&nbsp;Razumeo sam to. I ja sam se upravo tako osećao. Međutim, posle kratkog vremena, pošto sam je stavio u krevet i sišao, začuo sam jecanje. Vratio sam se do nje.
<BR>&nbsp;&nbsp;&nbsp;&nbsp;&nbsp;"Ništa se ne brini, Suzana", rekao sam. "Ništa se ne brini. Jadnog Tomija nije bolelo, znaš - bilo je to veoma brzo." Seo sam na krevet uz nju i uzeo je za ruku. Prestala je plakati.
<BR>&nbsp;&nbsp;&nbsp;&nbsp;&nbsp;"Nije samo Tomi", rekla je. "Ono posle Tomija kad nije bilo nikoga, baš nikoga. Bilo me je tako strah..."
<BR>&nbsp;&nbsp;&nbsp;&nbsp;&nbsp;"Znam", kazao sam joj. "I ja to znam. I mene je bilo strah."
<BR>&nbsp;&nbsp;&nbsp;&nbsp;&nbsp;"Ali sad te nije strah?"
<BR>&nbsp;&nbsp;&nbsp;&nbsp;&nbsp;"Ne, a ni tebe. Vidiš zbog toga moramo ostati zajedno, pa nijedno od nas neće osećati strah."
<BR>&nbsp;&nbsp;&nbsp;&nbsp;&nbsp;"Da", složila se ozbiljno razmišljajući. "Mislim da bi to bilo zgodno..."
<BR>&nbsp;&nbsp;&nbsp;&nbsp;&nbsp;I tako smo nastavili da razgovaramo o raznim stvarima sve dok nije zaspala.
<BR>&nbsp;&nbsp;&nbsp;&nbsp;&nbsp;"Kuda idemo?" upitala je Suzana kad smo sledećeg jutra krenuli.
<BR>&nbsp;&nbsp;&nbsp;&nbsp;&nbsp;Rekao sam da tražimo jednu gospođu.
<BR>&nbsp;&nbsp;&nbsp;&nbsp;&nbsp;"Gde je ona?" pitala je Suzana.
<BR>&nbsp;&nbsp;&nbsp;&nbsp;&nbsp;Ja to nisam zasigurno znao.
<BR>&nbsp;&nbsp;&nbsp;&nbsp;&nbsp;"Kad ćemo je naći?" pitala je Suzana dalje.
<BR>&nbsp;&nbsp;&nbsp;&nbsp;&nbsp;Nisam znao zadovoljavajući odgovor ni na to.
<BR>&nbsp;&nbsp;&nbsp;&nbsp;&nbsp;"Je li to zgodna gospođa?" pitala je opet Suzana.
<BR>&nbsp;&nbsp;&nbsp;&nbsp;&nbsp;"Da", rekao sam, srećan što ovog puta mogu biti određeniji.
<BR>&nbsp;&nbsp;&nbsp;&nbsp;&nbsp;Činilo se da je Suzana time zbog nečega zadovoljna.
<BR>&nbsp;&nbsp;&nbsp;&nbsp;&nbsp;"Dobro", primetila je odobravajući, pa smo prešli na druge teme.
<BR>&nbsp;&nbsp;&nbsp;&nbsp;&nbsp;Pokušao sam da zbog nje zaobilazim veće gradove, ali nije bilo moguće izbeći mnoge neugodne prizore na selu. Posle izvesnog vremena prestao sam se pretvarati da oni ne postoje. Suzana ih je posmatrala istom mirnom zainteresovanošću kao i običan pejzaž. Oni nisu stvarali nemir kod nje, mada su je čudili i prouzrokovali zapitkivanja. Uzevši u obzir to da će odrasti u svetu koji neće imati vremena za izmotavanja i eufemizme kakvima su mene učili kad sam bio dete, učinio sam što sam mogao da o tim raznim užasima i anomalijama raspravljam na podjednako objektivan način. To je u stvari bilo veoma korisno i za mene.
<BR>&nbsp;&nbsp;&nbsp;&nbsp;&nbsp;Oko podne su se navukli oblaci i kiša je opet počela. Kad smo se oko pet sati zaustavili na cesti nešto pre Pilboroa, još je lilo kao iz kabla.
<BR>&nbsp;&nbsp;&nbsp;&nbsp;&nbsp;"Kuda ćemo sada?" upitala je Suzana.
<BR>&nbsp;&nbsp;&nbsp;&nbsp;&nbsp;"U tome", priznao sam, "baš i jeste teškoća. To je negde tamo." Mahnuo sam rukom prema maglovitoj crti brežuljaka na jugu.
<BR>&nbsp;&nbsp;&nbsp;&nbsp;&nbsp;Uporno sam pokušavao da se setim šta je Džozela još rekla o onom mestu, ali sam se sećao samo toga da je kuća bila na severnoj strani brežuljaka, a imao sam i utisak da je gledala na oniži močvarni predeo koji ih je delio od Pilboroa. Sada kad sam već stigao dovde, to mi se uputstvo činilo vrlo neodređeno. Brežuljci su se protezali kilometrima na istok i zapad.
<BR>&nbsp;&nbsp;&nbsp;&nbsp;&nbsp;"Možda najpre treba da pokušamo da li tamo preko možemo videti dim", primetio sam.
<BR>&nbsp;&nbsp;&nbsp;&nbsp;&nbsp;"Vrlo je teško bilo šta videti u kiši", rekla je Suzana praktično i sasvim ispravno.
<BR>&nbsp;&nbsp;&nbsp;&nbsp;&nbsp;Pola sata kasnije, kiša je uslužno prestala. Ostavili smo kamion i seli jedno uz drugo na neki zid. Izvesno vreme smo pažljivo proučavali niže padine brežuljaka, ali ni Suzanine oštre oči ni moj dogled nisu mogli da pronađu bilo kakav trag dima ili znak života. Kiša je opet počela.
<BR>&nbsp;&nbsp;&nbsp;&nbsp;&nbsp;"Gladna sam", rekla je Suzana.
<BR>&nbsp;&nbsp;&nbsp;&nbsp;&nbsp;Toga časa hrana me je zaista veoma malo zanimala. Kad sam već bio tako blizu, zabrinutost da saznam je li moja pretpostavka bila tačna nadvladala je sve ostalo. Dok je Suzana jela otišao sam s kamionom nešto više uz brežuljak iza nas da bismo imali bolji vidik. Između pljuskova, pri sve slabijoj svetlosti, ponovo smo osmatrali suprotnu stranu doline, ali bez rezultata. U celoj dolini nije bilo života ni pokreta sem nekoliko goveda i ovaca i ponekog trifida koji je teturao preko polja.
<BR>&nbsp;&nbsp;&nbsp;&nbsp;&nbsp;Pala mi je na um ideja, pa sam odlučio da se spustim u selo. Oklevao sam da povedem Suzanu sa sobom jer sam znao da će biti neugodno, ali je nisam mogao ostaviti samu. Kad smo stigli konstatovao sam da su je prizori kosnuli manje nego mene; deca poseduju drugačiju konvenciju strašnoga sve dok ih ne naučimo koje ih stvari moraju sablažnjavati. Sva potištenost bila je u meni. Suzana je našla više zanimljivih nego odvratnih stvari. Svaku moguću natmurenost potpuno je rasteralo oduševljenje za crveni svileni kišni kaput kojim se snabdela, uprkos tome što je bio za nekoliko brojeva prevelik. I moje traženje bilo je okrunjeno uspehom. Vratio sam se do kamiona natovaren automobilskom svetiljkom jačine manjeg reflektora što smo je našli na jednom otmenom Rols-Rojsu.
<BR>&nbsp;&nbsp;&nbsp;&nbsp;&nbsp;Postavio sam je na neku vrstu stožera kraj prozora kabine i pripremio za uključivanje. Kad je to bilo učinjeno preostalo nam je jedino da čekamo na mrak i da se nadamo da će kiša popustiti. Kad se potpuno smračilo, kiša je još samo pomalo kapala. Upalio sam reflektor i poslao sjajan zrak kroz noć. Polako sam okretao lampu s jedne na drugu stranu, držeći zrak uperen pravo u brežuljke nasuprot nama i pokušavajući da istovremeno pažljivo osmatram ceo lanac brežuljaka kako bih primetio uzvratan svetlosni znak. Polako sam prešao preko njih desetak ili više puta, gaseći ga kroz nekoliko sekundi posle svakog prelaženja, dok smo tražili i najmanje svetlucanje u mrkloj tami. Potom se kiša opet jače spustila. Upravio sam zrak pravo napred i sedeo čekajući, osluškujući dobovanje kapi po krovu kabine, dok je Suzana zaspala oslonjena o moju ruku. Prošao je jedan sat pre nego što se dobovanje smanjilo do kapkanja, a zatim prestalo. Suzana se probudila kad sam ponovo počeo okretati zrak. Bio sam završio prelaženje kad je ona viknula:
<BR>&nbsp;&nbsp;&nbsp;&nbsp;&nbsp;"Pogledaj, Bile! Evo svetlosti!"
<BR>&nbsp;&nbsp;&nbsp;&nbsp;&nbsp;Pokazivala je nekoliko stepeni ulevo. Ugasio sam svetiljku i sledio smer njenog prsta. Bilo je teško da se išta tačno razabere. Ako nije bila samo optička varka, onda je to bilo nešto slabašno poput daleke kresnice. I dok smo gledali u tom pravcu, kiša se ponovo spustila na nas u mlazevima. Kad sam uspeo da dohvatim dogled, više se nije ništa videlo.
<BR>&nbsp;&nbsp;&nbsp;&nbsp;&nbsp;Oklevao sam da krenem. Ta svetlost se, ako je to bila svetlost, ne bi možda videla iz nizine. Još jednom sam uperio naše svetlo napred i smirio se čekajući što sam strpljivije mogao. Prošao je gotovo još pun sat dok kiša nije opet prestala. Čim se to desilo, smesta sam ugasio našu svetiljku.
<BR>&nbsp;&nbsp;&nbsp;&nbsp;&nbsp;"Evo!" viknula je Suzana uzbuđeno. "Gledaj! Gledaj!"
<BR>&nbsp;&nbsp;&nbsp;&nbsp;&nbsp;To je bila svetlost. I to dovoljno jasna da rastera svaku sumnju, mada dogledom nisam mogao razabrati pojedinosti. Ponovo sam upalio i dao V-znak u Morzeovoj abecedi to je jedino što znam od Morzea sem SOS, pa je moralo biti dovoljno. Dok smo motrili drugo svetlo, ono je žmirnulo i počelo da daje niz dugih i kratkih znakova koji, na žalost, za mene nisu značili ništa. Izveo sam za svaki slučaj još nekoliko V-ova, ucrtao približan pravac daleke svetlosti na našoj karti i upalio svetiljke kamiona.
<BR>&nbsp;&nbsp;&nbsp;&nbsp;&nbsp;"Je li to gospođa?" upitala je Suzana.
<BR>&nbsp;&nbsp;&nbsp;&nbsp;&nbsp;"Mora biti", rekao sam. "Mora biti."
<BR>&nbsp;&nbsp;&nbsp;&nbsp;&nbsp;Bilo je to loše putovanje. Da bismo prešli močvarnu dolinu morali smo krenuti cestom koja je išla malo na zapad, a zatim se vraćati na istok uz padine brežuljaka. Jedva smo prešli više od jednog kilometra kad nam je nešto potpuno zaklonilo vidik svetlosti. Poteškoće da se pronađe put kroz tamne prolaze bile su uvećane time što je kiša počela ozbiljno da pada. Kako se niko nije brinuo za kanalske brane, neka polja su već bila preplavljena, a voda se mestimično prelila preko ceste. Morao sam voziti krajnje pažljivo, što je bilo veoma dosadno, u času kad me je sve teralo da pritisnem gas do daske.
<BR>&nbsp;&nbsp;&nbsp;&nbsp;&nbsp;Kad smo stigli na suprotnu stranu doline, više se nismo morali brinuti o poplavama, ali nam brzina nije bila mnogo veća, jer su putevi bili puni primitivnih okuka i neobičnih uglova. Morao sam usredsrediti svu svoju pažnju na volan, dok je devojčica zurila u brežuljke koji su promicali kraj nas, čekajući da se svetlost ponovo pojavi. Stigli smo do tačke gde je crta na mojoj karti po svemu sudeći sekla naš put, a da nismo opazili ni traga svetlosti. Zakrenuo sam u sledeći strm puteljak. Trebalo nam je oko pola sata dok smo se vratili na cestu iz majdana krede u koji nas je taj puteljak odveo.
<BR>&nbsp;&nbsp;&nbsp;&nbsp;&nbsp;Nastavili smo uz nižu cestu. Onda je Suzana spazila svetlucanje desno između grana. Kod sledećeg puteljka imali smo više sreće. Vraćao se ukoso uz padinu brežuljaka sve dok nismo opazili mali sjajno rasvetljen četvorougao prozora gotovo kilometar uzbrdo.
<BR>&nbsp;&nbsp;&nbsp;&nbsp;&nbsp;Čak ni tada, ni uz pomoć karte, nije bilo lako pronaći put do njega. Teturali smo dalje, penjući se i dalje u prvoj brzini; ali svaki put kad bismo ponovo spazili prozor, on je bio nešto bliži. Put nije bio predviđen za teže kamione. U njegovim užim delovima morali smo se provlačiti kroz grmlje i trnjake koji su grebali po stranama kao da nas pokušavaju odvući natrag.
<BR>&nbsp;&nbsp;&nbsp;&nbsp;&nbsp;Ali konačno se na putu pred nama pojavio zanjihan fenjer. On se pomicao, mahnuvši da nam pokaže gde da zaokrenemo kroz kapiju. Zatim se zaustavio postavljen na tlo. Dovezao sam se na metar ili dva od njega i stao. Kad sam otvorio vrata, iznenada me je zablesnula ručna svetiljka. Iza nje sam nazreo jednu spodobu u kišnom kaputu sjajnom od vlage.
<BR>&nbsp;&nbsp;&nbsp;&nbsp;&nbsp;Mirnoću glasa koji je progovorio kvario je mali drhtaj.
<BR>&nbsp;&nbsp;&nbsp;&nbsp;&nbsp;"Zdravo, Bile. Dugo te nije bilo."
<BR>&nbsp;&nbsp;&nbsp;&nbsp;&nbsp;Skočio sam iz kamiona.
<BR>&nbsp;&nbsp;&nbsp;&nbsp;&nbsp;"Oh, Bile. Ne mogu ti reći... Oh, dragi moj, toliko sam se nadala... Oh, Bile", rekla je Džozela.
<BR>&nbsp;&nbsp;&nbsp;&nbsp;&nbsp;Bio sam potpuno zaboravio na Suzanu dok se odozgo nije javio glas.
<BR>&nbsp;&nbsp;&nbsp;&nbsp;&nbsp;"Baš ćeš biti mokar, smešni čoveče. Zašto je ne poljubiš unutra?" upitao je glas.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
