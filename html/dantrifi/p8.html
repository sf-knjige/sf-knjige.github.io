<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. OSUJEĆENI
<P>&nbsp;&nbsp;&nbsp;&nbsp;&nbsp;Hodao sam kroz nepoznat napušten grad u kome je zloguko zvonilo zvono, a zagroban bestelesan glas dozivao kroz prazninu: "Zver je na slobodi! Pazite se! Zver je na slobodi!" kad sam se probudio i ustanovio da jedno zvono stvarno zvoni. Neko ručno zvono zvečalo je dvostrukim udarom tako reskim i očajnim da se na trenutak nisam mogao setiti gde sam. Seo sam još bunovan i čuo glasove koji su vikali: "Vatra!" Skočio sam iz postelje u odeći koju sam imao na sebi i požurio u hodnik. U njemu me je dočekao vonj paljevine, topot užurbanih nogu i lupa vrata. Veći deo buke dolazio je, čini se, zdesna gde je zvono nastavljalo da udara, a preplašeni glasovi su dozivali, pa sam potrčao prema toj strani. Kroz visoke prozore na kraju hodnika probijalo se nešto mesečine osvetljavajući tamu upravo toliko da sam se mogao držati sredine i izbegavati ljude koji su tapkali uza zidove.
<BR>&nbsp;&nbsp;&nbsp;&nbsp;&nbsp;Stigao sam do stepenica. Zvono je još udaralo u dvorani pred nama. Počeo sam da silazim što sam brže mogao kroz sve gušći dim. Blizu završetka stepenica posrnuo sam i pao napred. Polutama se iznenada pretvorila u mrak kojim je eksplodirala svetlost poput oblaka igala, i to je bilo sve...
<BR>&nbsp;&nbsp;&nbsp;&nbsp;&nbsp;Najpre sam osetio bol u glavi; zatim blistava svetlost kad sam otvorio oči. Nakon prvog treptaja činila mi se sjajna kao reflektor, ali kad sam drugi put započeo opreznije podizati kapke, ispostavilo se da je to samo običan prozor, uz to još i prljav. Znao sam da ležim na krevetu, ali nisam ustao da bih dalje ispitao stvar; u mojoj glavi udarao je čekić koji me je odvratio od svakog kretanja. Mirno sam ležao i posmatrao strop sve dok nisam otkrio da su mi ručni zglobovi vezani.
<BR>&nbsp;&nbsp;&nbsp;&nbsp;&nbsp;To me je probudilo iz mrtvila uprkos udaranju u glavi. Video sam da sam stručno vezan; ne bolno stegnut, ali potpuno delotvorno. Oba zgloba bila su nekoliko puta obmotana izoliranom žicom, a na donjoj strani, koju nisam mogao dosegnuti zubima, bio je savršen čvor. Malo sam psovao, a onda sam počeo razgledati. Soba je bila mala i prazna izuzev kreveta na kome sam ležao.
<BR>&nbsp;&nbsp;&nbsp;&nbsp;&nbsp;"Hej", pozvao sam. "Ima li koga?"
<BR>&nbsp;&nbsp;&nbsp;&nbsp;&nbsp;Otprilike pola minuta kasnije začulo se povlačenje nogu. Vrata su se otvorila i pojavila se jedna glava. To je bila mala glava na kojoj je stajala kapa od tvida. Ispod nje se videla zgužvana kravata, a po licu mrka neobrijanost. Nije bila okrenuta ravno prema meni nego u mom opštem pravcu.
<BR>&nbsp;&nbsp;&nbsp;&nbsp;&nbsp;"Zdravo, stari", rekla je dosta Ijubazno. "Znači, došao si k sebi. Drž' se časak da ti donesem šoljicu prljave vode." Glava se potom izgubila.
<BR>&nbsp;&nbsp;&nbsp;&nbsp;&nbsp;Uputstvo da se držim bilo je suvišno, ali nisam dugo čekao.
<BR>&nbsp;&nbsp;&nbsp;&nbsp;&nbsp;Vratio se za nekoliko minuta noseći limenku sa žičanom drškom i u njoj nešto čaja.
<BR>&nbsp;&nbsp;&nbsp;&nbsp;&nbsp;"Gde si?" upitao je.
<BR>&nbsp;&nbsp;&nbsp;&nbsp;&nbsp;"Ravno ispred tebe na krevetu", kazao sam.
<BR>&nbsp;&nbsp;&nbsp;&nbsp;&nbsp;Pipao je napred levom rukom dok nije naišao na podnožje kreveta, onda je prošao pipajući uz njega i pružio limenku.
<BR>&nbsp;&nbsp;&nbsp;&nbsp;&nbsp;"Evo ti, prijatelju. Ima malo čudan ukus jer je stari Čarli stavio rum, ali mislim da nećeš imati ništa protiv toga."
<BR>&nbsp;&nbsp;&nbsp;&nbsp;&nbsp;Uzeo sam limenku držeći je s poteškoćom svojim vezanim rukama. Bio je jak i sladak, a ni u rumu se nije štedelo. Ukus mu je možda bio čudan, ali je delovao kao pravi eliksir života.
<BR>&nbsp;&nbsp;&nbsp;&nbsp;&nbsp;"Hvala", rekao sam. "Ti si čudotvorac. Ja se zovem Bil."
<BR>&nbsp;&nbsp;&nbsp;&nbsp;&nbsp;On se, čini mi se, zvao Alf.
<BR>&nbsp;&nbsp;&nbsp;&nbsp;&nbsp;"O čemu je reč, Alfe? Šta se ovde dešava?" upitao sam.
<BR>&nbsp;&nbsp;&nbsp;&nbsp;&nbsp;Seo je na ivicu kreveta i pružio mi kutiju cigareta i šibice.
<BR>&nbsp;&nbsp;&nbsp;&nbsp;&nbsp;Uzeo sam jednu, zapalio najpre njegovu, zatim svoju i vratio mu šibice.
<BR>&nbsp;&nbsp;&nbsp;&nbsp;&nbsp;"Evo šta je, prijatelju", rekao je. "Znaš da je juče ujutro bila gungula kod Univerziteta, možda si bio tamo?"
<BR>&nbsp;&nbsp;&nbsp;&nbsp;&nbsp;Kazao sam da sam je video.
<BR>&nbsp;&nbsp;&nbsp;&nbsp;&nbsp;"Ali posle te zabave, Koker - to je onaj koji je govorio - malo se razljutio. 'U redu', kaže on gadnim glasom. 'Kopilad to traži. Najpre sam im rekao lepo i pošteno. Sada neka gutaju šta ih stigne'. Sreli smo još nekoliko drugih ljudi i jednu ženu koja vidi, pa su oni to sve međusobno udesili. To je glava, taj Koker."
<BR>&nbsp;&nbsp;&nbsp;&nbsp;&nbsp;"Misliš reći da je on izmislio celu stvar - nije bilo nikakve vatre ili tako nečeg?" upitao sam.
<BR>&nbsp;&nbsp;&nbsp;&nbsp;&nbsp;"Vatre - u moju strinu! Oni su razapeli jednu ili dve žice blizu zemlje, zapalili gomilu papira i granja u dvorani i počeli zvoniti. Računali smo da će oni koji vide stići prvi, jer je još bilo malo mesečine. Tako je i bilo. Koker i još jedan momak nokautirali su ih kad su posrnuli i slali ih dalje po vezi nama momcima da ih iznesemo do kamiona. Jednostavno kao poljubiti ruku."
<BR>&nbsp;&nbsp;&nbsp;&nbsp;&nbsp;"Hm", rekao sam turobno. "Zvuči efikasno taj Koker. Koliko nas je budala palo u tu malu klopku?"
<BR>&nbsp;&nbsp;&nbsp;&nbsp;&nbsp;"Rekao bih da smo uhvatili dva tuceta, mada je ispalo da ih ima pet ili šest slepih. Kad smo natovarili sve za koje smo imali mesta u kamionu kidnuli smo i ostavili druge da se prebroje."
<BR>&nbsp;&nbsp;&nbsp;&nbsp;&nbsp;Kakav god je stav imao Koker prema tome, bilo je jasno da nam Alf nije ništa zamerao. Činilo se da on celu priču smatra zabavnom. Za mene je bila malo suviše bolna da bih je mogao svrstati u tu kategoriju, ali sam u duhu skinuo kapu pred Alfom. Bio sam prilično siguran da bih ja na njegovom mestu bio tako potišten da mi ništa ne bi bilo zabavno.
<BR>&nbsp;&nbsp;&nbsp;&nbsp;&nbsp;"A šta je sada na programu?" upitao sam.
<BR>&nbsp;&nbsp;&nbsp;&nbsp;&nbsp;"Koker ima ideju da nas sve podeli u grupe i svakoga od vas da stavi u jednu od njih. Vi se brinete za nabavku i uopšte ste oči drugih, tako nešto. Vaš je zadatak da nam pomognete da se održimo dok neko ne dođe da raščisti ovu strašnu gužvu."
<BR>&nbsp;&nbsp;&nbsp;&nbsp;&nbsp;"Ah, tako", rekao sam.
<BR>&nbsp;&nbsp;&nbsp;&nbsp;&nbsp;Okrenuo je glavu prema meni. Alf nije jeo ludih gljiva. On je u mom tonu pronašao više nego što sam ja znao da ima u njemu.
<BR>&nbsp;&nbsp;&nbsp;&nbsp;&nbsp;"Ti misliš da će to dugo potrajati?" upitao je.
<BR>&nbsp;&nbsp;&nbsp;&nbsp;&nbsp;"Ne znam. Šta kaže Koker?"
<BR>&nbsp;&nbsp;&nbsp;&nbsp;&nbsp;Činilo se da se Koker nije upuštao u detalje. Međutim, Alf je imao vlastito mišljenje.
<BR>&nbsp;&nbsp;&nbsp;&nbsp;&nbsp;"Ako mene pitaš, mislim da neće doći niko. Da su hteli, već bi bili ovde. Bila bi druga stvar da smo mi provincijski gradić. Ali London! Gde bi došli pre nego ovamo? Ne, kako ja na to gledam, oni još nisu došli, što znači da nikada neće doći, što dalje znači da nema nikoga ko bi mogao doći. Sunce mu ljubim, ko bi pomislio da bi se tako nešto moglo dogoditi!"
<BR>&nbsp;&nbsp;&nbsp;&nbsp;&nbsp;Nisam rekao ništa. Alfa nije trebalo vući za nos lakomislenim hrabrenjima:
<BR>&nbsp;&nbsp;&nbsp;&nbsp;&nbsp;"I ti tako gledaš, verujem?" rekao je posle pauze.
<BR>&nbsp;&nbsp;&nbsp;&nbsp;&nbsp;"Ne izgleda baš najbolje", priznao sam. "Ali još postoji mogućnost, znaš, ljudi odnekud spolja..."
<BR>&nbsp;&nbsp;&nbsp;&nbsp;&nbsp;Zatresao je glavom.
<BR>&nbsp;&nbsp;&nbsp;&nbsp;&nbsp;"Već bi bili tu. Imali bi kola sa zvučnicima na ulicama i upućivali nas šta da radimo. Ne, prijatelju, mi smo izgutali svoje; nema nigde nikoga ko bi došao. Tako stvar stoji."
<BR>&nbsp;&nbsp;&nbsp;&nbsp;&nbsp;Ćutali smo neko vreme, a onda on reče:
<BR>&nbsp;&nbsp;&nbsp;&nbsp;&nbsp;"Ah, dobro. Nije bilo ni tako loše dok je trajalo."
<BR>&nbsp;&nbsp;&nbsp;&nbsp;&nbsp;Malo smo razgovarali o tome kako je živeo. Bio je u različitim poslovima od kojih je, čini se, svaki uključivao zanimljive ilegalne radnje. Sabrao je sve ovim rečima:
<BR>&nbsp;&nbsp;&nbsp;&nbsp;&nbsp;"Sve skupa nije bilo tako loše. A šta si ti radio?"
<BR>&nbsp;&nbsp;&nbsp;&nbsp;&nbsp;Kazao sam mu. Nije ga se dublje dojmilo.
<BR>&nbsp;&nbsp;&nbsp;&nbsp;&nbsp;"Trifidi, ha! Gadne prokletinje, mislim. Nije prirodno moglo bi se reći."
<BR>&nbsp;&nbsp;&nbsp;&nbsp;&nbsp;Ostali smo na tome.
<BR>&nbsp;&nbsp;&nbsp;&nbsp;&nbsp;Alf je otišao prepustivši me mom razmišljanju i kutiji svojih cigareta. Razmotrio sam izglede i zaključio da nisu sjajni. Mislio sam o tome kako će to drugi primiti. Naročito kakav će biti Džozelin stav.
<BR>&nbsp;&nbsp;&nbsp;&nbsp;&nbsp;Sišao sam s kreveta i prešao do prozora. Izgledi su bili loši. Prostor okružen vertikalnim zidovima od oblepljenih cigala kroz četiri sprata ispod mene, stakleno okno pri dnu. U tom smeru nije se dalo mnogo napraviti. Alf je zaključao vrata za sobom, ali sam za svaki slučaj pokušao da ih otvorim. U sobi me ništa nije nadahnjivalo. Izgledala je kao da pripada trećerazrednom hotelu, s tim što je sve sem kreveta bilo izbačeno iz nje.
<BR>&nbsp;&nbsp;&nbsp;&nbsp;&nbsp;Ponovo sam seo na krevet da razmislim. Možda bih mogao udesiti Alfa čak i vezanih ruku u slučaju da on nema nož. Ali on je verovatno imao nož, a to bi bilo neugodno. Slepom ne bi koristilo da mi preti nožem; da me onesposobi morao bi ga upotrebiti. Sem toga, stajao bih i pred teškoćom da otkrijem pored koliko bih drugih morao proći pre nego što bih našao izlaz iz zgrade. Uz to nisam želeo da naškodim Alfu. Činilo mi se mudrije da čekam na priliku koja se morala pružiti čoveku s vidom među slepima.
<BR>&nbsp;&nbsp;&nbsp;&nbsp;&nbsp;Alf se vratio sat kasnije noseći tanjir hrane, kašiku i čaj.
<BR>&nbsp;&nbsp;&nbsp;&nbsp;&nbsp;"Malo grubo", izvinio se. "Ali rekli su bez noža i viljuške, pa eto ti."
<BR>&nbsp;&nbsp;&nbsp;&nbsp;&nbsp;Dok sam se prihvatao jela raspitivao sam se o drugima. Nije mi mogao reći mnogo, i nije znao imena, ali sam saznao da su uz muškarce dovedene i žene. Posle toga sam ostao sam nekoliko sati koje sam proveo pokušavajući da što bolje prespavam svoju glavobolju.
<BR>&nbsp;&nbsp;&nbsp;&nbsp;&nbsp;Kad se Alf opet pojavio s hranom i neizbežnom limenkom čaja pratio ga je čovek kojeg je on nazvao Kokerom. Izgledao je umornije nego kad sam ga poslednji put video. Pod miškom je nosio svežanj papira. Dobacio mi je prodoran pogled.
<BR>&nbsp;&nbsp;&nbsp;&nbsp;&nbsp;"Zamisao vam je poznata?" upitao je.
<BR>&nbsp;&nbsp;&nbsp;&nbsp;&nbsp;"Koliko mi je Alf rekao", priznao sam.
<BR>&nbsp;&nbsp;&nbsp;&nbsp;&nbsp;"Onda je u redu." Bacio je papire na krevet, uzeo najgornji i razvio ga. To je bio plan Londona s predgrađima. Pokazao je na površinu, debelo zaokruženu plavom olovkom, koja je označavala deo Hampsteda i Svis kotidža, a zatim rekao: "To je vaš rejon. Vaša grupa radi unutar ove oblasti i ni u čijoj drugoj. Ne možemo dopustiti da se svi otimaju za iste zalihe. Vaš je posao da pronađete hranu u toj oblasti i pobrinete se da vaša grupa dobije i nju i sve drugo što je potrebno. Razumete?"
<BR>&nbsp;&nbsp;&nbsp;&nbsp;&nbsp;"A ako ne?" rekao sam gledajući ga.
<BR>&nbsp;&nbsp;&nbsp;&nbsp;&nbsp;"Ako ne, onda će oni ogladneti. A ako ogladne, tim gore po vas. Neki momci tamo su gladni, a niko od nas to ne čini radi zabave. Pazite, dakle, šta radite. Sutra ujutro odvešćemo vas sa vašom grupom tamo kamionima. Posle toga biće vaša dužnost da ih izdržavate dok neko ne dođe da raščisti stvar."
<BR>&nbsp;&nbsp;&nbsp;&nbsp;&nbsp;"A ako niko ne dođe?" upitao sam.
<BR>&nbsp;&nbsp;&nbsp;&nbsp;&nbsp;"Neko mora doći." rekao je kruto. "U svakom slučaju, ovo je vaš posao i pazite da ostanete u svojoj oblasti."
<BR>&nbsp;&nbsp;&nbsp;&nbsp;&nbsp;Zaustavio sam ga kad je odlazio.
<BR>&nbsp;&nbsp;&nbsp;&nbsp;&nbsp;"Je li ovde gospodica Plejton?" upitao sam.
<BR>&nbsp;&nbsp;&nbsp;&nbsp;&nbsp;"Ne znam imena nikome od vas", rekao je.
<BR>&nbsp;&nbsp;&nbsp;&nbsp;&nbsp;"Plava, visoka oko 170 centimetara, ima sivo-plave oči," bio sam uporan.
<BR>&nbsp;&nbsp;&nbsp;&nbsp;&nbsp;"Tu je neka devojka otprilike te veličine i plava. Ali nisam zapazio njene oči; imam važnijeg posla", rekao je odlazeći.
<BR>&nbsp;&nbsp;&nbsp;&nbsp;&nbsp;Proučio sam kartu. Nisam bio mnogo oduševljen rejonom koji mi je bio dodeljen. U stvari, jedan deo predstavljao je prilično prijatno predgrađe, ali bi u ovim uslovima bolje odgovarala lokacija s dokovima i robnim kućama. Nije bilo sigurno da li će u tom kraju biti većih skladišta. Ali ne možemo svi izvući zgoditak, kao što bi se bez sumnje izrazio Alf, a u svakom slučaju nisam imao nameru da ostanem duže nego što bude preko potrebno.
<BR>&nbsp;&nbsp;&nbsp;&nbsp;&nbsp;Kad se Alf pojavio upitao sam ga da li bi odneo cedulju Džozeli. Zatresao je glavom odrečno.
<BR>&nbsp;&nbsp;&nbsp;&nbsp;&nbsp;"Žao mi je, prijatelju. Nije dopušteno."
<BR>&nbsp;&nbsp;&nbsp;&nbsp;&nbsp;Obećao sam da neće biti opasna, ali je on ostao pri svome. Imao je donekle pravo. Nije imao razloga da mi veruje, niti bi mogao pročitati cedulju i videti da li je tako bezazlena kao što ja tvrdim. Uostalom, nisam imao ni olovke ni papira, pa sam odustao. Posle mog saletanja pristao je da je obavesti o mome prisustvu i da sazna u koji je rejon šalju. Nije bio oduševljen ni time, ali je morao priznati da će, ukoliko dođe do raščišćavanja gužve, meni biti mnogo lakše da je ponovo nađem ako znam gde da počnem tražiti.
<BR>&nbsp;&nbsp;&nbsp;&nbsp;&nbsp;Posle toga ostao sam neko vreme u društvu svojih misli.
<BR>&nbsp;&nbsp;&nbsp;&nbsp;&nbsp;Nesreća je bila u tome što nisam bio srcem i dušom ni za jedan stav. Imao sam prokleto neugodnu sposobnost da shvatim argumente obeju strana. Znao sam da je zdrav razum i dugoročno gledanje na strani Majkla Bridlija i njegove grupe. Da su oni otišli, Džozela i je bismo bez sumnje otišli sa njima i radili sa njima, ali sam znao da ne bih bio miran. Nikad ne bih bio potpuno uveren da se ništa nije moglo učiniti za brod koji tone, niti potpuno siguran da nisam samo racionalno opravdao vlastitu sklonost. Ako zaista nije postojala mogućnost organizovanog spasavanja, onda je njihovo predlaganje da spasemo ono što se može bio inteligentan postupak. Ali, na žalost, inteligencija nije ni izdaleka jedini pokretač ljudskih točkova. Ja sam se sukobio baš sa onim usađenim predrasudama za koje je stari doktor rekao da se tako teško slamaju. Bio je apsolutno u pravu što se tiče teškoća u odnosu na usvajanje novih principa. Ako bi na primer kojim čudom stigla neka vrsta pomoći, znao sam kakvom bih se gnjidom osećao zato što sam nestao, bez obzira na karakter motiva, i koliko bih prezirao sebe i druge što nismo ostali ovde u Londonu da pomognemo dok se još može pomagati.
<BR>&nbsp;&nbsp;&nbsp;&nbsp;&nbsp;Međutim, s druge strane, ukoliko pomoć ne bi došla, kako bih se osećao zbog toga što sam izgubio vreme i uzaludno trošio snagu dok su energičniji ljudi počeli da se spasavaju kad je za to još bilo vremena?
<BR>&nbsp;&nbsp;&nbsp;&nbsp;&nbsp;Znao sam da je potrebno da se jednom zauvek odlučim za pravi pristup i da se držim njega. Ali nisam mogao. Kolebao sam se. Nekoliko sati kasnije, kad sam zaspao, još sam se kolebao.
<BR>&nbsp;&nbsp;&nbsp;&nbsp;&nbsp;Nisam mogao saznati na šta se Džozela odlučila. Od nje nisam dobio nikakvu ličnu poruku. Alf je, međutim, uveče proturio glavu u sobu. Njegovo obaveštenje bilo je kratko.
<BR>&nbsp;&nbsp;&nbsp;&nbsp;&nbsp;"Vestminster. Ha! Čini mi se da ta grupa neće naći mnogo njupe u parlamentu."
<BR>&nbsp;&nbsp;&nbsp;&nbsp;&nbsp;Rano sledećeg jutra probudio me Alfov ulazak. Pratio ga je krupniji čovek čiji je pogled izmicao i koji se nepotrebno razmetao mesarskim nožem. Alf je stupio napred i bacio na krevet zavežljaj odeće. Njegov pratilac je zatvorio vrata i oslonio se na njih, motreći lukavim okom i igrajući se nožem.
<BR>&nbsp;&nbsp;&nbsp;&nbsp;&nbsp;"Daj nam šape, prijatelju", rekao je Alf.
<BR>&nbsp;&nbsp;&nbsp;&nbsp;&nbsp;Pružio sam mu ruke. Opipao je žice na mojim zglobovima i presekao ih kleštima.
<BR>&nbsp;&nbsp;&nbsp;&nbsp;&nbsp;"A sada obuci ove krpe, prijatelju", rekao je koraknuvši unazad.
<BR>&nbsp;&nbsp;&nbsp;&nbsp;&nbsp;Obukao sam se dok je ljubitelj noža pratio svaki moj pokret kao soko. Kad sam završio, Alf je izvadio par lisica. "Još samo ovo", rekao je.
<BR>&nbsp;&nbsp;&nbsp;&nbsp;&nbsp;Oklevao sam. Čovek kraj vrata prestao se oslanjati na njih; malo je podigao nož. Za njega je ovo očigledno bio zanimljiv trenutak. Odlučio sam da možda nije vreme za neke pokušaje i pružio mu šake. Alf ih je opipao i sklopio oko njih lisice. Zatim je otišao i doneo mi doručak.
<BR>&nbsp;&nbsp;&nbsp;&nbsp;&nbsp;Gotovo dva sata kasnije, onaj drugi čovek se opet pojavio s jasno istaknutim nožem. Mahnuo je njime prema vratima.
<BR>&nbsp;&nbsp;&nbsp;&nbsp;&nbsp;"Hajde", reče. To je bila jedina reč koju sam od njega čuo.
<BR>&nbsp;&nbsp;&nbsp;&nbsp;&nbsp;S neugodnim osećajem u leđima zbog blizine noža sišao sam niz više spratova i prošao kroz jedno predvorje. Na ulici su čekala dva puna kamiona. Koker je stajao iza jednoga od njih sa dva druga. Mahnuo mi je da priđem. Bez reči je proturio lanac između mojih ruku. Na oba kraja lanca nalazila se po jedna karika. Jedna je već bila pričvršćena oko levog zgloba krupnijeg slepca uz njega; drugu je privezao uz desni zglob sličnog težeg tipa, tako da sam ja bio između njih. Izbegavali su rizik koliko su god mogli.
<BR>&nbsp;&nbsp;&nbsp;&nbsp;&nbsp;"Na tvom mestu ne bih pokušao nikakve gluposti", savetovao mi je Koker. "Ponašaj se pošteno prema njima i oni će se ponašati pošteno prema tebi."
<BR>&nbsp;&nbsp;&nbsp;&nbsp;&nbsp;Nas trojica smo se nezgrapno popeli odostrag, pa su oba kamiona krenula.
<BR>&nbsp;&nbsp;&nbsp;&nbsp;&nbsp;Stali smo blizu Svis kotidža i iskrcali se. Oko nas je bilo možda dvadesetak ljudi koji su naokolo besciljno lutali uz kanale. Na zvuk motora su se svi okrenuli prema nama sa izrazom neverice i počeli se približavati puni nade kao da su delovi jedinstvenog mehanizma; dozivajući dok su prilazili. Šoferi su nam viknuli da se maknemo. Povezli su kamion nazad, okrenuli se i odvezli tandrčući putem kojim smo došli. Ljudi koji su se približavali, sad su zastali. Jedan ili dvojica viknuli su za kamionima; većina ih se beznadežno i ćutke vratila svom lutanju. Na udaljenosti od oko pedeset metara od nas, jedna žena je dobila histeričan napad i počela udarati glavom o zid. Osećao sam se mučno.
<BR>&nbsp;&nbsp;&nbsp;&nbsp;&nbsp;Okrenuo sam se svojim pratiocima.
<BR>&nbsp;&nbsp;&nbsp;&nbsp;&nbsp;"Pa dobro, šta hoćete najpre?" upitao sam.
<BR>&nbsp;&nbsp;&nbsp;&nbsp;&nbsp;"Smeštaj", rekao je jedan. "Moramo negde da spavamo."
<BR>&nbsp;&nbsp;&nbsp;&nbsp;&nbsp;Pomislio sam da im moram naći barem to. Nisam mogao jednostavno nestati i ostaviti ih u škripcu nasred ulice. Kad smo već došli dotle, nisam mogao da im ne nađem makar kakav centar, neku vrstu štaba, i da ih postavim na noge. Trebalo mi je neko mesto gde bi se moglo obavljati primanje robe, skladištenje i prehrana, i gde bi svi mogli biti na okupu. Prebrojao sam ih. Bilo ih je pedeset i dvoje, od čega četrnaest žena. Činilo se kao najbolje da nađem hotel. To će nam uštedeti brigu oko kreveta i posteljine.
<BR>&nbsp;&nbsp;&nbsp;&nbsp;&nbsp;Našli smo neku vrstu pretencioznog pansiona koji se sastojao od četiri spojene viktorijanske kuće s terasama i u kome je bilo više mesta nego što je nama bilo potrebno. Kad smo stigli, tamo je već bilo pola tuceta ljudi; bog zna šta se desilo ostalima. Našli smo ih prestrašeno šćućurene u jednom salonu - jedan starac, starija žena (za koju se ispostavilo da je bila direktor), sredovečan čovek i tri devojke. Direktorka je bila dovoljno srčana da se pribere i uputi na našu adresu veoma oštre pretnje, ali nam čak i njen najstroži pansionski način nije imponovao. Starac je pokušao da je potpomogne praveći se pomalo važan. Ostali nisu učinili ništa, samo su nervozno okrenuli lica prema nama.
<BR>&nbsp;&nbsp;&nbsp;&nbsp;&nbsp;Objasnio sam da se useljavamo. Ako im se to ne dopada, oni mogu da odu; ako, pak, više vole da ostanu i dele ono što se ima na jednake delove, mogu i to. To im nije bilo po volji. Njihovo reagovanje ukazivalo je na to da su tu negde imali sakrivenih zaliha hrane koju nisu želeli da dele. Kad su shvatili da smo nameravali da stvorimo još veće zalihe, primetno su izmenili stav i počeli da se mire sa stanjem.
<BR>&nbsp;&nbsp;&nbsp;&nbsp;&nbsp;Odlučio sam da moram ostati dan ili dva, barem da im pomognem da stanu na vlastite noge. Nagađao sam da će se Džozela osećati slično u svojoj grupi. Taj Koker je bio vešt čovek - digao nas na trik koji se inače zove prebaciti odgovornost na drugoga. Ali ću se posle toga izgubiti i pridružiti se Džozeli.
<BR>&nbsp;&nbsp;&nbsp;&nbsp;&nbsp;Sledećih nekoliko dana sistematski smo obrađivali veće obližnje trgovine, uglavnom ne baš velike filijale. Gotovo svugde su drugi već bili stigli pre nas. Ulazi u trgovine izgledali su vrlo jadno. Izlozi su bili razbijeni, pod prekriven poluotvorenim konzervama i rasutim paketima njihovih razočaranih nalaznika, a sada su ležali kao lepljiva i smrdljiva masa među krhotinama stakla. Međutim, gubitak je po pravilu bio mali, a šteta neznatna, tako da smo veće sanduke nalazili u radnji i iza nje potpuno nedirnute. Nije bilo nimalo lako za slepe da rukuju teškim sanducima, iznose ih iz trgovine i tovare na ručna kolica. Zatim su ih morali dopremiti do našeg prenoćišta i uskladištiti. Ali su praksom postajali spretniji.
<BR>&nbsp;&nbsp;&nbsp;&nbsp;&nbsp;Rad je kočilo najviše to što sam svugde morao biti prisutan. Malo se ili ništa nije moglo obaviti ako ih ja nisam upućivao. Nije bilo moguće upotrebljavati više od jedne radne grupe odjednom, mada bismo mogli sastaviti tuce. Ni u hotelu se nije moglo mnogo učiniti dok sam ja bio odsutan s grupama za nabavljanje. Sem toga, vreme koje sam morao trošiti na proučavanje i razgledanje rejona bilo je za sve druge prilično izgubljeno. Dva čoveka s vidom mogla bi obaviti ne samo dvostruko nego i mnogo više.
<BR>&nbsp;&nbsp;&nbsp;&nbsp;&nbsp;Kad smo jednom počeli, danju sam bio isuviše zaposlen da bih duže razmišljao o stvarima koje su prelazile granice započetog posla, a noću isuviše umoran da ne bih zaspao onoga časa kad bih legao. Tu i tamo rekao bih sam sebi: "Do sutra uveče biće prilično dobro opskrbljeni - dovoljno da se održe bar neko vreme. Onda ću se izgubiti i naći Džozelu."
<BR>&nbsp;&nbsp;&nbsp;&nbsp;&nbsp;To je zvučalo dobro, ali je svaki dan ostajalo za sutra, i svaki je dan postajalo teže. Neki od njih su nešto naučili, ali se još uvek praktično ništa - od nabavljanja robe do otvaranja konzervi - nije moglo odvijati bez mog prisustva. Po toku zbivanja činilo se da sam postajao neophodan sve više umesto sve manje.
<BR>&nbsp;&nbsp;&nbsp;&nbsp;&nbsp;Oni nisu bili ništa krivi. U tome je i ležala teškoća. Neki među njima pokazivali su tako prokleto mnogo dobre volje. Morao sam jednostavno posmatrati kako mi postaje sve manje moguće da budem svinja i da ih napustim. Deset puta na dan psovao bih onog Kokera što me je doveo u takvu situaciju, ali to nije pomagalo da se ona razreši: ostao sam pred pitanjem do kakvog ishoda ona može dovesti...
<BR>&nbsp;&nbsp;&nbsp;&nbsp;&nbsp;Prvi nagoveštaj ishoda, mada ga nisam odmah shvatio, došao je četvrtog - ili možda petog - jutra kad smo izlazili.
<BR>&nbsp;&nbsp;&nbsp;&nbsp;&nbsp;Jedna žena je viknula sa stepenica da su gore dva bolesnika; i to prilično teška po njenom mišljenju.
<BR>&nbsp;&nbsp;&nbsp;&nbsp;&nbsp;Mojoj dvojici čuvara to se nije svidelo.
<BR>&nbsp;&nbsp;&nbsp;&nbsp;&nbsp;"Slušajte", kazao sam. "Sad mi je otprilike dosta tog robijanja u lancima. Išlo bi nam mnogo bolje bez toga."
<BR>&nbsp;&nbsp;&nbsp;&nbsp;&nbsp;"Pa da se izgubite i odete svojoj staroj bandi?" rekao je neko.
<BR>&nbsp;&nbsp;&nbsp;&nbsp;&nbsp;"Nemojte se zavaravati", nastavio sam. "Mogao sam udesiti ovaj par amaterskih gorila u svako doba dana i noći. Nisam to učinio zato što nemam ništa protiv njih sem što su par tupih zanovetala..."
<BR>&nbsp;&nbsp;&nbsp;&nbsp;&nbsp;"Slušaj...", počeo je da se buni jedan od mojih privesaka.
<BR>&nbsp;&nbsp;&nbsp;&nbsp;&nbsp;"Ali", nastavio sam, "ukoliko me ne puste da vidim šta nedostaje ovim ljudima, onda mogu očekivati da će biti udešeni svakog trenutka odsad pa nadalje."
<BR>&nbsp;&nbsp;&nbsp;&nbsp;&nbsp;Moja dvojica su popustila, ali kad smo stigli u sobu, dobro su pazili da se drže što dalje koliko im je lanac dopuštao. Bolesnici su bili jedan mladić i jedan sredovečan muškarac. Obojica su imala visoku temperaturu i tužila se na strašne bolove u stomaku. Tada nisam znao mnogo o takvim stvarima, ali nije bilo potrebno da se mnogo zna da bi se čovek zabrinuo. Nisam se mogao dosetiti ničem sem da izdam uputstva da ih odnesu u obližnju praznu kuću i da jedna žena pripazi na njih što može bolje.
<BR>&nbsp;&nbsp;&nbsp;&nbsp;&nbsp;To je bio početak dana neuspeha. Sledeći, sasvim različit neuspeh zbio se oko podne.
<BR>&nbsp;&nbsp;&nbsp;&nbsp;&nbsp;Bili smo ispraznili većinu obližnjih trgovina s hranom, pa sam odlučio da malo proširimo naš delokrug. Koliko sam se sećao ove okoline, činilo mi se da na udaljenosti od oko jednog kilometra prema severu treba da bude još jedna ulica s trgovinama, pa sam poveo svoju grupu tamo. Zaista smo našli dućane, ali smo našli još nešto.
<BR>&nbsp;&nbsp;&nbsp;&nbsp;&nbsp;Zastao sam kad smo zaokrenuli za jedan ugao, pa sam ih mogao videti. Grupa ljudi je ispred jednog skladišta kotrljala sanduke i tovarila ih na kamion. Da nije bilo razlike u prevoznom sredstvu mogao bih pomisliti da promatram vlastitu grupu na poslu. Zaustavio sam svoj vod od dvadesetak ljudi razmišljajući šta da preduzmemo. Bio sam sklon povlačenju i izbegavanju mogućih sukoba tako što bih potražio slobodno polje rada na nekom drugom mestu; nije imalo smisla dolaziti u sukob kad je u raznim trgovinama bilo razbacano sasvim dovoljno zaliha za one koji su bili dovoljno organizovani da se njima posluže. Ali, odluka nije bila prepuštena meni. Dok sam još oklevao, iz trgovine je samouvereno izišao riđokos mladić. Nije bilo sumnje da on vidi, niti, trenutak kasnije, da nas je video.
<BR>&nbsp;&nbsp;&nbsp;&nbsp;&nbsp;On nije delio moju neodlučnost. Brzo je zavukao ruku u džep. Sledećeg trenutka, zrno se zabilo u zid pored mene. Nastala je kratka živa slika. Njegovi i moji ljudi okrenuli su oči bez vida jedni prema drugima pokušavajući da shvate šta se dešava. Onda je opet zapucao. Učinilo mi se da je ciljao u mene, ali je zrno pogodilo mog pratioca sleva. On je kriknuo kao da je iznenađen i skljokao se uz neku vrstu uzdaha. Sklonio sam se za ugao povukavši drugog čoveka za sobom.
<BR>&nbsp;&nbsp;&nbsp;&nbsp;&nbsp;"Brzo", rekao sam. "Daj mi ključ od lisica. Ovako ne mogu ništa napraviti."
<BR>&nbsp;&nbsp;&nbsp;&nbsp;&nbsp;On se samo značajno nacerio.
<BR>&nbsp;&nbsp;&nbsp;&nbsp;&nbsp;"Ha", rekao je. "Skini se. Mene nećeš dignuti."
<BR>&nbsp;&nbsp;&nbsp;&nbsp;&nbsp;"Oh, pobogu, prokleti glupane...", rekao sam vukući lancem telo čuvara broj jedan da bismo se bolje zaklonili.
<BR>&nbsp;&nbsp;&nbsp;&nbsp;&nbsp;Šašavac je počeo da diskutuje sa mnom. Bog zna za kakve me je lukavosti sumnjičio njegov tupi mozak. Lanac se dovoljno opustio tako da sam mogao podignuti ruke. Učinio sam to i lupio ga obema šakama po glavi, pa je tresnuo o zid. To je prekinulo diskusiju. Našao sam ključ u njegovom prostranom džepu.
<BR>&nbsp;&nbsp;&nbsp;&nbsp;&nbsp;"Slušajte", obratio sam se ostalima. "Okrenite se, svi vi, i pođite pravo napred. Nemojte se rastajati, inače ste propali. Pođite sada."
<BR>&nbsp;&nbsp;&nbsp;&nbsp;&nbsp;Otvorio sam lisice na jednoj šaci, otarasio se lanca i prebacio se preko zida u nečiji vrt. Čučeći tamo rešio sam se lisica s druge šake. Onda sam prešao na drugu stranu i oprezno provirio preko udaljenijeg ugla zida. Mladić s revolverom nije požurio za nama kao što sam donekle očekivao. On je još bio sa svojom grupom i davao joj uputstva. A na kraju, zašto bi i žurio? Pošto nismo uzvratili paljbu mogao je računati sa tim da smo nenaoružani, a mi se nismo mogli ni dovoljno brzo udaljiti.
<BR>&nbsp;&nbsp;&nbsp;&nbsp;&nbsp;Kad je izdao svoje naloge, izišao je samouvereno na ulicu do tačke s koje se videla moja grupa u povlačenju, pa ju je zatim počeo slediti. Na uglu se zaustavio i pogledao dva opružena čuvara. Verovatno ga je lanac naveo na pomisao da je jedan od njih predstavljao oči bande, jer je vratio revolver u džep i počeo lagano slediti ostale.
<BR>&nbsp;&nbsp;&nbsp;&nbsp;&nbsp;To nisam očekivao, pa je prošlo nešto vremena dok nisam shvatio njegov plan. Onda mi je sinulo kako bi za njega bilo najkorisnije da sledi grupu do našeg štaba i vidi kakvih se zaliha može tamo dokopati. Morao sam priznati da je on ili bio brži od mene u otkrivanju prilika, ili je pre toga više razmišljao o mogućnostima koje bi mogle iskrsnuti. Bilo mi je drago što sam svojoj grupi rekao da ide pravo. Verovatno će se posle izvesnog vremena umoriti, ali sam računao sa tim da niko od njih neće pronaći put i tako ga dovesti do hotela. Ako se budu držali na okupu moći ću ih kasnije sve pokupiti bez većih teškoća. Sada je neposredno preda mnom stajalo pitanje šta da se radi s čovekom koji ima revolver, a nema skrupula pri njegovoj upotrebi.
<BR>&nbsp;&nbsp;&nbsp;&nbsp;&nbsp;U nekim delovima sveta, čovek bi mogao ući u prvu obližnju kuću i naći podesno vatreno oružje. Hampsted nije bio takav; on je, na žalost, bio veoma otmeno predgrađe. Možda bi se negde mogla naći lovačka puška, ali samo posle upornog traženja. Mogao sam ga jedino držati na oku nadajući se da ću doći u priliku da se obračunam sa njim. Odlomio sam granu s jednog drveta, prebacio se ponovo preko zida i stao lupkati uz rub pločnika ne razlikujući se, tako sam se bar nadao, od stotina slepih koji su tako lutali ulicama.
<BR>&nbsp;&nbsp;&nbsp;&nbsp;&nbsp;Ulica se pružala pravo do izvesne udaljenosti. Riđokosi mladić bio je možda pedeset metara ispred mene, a moja grupa još pedeset metara ispred njega. Nastavili smo tako da idemo oko jedan kilometar. Na moje olakšanje, niko iz prednje grupe nije skrenuo u ulicu koja je vodila do naše baze. Počeo sam razmišljati koliko će vremena proći pre nego što odluče da je bilo dosta hodanja kad me je prekinuo neočekivan događaj. Jedan čovek koji je zaostajao za drugima, konačno je stao. Odbacio je svoj štap i presavio se s rukama preko stomaka. Onda se spustio na zemlju i legao savijajući se od bola. Ostali nisu zastali. Mora da su čuli njegovo jaukanje, ali verovatno nisu imali pojma da pripada njihovoj grupi.
<BR>&nbsp;&nbsp;&nbsp;&nbsp;&nbsp;Mladić je pogledao prema njemu i zastao oklevajući. Promenio je smer i uputio se preko ulice prema sklupčanoj spodobi. Zastao je malo podalje i počeo ga gledati. Pažljivo ga je posmatrao možda dvadesetak sekundi. Zatim je lagano, ne sasvim promišljeno, izvukao revolver iz džepa i prosvirao mu metak kroz glavu.
<BR>&nbsp;&nbsp;&nbsp;&nbsp;&nbsp;Grupa se zaustavila na zvuk pucnja, a to sam učinio i ja. Mladić nije pokušao da ih stigne; u stvari, činilo se da je iznenada potpuno izgubio interesovanje za njih. Okrenuo se i pošao nazad sredinom ulice. Setio sam se da moram igrati svoju ulogu, pa sam ponovo počeo hodati lupkajući. Nije obraćao pažnju na mene dok je prolazio, ali ja sam video njegovo lice: bilo je zabrinuto i mračnog izraza... Nastavio sam hodati na isti način dok nismo stigli na pristojnu razdaljinu, a onda sam požurio do ostalih. Zaustavivši se na zvuk pucnja, oni su diskutovali da li da nastave hodati.
<BR>&nbsp;&nbsp;&nbsp;&nbsp;&nbsp;Prekinuo sam ih rekavši da ćemo sada, kad više nisam opterećen dvojicom neinteligentnih čuvara, stvari voditi drugačije. Nabaviću kamion i vratiti se za desetak minuta da ih odvezem do našeg prenoćišta.
<BR>&nbsp;&nbsp;&nbsp;&nbsp;&nbsp;Vest da smo sreli drugu organizovanu grupu na radu prouzrokovala je novu zabrinutost, ali naše mesto bilo je nedirnuto. Jedina novost bila je to da su još dva muškarca i jedna žena oboleli, imali su jake bolove u stomaku, i da su bili preneti u drugu kuću.
<BR>&nbsp;&nbsp;&nbsp;&nbsp;&nbsp;Spremili smo se kako smo mogli i umeli za obranu protiv pljačkaša koji bi stigli dok sam ja odsutan. Onda sam sabrao novu grupu; odvezli smo se u kamionu, ovog puta u drugom smeru.
<BR>&nbsp;&nbsp;&nbsp;&nbsp;&nbsp;Setio sam se da sam u prijašnjim danima obično dolazio na Hampstedske poljane autobusom do stanice oko koje je bilo načičkano više manjih trgovina i dućana. Pomoću plana grada lako sam našao to mesto, i ne samo to nego sam ga našao čudesno nedirnuto. Izuzev tri ili četiri razbijena izloga, predeo je izgledao kao da je naprosto zatvoren za vreme vikenda.
<BR>&nbsp;&nbsp;&nbsp;&nbsp;&nbsp;Međutim, postojale su i razlike. U prvom redu, nedeljom ili pazarnim danom, to mesto nije nikad pritiskivala takva tišina; i na ulici je ležalo više leševa. Ali čovek se već toliko bio naučio na leševe da na njih nije gotovo ni obraćao pažnju. U stvari sam se čudio da ih nije bilo više, pa sam došao do zaključka da je većina ljudi tražila kakav zaklon bilo zbog straha bilo za kasnije kad budu malaksali. To je bio jedan od razloga što mi se nije ulazilo u stambene zgrade.
<BR>&nbsp;&nbsp;&nbsp;&nbsp;&nbsp;Zaustavio sam kamion ispred trgovine životnih namirnica i osluškivao nekoliko sekundi. Tišina se spustila na nas kao pokrivač. Nije bilo ni lupkanja štapova; nijedna lutalica nije se mogla videti. Ništa se nije kretalo.
<BR>&nbsp;&nbsp;&nbsp;&nbsp;&nbsp;"U redu", rekao sam. "Ispadajte, momci."
<BR>&nbsp;&nbsp;&nbsp;&nbsp;&nbsp;Zaključana vrata trgovine lako su popustila. Unutra je bio uredan i nedirnut raspored čabrica maslaca, kolutova sira, komada slanine, sanduka šećera i svega ostalog. Zaposlio sam svoje ljude. Oni su već bili razvili vlastite metode rada i sigurnije su rukovali stvarima. Mogao sam ih malo ostaviti da nastave sami dok ne ispitam skladište pozadi, a zatim i podrum.
<BR>&nbsp;&nbsp;&nbsp;&nbsp;&nbsp;Dok sam dole istraživao sadržaj sanduka začuo sam krike negde napolju. Odmah za njim došao je gromki bat teških cipela po podu nada mnom. Jedan čovek je sleteo kroz za sklopna vratašca i pao na glavu. Nije se više pokrenuo niti dao glasa od sebe. Zaključio sam da se gore verovatno odvija bitka sa suparničkom bandom. Prekoračio sam palog čoveka i oprezno se uspeo uzanim stepenicama držeći ruku nad glavom da bih se odbranio.
<BR>&nbsp;&nbsp;&nbsp;&nbsp;&nbsp;Najpre sam ugledao brojne teške cipele kako se iz neugodne blizine kreću prema mojim vratašcima. Brzo sam skočio gore i izmakao se pre nego što su stigli do mene. Ispeo sam se baš na vreme da vidim kako staklo izloga popušta. Tri čoveka su pala unutra zajedno sa njim. Dug zeleni bič udario je za njima i pogodio jednoga na tlu. Druga dvojica su otpuzala kroz razlupane predmete u izlogu i oteturala dublje u prodavnicu. Oni su potisnuli ostale nazad, tako da su još dvojica pala kroz vratašca.
<BR>&nbsp;&nbsp;&nbsp;&nbsp;&nbsp;Bio mi je potreban samo letimičan pogled na onaj bič da bih shvatio šta se desilo. Prošlih dana sam, radeći, bio gotovo zaboravio na trifide. Uspeo sam se na jedan sanduk i pogledao preko glava ljudi. U mom vidnom polju bila su tri trifida: jedan napolju na ulici, a dva bliže na pločniku. Četiri čoveka ležala su nepokretno vani na tlu. Tada sam shvatio zašto su ove trgovine bile nedirnute i zašto se niko nije mogao videti u blizini poljana. U isto vreme sam proklinjao sam sebe što nisam pažljivije pogledao leševe na ulici. Jedan pogled na opekotinu od uboda bio bi mi dovoljna opomena.
<BR>&nbsp;&nbsp;&nbsp;&nbsp;&nbsp;"Stanite!" povikao sam, "ostanite gde ste."
<BR>&nbsp;&nbsp;&nbsp;&nbsp;&nbsp;Skočio sam sa sanduka, odgurnuo ljude koji su stajali na preklopljenom poklopcu vratašca i zatvorio ga.
<BR>&nbsp;&nbsp;&nbsp;&nbsp;&nbsp;"Pozadi su vrata", rekao sam. "Polako sada."
<BR>&nbsp;&nbsp;&nbsp;&nbsp;&nbsp;Prva dvojica su otišla nečujno. Onda je jedan trifid zafijukao bodljom u sobu kroz razbijen izlog. Jedan čovek je vrisnuo padajući. Drugi su pojurili u panici i izgurali me ispred sebe. U vratima je nastao zastoj. Iza nas su bodlje još dva puta fijuknule pre nego što smo prošli.
<BR>&nbsp;&nbsp;&nbsp;&nbsp;&nbsp;U zadnjoj sobi sam se osvrnuo sav zadihan. Bilo nas je sedam.
<BR>&nbsp;&nbsp;&nbsp;&nbsp;&nbsp;"Stanite", rekao sam opet. "Ovde smo sigurni."
<BR>&nbsp;&nbsp;&nbsp;&nbsp;&nbsp;Vratio sam se do vrata. Zadnji deo trgovine bio je izvan domašaja trifida dok su još bili napolju. Uspeo sam da bezbedno stignem do zaklopnih vratašca i da ih podignem. Ona dvojica koja su pala kroz njih posle moga izlaska, pojavila su se iz podruma. Jedan je slomio ruku, a drugi se samo ugruvao i psovao.
<BR>&nbsp;&nbsp;&nbsp;&nbsp;&nbsp;Iza zadnje sobe prostiralo se malo dvorište, a sa njegove suprotne strane bila su vratašca u zidu od opeka visokom oko dva i po metra. Postao sam oprezan. Umesto da odem pravo do vrata, popeo sam se na krov obližnje šupe da bih izvidio situaciju. Video sam da vrata vode u uzan prolaz koji se protezao celom dužinom bloka. Prolaz je bio prazan. Ali iza njegovog zida, na strani nasuprot meni kojom su se izgleda završavali vrtovi reda privatnih kuća, opazio sam vrhove dvaju trifida nepomičnih u grmlju. Bilo je sasvim mogućno da ih ima više. Zid je na toj strani bio niži, a njihova bi im visina omogućila da udaraju preko prolaza svojim bodljama. Objasnio sam položaj ostalima.
<BR>&nbsp;&nbsp;&nbsp;&nbsp;&nbsp;"Proklete neprirodne beštije", rekao je jedan od njih. "Uvek sam mrzeo te kurvine sinove."
<BR>&nbsp;&nbsp;&nbsp;&nbsp;&nbsp;Nastavio sam da istražujem. Ispostavilo se da je u drugoj zgradi do nas, prema severu, servis za pozajmicu automobila s troja kola na licu mesta. Bilo je dosta teško prebaciti grupu preko dva zida, osobito čoveka s polomljenom rukom, ali smo nekako uspeli. Čak sam ih sve smestio u jedan veliki Dajmler. Kad smo svi bili spremni, otvorio sam spoljna vrata i otrčao natrag do automobila.
<BR>&nbsp;&nbsp;&nbsp;&nbsp;&nbsp;Trifidi su se smesta zainteresovali. Njihova neverovatna osetljivost prema zvucima obavestila ih je da se nešto dešava. Kad smo krenuli, njih nekoliko je već teturalo prema ulazu. Bodlje su šibnule prema nama i bezopasno udarile po zatvorenim prozorima. Naglo sam zaokrenuo udarivši u jednog od njih i prevrnuvši ga. Nastavili smo uz ulicu prema zdravijim susedstvima.
<BR>
<BR>&nbsp;&nbsp;&nbsp;&nbsp;&nbsp;To veče bilo je najgore od svih koje sam proveo posle katastrofe. Oslobođen svojih čuvara preuzeo sam jednu sobicu u kojoj sam bio sam. Stavio sam šest upaljenih sveća u jednom redu na vrh kamina i dugo sedeo u fotelji pokušavajući da razmotrim situaciju. Kad smo se vratili, saznali smo da je umro jedan od jučerašnjih bolesnika; drugi je očigledno umirao, a imali smo i četiri nova slučaja. Dok smo večerali, pridružilo im se još dvoje. Nisam imao pojma kakva je to bolest. Uz postojeći nedostatak usluga i opšti tok zbivanja, to je moglo biti svašta. Pomislio sam na tifus, ali sam imao mutnu ideju da ga vreme inkubacije isključuje, mada ne bi bilo velike razlike ni da sam znao šta je. Znao sam samo toliko da je bilo dovoljno gadno da navede onog riđokosog mladića da upotrebi revolver i odustane od namere da sledi moju grupu. Obuzimao me je sve više utisak da sam od samog početka činio medveđu uslugu svojoj grupi. Uspeo sam da ih održim na životu između protivničke bande na jednoj strani i trifida koji su prodirali sa poljane na drugoj strani. A sad i ova bolest. Kad se sve sabere, moj uspeh se sastojao samo u kratkom odgađanju njihovog izgladnjivanja.
<BR>&nbsp;&nbsp;&nbsp;&nbsp;&nbsp;Stvari su sada stajale tako da nisam znao kojim putem da krenem.
<BR>&nbsp;&nbsp;&nbsp;&nbsp;&nbsp;Sem toga bio sam zabrinut i za Džozelu. Vrlo verovatno su se slične stvari, možda i gore, dešavale i u njenom rejonu...
<BR>&nbsp;&nbsp;&nbsp;&nbsp;&nbsp;Uhvatio sam se kako ponovo mislim o Majklu Bridliju i njegovoj grupi. Pre sam znao da su bili logični, a sada sam počeo misliti da su možda bili i dublje humani. Oni su uvideli da je pokušaj spasavanja većeg broja ljudi beznadežan. Podržavati u preostalima ispraznu nadu bilo je gotovo okrutno.
<BR>&nbsp;&nbsp;&nbsp;&nbsp;&nbsp;Odlučio sam da sutra potražim Džozelu da bismo to zajedno rešili...
<BR>&nbsp;&nbsp;&nbsp;&nbsp;&nbsp;Zasun na vratima je škljocnuo i ona su se polako otvorila.
<BR>&nbsp;&nbsp;&nbsp;&nbsp;&nbsp;"Ko je?" upitao sam.
<BR>&nbsp;&nbsp;&nbsp;&nbsp;&nbsp;"Oh, to jeste vi", rekao je devojački glas.
<BR>&nbsp;&nbsp;&nbsp;&nbsp;&nbsp;Ušla je zatvarajući vrata sa sobom.
<BR>&nbsp;&nbsp;&nbsp;&nbsp;&nbsp;"Šta želite?" upitao sam.
<BR>&nbsp;&nbsp;&nbsp;&nbsp;&nbsp;Bila je visoka i vitka. Ispod dvadeset godina rekao bih. Kosa joj je bila pomalo valovita, kestenjaste boje. Bila je mirna, ali je čovek morao da je zapazi; bilo je to u njenoj teksturi, a ne samo u obrisu. Odredila je moj položaj po glasu i pokretima. Zlatnosmeđe oči gledale su malo iznad mog levog ramena, inače bih bio siguran da me proučava.
<BR>&nbsp;&nbsp;&nbsp;&nbsp;&nbsp;Nije odmah odgovorila. Ta nesigurnost nije joj nekako pristajala. Čekao sam da progovori. Grlo mi se steglo. Bila je mlada i bila je lepa. Pred njom je trebalo da stoji ceo život... A zar mladost i lepota nisu pomalo tužne u ovim prilikama?
<BR>&nbsp;&nbsp;&nbsp;&nbsp;&nbsp;"Vi odlazite odavde?" rekla je tihim, malo kolebljivim glasom, napola kao pitanje, napola kao izjavu.
<BR>&nbsp;&nbsp;&nbsp;&nbsp;&nbsp;"To nisam nikada rekao", uzvratio sam.
<BR>&nbsp;&nbsp;&nbsp;&nbsp;&nbsp;"Ne", priznala je, "ali to kažu ostali. Imaju pravo, zar ne?"
<BR>&nbsp;&nbsp;&nbsp;&nbsp;&nbsp;Nisam ništa odgovorio na to. Nastavila je:
<BR>&nbsp;&nbsp;&nbsp;&nbsp;&nbsp;"Ne možete. Ne možete ih ostaviti tako. Potrebni ste im."
<BR>&nbsp;&nbsp;&nbsp;&nbsp;&nbsp;"Ovde nisam koristan. Sve nade su lažne."
<BR>&nbsp;&nbsp;&nbsp;&nbsp;&nbsp;"A šta ako se ispostavi da nisu lažne?"
<BR>&nbsp;&nbsp;&nbsp;&nbsp;&nbsp;"Ne može se ispostaviti, ne više. Dosad bismo saznali."
<BR>&nbsp;&nbsp;&nbsp;&nbsp;&nbsp;"Ali ako se na kraju ipak obistine, a vi ste jednostavno otišli...?"
<BR>&nbsp;&nbsp;&nbsp;&nbsp;&nbsp;"Zar verujete da nisam o tome razmišljao? Ovde nisam ni od kakve koristi, kažem vam. Bio sam kao injekcija droge koja se daje pacijentu da izdrži još malo, bez lekovite vrednosti; samo odgađanje."
<BR>&nbsp;&nbsp;&nbsp;&nbsp;&nbsp;Nekoliko sekundi nije odgovarala. Onda je nesigurno rekla:
<BR>&nbsp;&nbsp;&nbsp;&nbsp;&nbsp;"Život je veoma dragocen, čak i ovakav." Njeno samosavladavanje je gotovo popustilo.
<BR>&nbsp;&nbsp;&nbsp;&nbsp;&nbsp;Nisam mogao ništa da kažem. Ona se pribrala.
<BR>&nbsp;&nbsp;&nbsp;&nbsp;&nbsp;"Vi nas možete održati u životu. Uvek postoji mogućnost, bar mala mogućnost da se nešto desi, čak i sada."
<BR>&nbsp;&nbsp;&nbsp;&nbsp;&nbsp;Već sam rekao šta mislim o tome, pa nisam hteo da to ponavljam.
<BR>&nbsp;&nbsp;&nbsp;&nbsp;&nbsp;"Tako je teško", rekla je kao da govori samoj sebi. "Kad bih vas samo mogla videti... Ali, naravno, kad bih to mogla... Jeste li mladi? Zvučite mladalački."
<BR>&nbsp;&nbsp;&nbsp;&nbsp;&nbsp;"Još nemam trideset", kazao sam. "I veoma sam običan."
<BR>&nbsp;&nbsp;&nbsp;&nbsp;&nbsp;"Ja imam osamnaest. Bio mi je rođendan kad je došla kometa."
<BR>&nbsp;&nbsp;&nbsp;&nbsp;&nbsp;Nisam se mogao setiti ničega što ne bi zvučalo okrutno. Pauza se produžila. Video sam da krši ruke. Onda ih je opustila u stranu, potpuno belih zglobova na prstima. Zaustila je, ali nije progovorila.
<BR>&nbsp;&nbsp;&nbsp;&nbsp;&nbsp;"Šta je?" upitao sam. "Šta mogu učiniti sem da ovo malo produžim?"
<BR>&nbsp;&nbsp;&nbsp;&nbsp;&nbsp;Ugrizla se za usnu, zatim rekla:
<BR>&nbsp;&nbsp;&nbsp;&nbsp;&nbsp;"Oni - oni su govorili da ste možda osamljeni. Mislila sam, kad bi možda...", glas joj se kolebao, a zglobovi na prstima su još jače pobeleli. "Kad biste možda imali nekoga... mislim, nekog ovde... ne biste - ne biste nas ostavili. Biste li ostali s nama?"
<BR>&nbsp;&nbsp;&nbsp;&nbsp;&nbsp;"Oh, bože!" rekao sam tiho.
<BR>&nbsp;&nbsp;&nbsp;&nbsp;&nbsp;Pogledao sam je kako stoji potpuno uspravna, a usne su joj malo podrhtavale. Trebalo je da ima udvarača, da je saleću za najmanji smešak. Trebalo je da bude srećna i bezbrižna izvesno vreme, a zatim srećna brinući za druge. Život je za nju morao biti čudesan, a ljubav veoma privlačna...
<BR>&nbsp;&nbsp;&nbsp;&nbsp;&nbsp;"Bićete obazrivi sa mnom, zar ne?" rekla je. "Znate, ja nisam..."
<BR>&nbsp;&nbsp;&nbsp;&nbsp;&nbsp;"Prestanite! Prestanite!" uzviknuo sam. "Ne smete mi govoriti takve stvari. Molim vas, idite."
<BR>&nbsp;&nbsp;&nbsp;&nbsp;&nbsp;Ali ona nije otišla. Stajala je i gledala u mene očima koje nisu videle.
<BR>&nbsp;&nbsp;&nbsp;&nbsp;&nbsp;"Idite!" ponovio sam.
<BR>&nbsp;&nbsp;&nbsp;&nbsp;&nbsp;Nisam mogao izdržati prekor koji je ona predstavljala. Ne samo sebe - hiljade i hiljade uništenih mladih života...
<BR>&nbsp;&nbsp;&nbsp;&nbsp;&nbsp;Prišla je bliže.
<BR>&nbsp;&nbsp;&nbsp;&nbsp;&nbsp;"Vi kao da plačete!" rekla je.
<BR>&nbsp;&nbsp;&nbsp;&nbsp;&nbsp;"Idite. Tako vam boga, idite!"
<BR>&nbsp;&nbsp;&nbsp;&nbsp;&nbsp;Oklevala je, zatim se okrenula i napipala put nazad do vrata. Dok je izlazila kaozao sam:
<BR>&nbsp;&nbsp;&nbsp;&nbsp;&nbsp;"Možete im reći da ću ostati."
<BR>&nbsp;&nbsp;&nbsp;&nbsp;&nbsp;Sledećeg jutra najpre sam osetio smrad. I pre je tu i tamo bilo naleta smrada, ali srećom je vreme bilo prohladno. Sada se ispostavilo da sam prespavao duboko u već topliji dan. Neću ulaziti u detalje o tom smradu; oni koji su ga upoznali neće ga nikad zaboraviti, a drugima se ne može opisati. Nedeljama se dizao iz svakog grada i gradića, raznošen svim mogućim vetrovima. Kad sam se toga jutra probudio i osetio ga, on me je uverio u dolazak kraja. Smrt je samo udarni kraj življenja; raspadanje je konačno.
<BR>&nbsp;&nbsp;&nbsp;&nbsp;&nbsp;Ležao sam nekoliko minuta razmišljajući. Sad sam jedino mogao natovariti celu svoju grupu u kamione koje ću jedan za drugime odvesti izvan grada. A sve one zalihe koje smo nakupili? I njih je trebalo natovariti i odvesti, a ja sam jedini mogao voziti... To će trajati danima, ukoliko smo uopšte mogli raspolagati sa toliko dana...
<BR>&nbsp;&nbsp;&nbsp;&nbsp;&nbsp;Posle toga sam počeo razmišljati šta se sada dešava u zgradi. U njoj je vladala čudna tišina. Oslušnuvši, mogao sam čuti samo jedan glas kako ječi u drugoj sobi i ništa više. Sišao sam s kreveta i užurbano se obukao sa osećanjem uznemirenosti. Na hodniku sam ponovo oslušnuo. Niko se nije micao po kući. Iznenada sam imao gadan osećaj da se priča ponavlja i da sam se vratio u bolnicu.
<BR>&nbsp;&nbsp;&nbsp;&nbsp;&nbsp;"Hej! Ima li koga?" povikao sam.
<BR>&nbsp;&nbsp;&nbsp;&nbsp;&nbsp;Nekoliko glasova je odgovorilo. Otvorio sam obližnja vrata. Unutra je bio jedan čovek; izgledao je veoma loše i bio je u delirijumu. Tu nisam mogao ništa učiniti; zatvorio sam vrata.
<BR>&nbsp;&nbsp;&nbsp;&nbsp;&nbsp;Koraci su mi odjekivali na drvenom stepeništu. Na sledećem spratu čuo sam: "Bile, Bile!"
<BR>&nbsp;&nbsp;&nbsp;&nbsp;&nbsp;Tamo u krevetu u jednoj sobici ležala je devojka koja me je posetila prošle večeri. Okrenula je glavu kad sam ušao. Video sam da je i nju zahvatilo.
<BR>&nbsp;&nbsp;&nbsp;&nbsp;&nbsp;"Ne približavaj se", rekla je. "To jesi ti, Bile? Mislila sam da moraš biti. Ti još možeš hodati: oni moraju puziti. Vrlo mi je drago, Bile. Ja sam im rekla da ne bi tek tako otišao, ali oni su rekli da jesi. Sada su svi otišli, svi koji su mogli."
<BR>&nbsp;&nbsp;&nbsp;&nbsp;&nbsp;"Ja sam spavao", rekao sam. "Šta se desilo?"
<BR>&nbsp;&nbsp;&nbsp;&nbsp;&nbsp;"Sve nas je više bilo takvih. Uplašili su se."
<BR>&nbsp;&nbsp;&nbsp;&nbsp;&nbsp;Rekao sam bespomoćno: "Šta da učinim za vas? Mogu li vam išta doneti?"
<BR>&nbsp;&nbsp;&nbsp;&nbsp;&nbsp;Njeno lice se iskrivilo, rukama se uhvatila za stomak i počela se previjati. Grč je prošao, ali je znoj i dalje kapao s njenog čela.
<BR>&nbsp;&nbsp;&nbsp;&nbsp;&nbsp;"Molim te, Bile. Nisam mnogo hrabra. Možeš li mi doneti nešto da - da završim?"
<BR>&nbsp;&nbsp;&nbsp;&nbsp;&nbsp;"Da", rekao sam. "To mogu učiniti za vas."
<BR>&nbsp;&nbsp;&nbsp;&nbsp;&nbsp;Vratio sam se iz apoteke za deset minuta. Dao sam joj čašu vode i stavio drogu u drugu ruku.
<BR>&nbsp;&nbsp;&nbsp;&nbsp;&nbsp;Malo ju je držala u ruci. Onda je rekla:
<BR>&nbsp;&nbsp;&nbsp;&nbsp;&nbsp;"Tako besmisleno, a sve je moglo biti tako različito! Zbogom, Bile, i hvala što si pokušao."
<BR>&nbsp;&nbsp;&nbsp;&nbsp;&nbsp;Pogledao sam njenu opruženu priliku. Postojalo je nešto što je sve činilo još besmislenijim; razmišljao sam koliko bi ih reklo: "Uzmi me sa sobom", dok je ona rekla: "Ostanite s nama."
<BR>&nbsp;&nbsp;&nbsp;&nbsp;&nbsp;A nisam znao ni kako se zove.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
