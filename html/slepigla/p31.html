<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31.
<P>&nbsp;&nbsp;&nbsp;&nbsp;&nbsp;Henri i Tim sedeli su na podu i jeli ostatke pileta. Henri se vrpoljio i stalno je vadio sat i proveravao vreme.
<BR>&nbsp;&nbsp;&nbsp;&nbsp;&nbsp;"Smiri se", reče Tim punim ustima. "Vratiće se."
<BR>&nbsp;&nbsp;&nbsp;&nbsp;&nbsp;Henri je bacio napola pojeden batak u korpu. "Ceo dan ih nema", gunđao je. "Gde su? Otišli su do reke i nestali. Možda ih je i Hejverstok našao."
<BR>&nbsp;&nbsp;&nbsp;&nbsp;&nbsp;"Da ih je našao, našao bi i nas", blago reče Tim.
<BR>&nbsp;&nbsp;&nbsp;&nbsp;&nbsp;"Još malo pa će pasti noć", nastavio je Henri da gunđa. "Trebalo bi da nešto isplaniramo, da umaknemo dovoljno da nas Hejverstok nikad ne pronađe." Navalio se na zid. "Šta rade ceo dan!"
<BR>&nbsp;&nbsp;&nbsp;&nbsp;&nbsp;Začuše se koraci iz druge sobe. Henri se nespretno uspravio. "Anđele", povika on.
<BR>&nbsp;&nbsp;&nbsp;&nbsp;&nbsp;Hejverstok i Luis uđoše u sobu. Henrijevim licem prelete utučen izraz. Tim stade na noge i nervozno obrisa ruke o pantalone.
<BR>&nbsp;&nbsp;&nbsp;&nbsp;&nbsp;"Pa", reče Hejverstok i nasmeši se, "izabrali ste zaista slikovito sklonište. Gde je Anđeo, i devojka?"
<BR>&nbsp;&nbsp;&nbsp;&nbsp;&nbsp;Henri proguta knedlu. "Ne znam."
<BR>&nbsp;&nbsp;&nbsp;&nbsp;&nbsp;"Henri, molim te ne pravi probleme", reče Hejverstok i uzdahnu. "Imali smo težak dan. Gde su?"
<BR>&nbsp;&nbsp;&nbsp;&nbsp;&nbsp;"Nisu ovde", reče on; molećiv jecaj dovukao mu se u glas. "Ne znam gde su."
<BR>&nbsp;&nbsp;&nbsp;&nbsp;&nbsp;Hejverstok je usmerio pažnju prema Timu. "Je l' tako?"
<BR>&nbsp;&nbsp;&nbsp;&nbsp;&nbsp;Tim se klatio s noge na nogu. "Da. Jutros si nekud otišli i još se nisu vratili. Ne znamo gde su."
<BR>&nbsp;&nbsp;&nbsp;&nbsp;&nbsp;"Vrlo dobro." Smešak mu se za trenutak pojavio, a zatim zamro. "Verujem vam. Da su pobegli, ne bi ostavili vas dvojicu, zar nije tako? Pošto ste još tu, moraju da se vrate." Okrenuo se Luisu. "Drži ih na oku. Idem napolje da pogledam."
<BR>&nbsp;&nbsp;&nbsp;&nbsp;&nbsp;Luis klimnu, izvadi revolver iz džepa i uperi ga u Henrija. Hejverstok pogleda pištolj i podiže obrvu. "Luise", blago reče on, "stalno me prijatno iznenađuješ." Bacio je pogled na Henrija i Tima i izišao.
<BR>&nbsp;&nbsp;&nbsp;&nbsp;&nbsp;Luis se naslonio ramenom na okvir vrata i nasmešio se svojim gotovo-osmehom, i dalje sa revolverom uperenim u Henrija. Henri i Tim stajali su kao sleđeni i buljili u pištolj. Henri je progutao knedlu i oblizao usne.
<BR>&nbsp;&nbsp;&nbsp;&nbsp;&nbsp;"Luise", reče on promuklim glasom, "zašto to radiš? Kad se reši svih nas, ostaćeš samo ti. Više mu nećeš biti potreban, zar ti to nije jasno? Zar ti to nije jasno?"
<BR>&nbsp;&nbsp;&nbsp;&nbsp;&nbsp;Luis podiže obrvu, ali ne reče ništa.
<BR>&nbsp;&nbsp;&nbsp;&nbsp;&nbsp;Henri je opet progutao knedlu i obrisao dlanove o pantalone.
<BR>&nbsp;&nbsp;&nbsp;&nbsp;&nbsp;"Ne troši reči, Henri", reče TIm. "On je Hejverstokov dresirani pas."
<BR>&nbsp;&nbsp;&nbsp;&nbsp;&nbsp;Luis se namršti i ispravi. Za trenutak ih je gledao, a zatim mu se na lice vratila ona njegova imitacija osmeha. "Ne pokušavaj ništa, Henri", blago reče on.
<BR>&nbsp;&nbsp;&nbsp;&nbsp;&nbsp;"Šta?" upita Henri.
<BR>&nbsp;&nbsp;&nbsp;&nbsp;&nbsp;"Ne pokušavaj to."
<BR>&nbsp;&nbsp;&nbsp;&nbsp;&nbsp;"Ništa ne pokušavam", reče Henri. Iznenada je osetio kao da mu telo više ne funkcioniše.
<BR>&nbsp;&nbsp;&nbsp;&nbsp;&nbsp;"Upozorio sam te."
<BR>&nbsp;&nbsp;&nbsp;&nbsp;&nbsp;"Ja nisam..."
<BR>&nbsp;&nbsp;&nbsp;&nbsp;&nbsp;Luis je dva puta opalio u Henrijeve grudi i stomak. Henri viknu od besa i ozlojeđenosti. Rastaljen bes koji je osećao prema Luisu gotovo poništi vatru u utrobi. Skočio je kao besan pas; neskladno je prosipao krv po izbledelom linoleumu. Njegovo teško telo kao da se ispumpalo. Tresnuo je pod nemogućim uglom o postolje.
<BR>&nbsp;&nbsp;&nbsp;&nbsp;&nbsp;Luis je ispalio tri metka prema Timu koji je trčao, ali sva tri su promašila malu metu. Dva su se zarila u pod i raštrkala iverje i prašinu. Treći je isterao komad drveta iz okvira vrata kad se Tim sklonio iza njega. Tim je mahnito pretraživao pogledom praznu sobu i nigde nije video mesto da se sakrije. Mora da je to bila trpezarija, pomisli on ne peviše razložno. Bila su još troja vrata. Nije imao izbora; dvoja su bila zatvorena. Protrčao je kroz odškrinuta vrata, pretrčao preko polja izbledelih roze ruža, koje se činilo kao veliko kao igralište za bezbol. Njegovo iskrivljeno telo nespretno se teturalo.
<BR>&nbsp;&nbsp;&nbsp;&nbsp;&nbsp;Luis uđe u sobu i ponovo napuni pištolj. Nasmejao se kada je video Tima kako se ušunjao u klozet. Polako i samouvereno je krenuo prema njemu; uživao je i sećao se kako je kao dečak u El Pasu ubijao pacove u ambaru gospodina Voldropa.
<BR>&nbsp;&nbsp;&nbsp;&nbsp;&nbsp;Odgurnuo je napola otvorena vrata klozeta i uperio pištolj u pod. Bora se pojavila iznad njegovog nosa. Klozet je bio prazan. Onda je video da svetlost prolazi kroz rascepljenu dasku na stražnjem zidu i požurio na drugu stranu.
<BR>&nbsp;&nbsp;&nbsp;&nbsp;&nbsp;Tim se uzverao preko đubreta koje je palo iza kredenca i zavukao tamo; gotovo je pao preko komada okamenjenog đubreta. Koža mu se ježila dok se u polumraku probijao kroz paučinu. Podigao je pogled i sledio se; krik mu je zastao u grlu. Crna udovica, velika kao njegova glava, s oklevanjem se kretala prema njemu. Zaustavila se kada se Tim zaustavio, isprobala mrežu prednjim nogama i čekala na izdajničke vibracije.
<BR>&nbsp;&nbsp;&nbsp;&nbsp;&nbsp;Tim se polako spustio na pod i počeo da pipa okolo da nađe oružje. Crna udovica se primakla jedan palac i zaustavila. Timova ruka napipala je nešto što se kretalo. Trgao je ruku i pogledao dole, ali bila je to samo bubetina. Počela je da puzi odatle na svih četrnaest nogu. Tim je stao nogom na nju i ona se skupila u oklopljenu lopticu. Tim se polako pružao nadole; i dalje nije skidao oka s pauka i na sve načine je pokušavao da ne pomeri mrežu. Pipao je okolo da nađe bubetinu, a zatim morao da pogleda dole da vidi gde je. Ona se razmotala, nameravala je da ponovo pođe. Tim ju je lupio pesnicom, ponovo se smotala. Podigao ju je kao lopticu za bezbol, pažljivo procenio udaljenost, i bacio. Odbila se od pauka i uhvatila u mrežu. Crna udovica se zaštitnički uzverala nazad do svoje vrećice sa jajima.
<BR>&nbsp;&nbsp;&nbsp;&nbsp;&nbsp;Tim se provukao pored mreže i pogledao iza sebe. Bubetina se oprezno odmotala i počela da se koprca. Pauk je požurio do nje i dodirnuo je prednjim nogama. Onda se okrenuo leđima. Skladnim pokretima zadnjih nogu počeo je da je zapliće.
<BR>&nbsp;&nbsp;&nbsp;&nbsp;&nbsp;Luis je ušao u kuhinju i napravio grimasu. Tri zida bila su oivičena prašnjavim, ulegnutim kredencima koji su pružali Timu toliko skrovitih mesta. Prišao je prvom i pogledao iza njega. Uhvatio je jedan kraj i odmakao kredenac od zida. Iza njega nije bilo ničega osim prljavštine i jednog pauka, crne udovice. Zgnječio ga je cipelom.
<BR>&nbsp;&nbsp;&nbsp;&nbsp;&nbsp;Tim je protrčao ispod kredenca koji je imao nožice; kretao se brzo, ali što je moguće tiše. Paučije mreže i insekti mamili su nehotične uzdahe iz njegovog grla. Čuo je tutnjavu i osetio kako se pod trese kada je Luis odgurao drugi kredenac. Zastao je i oslušnuo; čuo je kako Luis tiho psuje.
<BR>&nbsp;&nbsp;&nbsp;&nbsp;&nbsp;Tim se sagnuo da ne bi glavom kačio mreže koje su prekrivale dno kredenca. Zakoračio je unazad; i dalje je posmatrao kako se Luisove noge muče oko drugog kredenca. Iznenada, peta mu je zapela o nešto i on teško pade u sedeći položaj; kičma mu se protrese. Osetio je metalnu šipku duž leđa. Okrenuo je glavu i ramena i počeo da se trese. Sedeo je na pacolovci velikoj gotovo koliko i on. Onda ga zapljusnu vrtoglavo osećanje olakšanja. Zamka je bila davno otkačena. Metal je bio zarđao i prekriven prašinom. Otpuzao je dalje, a stomak mu se prevrnuo kada je nabasao na osušene ostatke pacova. Slobodne kosti krckale su mu pod nogama a suva koža bila je tvrda kao lim.
<BR>&nbsp;&nbsp;&nbsp;&nbsp;&nbsp;Luis je brižljivo pretraživao kredenac. Izvlačio je ladice i pregledao šupljine. Odmaknuo je sledeći od zida i pažljivo pratio da se Tim ne vrati u prethodni. Šutnuo je mrtvog pacova i rastavio kredenac.
<BR>&nbsp;&nbsp;&nbsp;&nbsp;&nbsp;Tim je stigao do poslednjeg kredenca, kraj vrata koja su vodila do sobe pune sena. Vrata su bila sklonjena a seno prosuto po podu kuhinje. Tim je pogledao u sobu, ali je znao da ne sme da ode tamo. Pacovi se uvek legu u senu.
<BR>&nbsp;&nbsp;&nbsp;&nbsp;&nbsp;Vratio je pogled na Luisa. Sačekao je dok se Luisova glava nije nagnula iza kredenca, a zatim nespretno potrčao da pređe razdaljinu od pet stopa do sledećeg kredenca. Trgnuo se na zvuk revolverskog hica i uvukao glavu u ramena. Zid iznad njega je eksplodirao. Zasulo ga je iverje i komadi drveta. Zavukao se iza kredenca s druge strane, pre nego što je drugi hitac posejao oblak prašine s tavanice. Obrisao je krv koja mu je curila s ruke na mestu gde je iver probio kožu.
<BR>&nbsp;&nbsp;&nbsp;&nbsp;&nbsp;Spotakao se o nešto što se bučno otkotrljalo.
<BR>&nbsp;&nbsp;&nbsp;&nbsp;&nbsp;Luis se zadovoljno iskezio i pretrčao preko senom prekrivenih vrata. Odgurao je kredenac od zida. Držao je pištolj u pripravnosti i spustio se na kolena da pogleda ispod. Prosiktao je kletvu kad nigde nije video Tima.
<BR>&nbsp;&nbsp;&nbsp;&nbsp;&nbsp;Ali Tim je bio iza kredenca: priljubljen uz krstastu gredu dve stope iznad Luisove sagnute glave. Zahvatio je predmet koji je našao, obavio ruke oko njega i privukao ga sebi. Šiljak za led bio je zarđao i pola drvene drške bilo je otcepljeno. Držao je njegov vrh nadole i skočio ka stražnoj strani Luisovog vrata. Obavio je noge oko njega kad je pao; nadao se da se Luis neće pomeriti, ni da se vrh neće okrenuti.
<BR>&nbsp;&nbsp;&nbsp;&nbsp;&nbsp;Nije bio baš oštar, ali je Timova težina bila na njemu, a i pao je sa visine od dve stope. Bilo je to dovoljno. Zario se u stražnju stranu Luisovog vrata. Iskliznuo je Timu iz ruke u trenutku udara i on se zakoprca da se za nešto uhvati. Ščepao je Luisov okovratnik i ostao da visi. Luis se ukočio i polako počeo da ustaje. Duboko, tiho stenjanje oblikovalo se nisko u grlu. Pažljivo je ustao; ruke su mu bile podbočene. Pištolj mu je ispao iz mlitavih prstiju. Glava, vrat i ramena bili su mu tako kruti kao da, čak i u šoku, zna da svaki pokret šiljka za led može da bude smrtonosan.
<BR>&nbsp;&nbsp;&nbsp;&nbsp;&nbsp;Stenjanje je postalo jače, nastavilo da raste, da postaje reska jadikovka i završilo se kad su mu se pluća ispraznila. Luis napravi jedan korak, dva koraka; glava, vrat i ramena bili su mu kao zavareni. Tim se držao za stražnju stranu njegovog okovratnika i visio gotovo uspravno.
<BR>&nbsp;&nbsp;&nbsp;&nbsp;&nbsp;Luisovo lice bilo je bledo, razdvojene usne gotovo bele. Oči su mu buljile u prazno i počele da se mute. Padao je, krut kao statua, prvo polako, a zatim sve brže. Tresnuo je o pod i ta strana njegovog lica ispuni se razmrskanim kostima.
<BR>&nbsp;&nbsp;&nbsp;&nbsp;&nbsp;Timovi zubi škljocnuše jedan o drugi u trenutku kada je Luis pao. Za trenutak ležao je na Luisovim leđima i prikupljao dah, a zatim skliznuo na pod. Obišao je oko Luisove ispružene ruke i pogledao ga u lice. Jedno izbuljeno oko gledalo ga je, ali nije videlo ništa.
<BR>&nbsp;&nbsp;&nbsp;&nbsp;&nbsp;Tim se nakašlja i pljunu u njega.
<BR>&nbsp;&nbsp;&nbsp;&nbsp;&nbsp;Brzo je podigao pogled kada je čuo da nekoga ima u drugoj sobi, i još jednom otrčao iza kuhinjskih kredenaca.
<BR>
<BR>&nbsp;&nbsp;&nbsp;&nbsp;&nbsp;Anđeo i Evelin zaustavili su se za trenutak za verandi stare kuće i posmatrali kako sunce tone za obzorje. Evelin je naslonila glavu na Anđelovo rame; osećala je da je potpuno srećna i zadovoljna, i potpuno je zaboravila na Hejverstoka. Anđeo ju je obglio i oni uđoše unutra.
<BR>&nbsp;&nbsp;&nbsp;&nbsp;&nbsp;"Henri", pozva Evelin. "Harolde. Ima li koga?" Nije bilo odgovora. Kuća je bila mirna, osim što se negde gore par vrabaca sanjivo prepirao. Pogledali su se i požurili u sobu koju su načinili svojom.
<BR>&nbsp;&nbsp;&nbsp;&nbsp;&nbsp;Evelin je najednom zastala kada je videla Henrija kako leži u krvi. Jecaj joj pobeže iz grla. Anđeo požuri k njemu, kleče i stavi mu ruku na vrat.
<BR>&nbsp;&nbsp;&nbsp;&nbsp;&nbsp;"Još je živ", reče Anđeo.
<BR>&nbsp;&nbsp;&nbsp;&nbsp;&nbsp;Evelin kleče pored njih. Henrijevo lice bilo je boje starog pepela i dah mu je slabo grgljao u grlu. "Pogođen je metkom", reče ona, s nevericom.
<BR>&nbsp;&nbsp;&nbsp;&nbsp;&nbsp;Anđeo klimnu i ispravi Henrijevo zgrčeno telo.
<BR>&nbsp;&nbsp;&nbsp;&nbsp;&nbsp;"Možeš li mu pomoći?" upita ona.
<BR>&nbsp;&nbsp;&nbsp;&nbsp;&nbsp;Anđeo je bespomoćno gledao u nju. "Ne znam šta da radim."
<BR>&nbsp;&nbsp;&nbsp;&nbsp;&nbsp;"Zakrpi ga, zaleči mu rane, učini nešto", reče ona, svesna histeričnog tona svojih reči. "Zar ne možeš to da uradiš?"
<BR>&nbsp;&nbsp;&nbsp;&nbsp;&nbsp;"Mislim da bih mogao kad bih znao šta treba da radim. Ja nisam doktor. Ne znam šta tačno treba da radim."
<BR>&nbsp;&nbsp;&nbsp;&nbsp;&nbsp;Zaustila je da kaže još nešto, ali je prestala kada mu je na licu primetila da se koncentrisao. Nešto kasnije, telo mu se opustilo. Pogledao ju je. "Zaustavio sam krvarenje, ali mislim da je prekasno."
<BR>&nbsp;&nbsp;&nbsp;&nbsp;&nbsp;Henri je tiho zaječao i počeo da kašlje. Anđeo je stavio ruku na Henrijevo lice i kašalj je prestao. Henri je slabašno otvorio oči, ali nije mogao da ih usredsredi.
<BR>&nbsp;&nbsp;&nbsp;&nbsp;&nbsp;"Anđele?" reče on; glas mu je bio šaptav kao suva vlat trave.
<BR>&nbsp;&nbsp;&nbsp;&nbsp;&nbsp;"Da, Henri. Ovde smo."
<BR>&nbsp;&nbsp;&nbsp;&nbsp;&nbsp;"Anđele? Gde ste ceo dan?" Henrijev glas na trenutak je otplovio, a zatim se vratio. "Zašto ste nas ostavili same? Treba da napravimo plan."
<BR>&nbsp;&nbsp;&nbsp;&nbsp;&nbsp;Evelin pogleda Anđelovo pogođeno lice i oseti neizdrživ bol u srcu.
<BR>&nbsp;&nbsp;&nbsp;&nbsp;&nbsp;"Anđele?" reče Henri; oči su mu se sklapale. "Zašto nas nisi spasao?" Dah mu je polako odlazio i bio je miran.
<BR>&nbsp;&nbsp;&nbsp;&nbsp;&nbsp;Anđeo je vrteo ruke između kolena. Oči su mu bile stisnute i suze su mu se kotrljale niz lice. Ramena mu se opustiše a usta razjapiše, kao da nema dovoljno vazduha.
<BR>&nbsp;&nbsp;&nbsp;&nbsp;&nbsp;"Ne", prošapta Evelin. "Ne." Zagrlila ga je snažno, ali on se otrgao i teturavo stao na noge. Onda je zastao kao ukopan i trepćući uklonio suze iz očiju. Hejverstok je stajao tamo, naslonjen na dovratak, i zadovoljno im se smešio.
<BR>&nbsp;&nbsp;&nbsp;&nbsp;&nbsp;"Zdravo, deco", reče on. "Jeste li se lepo proveli?" Nehajno je mahnuo rukom. Evelin je videla da se Anđeo ukočio, čula kako mu dah zastaje u grlu.
<BR>&nbsp;&nbsp;&nbsp;&nbsp;&nbsp;Skočila je. "Anđele", viknula je i zgrabila ga za ruku.
<BR>&nbsp;&nbsp;&nbsp;&nbsp;&nbsp;Hejverstok je ponovio mahanje rukom. "Naravno, ovaj pokret uopšte nije neophodan, ali plašim se da robujem teatralnosti. Ne brinite zbog njega, gospođice Bredli." Ležerno im je prišao. "On je sasvim u redu. Ne znam kakve je trikove naučio dok se nisam brinuo za njega. Šta god to bilo, Anđele, dečače moj, ne pokušavaj da izvedeš ništa, jer će mlada dama patiti zbog toga." Oči mu se pretvoriše u ahate. "Jesam li potpuno jasan?" upita on mračnim glasom.
<BR>&nbsp;&nbsp;&nbsp;&nbsp;&nbsp;Onda mu se osmeh vratio. "Da li sam prekinuo dramsku scenu?"
<BR>&nbsp;&nbsp;&nbsp;&nbsp;&nbsp;"Zašto nam to radite?" reče Evelin kreštavim glasom.
<BR>&nbsp;&nbsp;&nbsp;&nbsp;&nbsp;"Hajde, hajde, draga moja", tepao je, "ne uznemiravaj se." Nestrpljivo je pogledao uokolo. "Luise", pozvao je, ali nije bilo odgovora. Pogledao je Henrija i uzdahnuo. "Luis je tako nestrpljiv, i tako neuredan. Uopšte nema šlifa", coknuo je. "Luise! Gde si?" nezadovoljstvo u njegovom glasu bilo je oštro.
<BR>&nbsp;&nbsp;&nbsp;&nbsp;&nbsp;Nestrpljivo je mahnuo Anđelu i Evelin da krenu. Ona je uzela Anđela za ruku i zabrinuto ga okrznula pogledom. Na licu mu je bio čudan, zbunjen izraz, a suze su mu se osušile na obrazima. Pokretao se kao marioneta. Hejverstok je išao iza njih i vodio ih kroz veliku kuću tražeći Luisa.
<BR>&nbsp;&nbsp;&nbsp;&nbsp;&nbsp;"Anđele, jesi li dobro?" prošapta Evelin.
<BR>&nbsp;&nbsp;&nbsp;&nbsp;&nbsp;Glas mu se oblikovao u njenom uhu, iskrivljen i neprepoznatljiv. "Nešto je uradio u mojoj glavi. Ne mogu..." glas mu je izbledeo u buku i nestao.
<BR>&nbsp;&nbsp;&nbsp;&nbsp;&nbsp;Kada su stigli do kuhinje, Evelin je iznenada zastala. Hejverstok obiđe oko njih i priđe Luisu koji je ležao licem prema zemlji, sa zarđalim šiljkom za led zabodenim u vrat. Hejverstok ga je gurnuo nogom.
<BR>&nbsp;&nbsp;&nbsp;&nbsp;&nbsp;Dok je Hejverstok bio okrenut, Tim je istrčao sa mesta gde se krio iza kredenca. Prišao je Anđelovoj nozi i popeo mu se na cipelu. Zavukao se u nogavicu Anđelovih pantalona i popeo uz čarapu. Evelin je primetila pokret i oči joj se raširiše. Tim se spustio do struka u Anđelovu čarapu. Dopustio je sebi da uzdahne od olakšanja i da se zadovoljno nasmeši.
<BR>&nbsp;&nbsp;&nbsp;&nbsp;&nbsp;Hejverstok je spustio pogled na Luisa i tragično odmahnuo glavom. "Luise. Jako si me razočarao." Okrenuo se prema Anđelu i Evelin i velikodušno raširio ruke. "Izgleda da je Tim uspeo da prevari Luisa i da se prilično oštroumno odbrani. Nedostajaće mi Luis. Tako zgodan mladić, i tako drzak. Istina je šta pričaju o Latinima vrele krvi." Polako je počeo da pljeska. "Bravo, Time, bravo!" viknuo je. "Sjajno izvedeno!"
<BR>&nbsp;&nbsp;&nbsp;&nbsp;&nbsp;Prestao je da plješće i glas mu je postao neprijatan. "Međutim, plašim se da je to samo odgodilo neizbežno. Sad vodim Anđela i gospođicu Bredli nazad u grad. Predlažem ti da ne izlaziš napolje, Time. Ima puno divljih životinja: vukova, lisica, kojota, tvorova, jazavaca, lasica, zmija i, oh, sova. Znam da su tamo jer ih baš sad prizivam. Dobar prsten, Time. Dobar prsten gladnih usta oko kuće. Siguran sam da bi svaki od njih bio oduševljen da te vidi kako izlaziš iz kuće. Bio bi slastan zalogaj.
<BR>&nbsp;&nbsp;&nbsp;&nbsp;&nbsp;Ja ću se odmah vratiti. Možda ću čak povesti i neke prijatelje. Kako bi ti se svidelo da dovedem sto mačaka, Time?" Nasmejao se i izgurao Anđela i Evelin iz kuće.
<BR>&nbsp;&nbsp;&nbsp;&nbsp;&nbsp;Napolju, okrenuo se prema Evelin. "Nadam se da niste paničar, gospođice Bredli. Ono što ćete uskoro iskusiti zaista je zapanjujuće za nepripremljene."
<BR>&nbsp;&nbsp;&nbsp;&nbsp;&nbsp;Njih troje polako se podigoše sa zemlje. Evelin zadahta. "Ne uzbuđujte se, gospođice Bredli. Vodim vas u moja kola, gde ćemo imati malo više telesne udobnosti. Predlažem vam da u tišini putujemo. Ako nekoga vidite i pozovete ga, reskirate im život. Je li to sasvim jasno?"
<BR>&nbsp;&nbsp;&nbsp;&nbsp;&nbsp;"Da", reče ona.
<BR>&nbsp;&nbsp;&nbsp;&nbsp;&nbsp;"Onda dobro. Od ovoga zaista zastaje dah, ali je savršeno bezbedno. Molim vas ostanite mirni." Počeli su da se kreću; lagano su plutali preko pejzaža, nisko, i daleko od bilo kakvog ljudskog staništa. Poslednju milju i nešto pratili su Krivudavi potok i držali se između drveća i žbunja koje je oivičavalo obale. Prošli su ispod mosta, obišli železničku stanicu i od pozadi prišli izgoreloj Predstavi čudesa. Evelin nije zapazila nikoga na ulici. Sve osim kafea bilo je zatvoreno, a i on će uskoro. Spustili su se na zemlju iza jedinih preostalih kola. Hejverstok je otvorio vrata i pokazao im da uđu. Anđeo je ušao prvi; i dalje se mehanički kretao, sa praznim izrazom na licu. Hejverstok je iza sebe spustio zasun na vrata.
<BR>&nbsp;&nbsp;&nbsp;&nbsp;&nbsp;Upalio je viseću kerozinsku svetiljku. Namestio je fitilj i seo na stolicu za svojim stolom. Teško je disao i brisao znoj sa čela. Evelin je shvatila da je i on, baš kao i Anđeo, fizički iscrpljen pošto upotrebi dar. Nasmejao se, izigravajući domaćina, i pokazao na ležaj. Evelin i Anđeo sedoše, ali nije bila sigurna da Anđeo vlada svojim pokretima.
<BR>&nbsp;&nbsp;&nbsp;&nbsp;&nbsp;"Prilično spektakularan vid putovanja, zar ne mislite tako?" reče Hejverstok, nasmejan. "Gotovo kao čarolija."
<BR>&nbsp;&nbsp;&nbsp;&nbsp;&nbsp;Evelin slegnu ramenima i on je sumnjičavo pogleda.
<BR>&nbsp;&nbsp;&nbsp;&nbsp;&nbsp;"Ma", reče on, smejući se, "kako si ti samo hrabra devojka." Suzio je oči. "Čovek bi pomislio da si već iskusila nešto slično." Otvorio je jednu od ladica stola i izvadio bocu rakije. Držao ju je i upitno podigao obrve.
<BR>&nbsp;&nbsp;&nbsp;&nbsp;&nbsp;Evelin odmahnu glavom.
<BR>&nbsp;&nbsp;&nbsp;&nbsp;&nbsp;"Prava je", ponosno reče Hejverstok. "Pre-prohibiciona."
<BR>&nbsp;&nbsp;&nbsp;&nbsp;&nbsp;"Ne, hvala", reče Evelin.
<BR>&nbsp;&nbsp;&nbsp;&nbsp;&nbsp;Hejverstok je slegnuo ramenima i sipao malo u čašu. "Nema svrhe da nudim Anđela. I on je trezvenjak." Vratio je bocu u ladicu. "A sad, gospođice Bredli, morate da mi ispričate sve o Anđelovim avanturicama otkako je moje društvo zamenio vašim. U kakve se sve nevolje dečarac uvaljao?"
<BR>&nbsp;&nbsp;&nbsp;&nbsp;&nbsp;Tim je ispuzao iz Anđelove nogavice i zavukao se pod krevet pored zida. Um mu je bio kovitlava masa straha i zbrke. Morao je da učini nešto da spase Anđela i Evelin, ali nije znao šta. Potisnuo je tu misao i usredsredio se na prvi cilj: kako da iziđe iz kola. Vrata su bila zatvorena i reza stavljena. Video je to sakriven iza Anđelovog stopala. Jedini drugi izlaz je mali prozor visoko gore.
<BR>&nbsp;&nbsp;&nbsp;&nbsp;&nbsp;Otišao je do kraja zida i zavukao se iza kartona. Podigao je pogled. Prozor je bio otvoren. Ali kako da se popne gore? Hejverstok je sedeo gotovo pravo ispod njega. Proučavao je put. Ako se popne na police za knjige, moći će da puzi po vrhu i da dođe na dva palca od prozora.
<BR>&nbsp;&nbsp;&nbsp;&nbsp;&nbsp;"Kako ste nas našli?" upita Evelin da promeni temu.
<BR>&nbsp;&nbsp;&nbsp;&nbsp;&nbsp;"Ah, draga, nadao sam se da ću da te poštedim toga."
<BR>&nbsp;&nbsp;&nbsp;&nbsp;&nbsp;"Čega da me poštedite?" nervozno upita ona.
<BR>&nbsp;&nbsp;&nbsp;&nbsp;&nbsp;"Ovo je tako neprijatno, tako neprijatno. Tvoj brat mi je rekao gde ste." Sažaljivo se namrštio.
<BR>&nbsp;&nbsp;&nbsp;&nbsp;&nbsp;"Ne verujem vam", prkosno je rekla ona, ali onda se prisetila da im Harold nije doneo hranu.
<BR>&nbsp;&nbsp;&nbsp;&nbsp;&nbsp;"On, budi spokojna, nije to dobrovoljno učinio. Ne, ne, dete moje. Ne budi oštra prema svome bratu. Prilično dugo se odupirao. Ali, na kraju, naravno..." raširio je ruke.
<BR>&nbsp;&nbsp;&nbsp;&nbsp;&nbsp;Osetila je vrtoglavicu. Njegov glas odzvanjao joj je u ušima. "Šta ste mu uradili?"
<BR>&nbsp;&nbsp;&nbsp;&nbsp;&nbsp;"Bolje da ne znaš."
<BR>&nbsp;&nbsp;&nbsp;&nbsp;&nbsp;"Je li... dobro?" Ali znala je.
<BR>&nbsp;&nbsp;&nbsp;&nbsp;&nbsp;"Bojim se da nije, draga moja", tužno reče on, ali oči su mi blistale. "Vidiš, nije bilo izbora."
<BR>&nbsp;&nbsp;&nbsp;&nbsp;&nbsp;"Ubili ste ga?" jedva je izustila.
<BR>&nbsp;&nbsp;&nbsp;&nbsp;&nbsp;Hejverstok sleže ramenima. "Jedna od nesrećnih životnih neminovnosti, bojim se. I takva šteta, takođe. Bio je tako zgodan dečko." Čežnjivo se nasmešio i oči mu na trenutak odlutaše. Evelin poče da tiho jeca. Anđeo ju je obgrlio i privukao sebi. Hejverstok ih je posmatrao i smešio se.
<BR>&nbsp;&nbsp;&nbsp;&nbsp;&nbsp;Tim se malo-pomalo pomicao vrhom police za knjige na rukama i kolenima. Došao je do prozora i pokušao da smisli najbolji način da iziđe.
<BR>&nbsp;&nbsp;&nbsp;&nbsp;&nbsp;"Kada ti se roditelji vrate kući..." Hejverstok se pomerio na stolici i podigao pogled ka prozoru. Tim je povukao glavu i čvrsto se pripio uz razdelni zid; srce mu je gotovo stalo. Hejverstok je ustao i pogledao kroz prozor; glava mu je bila samo nekoliko palaca od Tima. Preostao je samo odsjaj sunčevog zalaska. Okrenuo je lice ka dvoma na ležaju.
<BR>&nbsp;&nbsp;&nbsp;&nbsp;&nbsp;"Mora da su ti se roditelji odavno vratili, ako su kao ostali farmeri, što moraju da budu kod kuće da bi odveli piliće na spavanje." Ponovo je seo na stolicu. "Misle da ti je brat umro od običnog srčanog udara. Nema buke. Nema znakova za opasnost."
<BR>&nbsp;&nbsp;&nbsp;&nbsp;&nbsp;Kad je Hejverstok seo, Tim je skočio na prozorsku dasku, zamahao rukama da održi ravnotežu, a onda nestao iz vida. Ali Hejverstok je krajičkom oka primetio pokret. Trgao je glavu, ali ništa nije video. Prozor je bio prazan i mračan. Zbunjeno se namrštio, a zatim ustao sa stolice. Sklonio je rezu i izišao napolje. Pogledao je oko kola, a onda i na prozor. Pospani vrabac, koji se ugnezdio na spiralnoj rezbariji iznad prozora, uzvratio mu je pogled. Hejverstok se nasmešio i zaustavio srce ptice. Pala je na zemlju kao kamen.
<BR>&nbsp;&nbsp;&nbsp;&nbsp;&nbsp;"Možeš li da nešto učiniš?" Evelin prošapta Anđelu. Odmahnuo je glavom; agonija Henrijeve smrti još mu je bila na licu. "Tim će dovesti pomoć", prošapta ona. Anđeo nije delovao kao da u to veruje.
<BR>&nbsp;&nbsp;&nbsp;&nbsp;&nbsp;Hejverstok se vratio i ponovo spustio rezu na vrata.
<BR>
<BR>&nbsp;&nbsp;&nbsp;&nbsp;&nbsp;Tim je ispuzao ispod točka i pogledao mrtvog vrapca. Poželeo je da ima dar i potrošio nekoliko sekundi zamišljajući prijatnu scenu: ubija Hejverstoka mučeći ga mesecima. Ali bar je ubio Luisa; to je uspeo. Osmeh zluradog zadovoljstva zaigrao mu je na usnama.
<BR>&nbsp;&nbsp;&nbsp;&nbsp;&nbsp;Onda se obazreo oko sebe. Luisov crni model-T bio je parkiran pored karavanskih kola. Izgorela Predstava čudesa ležala je u crnim, neurednim hrpama. Tim nije znao šta da čini. Znao je da mora da dovede pomoć, ali nije imao pojma kuda da pođe po nju. Logično mesto bilo bi šerifova kancelarija, ali nije znao gde se ona nalazi, osim ako nije u većnici na drugom kraju grada. Počeo je da trči u tom pravcu.
<BR>
<BR>&nbsp;&nbsp;&nbsp;&nbsp;&nbsp;"Hoćete li mi nešto reći?" upita Evelin.
<BR>&nbsp;&nbsp;&nbsp;&nbsp;&nbsp;"Naravno, draga moja. Šta god želite. Nema nikakve opasnosti. Sad više ne." Hejverstok je s iščekivanjem gledao u nju.
<BR>&nbsp;&nbsp;&nbsp;&nbsp;&nbsp;"Pričajte mi o Anđelu, ko je, kako mu je pravo ime. Pričajte mi kako je živeo pre nego što se pridružio trupi."
<BR>&nbsp;&nbsp;&nbsp;&nbsp;&nbsp;Hejverstok je podigao obrve, a onda se nasmejao njenom izrazu lica i što ne prestaju da se dodiruju otkako ih je našao. Naslonio se i spleo prste iza glave.
<BR>&nbsp;&nbsp;&nbsp;&nbsp;&nbsp;"U stvari, ja ne znam praktično ništa o njemu, ali mogu da ti ispričam ono što znam. Ali daj da počnem još ranije. Nemaš ništa protiv? Tako retko imam priliku da pričam o svojim dostignućima. A ona su prilično pažnje vredna, draga moja, priličo pažnje vredna."
<BR>&nbsp;&nbsp;&nbsp;&nbsp;&nbsp;Evelin odmahnu glavom i zadrža glas mirnim. Jedina šansa im je da odugovlače dok Tim ne dovede pomoć. "Ne. Volela bih da čujem sve."
<BR>
<BR>&nbsp;&nbsp;&nbsp;&nbsp;&nbsp;Tim je trčao ulicom i tražio nekoga, bilo koga. Ali ulica je bila pusta. Radnje su bile zatvorene i mračne. Svetlo je gorelo u nekoliko kuća. Možda je to bolje nego da ide čak do većnice. Šerifova kancelarija je i onako verovatno zatvorena. Promenio je pravac i uputio se ka najbližem svetlu.
<BR>&nbsp;&nbsp;&nbsp;&nbsp;&nbsp;Zastao je kad je pas počeo da laje.
<BR>&nbsp;&nbsp;&nbsp;&nbsp;&nbsp;Mahnito je gledao unaokolo i primetio ga kako stoji sa druge strane ulice, laje i gleda u njega. Pas je iznenada skočio i poleteo preko ulice; šape su mu štropockale po pločniku. Tim je potrčao u suprotnom smeru; nije gledao, nije ga bilo briga, samo je jurio. Našao se u uskoj uličici; burad i sanduci bili su nagomilani uza zid. Zaronio je iza drvenog sanduka, kad je pas skliznuo i stao. Tim se kao crv zavlačio u sve uži prostor, dokle god je to bilo moguće.
<BR>&nbsp;&nbsp;&nbsp;&nbsp;&nbsp;Pas je zabio njušku u otvor i onjušio. Počeo je da šapom lupa o sanduk i cvili. Onda je prestao i ponovo zalajao. Tim je stavio ruke na uši i nije čuo glas koji je pozvao psa. Pas je podigao pogled na zvuk glasa, a zatim počeo da laje na sanduk; tresao je glavom i ćulio uši. Nevoljno se udaljio, povremeno bacajući pogled unazad.
<BR>&nbsp;&nbsp;&nbsp;&nbsp;&nbsp;Tim je neko vreme čekao na mestu, da dođe do daha i da mu se srce smiri. Onda je izišao, mic po mic, i pogledao oko sebe. Psa nije bilo na vidiku. Ponovo se odšunjao na ulicu. Pas je sedeo na drugoj strani i posmatrao ga. Ustao je, zacvileo, ali nije pošao ka njemu. Tim se povukao nazad, u usku uličicu, a zatim okrenuo da pogleda iza sebe. Uličica se pružala do stražnjeg kraja zgrada, a zatim skretala levo kod masivne drvene ograde. Dotrčao je do ograde i pogledao. Uličica je vodila iza zgrada, duž celog grada. Neobični oblici pojavljivali su se celom dužinom tamnog prolaza. Timovo majušno srce zalupa usled strahova koje normalan čovek nikad neće osetiti. Počeo je da hoda.
<BR>
<BR>&nbsp;&nbsp;&nbsp;&nbsp;&nbsp;Hejverstok je pripovedao.
<BR>&nbsp;&nbsp;&nbsp;&nbsp;&nbsp;"Ovo će i Anđelu biti novo, gospođice Bredli. Mislio sam da je najbolje da mu ne opretećujem um takvim stvarima.
<BR>&nbsp;&nbsp;&nbsp;&nbsp;&nbsp;Prvo i prvo, verujem da svi poseduju dar. Nemojte se čuditi, gospođice Bredli. Čak ga i vi imate, ali je tako zakržljao, tako nerazvijen i netreniran da ga nikada nećete moći da koristite. To je deo procesa evolucije." Nasmešio se. "Iako pretpostavljam da niko u ovoj zabiti ništa ne zna o tome. Ili to ne prihvata, ako i zna. To je protivno vašem dobrom hrišćanskom vaspitanju. U sledećih milion godina, ili tu negde, mislim da će ga svi imati. Potpuno razvijenog. Naravno, samo će se nekoliko rađati s njim, otprilike onoliko koliko ih se danas rađa gluvih, slepih, ili mutavih, kao Anđeo.
<BR>&nbsp;&nbsp;&nbsp;&nbsp;&nbsp;Postoje stotine, hiljade zabeleženih slučajeva ljudi sa neuobičajenim sposobnostima. To mora da su bili oni koji su mogli da koriste majušne deliće dara. Ja zamišljam da su oni koji su, kao ja, bili sposobni da ga razviju do bilo kog stepena savršenstva, zadržali to za sebe.
<BR>&nbsp;&nbsp;&nbsp;&nbsp;&nbsp;Moje sposobnosti su, na nesreću, prilično ograničene. Učinio sam sve što sam mogao da ih razvijem, ali nije bilo vodiča. To je pomalo kao da učite klavir a nemate sluh i ne znate da čitate note." Nasmejao se svome poređenju.
<BR>&nbsp;&nbsp;&nbsp;&nbsp;&nbsp;Tim je oprezno išao niz uličicu i nervozno se osvrtao. Jedini zvuci noći bili su cvrčci i udaljeno lajanje psa. Iznenada, začuo se novi zvuk, zastrašujući, neverovatan zvuk od koga je prebledeo i od koga mu se koža naježila: zvuk mačaka koje se biju dole niz ulicu.
<BR>
<BR>&nbsp;&nbsp;&nbsp;&nbsp;&nbsp;"Čini se da pomoću dara može činiti praktično sve", nastavio je Hejverstok, "ali znanje posebnih oblasti je, u svakom slučaju, neophodno. Ja, na primer, mogu da uklonim slepo crveno daleko bolje nego neki hirurg skalpelom, ali bez poznavanja medicine, dar bi bio jednako beskoristan kao i skalpel bez istog znanja. Moram da priznam da je moje proučavanje medicine i biologije bilo delom motivisano brigom za sopstveni opstanak."
<BR>&nbsp;&nbsp;&nbsp;&nbsp;&nbsp;Naherio je glavu prema Evelin. "Šta mislite, koliko mi je godina, gospođice Bredli?"
<BR>&nbsp;&nbsp;&nbsp;&nbsp;&nbsp;"Ne znam. Oko četrdeset pet ili pedeset."
<BR>&nbsp;&nbsp;&nbsp;&nbsp;&nbsp;Nasmešio se. "Osamdeset dve, gotovo osamdeset tri. Mislim da bih mogao da učinim da izgledam da sam star kao i vi, ali nema svrhe. Mladost poseduje izvesne nedostatke. Verujem da, uz odgovarajuće znanje i brigu o telu, dar može da dovede i do besmrtnosti." Ponovo se nasmešio. "Vreme će pokazati."
<BR>&nbsp;&nbsp;&nbsp;&nbsp;&nbsp;Pomerio se na stolici i udobnije namestio. "Na to sam usredsredio svoje prve eksperimente. Manipulisao sam ćelijskom strukturom, genima i hromozomima. Bilo je to neverovatno lako. Ja sam putem selekcije mogao da činim ono što priroda povremeno nasumice čini. Stvorio sam nove oblike života.
<BR>&nbsp;&nbsp;&nbsp;&nbsp;&nbsp;Oh, uspeh nije odmah došao", vajkao se. "Prošla je gotovo godina pre nego što sam uspeo da održim život. Moje eksperimentalne životinje donosile su na svet mrtvorođenčad, neka su bila baš ogavna."
<BR>&nbsp;&nbsp;&nbsp;&nbsp;&nbsp;Moj prvi opipljiv uspeh bila je divovska sedmoglava zmija. Neko vreme je provela u trupi, a onda je umrla. Stvorio sam i mnoge druge. Dve si i sama videla: Sirenu i Ženu-Zmiju. One su bile poslednje", uzdahnuo je. "Sad ih više nema. Žena-Zmija je moj poslednji eksperiment sa životinjama. Bila je tako savršena da sam osećao da nema svrhe više istraživati tim putem. Mogu da stvorim kakvo god stvorenje poželim. To više nije bio izazov.
<BR>&nbsp;&nbsp;&nbsp;&nbsp;&nbsp;Sledeći korak, prirodno, bio je rad na ljudskim bićima. Tako sam uzeo družbenicu." Napravo je grimasu. "Nedokučiva devojka, ali je služila svrsi. Bilo je to sasvim lako; ni u čemu se nije razlikovalo od rada sa životinjama. Napravio sam samo četiri eksperimenta pre nego što sam shvatio da je i to besmisleno.
<BR>&nbsp;&nbsp;&nbsp;&nbsp;&nbsp;Kako su ti se sviđala moja deca? Oni su bili moja deca, znaš, začeta na... davno isproban način. Ja sam samo manipulisao njihovim embrionalnim razvojem. Njihova majka je, bojim se, sasvim poludela kada je harpija rođena. Nju niste videli. Bila je moje prvo dete. Morao sam da izvršim lobotomiju nad njenom majkom. Što je značajno popravilo njenu korisnost. Žao mi je samo što se toga ranije nisam setio.
<BR>&nbsp;&nbsp;&nbsp;&nbsp;&nbsp;Meduza je ispala sasvim dobro, iako je mentalno bila imbecil. Minotaur je bio prekrasan momak. Stvarno sam bio ponosan na njega, ali i njegova inteligencija je bila ograničena i samo je mislio na seks." Osmeh mu je zaiskrio na usnama.
<BR>&nbsp;&nbsp;&nbsp;&nbsp;&nbsp;Pretpostavljam da mi je najviše uspeo Tim. On je zaista prilično pametan, mada, naravno, fizički ograničen."
<BR>&nbsp;&nbsp;&nbsp;&nbsp;&nbsp;Tim se držao zgrada; šunjao se kad bi čuo buku, trudio se da ostane što je moguće skriveniji, i pokušavao da se vrati na ulicu. Osećao se bespomoćnim. Protraćio je toliko vremena. Moglo je već da bude kasno. A kakve bi pa i koristi bilo. Ako dovede šerifa, Hejverstok će ga jednim pogledom ubiti. Njegovo osećanje bespomoćnosti ubrzo se pretvorilo u beznađe. Trebalo je da ostane u kolima i pokuša da ubije Hejverstoka, baš kao što je ubio Luisa. Ali ono je bila čista sreća. To se dvaput ne može dogoditi. A i Luis nije imao dar.
<BR>&nbsp;&nbsp;&nbsp;&nbsp;&nbsp;Mačka je izišla iza bureta za đubre i znatiželjno pogledala Tima. Bila je žuta, otrcana i izgubila je pola repa u nekoj zaboravljenoj borbi. Timovi istrošeni živci poskočiše. Njegov mozak više nije upravljao njegovim telom. Zavrištao je i potrčao.
<BR>&nbsp;&nbsp;&nbsp;&nbsp;&nbsp;Mačka je zakaskala za njim i šapom ga prikovala za zemlju. Sela je na njega i igrala se, gurkajući ga. Ali Tim toga nije bio svestan. Bio je izgubljen u crvenoj magli bezumne histerije. Mačka je skakutala, kotrljala malu stvar koja je vrištala s jedne strane na drugu, šapom mekanom kao somot.
<BR>&nbsp;&nbsp;&nbsp;&nbsp;&nbsp;Još jedna mačka dotrča krupnim koracima. Sa zanimanjem je gledala Tima. Bila je siva, prašnjava i slepa na jedno oko. Pružila je šapu i nekoliko puta ga brzo pljesnula. Žuta mačka je zarežala. Siva mačka je zašištala i tresnula drugu. Napale su jedna drugu šapama, zubima i besnim kricima.
<BR>&nbsp;&nbsp;&nbsp;&nbsp;&nbsp;Tim se teturavo uspravio; telo mu je još nesvesno dejstvovalo. Potrčao je nekoliko koraka i ispružio koliko je dugačak. Siva se oslobodila i bacila na njega. Podigla ga je zubima i suočila se sa žutom, režeći duboko u grlu.
<BR>&nbsp;&nbsp;&nbsp;&nbsp;&nbsp;Žuta je skočila na sivu. Otkotrljale su se, zavezane u čvor; zadnje noge radile su im kao klipovi, u pokušaju da se oslobode jedna druge. Tim je opet pao; odeća mu je bila pocepana, a krv je kapala iz mnoštva uboda i ogrebotina. Podigao se na kolena i počeo da puzi. Bio je suviše slab da ustane.
<BR>&nbsp;&nbsp;&nbsp;&nbsp;&nbsp;Naleteo je na nešto. To se pomerilo i tiho zatandrkalo. Gledao je u to, pokušavajući da kroz maglu na očima razazna šta je. Bila je to limenka, velika, verovatno iz kafea. Bila je otvorena otvaračem za limenke i vrh krzavih ivica bio je nagnut unazad. Gotovo je klonuo od naleta olakšanja. Pogledao je preko ramena mačke koje su kričale. Još su se tukle. Dopuzao je do limenke i ušao unutra. Bila je ljigava i grozno je smrdela, ali nije ga bilo briga. Obema rukama zgrabio je krzavu ivicu poklopca i povukao. Napola se zatvorila, a zatim odskočila nazad. Osetio je novu krv na rukama. Odlučnije se odupro i ponovo ščepao poklopac. Metal je prasnuo i savio tako brzo da je udario o dno limenke i izgubio dah. Pomerio se, ponovo ščepao poklopac i povukao ga dovoljno duboko da ga mačke ne mogu da zakače šapama. Onda se odupro nogama o njega da ga ne mogu ugurnuti unutra. Iznenada je počeo da se smeje, i nije mogao da prestane.
<BR>
<BR>&nbsp;&nbsp;&nbsp;&nbsp;&nbsp;"Prirodno, posle toga, smatrao sam da je razborito što pre napustiti grad", nastavio je Hejverstok. "Ali nisam želeo da uništim moju decu i moja stvorenja. Onda sam naleteo na gospodina Karla Hejverstoka i njegovu zapuštenu zbirčicu patuljaka, mongoloida, maloumnika i ostalih grešaka prirode." Nasmešio se. "Ja se, naravno, ne zovem Hejverstok. Pokazao sam mu decu i postali smo partneri. Ne samo da sam mogao sa zadržim stvorenja, nego sam na njima počeo i da zarađujem. Mogao sam da nastavim proučavanja i da ne budem ni u jednom gradu dovoljno dugo da pobudim neželjeno zanimanje. Bila je to idealna situacija.
<BR>&nbsp;&nbsp;&nbsp;&nbsp;&nbsp;Gospodin Hejverstok je, naravno, ubrzo postao smetnja i ja sam ga... ah... isplatio." Nasmešio se.
<BR>&nbsp;&nbsp;&nbsp;&nbsp;&nbsp;"Ovaj deo ste želeli da čujete, gospođice Bredli. Izvodili smo predstavu u nekom paorskom gradiću u Ohaju, ili Indijani, ili tako negde. Ni sad se čak ne sećam, ali nije ni važno. U to vreme ja sam učestvovao u predstavi sa prilično uobičajenom mađioničarskom tačkom. Naravno, uz pomoć mojih sposobnosti, ma kako one bile ograničene, mogao sam da izvedem dosta toga što bi zapanjilo publiku, neke stvari koje nikada pre nisu videli.
<BR>&nbsp;&nbsp;&nbsp;&nbsp;&nbsp;Onda, jedne večeri za vreme izvođenja tačke, nešto neobično počelo je da se dešava. Neke stvari koje nisam ja izvodio. Siguran sam da ćete shvatiti kako sam bio zbunjen. Onda sam ga video kako sedi u prvom redu. Smešio mi se prljavim, zapuštenim, anđeoskim malim licem i posmatrao me svojim crvenim okicama. Nije mogao da ima više od pet godina.
<BR>&nbsp;&nbsp;&nbsp;&nbsp;&nbsp;Odmah mi je bilo jasno da to radi on. Posle predstave raspitao sam se o njemu. Činilo se da ga svi u gradu poznaju. Bio je prava lokalna atrakcija i jedini albino koga je većina verovatno ikada videla. Stanovao je u okružnom sirotištu. Pobegao je da vidi predstavu.
<BR>&nbsp;&nbsp;&nbsp;&nbsp;&nbsp;Nešto kasnije, stroga žena u crnom došla je da ga odvede. Popričao sam s njom. Bilo joj je drago da ga se reši. Činilo se da im je bio samo problem, trn u oku, kako je rekla, još otkako su ga ostavili na vratima sirotišta kada je imao oko dve godine. Verovatno roditelji, koji su mislili da su im podmetnuli dete. Nije ni čudo ako je koristio dar i u to doba.
<BR>&nbsp;&nbsp;&nbsp;&nbsp;&nbsp;Ljudi iz sirotišta nisu mogli da mu stanu na put. Nije vredelo da ga zaključavaju. Uvek bi izišao. Batine nisu pomagale. Jedva da ih je i osećao. Bio je nem, naravno, i nisu mogli da se sporazumeju s njim, nisu mogli da ga navedu da kaže katehizme. Uvek bi bežao ako bi imalo išta zanimljivo da se vidi. Ali uvek se i vraćao."
<BR>&nbsp;&nbsp;&nbsp;&nbsp;&nbsp;Slegnuo je ramenima. "Da su ga ostavljali na miru, ne bi bilo problema, ali, kao i svi birokratski tipovi, videli su da im je autoritet poljuljan. Anđeo i ja bili smo srodne duše od samog početka. Kao rezultat toga, plašim se da sam ga nepopravljivo upropastio.
<BR>&nbsp;&nbsp;&nbsp;&nbsp;&nbsp;Kada sam ponudio da ga povedem, bili su presrećni što su ga se oslobodili. Kasnije sam otkrio da je Anđelova sposobnost gotovo potpuno razvijena. Nije znao kako da je koristi i, zapravo, nije ni znao da je poseduje. Zamislite, gospođice Bredli, da samo vi imate sposobnost govora a svi ostali da su kao Anđeo, nemi. Ne biste mogli da koristite vašu sposobnost, jer ne bi bilo načina da je naučite. Mogli biste da ispuštate neartikulisane zvukove koji bi čudili, zbunjivali i plašili one ćutljive oko vas, ali nikada ne biste istinski mogli da govorite.
<BR>&nbsp;&nbsp;&nbsp;&nbsp;&nbsp;To je Anđeo radio: pravio je neartikulisanu buku. Tako da sam počeo da ga učim kako da koristi svoju sposobnost i, u isto vreme, razvijao sopstvenu. Shvatate, iz razloga lične sigurnosti, morao sam da tajim od njega tu njegovu sposobnost. Zato sam uvek s njim radio pod hipnozom. Bilo je to sporije - ali sigurnije. I, naravno, morao sam da ga naučIm da čita i piše, da bih uopšte mogao da se sporazumevam s njim. On je jako pametan. Prepametan, bojim se.
<BR>&nbsp;&nbsp;&nbsp;&nbsp;&nbsp;A sad, gospođice Bredli, zahvaljujući vašem uplitanju, ta faza je gotova. Siguran sam da ima još toga što bih mogao da naučim od Anđela, ali više nije vredno rizika. Prekjuče je odbio da se potčini, a ne znam ni kakve ste nevolje vi prouzrokovali."
<BR>&nbsp;&nbsp;&nbsp;&nbsp;&nbsp;Seo je na ivicu stolice i protrljao ruke. "Pa, mislim da sam vam ispričao sve što ste želeli da znate, zar ne?"
<BR>&nbsp;&nbsp;&nbsp;&nbsp;&nbsp;"Ne", odgovori ona. "Šta sad nameravate da učinite?"
<BR>&nbsp;&nbsp;&nbsp;&nbsp;&nbsp;Gotovo zapanjeno ju je pogledao, kao da nije razmišljao o tome. "Ama, šta god poželim. Šta god, gospođice Bredli, šta god. Možda ću da zavladam svetom - ako se jednoga jutra probudim i poželim da vladam svetom. Sve vreme je preda mnom; nema razloga za žurbu, uopšte nema. Možda ću naprosto da uživam."
<BR>&nbsp;&nbsp;&nbsp;&nbsp;&nbsp;"Hoćete li?"
<BR>&nbsp;&nbsp;&nbsp;&nbsp;&nbsp;"Gotovo sigurno hoću. Ah, gledate me sa tako građanskim neodobravanjem, gospođice Bredli. Šta biste vi učinili da imate dar? Postali veliki iscelitelj, hrome dizali na noge? Ispunili svet prostodušnim ljudima koji samo zauzimaju mesto? Mrzeli bi vas, gospođice Bredli, mrzeli, prezirali i plašili vas se. Ne bi se smirili dok vas ne bi uništili."
<BR>&nbsp;&nbsp;&nbsp;&nbsp;&nbsp;Ustao je. "Sad mislim da sam vas dovoljno zabavljao. Nema više svrhe da odlažemo neprijatne dužnosti; nema više potrebe da odugovlačite. Pomoć neće doći. Zaista mi je žao što se ovo moralo dogoditi. Anđele, postao si mi jako drag, jako drag. Proveli smo puno prijatnih popodneva. Međutim", uzdahnu on, "znao sam da se to jednoga dana mora dogoditi. Jedino što se sve zbilo pre nego što sam očekivao. Želeo bih samo da jedno razumete, gospođice Bredli. Ja ne radim ovo iz zlobe. To je čisto pitanje opstanka.
<BR>&nbsp;&nbsp;&nbsp;&nbsp;&nbsp;E, pa, više nemamo vremena za gubljenje. Moram da se vratim do vašeg malog skrovišta i rešim se Luisa i Henrija. Nedostajaće mi Luis. On je bio uteha. Ali svet je pun mladića. A, onda, tu je i problem Tima.
<BR>&nbsp;&nbsp;&nbsp;&nbsp;&nbsp;Ali vi, gospođice Bredli. Vi ne možete tek tako da nestanete kao ostali. To bi dovelo do istrage i dosadnih komplikacija. Srčani napad?" Namrštio se. "Ne. Tako nemaštovito. Rekao sam vam da robujem teatralnostima. Treba nam nešto dramatičnije. Znam - udavićete se u reci. Jako tragičan događaj, ali ne baš tajanstven."
<BR>&nbsp;&nbsp;&nbsp;&nbsp;&nbsp;Nasmešio im se i napućio usne. "Ah, baš lepo delujete tako zajedno. To budi pesnika u meni. Ako želite, možete zajedno da se udavite. Naći će vas zagrljene. Vrlo lirski, zar ne? Baš kao Tristan i Izolda, Romeo i Julija. Suza će zaiskriti u svačijem oku. Hoćemo li?"
<BR>
<BR>&nbsp;&nbsp;&nbsp;&nbsp;&nbsp;Hejverstok je pogledao vodu u Krivudavom potoku i nasmešio se. "Ovo će biti dobro." Okrenuo se prema Anđelu i Evelin.
<BR>&nbsp;&nbsp;&nbsp;&nbsp;&nbsp;Evelin je pokušala da se zagnjuri u Anđelove grudi. Njegove ruke čvrsto su je obgrlile. Mozak joj je bio tup, pod anestezijom. Nije bilo fer, uopšte nije bilo fer.
<BR>&nbsp;&nbsp;&nbsp;&nbsp;&nbsp;Anđelov um kao da je bio vatiran. Bockao ju je, pokušavao da je pocepa, da je probije, da oslobodi prigušena čula. Ali svaka pukotina sklapala se istom brzinom kojom se otvarala, i on se bespomoćno povlačio.
<BR>&nbsp;&nbsp;&nbsp;&nbsp;&nbsp;"Trebalo bi da stignete do grada do sutra u podne", nastavio je Hejverstok. "Struja je prilično troma."
<BR>&nbsp;&nbsp;&nbsp;&nbsp;&nbsp;Nehotični jecaj pobeže iz Evelininog grla.
<BR>&nbsp;&nbsp;&nbsp;&nbsp;&nbsp;"Hajde, gopođice Bredli", prekori je on. "Bili ste tako hrabri. Nemojte sad da se slomite. To bi nam svima samo donelo neugodnosti. Razmislite kako se samo jadni Anđeo oseća, kad zna da ne može ništa da uradi da vas zaštiti."
<BR>&nbsp;&nbsp;&nbsp;&nbsp;&nbsp;Vlažna izmaglica počela je da se oblikuje oko Anđela i Evelin. Onda se pretvorila u maglu, i postajala sve gušća, dok se nije kondenzovala u vodenu loptu nalik na onu koju je Anđeo napravio dok su sedeli u pesku. Ali ova je bila veća; obuhvatala je njihove glave i ramena. Evelin se rukama borila protiv nje, ali ruke su prolazile kroz nju i samo uspele da razbacaju nekoliko kapljica. Stavila je ruke pravo na lice i pokušala da je odgurne, ali ništa je nije moglo pomeriti. Davila se. Neće još dugo moći da zadržava dah.
<BR>&nbsp;&nbsp;&nbsp;&nbsp;&nbsp;Anđeo je pokušavao da pocepa izolaciju oko svog uma. Isprva, ništa se nije događalo. Brazde su se vraćale istom brzinom kojom ih je on pravio. A onda, mahnit nalet očaja, straha i mržnje diže se u njemu. Pocepao je zaštitno polje i otvorio. Hladan vetar ledene mržnje odnese poslednje krhotine.
<BR>&nbsp;&nbsp;&nbsp;&nbsp;&nbsp;Voda u obliku eksplozije ode od njih, pokvasivši Hejverstoka. Evelin se zakašlja i poče da se bori za dah. Anđeo je pusti i zakorači u stranu.
<BR>&nbsp;&nbsp;&nbsp;&nbsp;&nbsp;"Ne mrdaj", prošapta joj njegov glas u uhu.
<BR>&nbsp;&nbsp;&nbsp;&nbsp;&nbsp;Hejverstok je obrisao vodu s lica i zbunjeno pogledao Anđela. Sreo se sa granitnim očima koje kao da su mu derale kožu. Za trenutak, osetio je grumen leda u stomaku, ali je to nestalo.
<BR>&nbsp;&nbsp;&nbsp;&nbsp;&nbsp;"Ama, izgleda da si svašta radio, zar ne?" Glas mu je bio drsko samouveren. Poslao je munju plave energije na Anđela. Pucketala je i šištala u vazduhu. Anđeo se preturio preko glave. Ležao je i pokušavao da dođe do daha.
<BR>&nbsp;&nbsp;&nbsp;&nbsp;&nbsp;Hejverstok hitnu identičnu munju prema Evelin, ali ona se rasprsnu o štit koji je Anđeo postavio oko nje. Evelin zavrišta i poče da drhti. Očajnički je želela da pobegne, ali Anđeo joj je rekao da ne mrda. Hejverstokove obrve se podigoše. Ispitivački ih je gledao. Anđeo grogirano stade na noge.
<BR>&nbsp;&nbsp;&nbsp;&nbsp;&nbsp;"Bravo", pevao je Hejverstok. "Lepo izvedeno."
<BR>&nbsp;&nbsp;&nbsp;&nbsp;&nbsp;Anđeo je poslao plamenu struju na Hejverstoka, ali on ju je lako skrenuo.
<BR>&nbsp;&nbsp;&nbsp;&nbsp;&nbsp;Hejverstok se nasmešio. "Ovo ti neće doneti ništa dobro."
<BR>&nbsp;&nbsp;&nbsp;&nbsp;&nbsp;Anđeo se koncentrisao. Morao je da to dobro izvede. Morao je da natera Hejverstoka da poveruje da on zaista govori, da ni na koji način ne koristi dar. "Videćemo", reče on, usklađujući vibracije Hejverstokove bubne opne sa pokretima svojih usana; trudio se da to izvede tako da izgleda kao da zvuk dolazi iz njegovih usta.
<BR>&nbsp;&nbsp;&nbsp;&nbsp;&nbsp;Hejverstokove oči raširiše se od zaprepašćenja, a zatim se on nasmeši. "Bio si vredan kao pčelica, zar ne? Kako ti je to uspelo? Moraš mi reći."
<BR>&nbsp;&nbsp;&nbsp;&nbsp;&nbsp;"Zašto bih?" upita Anđeo.
<BR>&nbsp;&nbsp;&nbsp;&nbsp;&nbsp;Hejverstok je izgledao kao da ga je to pogodilo. "Dragi dečače! Zar ti nisam ispričao sve svoje tajne?"
<BR>&nbsp;&nbsp;&nbsp;&nbsp;&nbsp;Anđeo se nasmešio. "To je čarolija", reče on.
<BR>&nbsp;&nbsp;&nbsp;&nbsp;&nbsp;Hejverstok je poslao još jednu električnu munju, ali Anđeo je bio spreman i odbacio ju je u stranu. Udarila je u zemlju i suva bufalo trava se zapalila. Iznenada, zemlja ispod Anđelovih nogu se rascepila. Strmoglavio se unutra i zemlja se sklopila uz gromoglasan tresak.
<BR>&nbsp;&nbsp;&nbsp;&nbsp;&nbsp;Hejverstok se okrenuo prema Evelin i nasmešio. Slegnuo je ramenima, odbacujući Anđela kao beznačajnu smetnju. Evelin je u panici posmatrala kako joj prilazi.
<BR>&nbsp;&nbsp;&nbsp;&nbsp;&nbsp;Vrisnula je kada je plamena strela šiknula iz zemlje ispred njegovih nogu. Zateturao se unazad, osmuđene kose. Anđeo je stajao u središtu plamena. Plamen se treperavo ugasio i dva čoveka ostadoše licem u lice. Tračak brige prelete Hejverstokovim licem.
<BR>&nbsp;&nbsp;&nbsp;&nbsp;&nbsp;Nebo nad njima je potamnilo. Zvezde su polako bledele i nestajale iza crnog, ključalog oblaka okruženog munjom kao čipkom. Anđeo podiže pogled, pomalo nesiguran, i zapita se šta ovaj drugi smera.
<BR>&nbsp;&nbsp;&nbsp;&nbsp;&nbsp;Poslao je munju energije prema Hejverstoku, ali samo je zapalio još trave. Brzo je ispalio salvu munja, ali stariji čovek ih je sve skrenuo. Vatre su plamtele svuda oko njih. Dim je strujao preko njih, štipao Anđelove oči i palio mu nos. Ugasio je vatre i oduvao dim. Zabrinuto je posmatrao Hejverstoka.
<BR>&nbsp;&nbsp;&nbsp;&nbsp;&nbsp;Oblaci su se i dalje zgušnjavali i munje su gotovo neprestano igrale po njima. Anđeo je bio spreman kada je prvi grom suknuo dole. Odbio se od njega i napravio krater u zemlji, koji se pušio.
<BR>&nbsp;&nbsp;&nbsp;&nbsp;&nbsp;Posmatrali su jedan drugog.
<BR>&nbsp;&nbsp;&nbsp;&nbsp;&nbsp;"Opet teatralno?" upita Anđeo.
<BR>&nbsp;&nbsp;&nbsp;&nbsp;&nbsp;Hejverstok sleže ramenima, ali na licu mu je i dalje bio neznatno napet izraz. "Plašim se da robujem navikama. E, pa, dečko moj, deluje mi kao da smo došli do remija. Ništa ne dobijamo time što bacamo kamenje jedan na drugoga, slikovito rečeno. Obojica smo, izvinite, sve troje smo zaštićeni od svih spoljnih sila. Možda si ti malo jači od mene; o, da, slobodno to mogu da priznam. Međutim, zaboravio si ono što sam već rekao. Dar je beskoristan ako ne znaš da ga primeniš na pravi način. Vidi, tvoje polje potpuno uspešno može da zadrži fizičke objekte i silu, ali ono ne može da spreči moj um."
<BR>&nbsp;&nbsp;&nbsp;&nbsp;&nbsp;Anđeo je osetio strašan bol u grudima i znao da mu je srce stalo. Borio se protiv bola i tame koja je nadolazila, i voljom pokrenuo srce. Osetio je kako je zadrhtalo i, nevoljno, počelo da kuca. Bio je jači od Hejverstoka, ali bol je bio gotovo nepodnošljiv. Hejverstok je bio u pravu; mogao je, deo po deo, da uništi Anđelovo telo, brže nego što ga on može da ga sastavi, ako bi uopšte i umeo da ga sastavi. Uskoro će postati suviše slab da bi se branio, i sve će biti gotovo.
<BR>&nbsp;&nbsp;&nbsp;&nbsp;&nbsp;Mora postojati još jedna vrsta štita, ona koja štiti od tuđih umova. Mogao je da čini druge stvari prosto ih poželevši, ni ne znajući kako ih čini; izvlačio je znanje iz svoje podsvesti i ne razumevajući šta radi.
<BR>&nbsp;&nbsp;&nbsp;&nbsp;&nbsp;Poželeo je to; zamislio je ogledalo koje bi ga sa svih strana okruživalo i sve odbijalo od njega. Sagradio ga je, ojačao, podupro tamo gde je posrtalo. I pritisak na njegovo srce prestade. Ponovo je snažno zakucalo i on proguta vazduh. Ali nije mogao dovoljno da ga uzme; nije video i u ušima mu je zvonilo. Oterao je sve, čak i svetlost, zvuk i vazduh.
<BR>&nbsp;&nbsp;&nbsp;&nbsp;&nbsp;Brzo je otvorio štit, povećao ga, uključio Evelin u njega i zatvorio ga. Posegla je za vazduhom i zajecala zbog iznenadne tame. Uzeo ju je u ruke.
<BR>&nbsp;&nbsp;&nbsp;&nbsp;&nbsp;"Ne plaši se", reče on. Osetio je na grudima kako je klimnula glavom.
<BR>&nbsp;&nbsp;&nbsp;&nbsp;&nbsp;Pravio je eksperimente sa štitom, pažljivo; pustio je unutra svetlost i vazduh, ali samo vazduh i svetlost. Osetio je kako ga Hejverstokov um gura, ali ga je oterao. Onda je pokušao da prođe kroz njega, ali ni sam nije mogao. Prilagodio ga je, učinio odbojnim sa spoljašnje strane a propusnim s unutrašnje.
<BR>&nbsp;&nbsp;&nbsp;&nbsp;&nbsp;Ponovo je opipao Hejverstoka i sreo se sa sopstvenim odrazom.
<BR>&nbsp;&nbsp;&nbsp;&nbsp;&nbsp;Hejverstok se nasmešio. "Čini se da si ovih godina pokupio mnogo više nego što sam mislio", reče on. "Tako da smo ponovo u remi situaciji."
<BR>&nbsp;&nbsp;&nbsp;&nbsp;&nbsp;Anđeo je pritisnuo Hejverstokov štit. Ako je jači, mora što pre da upotrebi tu snagu, pre nego što Hejverstok iziđe s nečim što ne bi znao kako da shvati. Poželeo je da štit ovog drugog nestane, ali on je ostao. Ponovo je poželeo, ovoga puta što je jače mogao. Ništa se nije desilo, ali on je osetio da se nešto promenilo. Ispitivao je štit i našao da se na jednom mestu stanjio. Probijao je put, pažljivo, vrlo pažljivo, da ga Hejverstok ne bi otkrio. Nije mu trebalo mnogo, samo delić sebe. Polako, provlačio se kroz lavirint ogledala; vraćao se kad bi stigao do ćorsokaka, pazio da ništa ne dodine.
<BR>&nbsp;&nbsp;&nbsp;&nbsp;&nbsp;Zatim je bio s druge strane. Dodirnuo je Hejverstokovu bubnu opnu.
<BR>&nbsp;&nbsp;&nbsp;&nbsp;&nbsp;"Možda si u pravu", reče on, "ali ja ne mislim tako..."
<BR>&nbsp;&nbsp;&nbsp;&nbsp;&nbsp;Anđelov glas postade viši, postade probadajući, visokofrekventni krik. Hejverstokova bubna opna je pukla. Vrisnuo je i pritisnuo šake na uši, ali izvor zvuka bio je unutar njegove glave a ne spolja. Anđeo je povećao jačinu. Krvni sudovi su prsli. Nervi su od opterećenja doživeli popucali.
<BR>&nbsp;&nbsp;&nbsp;&nbsp;&nbsp;Hejverstokov štit bio je uzadrman. Anđeo ga je onda srušio, odbacio u stranu. Nisu mu bila potrebna posebna znanja da seče i cepa.
<BR>&nbsp;&nbsp;&nbsp;&nbsp;&nbsp;Hejverstokove oči se iskolačiše. Vrisak mu se gušio u grlu. Krv mu je pokuljala iz usta. Vrisak se bezglasno nastavljao.
<BR>&nbsp;&nbsp;&nbsp;&nbsp;&nbsp;Anđeo se sklonio od Evelin i zbacio sopstveni štit. Pogledao je elektricitetom nabijene oblake iznad sebe i podigao ruke iznad glave, stisnutih pesnica. Razjareno, spustio je ruke. Munja polete iz oblaka u pogodi Hejverstoka. Prevrnuo se kao polomljena marioneta i pao kao krpa. Odeća mu se pušila, meso pržilo.
<BR>&nbsp;&nbsp;&nbsp;&nbsp;&nbsp;Anđeo je iznova i iznova spuštao ruke. Munje su parale drugog čoveka, jedan žežući grom za drugim. Meso mu je pocrnelo, ispeklo se, pocepalo se i pretvorilo u prah. Anđeo je ponovo spustio ruke i nije ih podigao. Nije bilo razloga da ih pokreće, osim da opusti mišiće. Poslednji grom izdubio je krater i nije ostavio ništa osim sirove zemlje koja se pušila.
<BR>&nbsp;&nbsp;&nbsp;&nbsp;&nbsp;Evelin je prekrila oči. Nije mogla da gleda ni uništenje Hejverstoka ni Anđelov gnev. Hladna jeza prože je, ali se setila Anđelovih reči: "Nikad se ne plaši mene ili onoga što mogu da učinim." Glas mu je bio nežan i pun ljubavi, ali to nije menjalo stvar. Već ju je meso svrbelo za njim.
<BR>&nbsp;&nbsp;&nbsp;&nbsp;&nbsp;Podigla je pogled u iznenadnu tišinu. Anđeo je pao na kolena, iscrpljen. Zabacio je glavu unazad; oči su mu bile sklopljene, usta otvorena da dođe do daha.
<BR>&nbsp;&nbsp;&nbsp;&nbsp;&nbsp;Padala je kiša. Crni oblaci su nezadrživo narasli. Evelin je koračala prema Anđelu, zatim potrčala. Kiša je bila hladna; spirala je prljavštinu i čađ. Evelin je pala na kolena pored njega i privukla mu glavu na grudi. Stisnuo se uz nju.
<BR>&nbsp;&nbsp;&nbsp;&nbsp;&nbsp;Trenutak kasnije, podigao je pogled prema njoj; kiša mu je slepljivala belu kosu. "Razlikujem li se od njega?" upita on; usne nije pomerao.
<BR>&nbsp;&nbsp;&nbsp;&nbsp;&nbsp;"Da", reče ona. "Jako se razlikuješ."
<BR>&nbsp;&nbsp;&nbsp;&nbsp;&nbsp;"Otkako sam naučio da koristim dar, samo sam ubijao. Ubijao i ponašao se kao neodgovorno derište. Hejverstok i jadni Henri i Tim..." Zastao je. "Moramo da nađemo Tima. Sam je napolju u tami."
<BR>&nbsp;&nbsp;&nbsp;&nbsp;&nbsp;"Naći ćemo ga; a posle ćemo kući. Moji roditelji..." Bolna knedla zastala joj je u grlu. "Moji roditelji će se brinuti zbog mene."
<BR>&nbsp;&nbsp;&nbsp;&nbsp;&nbsp;Pomogla mu je da ustane i oni pođoše ka gradu.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
