<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;Hejverstok je sedeo za stolom, duboko u mislima, još u crnom ogrtaču iz predstave. Nervozno je podigao pogled kada je začuo kucanje na vratima. "Ko je?" zarežao je.
<BR>&nbsp;&nbsp;&nbsp;&nbsp;&nbsp;"Šerif", reče glas. "Želim da porazgovaram s vama."
<BR>&nbsp;&nbsp;&nbsp;&nbsp;&nbsp;Hejverstok ustade, gunđajući. Gurnuo je vrata, zamalo promašivši šerifa, i zablenuo se u četvoricu ljudi. "Šta želite u ovo doba noći?"
<BR>&nbsp;&nbsp;&nbsp;&nbsp;&nbsp;"Mogu li da uđem" upita Dvajer, uvežbano učtivo.
<BR>&nbsp;&nbsp;&nbsp;&nbsp;&nbsp;Hejverstok koraknu unazad i drsko mahnu rukom. "Naravno. Uđite. Upopastite mi san."
<BR>&nbsp;&nbsp;&nbsp;&nbsp;&nbsp;Šerif je zakoračio unutra, ali ostala trojica su ostala napolju i posmatrala nebo s nadom da ih neće uhvatiti kiša. Šerif Dvajer je pogledao unaokolo i ignorisao Hejverstokov sarkazam.
<BR>&nbsp;&nbsp;&nbsp;&nbsp;&nbsp;"Žao mi je što vas uznemiravam, gospodine, ali ovo je važno. Jedna od naših devojaka večeras je ubijena. Kćerka doktora Latama. Seksualno je napastvovana."
<BR>&nbsp;&nbsp;&nbsp;&nbsp;&nbsp;"Pa ste, prirodno, pohitali pravo k meni", reče Hejverstok glasom mučenika. "Dešava se to svaki put kad se boca mleka ukiseli. Mi smo uvek krivi. Stranci."
<BR>&nbsp;&nbsp;&nbsp;&nbsp;&nbsp;"Ovo je malo ozbiljnije od ukiseljenog mleka, gospodine", reče Dvajer, suzdržavajući bes i počinjući da se nada da je ovaj brbljivi pametnjaković na neki način umešan.
<BR>&nbsp;&nbsp;&nbsp;&nbsp;&nbsp;"Naravno." Hejverstok pomirljivo slegnu ramenima. "Žao mije. Prirodno, žao mi je devojke. Međutim, statistika gotovo nepobitno dokazuje da je u tim slučajevima ubica neko koga devojka poznaje. Jeste li ispitali njenog momka?"
<BR>&nbsp;&nbsp;&nbsp;&nbsp;&nbsp;"Gospodine Hejverstok, devojčina smrt je posledica silovanja. Umrla je od jakog unutrašnjeg krvarenja. Bacio ju je u staru cisternu kad je svršio s njom i tamo je iskrvarila. Sumnjam da je Biliju Salivenu veći od mog palca." Šerif je video da je njegov izliv izazvao zanimanje u očima drugog muškarca. "Koliko možemo da procenimo", nastavio je, pokušavajući da zvuči hladno i službeno, "napad se desio otprilike u vreme kada je počinjala vaša prva predstava. Želim da znam gde su u to vreme bili svi vaši ljudi."
<BR>&nbsp;&nbsp;&nbsp;&nbsp;&nbsp;"U tom slučaju, šerife, nema problema. Svako u predstavi ima specifične dužnosti koje obavlja i ja lično vas uveravam da su ih svi obavljali."
<BR>&nbsp;&nbsp;&nbsp;&nbsp;&nbsp;"Onda nemate zbog čega da se brinete. Ipak, želeo bih da sa svima porazgovaram, ali to može da sačeka do jutra. Sad bih želeo da dobijem potpunu listu vašeg personala i sve što znate o njima."
<BR>&nbsp;&nbsp;&nbsp;&nbsp;&nbsp;"Šerife, otići ćemo rano ujutro. Za dva dana imamo angažman u Liberalu."
<BR>&nbsp;&nbsp;&nbsp;&nbsp;&nbsp;"Otići ćete kada se uverim da nijedan vaš čovek nije umešan u smrt devojke", zlobno reče Dvajer i stade da uživa u mrkom izgledu lica drugog čoveka. "Hoćete li mi napraviti tu listu?" blago je upitao. "Vratiću se ujutro." Okrenuo se i otišao a da se nijednom nije osvrnuo.
<BR>&nbsp;&nbsp;&nbsp;&nbsp;&nbsp;Hejverstok je stajao na dovratku i posmatrao šerifa i njegove ljude kako ulaze u auto i odlaze. Lice mu je bilo crnje od oblaka koji su ključali iznad njega. Kada su se kola izgubila iz vida, sišao je niz stepenice i brzim korakom pošao niz red kola, poput lokomotive; olujni vetar nosio mu je ogrtač, talasao ga i širio poput krila smrti. Popeo se uz stepenice Minotaurovih kola i divlje otvorio vrata.
<BR>&nbsp;&nbsp;&nbsp;&nbsp;&nbsp;Henri i Tim razgovarali su otkako se Henri vratio u kola. Šaputali su da ne probude Minotaura; iako nisu bili sigurni da li će ga biti briga je li Anđeo pobegao ili ne, nisu želeli ništa da rizikuju. Raspredali su o svemu, iznova i iznova, ali nisu došli ni do kakvog zaključka. Činilo se da postoje samo dve mogućnosti: ne raditi ništa, ili pokušati pomoći Anđelu da pobegne. Obe su se činile nemogućim.
<BR>&nbsp;&nbsp;&nbsp;&nbsp;&nbsp;Obojica su poskočili kad su se vrata uz tresak otvorila. Munja zapara nebo iza crne utvare koja je stajala na vratima. Grmljavina se prolomi nebom. Hejverstok ulete unutra, lica spremnog na izliv besa.
<BR>&nbsp;&nbsp;&nbsp;&nbsp;&nbsp;"Šta nije u redu?" upita Henri, suviše uplašen da bi držao jezik za zubima.
<BR>&nbsp;&nbsp;&nbsp;&nbsp;&nbsp;Hejverstok mu nije odgovorio; činilo se da ga nije ni primetio. Prišao je ležaju na kome je Minotaur spavao sa rukom na genitalijama. Urlik besa prolomi se iz Hejverstokovog grla. Udario je Minotaura u rebra. Minotaur je polako seo, protrljao mesto gde ga je udario i zagledao se u Hejverstoka velikim, blagim, zbunjenim očima.
<BR>&nbsp;&nbsp;&nbsp;&nbsp;&nbsp;Henri i Tim nervozno su posmatrali situaciiju. Minotaur je spustio papke na pod i sedeo nag na ležaju, ispitivački posmatrajući čoveka iznad sebe zamrznutog u besu.
<BR>&nbsp;&nbsp;&nbsp;&nbsp;&nbsp;"Prokleta nakazo!" vrisnu Hejverstok kada je konačno došao do glasa. "Prokleta životinjo! Nisi mogao da sačekaš, zar ne? Nisi mogao da sačekaš da ti nađemo neku kurveštiju? Morao si da odeš i uzmeš jednu od devojaka! Ti glupa nakazo! Pogledaj se!" Uperio je prst u Minotaurove genitalije. "Ti prljava životinjo. Nisi se čak ni oprao. Još imaš krvi na sebi! Zar ne shvataš u kakvu me opasnost uvaljuješ? Mislio sam da sam ti poslednji put utuvio u glavu da se to više ne sme desiti. Zar ti ona lekcijica nije bila dovoljna? Zar moje obećanje da ću ti ga odseći, da ću te pretvoriti u vola, nije doprlo do tebe?"
<BR>&nbsp;&nbsp;&nbsp;&nbsp;&nbsp;Duboko je udahnuo i pokušao da se smiri. "E, pa, više se to neće dešavati", reče on smrtonosno tihim glasom. "Nećeš morati da se brineš zbog kastracije. Dosta mi je vas nakaza. Neću više ni da vidim vaša odvratna lica. Ne radite ništa drugo osim što ugrožavate moj rad."
<BR>&nbsp;&nbsp;&nbsp;&nbsp;&nbsp;Minotaur ustade; nesigurno je gledao u nižeg čoveka.
<BR>&nbsp;&nbsp;&nbsp;&nbsp;&nbsp;"Niste mislili na mene i moj rad. Mislili ste samo na vaša bolna tela. Više se to neće dešavati. Nikad. Nikad više."
<BR>&nbsp;&nbsp;&nbsp;&nbsp;&nbsp;Minotaur se iznenada ščepao za grudi i nekoliko puta duboko uzdahnuo. Grlo mu se treslo, a oči iskolačile.
<BR>&nbsp;&nbsp;&nbsp;&nbsp;&nbsp;Henri i Tim posmatrali su napadnutog Minotaura, a zatim Henri zgrabi Tima i potrča koliko ga noge nose.
<BR>&nbsp;&nbsp;&nbsp;&nbsp;&nbsp;Minotaur se zateturao. Kopita mu nesigurno zatrupkaše po drvenom podu. Hejverstok je buljio u njega radosnim, užarenim očima. Minotaurovo masivno telo počelo je da drhti. Njegova somotna koža postala je pepeljasta. Pružio je drhtavu, preklinjuću ruku, teško pao na kolena. Hejverstok se nasmejao i naterao Minotaurovu krv da pojuri ka njegovim bedrima. Njegov falus se zanjihao i ostao uspravljen. Oči su mu postale staklaste i zbunjene, kao da nije svestan zbog čega umire. Krv mu je pokuljala iz pljosnatog nosa. Telo mu ponovo prožeše drhtaji i on stisnu ruke na grudi. Mišići njegovih ruku i ramena iskakali su i treperili. Minotaur je bio izuzetno jak i trebalo mu je puno vremena da umre, međutim, na posletku, oči mu izgubiše žižu i zamutiše se. Preturio se napred i tresnuo o pod. Dah mu je sporo izlazio, u vidu krvave pene.
<BR>&nbsp;&nbsp;&nbsp;&nbsp;&nbsp;Hejverstok se okrenuo - i on je dahtao - sa ludačkim bleskom u očima. Pogledao je ka Henrijevom praznom ležaju i cijuk pobeže iz njegovog stisnutog grla. Preturio je Timovu gajbicu i počeo da kopa po onome što je ispalo. Stresao je ostatke na pod. Zgrabio je svetiljku i zavitalao je o zid iznad Minotaurovog ležaja. Staklo se razbilo i gorući kerozin je potekao niz zid i preko poda, ispunivši kola vatrom.
<BR>&nbsp;&nbsp;&nbsp;&nbsp;&nbsp;Hejverstok izjuri napolje i pođe niz red karavanskih kola. Otvorio je vrata. Podigao ruku. Vatrena lopta oblikovala se oko njegovih prstiju i gorela kao malo sunce. Napravio je luk rukom i vatrena lopta pljusnula je u kola. Razbacani delići prianjali su za drvo, tekstil i meso, jeli ih i širili se neprirodnom brzinom. Radnici su se probudili i zavrištali. Hejverstok je zalupio vrata, ali čak i u besu nije propustio da zapazi da je u kolima bilo samo pet muškaraca. Vrata su se tresla pod udarima pesnica, ali se nisu htela otvoriti iako nisu bila zaključana. Mreže na prozorima pevale su pod prstima koji su ih grebali. Mahniti, samrtnički krici su utihnuli. Plamenovi su projeli put kroz noseće konopce i sklopljene poklopce na prozorima. Dim je sipio kroz pukotine, a onda su šiknuli plamenovi.
<BR>&nbsp;&nbsp;&nbsp;&nbsp;&nbsp;Konji su počeli da njište i zatežu povodce kojima su bili vezani; kopitima su izbijali grumenje iz nabijene zemlje. Već nervozni zbog grmljavine i sevanja, otrgli su se i odjurili. Projurili su oko šatre kao bubnjajuća reka. Neki su se upleli u okićene konopce i pali. Jedan je ležao, koprcajući se i frkćući, nesposoban da se ponovo podigne. Klinovi su se iščupali iz zemlje i ugao šatre se savio, digao u vazduh i olabavio.
<BR>&nbsp;&nbsp;&nbsp;&nbsp;&nbsp;Hejverstok je prišao sledećim kolima i otvorio vrata. Meduza se uspravila na ležaju i pogledala ga; crveni odraz treperio joj je u očima. Sirena je nepomično lebdela u rezervoaru. Video je prazan kavez Žene-Zmije i zaurlao. Sa dodatnim besom ispalio je vatrenu loptu u kola.
<BR>&nbsp;&nbsp;&nbsp;&nbsp;&nbsp;Meduza je protrčala pored njega; odeća joj je gorela. Usta su joj bila otvorena, oči izbečene. Raširenih ruku pretrčala je preko placa u potrazi za nečim što nije postojalo. Ostavljala je u travi trag plamičaka. Zmije na njenoj glavi ludo su se koprcale; ujedale je za lice, vrat i ramena. Dah je bežao iz njenih razjapljenih usta u nečujnim krikovima. Onda se spotakla i pala kao goruća hrpa. Umrla je ne prozborivši ni reči.
<BR>&nbsp;&nbsp;&nbsp;&nbsp;&nbsp;Sirena se probudila i zaplivala u malim krugovima, unutar uskog zabrana njenog rezervoara; njene okrugle, ribolike oči crveno su sjale od plamenova koji su je okruživali. Stisla se uz staklo, ali se brzo povukla jer je bilo pretoplo. Počela je brže da pliva, prskajući vodu preko vrha rezervoara. Njene oči bez kapaka buljile su u prazno, njena usta su se brzo otvarala i zatvarala. U panici se bacakala o zidove rezervoara sve dok se voda nije zamutila od njene krvi.
<BR>&nbsp;&nbsp;&nbsp;&nbsp;&nbsp;Voda je počela da ključa. Onda je temperatura postala previsoka i staklo je puklo. Voda je pokuljala po zapaljenom podu. Kola su se ispunila belom parom. Sirena je ležala na dnu rezervoara. Telo joj je drhtalo, a zatim se smirilo. Jedino su joj se usta na mahove otvarala, a uskoro je i to prestalo. Umrla je u agoniji, zbunjena.
<BR>&nbsp;&nbsp;&nbsp;&nbsp;&nbsp;Hejverstok je poslao zapaljenu loptu na šatru. Planula je kao da je bila natoljena benzinom. Došao je do Luisovih kola i zatekao ga kako stoji napolju u bade-mantilu i posmatra ga. Gledali su jedan u drugoga jedan tren, ispitujući, procenjujući. Onda je Hejverstok mahnuo Luisu da mu pomogne i okrenuo se svojim kolima. Luis se vratio unutra i izišao sa naramkom odeće i uplašenom ženom. Bila je tek napola obučena; usta okrugla rupica, a oči velike. Luis je gurnu i ona bosonoga otetura u tamu. Kraj Luisovih kola već je počinjao da se dimi.
<BR>
<BR>&nbsp;&nbsp;&nbsp;&nbsp;&nbsp;Na Rouzinoj zabavi dvadeset devojaka, koje su se dotle kikotale i ogovarale, pojuriše na prozor i izbuljiše oči prema vatri koja se uzdizala iznad vrhova drveća sa druge strane trga. Uzbuđene i uznemirene, počele su da se oblače.
<BR>&nbsp;&nbsp;&nbsp;&nbsp;&nbsp;Fini i Džek tek su se bili presvukli u noćne košulje, pripremajući se da odu u krevet. Kada su čuli zvona za uzbunu, pogledali su kroz prozor i isprentrali se iz kuće ni ne obukavši se.
<BR>
<BR>&nbsp;&nbsp;&nbsp;&nbsp;&nbsp;Ljudi su se se okupljali oko vatre poput noćnih leptirova, neki obučeni, a neki sa ogrtačima preko spavaćica i pidžama. Muškarci su pomogli da se Hejverstokova kola odguraju od vatre. Luis je odvezao crni ford model-T, sa odećom na sedištu pored njegovog, dole niz put, daleko od opasnosti. Sve ostalo je mahnito gorelo. Plamen se sa šatre dizao toliko visoko da je podnožja crnih oblaka pretvorio u bakar. Zatim se smirio, kad je šatra bila progutana.
<BR>&nbsp;&nbsp;&nbsp;&nbsp;&nbsp;Parne orgulje iznenada počeše da sviraju, ali samo za tren. Onda je vatra uništila mehanizam.
<BR>&nbsp;&nbsp;&nbsp;&nbsp;&nbsp;Fini i Džek su dotrčali, trupkajući golim nogama po ulici. Tužno su posmatrali. "Ode stara Predstava čudesa", svečano reče Fini. "Nikad više neće biti neka kao ona."
<BR>&nbsp;&nbsp;&nbsp;&nbsp;&nbsp;Džek je klimao, dostojanstveno se slažući, baš kad su Rouz i devojke stigle, toročući i praveći užasnuta lica.
<BR>&nbsp;&nbsp;&nbsp;&nbsp;&nbsp;Glas se brzo proneo gomilom: "Svi su ubijeni. Svi osim one dvojice tamo pored modela-T." Tačan izvor informacije niko nije sa sigurnošću znao, ali bila je toliko užasna da nije mogla da se ne prenese dalje. Rouz ju je čula i led kao da se obrazovao na njenoj koži.
<BR>&nbsp;&nbsp;&nbsp;&nbsp;&nbsp;Kelsi Armstrong!
<BR>&nbsp;&nbsp;&nbsp;&nbsp;&nbsp;Slike koje je uspela da potisne iz uma vratile su se: požudne usne Kelsija Armstronga na njenim, njegove čvrste ruke oko nje, njegovo nago telo nasuprot njenom. Osetila je bol u stegnima i šupljinu u stomaku. Onda talas olakšanja otopi led i olakša bol. Niko nikad neće saznati. Pomisao ju je izjedala. Šta ako Kelsi nekom kaže? Šta ako kaže drugim muškarcima iz cirkusa? Šta ako je sva šestorica požele? Šta ako počnu da se šunjaju njene oko kuće i zovu je noću? Sad je mirna, sad nikom neće reći, niko nikad neće otkriti.
<BR>&nbsp;&nbsp;&nbsp;&nbsp;&nbsp;Hejverstok i Luis stajali su pored crnog forda model-T. Hejverstok je gledao u vatru, samozadovoljnog lica, bez besa. Ali Luisove oči nisu imale vremena da gledaju u vatru. Umesto toga, on je posmatrao drugog čoveka i mozgao.
<BR>&nbsp;&nbsp;&nbsp;&nbsp;&nbsp;Preko puta ulice, iza cevaste lozice stare gospođice Saliven, Henri i Tim takođe su posmatrali.
<BR>&nbsp;&nbsp;&nbsp;&nbsp;&nbsp;A zatim, konačno, provalila je oluja. Vetar je razbacivao ljude kao žuto lišće. Pohitali su svojim kućama i olujnim podrumima, stišćući ogrtače koji su hteli da odlete. Grmljavina se prolomi sve hladnijim vazduhom i zatrese zemlju. Munja zapara nebo i probode tlo. Grom pronađe ogradu od prirodnog kamena Redvajnovih. Deo nje se raspade uz jeku koja je probudila svakoga ko je uspeo da prespava požarna zvona.
<BR>
<BR>&nbsp;&nbsp;&nbsp;&nbsp;&nbsp;Evelin Bredli se uspravila u krevetu, i ne znajući šta ju je probudilo. Sišla je dole da proveri šta je s Anđelom i našla ga kako hrče. Popela se uz stepenice i vratila u krevet.
<BR>
<BR>&nbsp;&nbsp;&nbsp;&nbsp;&nbsp;Vetar je šibao vatru i razbacivao žeravicu i do stotinu stopa na sever. Deca su skakutala, jako uzbuđena, i gazila je. Stara gospođica Saliven jurcala je unaokolo u flanelskoj spavaćici, mahala metlom i psovala kao nadničar.
<BR>&nbsp;&nbsp;&nbsp;&nbsp;&nbsp;Henri i Mali Tim sakrili su se iza senika prekrivenog cevastom lozicom.
<BR>&nbsp;&nbsp;&nbsp;&nbsp;&nbsp;"Treba da nađemo Anđela i izbgubimo se", reče Tim.
<BR>&nbsp;&nbsp;&nbsp;&nbsp;&nbsp;"Ali ne znamo gde je doktorova kuća" razdražljivo reče Henri. "Ako sad pođemo da je tražimo, neko će nas videti. Svi nekud jure."
<BR>&nbsp;&nbsp;&nbsp;&nbsp;&nbsp;"Pa ne možemo tamo da ga ostavimo. Šta će da radi kad se ujutro probudi? Nikad ga nećemo naći ako sam ode. Ali Hejverstok verovatno hoće."
<BR>&nbsp;&nbsp;&nbsp;&nbsp;&nbsp;"Mislim da ne treba da brinemo da li će da ode sam. Ne dok je tamo devojka."
<BR>&nbsp;&nbsp;&nbsp;&nbsp;&nbsp;"'Što si tako siguran? Možda te je poslušala i otišla kući."
<BR>&nbsp;&nbsp;&nbsp;&nbsp;&nbsp;Henri odmahnu glavom. "Nema šanse. Naša gospođica Bredli se zacopala. Tačno znam gde će Anđeo sutra da bude. 'Ajmo."
<BR>&nbsp;&nbsp;&nbsp;&nbsp;&nbsp;Napustili su svetilište cevaste lozice, zaobišli staru vodenicu i gacali Krivudavim potokom.
<BR>&nbsp;&nbsp;&nbsp;&nbsp;&nbsp;Građani Haulija sarkastično su pozdravili dolazak vatrogasnih kola. Harli Overkeš mahao je umašćenim rukama i objašnjavao onima koji su hteli da ga slušaju da nije mogao da upali. A kada su namestili crevo, vetar je oduvao veći deo vode nazad, na narod.
<BR>&nbsp;&nbsp;&nbsp;&nbsp;&nbsp;Rouz Vilet jednom rukom pridržavala je ogrtač koji je lepršao, a drugom kosu. Ostale devojke bile su rasute po ulici; neke on njih žurile su kućama, druge se zadržavale kod vatre.
<BR>&nbsp;&nbsp;&nbsp;&nbsp;&nbsp;Rouz je prolazila pored ledarnika, kada je pomislila da je čula svoje ime. Samo vetar, pomisli ona. Čula ga je opet i okrenula se; čkiljila je nasuprot vetru. Kelsi Armstrong stajao je u senci i dozivao je. Radost i panika pevali su u duetu u njenoj krvi. Nije mrtav, ipak nije slobodna. Strah i žudnja mešali su se sa sećanjima na njega.
<BR>&nbsp;&nbsp;&nbsp;&nbsp;&nbsp;Polako mu je prišla, ne vodeći računa o ogrtaču, ne vodeći računa o kosi. Privukao ju je u zagrljaj.
<BR>&nbsp;&nbsp;&nbsp;&nbsp;&nbsp;"Rekli su da si mrtav", budalasto reče ona.
<BR>&nbsp;&nbsp;&nbsp;&nbsp;&nbsp;"Bio sam u krunionici i čekao te", reče on dok ju je grlio.
<BR>&nbsp;&nbsp;&nbsp;&nbsp;&nbsp;"Kazala sam ti da neću doći."
<BR>&nbsp;&nbsp;&nbsp;&nbsp;&nbsp;"Znam. Nadao sam se da ćeš ipak da se predomisliš."
<BR>&nbsp;&nbsp;&nbsp;&nbsp;&nbsp;"Rekli su da si mrtav."
<BR>&nbsp;&nbsp;&nbsp;&nbsp;&nbsp;"Volim te, Rouz."
<BR>&nbsp;&nbsp;&nbsp;&nbsp;&nbsp;"Plašim se."
<BR>&nbsp;&nbsp;&nbsp;&nbsp;&nbsp;"Volim te, Rouz. Pođi sa mnom večeras."
<BR>&nbsp;&nbsp;&nbsp;&nbsp;&nbsp;"Neću. Ne mogu." Odmakla se od njega, ali ju je on ipak držao za ramena. "Otac..."
<BR>&nbsp;&nbsp;&nbsp;&nbsp;&nbsp;"Ma pusti oca."
<BR>&nbsp;&nbsp;&nbsp;&nbsp;&nbsp;"Ne. Ubio bi nas."
<BR>&nbsp;&nbsp;&nbsp;&nbsp;&nbsp;"Seti se prošle noći. Seti se kako je bilo dobro."
<BR>&nbsp;&nbsp;&nbsp;&nbsp;&nbsp;"Sećam se."
<BR>&nbsp;&nbsp;&nbsp;&nbsp;&nbsp;"Mi odgovaramo jedno drugom, Rouz. Mogli bismo da predivno živimo zajedno."
<BR>&nbsp;&nbsp;&nbsp;&nbsp;&nbsp;"Ne. Otac..."
<BR>&nbsp;&nbsp;&nbsp;&nbsp;&nbsp;"Prestani da koristiš oca kao izgovor."
<BR>&nbsp;&nbsp;&nbsp;&nbsp;&nbsp;Lice joj se iskrivilo. "S tobom nema budućnosti."
<BR>&nbsp;&nbsp;&nbsp;&nbsp;&nbsp;"Postoje ljubav i sreća."
<BR>&nbsp;&nbsp;&nbsp;&nbsp;&nbsp;"Meni treba više od toga."
<BR>&nbsp;&nbsp;&nbsp;&nbsp;&nbsp;"Šta više postoji. Ljubav i sreća su sve."
<BR>&nbsp;&nbsp;&nbsp;&nbsp;&nbsp;"To nije dovoljno."
<BR>&nbsp;&nbsp;&nbsp;&nbsp;&nbsp;"Mlad sam, Rouz. Tek mi je dvadeset druga. Jak sam i nisam glup. Mogu da postanem što god poželiš. Molim te, Rouz, pođi sa mnom."
<BR>&nbsp;&nbsp;&nbsp;&nbsp;&nbsp;"Prejak si, Kelsi", reče ona; grlo joj se toliko stislo da je jedva govorila. "Plašim se. Molim te. Odlazi." Pošla je unazad. "Odlazi, Kelsi. Plašim se." Okrenula se i potrčala niz ulicu. Nije obraćala pažnju na vetar, nije primetila da joj je uništio brižljivo zatalasanu kosu, nije je bilo briga što joj je podizao ogrtač i pripijao spavaćicu uz noge.
<BR>&nbsp;&nbsp;&nbsp;&nbsp;&nbsp;Kelsi ju je posmatrao dok nije izišla iz vidnog polja. Osetio je veliku prazninu u telu i slabost u udovima. Onda je otišao do pruge, s namerom da uskoči u prvi teretnjak.
<BR>
<BR>&nbsp;&nbsp;&nbsp;&nbsp;&nbsp;Bejbi Sis Redvajn posmatrala je vatru sa prozora spavaće sobe na spratu i pitala se da li treba da iziđe da pomogne. Ali izgledalo je kao da se tamo dole već vrzma stotinak ljudi. Zaključila je da bi samo doprinela zbrci, a, pored toga, vatrogasna kola su konačno stigla. Onda je začula nešto iznad grmljavine i urlika vetra.
<BR>&nbsp;&nbsp;&nbsp;&nbsp;&nbsp;Gunđajući, obukla je kombinezon preko spavaćice i iz klozeta izvadila sačmaru.
<BR>&nbsp;&nbsp;&nbsp;&nbsp;&nbsp;"U čemu je stvar?" upita njena majka. Bila je došla u Sisinu sobu da posmatra vatru; njena soba bila je s druge strane kuće.
<BR>&nbsp;&nbsp;&nbsp;&nbsp;&nbsp;"Nešto je u kokošarniku."
<BR>&nbsp;&nbsp;&nbsp;&nbsp;&nbsp;Vetar je dohvatio vrata s mrežom i zalupio ih o zid. Munja je ostavila bele pruge da lebde ispred Sisinih očiju. Odgegala se preko trema i niz stepenice, slušajući panično kokošije kvocanje, kreštanje i lepetanje.
<BR>&nbsp;&nbsp;&nbsp;&nbsp;&nbsp;Njena majka trčala je za njom; mahnito je pripijala ogrtač jednom rukom, da joj ne odleteti preko glave, i stiskala ogradu drugom, da da je vetar ne ponese.
<BR>&nbsp;&nbsp;&nbsp;&nbsp;&nbsp;Sis je otvorila vrata pilićarnika i pogledala unutra; sačmaru je držala u pripravnosti. Vetar je ispunio vazduh perjem. Kakofonija joj je bola uši, ali je videla tamnu senku kako se kreće sred oluje razlepršanih, kričećih kokošaka.
<BR>&nbsp;&nbsp;&nbsp;&nbsp;&nbsp;Podigla je sačmaru i opalila. Limeni krov zazvonio je i nezemaljsko kričanje ispuni pilićarnik. Sevnu munja i Sis zakorači unazad; pušku je i dalje stiskala ukočenim prstima.
<BR>&nbsp;&nbsp;&nbsp;&nbsp;&nbsp;Žena-Zmija ščepala se ručicama za krvavu dojku i uspravila na zmijskom telu. Tresnula je o krov, a zatim se navalila na zid. Oko otvorenih usta bili su joj krv i perje. Mlatila je divlje namotajima, lomila prečke i preturala legla. Kokoške su kvocale i letele oko Sis, ali ona ih je jedva i primećivala. Žena-Zmija lagano je skliznula niz zid; namotaji su joj se savijali, praveći omču, i stiskali. Onda se umirila. Neko vreme jedini pokret bilo je samo slabo drhtanje njenih namotaja, a onda je i to prestalo.
<BR>&nbsp;&nbsp;&nbsp;&nbsp;&nbsp;Sisina majka zgrabila ju je za ruku. "Jesi li ga sredila? Šta to bi?" nadjačavala je vetar.
<BR>&nbsp;&nbsp;&nbsp;&nbsp;&nbsp;"Vidi", reče Sis i ispruži drhtavu ruku.
<BR>&nbsp;&nbsp;&nbsp;&nbsp;&nbsp;Njena majka čkiljila je u tamu. Bilo je to samo sekund pre nego što je munja blesnula. "O moj Bože", zadahta ona. "To je ono iz cirkusa. Možda nije trebalo da ga ubiješ. Mora da puno vredi."
<BR>&nbsp;&nbsp;&nbsp;&nbsp;&nbsp;Indignacija trenutno nadvlada Sisino osećanje krivice. "Ubijalo je moje kokoške, zar ne? 'Aj' da ih vidim da probaju nešto."
<BR>&nbsp;&nbsp;&nbsp;&nbsp;&nbsp;Onda je počela kiša. Oni koji su se borili s vatrom, čuli su je kako dolazi - šištava rika što se približava kao noćni teretnjak za Vičitu, svakog sekunda postajući sve glasnija. Odahnuli su kad je vodeni zid udario, a zatim potrčali u skloništa da pobegnu od grada veličine graška koji je došao s kišom.
<BR>&nbsp;&nbsp;&nbsp;&nbsp;&nbsp;Harli Overkeš motao je crevo nazad na vatrogasna kola dok je grad tandrkao po njegovom šlemu. Žalio je što kiša nije stigla samo nešto malo ranije.
<BR>&nbsp;&nbsp;&nbsp;&nbsp;&nbsp;Zapaljena karavanska kola pušila su se i cvrčala na pljusku. Uskoro su postala samo gomila vlažnog ćumura, koja je povremeno ispuštala siktaje pare, kad bi kiša natopila poneku još goruću žeravicu.
<BR>&nbsp;&nbsp;&nbsp;&nbsp;&nbsp;Kiša se ubrzo smirila. Ljudi su izišli iz olujnih podruma i vratili se u krevete. Uskoro su se na južnom nebu mogle videti zvezde, ali nije bilo nikoga ko bi ih gledao. Jedino svetlo u gradu gorelo je u Hejverstokovim kolima, gde su on i Luis potražili sklonište.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
