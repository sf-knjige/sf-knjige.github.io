<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;Evelin Bredli stala je u red koji se napravio za drugo izvođenje Predstave čudesa. Nije bio jako dug; ljudi su se sve brže udaljavali, gledajući u nebo namrgođenih lica. Vetar se već podigao; duvao je na mahove i stvarao daške koji su zamirali istom brzinom kojom su bili stvarani. Onda još neki odoše, muškarci držeći šešire, žene pripijajući suknje.
<BR>&nbsp;&nbsp;&nbsp;&nbsp;&nbsp;Orgulje počeše da sviraju i iza šatre se pojavi Henri, u zelenoj haljini sa smešnom narandžastom perikom. Nosio je kutiju za novac i kotur karata. Postavio je stolicu za štand i počeo da prima po pola dolara. Nije gledao u lica dok je pružao karte, samo ruke i novac.
<BR>&nbsp;&nbsp;&nbsp;&nbsp;&nbsp;Kada je Evelin stigla do njega, on je pocepao kartu i gurnuo je prema njoj. Ona je stavila ruku na štand, ali u njoj nije bilo novca. Njegove oči se podigoše i pogledaše je. Njen izraz lica se nije menjao, samo su oči pokazivale da je zabrinuta.
<BR>&nbsp;&nbsp;&nbsp;&nbsp;&nbsp;"Moram da razgovaram s vama", reče ona, ali orgulje zaglušiše njene reči. Henrijeva ramena se neznatno spustiše. "Gospođice Bredli, molim vas...."
<BR>&nbsp;&nbsp;&nbsp;&nbsp;&nbsp;Više je pročitala s usana nego što je čula njegove reči. "Znam gde je Anđeo", reče ona.
<BR>&nbsp;&nbsp;&nbsp;&nbsp;&nbsp;"Anđeo?" njegova usta oblikovaše reč. Brzo je pogledao oko sebe, a zatim ljude u redu iza nje. Namrštio se, za trenutak razmislio, a onda rekao: "Čekajte me u onoj kući s druge strane puta." Klimnuo je ka domu stare gospođice Saliven. "Kod senika." Onda joj je njegov izraz lica rekao da se skloni. Posegao je za pola dolara u ruci osobe iza nje.
<BR>&nbsp;&nbsp;&nbsp;&nbsp;&nbsp;Evelin je izišla iz reda i uhvatila sebe kako gleda unaokolo, nervozna baš koliko i Henri. Jedina osoba koju je videla bio je zgodni mladić koji je cepao karte, isti onaj od prošle večeri, onaj koji je očijukao s Rouz. Nastao je prekid u redu ljudi koji su ulazili u šatru i on je podigao pogled. Posmatrao ju je. Klimnuo je glavom, a onda ponovo počeo da cepa karte, kako se red uspostavio.
<BR>&nbsp;&nbsp;&nbsp;&nbsp;&nbsp;Evelin ga je posmatrala trenutak, ali on kao da je izgubio zanimanje za nju. Okrenula se i prešla ulicu, a zatim zastala u tami, pod rešetkastim senikom stare gospođice Saliven, koji se nagnuo pod teretom cevaste lozice. Gledala je kako Henri prodaje karte sve dok je bilo ljudi. Nije ih bilo puno, ni približno dovoljno da se popuni šatra. Onda je Henri pogledao ka njoj, iako je nije mogao videti u senci. Uzeo je kotur karata i kutiju za novac, i požurio iza šatre.
<BR>&nbsp;&nbsp;&nbsp;&nbsp;&nbsp;Predstava čudesa bila je pusta. Čak je nestalo i mnoštva letećih insekata. Baklje su treperele na povremenim udarima vetra, sijalice se s trzajima njihale na žici. Znak koji se pružao iznad ulaza pucnuo bi kad bi se kao balon digao uvis, a zatim bi se, uz uzdah, vratio nazad. Evelin je nervozno otkinula dugačku narandžasto-crvenu cvast sa vitice i odsutno je vrtela između prstiju. Henri kao da je nestao.
<BR>&nbsp;&nbsp;&nbsp;&nbsp;&nbsp;Onda se on oglasi iza nje i ona poskoči.
<BR>&nbsp;&nbsp;&nbsp;&nbsp;&nbsp;"Oh!" reče ona. "Nisam videla kad ste prešli ulicu."
<BR>&nbsp;&nbsp;&nbsp;&nbsp;&nbsp;"Nadam se da nije ni neko drugi. Šta mislite pod tim da znate gde je Anđeo? Ne razumem."
<BR>&nbsp;&nbsp;&nbsp;&nbsp;&nbsp;Bila je zbunjena. "Ja... odvela sam ga kod doktora Latama. On kaže da je samo iscrpljen. On ne misli da..."
<BR>&nbsp;&nbsp;&nbsp;&nbsp;&nbsp;"Kakve veze ima Anđeo s tobom?" Henrijev glas bio je smeten i ljutit.
<BR>&nbsp;&nbsp;&nbsp;&nbsp;&nbsp;Onda je razumela. "Niste znali? Anđeo je pobegao."
<BR>&nbsp;&nbsp;&nbsp;&nbsp;&nbsp;Henri je buljio u nju, lagano ječanje pobeglo je iz njegovog grla. Seo je na ivicu verande. "O, Bože", reče on blagim šapatom. "O, moj Bože."
<BR>&nbsp;&nbsp;&nbsp;&nbsp;&nbsp;"Anđelu je dobro. Nije povređen", brzo reče ona. "Doktor Latam kaže da je samo iscrpljen." Nije znala šta bi drugo uradila da bi mu ublažila bol.
<BR>&nbsp;&nbsp;&nbsp;&nbsp;&nbsp;Henri je dugo ćutao. Nije gledao ni u šta, mislima negde daleko. Nalet vetra protresao je cevastu lozicu. Onda Henri pogleda u nju. "Šta se desilo?" upita on.
<BR>&nbsp;&nbsp;&nbsp;&nbsp;&nbsp;"Našla sam ga na putu. Dolazila sam u grad na zabavu. Zakoračio je pred auto i gotovo sam ga udarila. Bio je jako uplašen. Rekao je da je pobegao od..."
<BR>&nbsp;&nbsp;&nbsp;&nbsp;&nbsp;"Rekao je?"
<BR>&nbsp;&nbsp;&nbsp;&nbsp;&nbsp;"Napisao je to prstom u prašini."
<BR>&nbsp;&nbsp;&nbsp;&nbsp;&nbsp;"Da li vam je rekao još nešto? Zašto je uopšte pobegao?"
<BR>&nbsp;&nbsp;&nbsp;&nbsp;&nbsp;"Ne. Samo je rekao da ste vi i Mali Tim jedini kojima može verovati. I čini se da se jako plaši gospodina Hejverstoka. Bio je tako slab da je jedva mogao da stoji na nogama, tako da sam ga odvela kod doktora. On nije hteo da ide, ali ja sam mu obećala da neću nikome reći gde je."
<BR>&nbsp;&nbsp;&nbsp;&nbsp;&nbsp;"Šta je s doktorom?"
<BR>&nbsp;&nbsp;&nbsp;&nbsp;&nbsp;"Obećao je da neće reći. Rekao je da je Anđeo samo iscrpljen i da će mu posle jedne dobro prospavane noći biti dobro. Doktor ga je pregledao." Osetila je bol u grlu. "On nema glasne žice."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Anđeo nema glasne žice. Zato ne može da govori. Tako je rođen."
<BR>&nbsp;&nbsp;&nbsp;&nbsp;&nbsp;Henri spusti pogled na svoju šaku; cimao je napola izvučenu nit na zelenoj somotnoj haljini. "Nisam znao", reče on blago. "Mislim da se nikad nisam zaista zapitao zašto on ne može da govori." Sedeo je i buljio u nit, a zatim podigao pogled ka njoj. "Gospođice Bredli, ne znam šta da radim. Boga mi, ne znam šta da radim."
<BR>&nbsp;&nbsp;&nbsp;&nbsp;&nbsp;"U vezi s čim?"
<BR>&nbsp;&nbsp;&nbsp;&nbsp;&nbsp;"S Anđelom." Glas mu je bio stisnut, kao da će svakog trenutka zaplakati. "Hejverstok ga neće pustiti, nikad mu neće dopustiti da pobegne. Naći će ga, ma šta morao da učini. Svako ko pokuša da pomogne Anđelu da pobegne, izlaže se opasnosti, ali ako ga Hejverstok nađe, ne znam šta će mu uraditi zbog toga što je pokušao da pobegne. Anđeo je u opasnosti, gospođice Bredli, bez obzira šta mi učinili. Moramo da pokušamo da mu pomognemo, ali se stavljamo u jednaku opasnost ako to uradimo. Prokleti smo ako to uradimo, a prokleti smo i ako ne uradimo."
<BR>&nbsp;&nbsp;&nbsp;&nbsp;&nbsp;"O kakvoj opasnosti govorite?" upita ona; glas joj se utanjio.
<BR>&nbsp;&nbsp;&nbsp;&nbsp;&nbsp;"Hejverstok će ubiti svakoga ko mu stane na put."
<BR>&nbsp;&nbsp;&nbsp;&nbsp;&nbsp;Ona se, u neverici, nervozno nasmeja. "Ali tako nešto se ne dešava. Po vama on zvuči kao... Otići ćemo kod šerifa. On ne može da zadrži Anđela ako ovaj neće da ostane. On ne može da uradi tako nešto."
<BR>&nbsp;&nbsp;&nbsp;&nbsp;&nbsp;"Samo bismo učili da i šerif strada." Kad se prolomio pljesak, Henri je bacio pogled u pravcu šatre. Onda je vratio pogled na nju. "Gospođice Bredli, ima toliko toga što ne znate. Vi živite u ovom finom gradiću, sa finim, običnim ljudima, radite fine, obične stvari. Vi ne znate ludost sveta. Ne znate za šta su sposobni moćnici, ljudi koji poseduju onakvu moć kakvu Hejverstok ima."
<BR>&nbsp;&nbsp;&nbsp;&nbsp;&nbsp;Sedela je pored njega na verandi; haljinu je skupila ispod kolena. "Mislite na ono što se dešava u predstavi? Ono što se jutros desilo na potoku? Sve je to stvarno?"
<BR>&nbsp;&nbsp;&nbsp;&nbsp;&nbsp;"Da, stvarno je. Sve to u predstavi urađeno je pomoću, kako vi to zovete, telekineze, ili tako nešto. Um nad materijom. Razmislite šta biste sve mogli da uradite pomoću toga; kako bi lako bilo ubiti. Ne služi to samo za pravljenje zgodnih cirkuskih trikova. Možete da zaustavite nečije srce, raspuknete krvne sudove u mozgovima, bilo šta od dva tuceta stvari koje niko nikad ne bi nazvao ubistvom. Bila bi to prosto prirodna stvar, srčani napad, izliv krvi u mozak. Niko nikad ne bi saznao."
<BR>&nbsp;&nbsp;&nbsp;&nbsp;&nbsp;"A Anđeo takođe sve to može?" prošapta ona. Iznenada, voskasta slatkoća cevaste lozice bila je neizdrživa.
<BR>&nbsp;&nbsp;&nbsp;&nbsp;&nbsp;Henri slegnu ramenima. "Ne baš. Mislim, pretpostavljam da može, posle onoga što se jutros desilo s vama, ali da ne zna kako. Hejverstok ga hipnotiše kad izvode tačku. On to ne može da izvede, osim pod hipnozom. On se nikad ne seća šta je radio u predstavi."
<BR>&nbsp;&nbsp;&nbsp;&nbsp;&nbsp;"Šta je Anđeo rekao u vezi s onim jutros? Jutros je to uradio a nije bio hipnotisan", reče ona.
<BR>&nbsp;&nbsp;&nbsp;&nbsp;&nbsp;Henri se namršti. "Ne znam. Od tada ga nisam video." Zamišljeno je gledao u zemlju. "Znate, Tim je uvek smatrao da je Anđeo onaj pravi, ali to je bilo samo priželjkivanje. Ja u to nisam verovao; smatrao sam da je to ipak Hejverstok. Video sam toliko toga da bih mogao da sumnjam da on ima dar." Okrenuo se k njoj sa zbunjenim izrazom na licu. "Izgleda da ga obojica imaju."
<BR>&nbsp;&nbsp;&nbsp;&nbsp;&nbsp;"Odakle je Anđeo došao?" upita ona.
<BR>&nbsp;&nbsp;&nbsp;&nbsp;&nbsp;"Ko zna?" Slegao je ramenima. "Hejverstok ga je negde našao. Jednog jutra samo se pojavio. Bilo mu je oko pet godina, bio je neuredan, prljav i glup kao noć. Hejverstok nam nikada nije rekao odakle je došao, a mi nismo bili dovoljno radoznali da reskiramo da ga pitamo. Nismo ga puno ni viđali. Hejverstok ga je veći deo vremena držao u svojim kolima. Onda, kad mu je bilo petnaest godina, ili tu negde, počeo je da izvodi tačku koju ste sinoć videli. U početku bila je to obična mađioničarska tačka, ni blizu onoliko spektakularna koliko je sad."
<BR>&nbsp;&nbsp;&nbsp;&nbsp;&nbsp;"A šta je s ostalima? Meduza i Sirena, i Žena-Zmija?"
<BR>&nbsp;&nbsp;&nbsp;&nbsp;&nbsp;"Kad sam ja stigao, već su bile tu. Bio sam negde tvojih godina. Pobegao sam od kuće da se pridružim karnevalu." Zagunđao je. "A vidite me sad." Duboko je uzdahnuo i lagano ispustio vazduh zagledan u crni oblak koji je ispunjavao južno nebo. "Mislim da mi je bilo dobro u tvom uzrastu. Moji roditelji imali su novaca; ne mnogo, ali sasvim dovoljno. Moj otac je bio trećerazredni političar, ni približno onoliko značajan koliko je verovao, ali mu je dobro išlo. Moja majka je bila dobra, prosta duša, koja nas je volela i brinula o nama. Imao sam i mlađeg brata, tada je imao negde trinaest godina. U to vreme nisam mnogo razmišljao o njemu, ali mislim da je bio kao i sva druga mlađa braća. Mislim da se moj otac pomalo stideo majke. Ona se baš nije uklapala u njegovo političko društvo, tako da se prema njoj ponašao k'o prema sluškinji. Ali, na mene je bio ponosan."
<BR>&nbsp;&nbsp;&nbsp;&nbsp;&nbsp;Buljio je u prazno i čežnjiv smešak oblikovao mu se na usnama. Evelin je ćuteći sedela i slušala ga; osećala je njegov bol i žaljenje.
<BR>&nbsp;&nbsp;&nbsp;&nbsp;&nbsp;"U redu, bio sam tatin plavokosi dečak", nastavio je. "Bio sam najbolji sportista u gradu; trofeji su bili razbacani svuda po kući. Nećete u to verovati, ali u osamnaestoj sam izgledao isto tako dobro kao danas bilo koji Hejverstokov momak. Predobro građen, pretpostavljam. Takvi se uvek ugoje kad postanu stariji.
<BR>&nbsp;&nbsp;&nbsp;&nbsp;&nbsp;Da-da, mislim da je sve dobro išlo. Ali onda se nešto desilo. Upao sam u nevolju. Ne s policijom ili nešto slično. Niko za to nije saznao, osim mog oca... i još jedne osobe. Danas to verovatno ne bi bila velika stvar, ali to se dešavalo pre rata, 1905. mislim. Da-da, 1905. Žene su još nosile dugačke, crne haljine koje su se vukle po zemlji." Zakikotao se. "Tek su bili prestali da pokrivaju noge klavirima.
<BR>&nbsp;&nbsp;&nbsp;&nbsp;&nbsp;Moj otac me nije baš odvezao u sneg, ali to je bilo to. Vratio sam se kući samo jednom, posle rata. Svi su bili mrtvi. Moj brat je poginuo u Francuskoj. Majka mi je umrla od gripa, a otac..." šmrknuo je, "... otac se napio i pregazila su ga pivska kola. Mora da mu je to teško palo; udarac njegovom prestižu gotovo isto toliko jak koliko sam to bio ja."
<BR>&nbsp;&nbsp;&nbsp;&nbsp;&nbsp;Pogledao je Evelin i zabrinuto se nasmešio. "I evo me ovde, i drobim vam pod uvetom stvari koje vas se nikako ne mogu ticati."
<BR>&nbsp;&nbsp;&nbsp;&nbsp;&nbsp;"Ne..." reče ona, ali on požuri da nastavi priču.
<BR>&nbsp;&nbsp;&nbsp;&nbsp;&nbsp;"Pitali ste me za nakaze. Bilo je i drugih: harpija, jedna ružna, smrdljiva, jako neprijatna žena s ogromnim krilima slepog miša; i hidra, divovska sedmoglava zmija. Ali obe su umrle. Mislim da se i Ženi-Zmiji primakao kraj. E, pa, jadnici će to biti spas."
<BR>&nbsp;&nbsp;&nbsp;&nbsp;&nbsp;Bez obzira koliko ljudski izgledale, Žena-Zmija i Sirena samo su životinje. Ni Meduza nije ništa bolja, ali ona bar može da ide u klozet i jede kašikom. Za Minotaura nisam siguran. Ponekad mi se čini da je pametniji nego što to pokazuje. Ni on ne može da govori. Nijedno od stvorenja ne govori, osim Malog Tima, ali on je jedino pravo ljudsko biće.
<BR>&nbsp;&nbsp;&nbsp;&nbsp;&nbsp;I njega mi je jedino žao. On je izuzetno inteligentan i dobar. Ne znam kako mu je uspelo da sačuva zdrav razum. Mislim da bih ja, kad bih izgledao kao on - samo stopu visok - odavno skrenuo. Nevidljiva žena je samo trik, a Elektro je bilo koji muškarac koji nije zauzet u tom trenutku. I ja sam bio Elektro... nekada davno. Sa tako opremljenom stolicom i vi biste mogli to isto a da ne osetite ništa."
<BR>&nbsp;&nbsp;&nbsp;&nbsp;&nbsp;"Ali zar niko nikad nije posumnjao? Neke stvari u predstavi, pogotovo ono što Anđeo radi, ne mogu se objasniti cirkuskim trikovima."
<BR>&nbsp;&nbsp;&nbsp;&nbsp;&nbsp;"Iznenadili biste se." Nasmejao se. "Ljudi uopšte ne žele da veruju da je to stvarno. Bilo ti to suviše uznemiravajuće. Naravno, deca veruju u to, ali ko sluša decu! Ali, Hejverstok ne želi da reskira. Zato smo Elektro i ja u predstavi. Zar vam nije bilo čudno zašto su dve tako zamorne tačke uvršćene u sprektakularnu predstavu?"
<BR>&nbsp;&nbsp;&nbsp;&nbsp;&nbsp;Odmahnula je glavom, zbunjena. "Ne. Zaista nije."
<BR>&nbsp;&nbsp;&nbsp;&nbsp;&nbsp;Slegnuo je ramenima. "Ljudi vide par očiglednih lažnjaka i pretpostave da je sve lažno, bez obzira šta im njihove oči govorile. A ništa nije u stanju da baci hladnu vodu na zapaljenu maštu kao moja neukusna tačkica."
<BR>&nbsp;&nbsp;&nbsp;&nbsp;&nbsp;Evelin je osetila kako crveni.
<BR>&nbsp;&nbsp;&nbsp;&nbsp;&nbsp;"Vidim da ti je poznata", kiselo reče on.
<BR>&nbsp;&nbsp;&nbsp;&nbsp;&nbsp;"Da. Momak s kojim sam bila ispričao mi je."
<BR>&nbsp;&nbsp;&nbsp;&nbsp;&nbsp;"To je bilo vrlo negospodski od njega. Pa, izvodim je toliko dugo da sam potrošio sve crvenilo."
<BR>&nbsp;&nbsp;&nbsp;&nbsp;&nbsp;Evelin se široko osmehnula; sviđao joj se uprkos svemu. "Nastavite."
<BR>&nbsp;&nbsp;&nbsp;&nbsp;&nbsp;"Pa, ako se stvari izmigolje iz ruke, ako gomila izgubi kontrolu i poželi da ga spali na lomači, on i za to ima rešenje: kada Anđeo zalebdi iznad publike, začuje se zvuk pucanja žice i Anđeo ostane da visi na jednoj ruci. To upropasti predstavu, ali ih uveri da je sve lažno i da nije đavolja rabota. To se samo jednom desilo. Bili smo u jednom gradiću, u Severnoj Karolini mislim, u isto vreme kad i jedan propovednik. Ni taj popa nije verovao da je to stvarno, ali je morao da glumi da jeste, jer smo mu otimali previše novca iz tacne za dobrovoljni prilog."
<BR>&nbsp;&nbsp;&nbsp;&nbsp;&nbsp;"Zašto ste ostali kad je Hejverstok takav?"
<BR>&nbsp;&nbsp;&nbsp;&nbsp;&nbsp;Čvršće je pribio narandžastu periku na glavu. "Šta sam drugo mogao? S njim sam već gotovo dvadeset pet godina. Ne znam ništa drugo. Pored toga, verovatno mi ne bi ni dao da odem. Suviše toga znam."
<BR>&nbsp;&nbsp;&nbsp;&nbsp;&nbsp;Ustao je i popravio haljinu. "Moram da se vratim. Još malo pa će moje vreme. Hejverstok vodi predstavu. Luis je negde otišao; verovatno traži Anđela. I dalje ne znam šta da radim. Moraću da porazgovaram s Timom. Možda će Tim znati šta da se radi." Pogledao je Evelin i namrštio se. "Nema razloga da se vi mešate u ovo, nema smisla da sebe dovodite u opasnost. Zašto jednostavno ne odete kući i zaboravite na nas? Tim i ja ćemo nešto smisliti."
<BR>&nbsp;&nbsp;&nbsp;&nbsp;&nbsp;"Hoćete li otići ujutro?"
<BR>&nbsp;&nbsp;&nbsp;&nbsp;&nbsp;"Samo ako Hejverstok večeras nađe Anđela. On bez Anđela neće otići."
<BR>&nbsp;&nbsp;&nbsp;&nbsp;&nbsp;"Zašto mu je Anđeo toliko važan?"
<BR>&nbsp;&nbsp;&nbsp;&nbsp;&nbsp;Podigao je obrve. "Pre nisam znao, ali sada je očigledno. I Anđeo ima dar. Ne može da ga ostavi da slobodno luta unaokolo. Nikada se više neće osećati sigurno. Laku noć, gospođice Bredli. Molim vas, idite kući i klonite se ovoga."
<BR>&nbsp;&nbsp;&nbsp;&nbsp;&nbsp;Okrenuo se i požurio u tamu.
<BR>&nbsp;&nbsp;&nbsp;&nbsp;&nbsp;Evelin je ostala tamo još trenutak, a zatim požurila nazad, kući doktora Latama. Pogledala je Anđela, ali on je spavao, i dalje u istom položaju kao i kada je otišla. Jedan tren je stajala, zagledana u njega, a zatim je otišla gore, u krevet.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
