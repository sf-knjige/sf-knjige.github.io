<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Baterijska lampa nalik olovci živnula je svetlošću. Snop njenih zrakova ispipavao ga je sve dok metal nije bljesnuo na njegovom gležnju. "Oh", uzdahnu Leonsa. "Znači, tako su te upecali? Računala sam na to. Drži ovo." Ona mu dobaci lampu i on. još ošamućen, tresući se od udaraca vlastitog srca i našavši se u čudu, nije je mogao smireno držati. Ona izusti psovku, zgrabi svetiljku natrag, stavi je među zube, naže nad njim i poče da struže testericom.
<BR>&nbsp;&nbsp;&nbsp;&nbsp;&nbsp;"Leonsa... draga moja, nije trebalo..." zamuca Hevig.
<BR>&nbsp;&nbsp;&nbsp;&nbsp;&nbsp;Ona nešto ljutito progunđa i on proguta knedlu i umuknuo. Kroz prozor su blistale zvezde.
<BR>&nbsp;&nbsp;&nbsp;&nbsp;&nbsp;Kada je presekla kabl, tako da mu je na nozi ostala samo alka, Hevig se teturavo uspravi. Ona uskliknu i ugasivši svetlo ubaci lampu u džep od košulje - inače, primetio je, nosila je džins i patike, pištolj i nož - i obujmi ga rukama. "Slušaj", šapnu mu ona, "kliznućeš unapred do izlaska sunca. Nek' ti donesu doručak pre no što se opet vratiš u sada. Kapiraš? 'Oćemo da misle da si pobegao posle doručka. Možeš li to da izvedeš? U protivnom, mrtav si."
<BR>&nbsp;&nbsp;&nbsp;&nbsp;&nbsp;"Pokušaću", reče on obamrlo.
<BR>&nbsp;&nbsp;&nbsp;&nbsp;&nbsp;"Dobro." Ona ga poljubi kratko i snažno. "Nestani."
<BR>&nbsp;&nbsp;&nbsp;&nbsp;&nbsp;Hevig krenu u vreme opreznom brzinom. Kada je prozor postao siv, on izroni, namesti okove tako da se na prvi pogled nije moglo primetiti da su presečeni, i stade da čeka. Bio je to najduži sat u njegovom životu.
<BR>&nbsp;&nbsp;&nbsp;&nbsp;&nbsp;Stražar uđe noseći na tacni hranu i kafu. "Zdravo", dobaci mu Hevig praznim glasom.
<BR>&nbsp;&nbsp;&nbsp;&nbsp;&nbsp;Zauzvrat dobi osoran pogled i upozorenje: "Jedi brzo. Nameravaju da uskoro razgovaraju sa tobom."
<BR>&nbsp;&nbsp;&nbsp;&nbsp;&nbsp;U jednom mučnom trenu Hevig pomisli da će stražar ostati da ga nadgleda dok jede. Ali, povukao se. Kada je čuo da su se vrata zalupila, morao je da na trenutak prisedne; kolena su mu klecala.
<BR>&nbsp;&nbsp;&nbsp;&nbsp;&nbsp;Leonsa... Halapljivo je ispio kafu. Osetio je kako mu se snaga i volja oporavljaju. Zatim se pridiže i krenu putem prethodne noći.
<BR>&nbsp;&nbsp;&nbsp;&nbsp;&nbsp;Tračak svetlosti upozorio ga je da se približava svom odredištu. Uronivši u normalno vreme, začu promuklo mrmljanje u sobi: "Možeš li to da izvedeš? U protivnom, mrtav si."
<BR>&nbsp;&nbsp;&nbsp;&nbsp;&nbsp;"Pokušaću."
<BR>&nbsp;&nbsp;&nbsp;&nbsp;&nbsp;"Dobro." Pauza. "Nestani."
<BR>&nbsp;&nbsp;&nbsp;&nbsp;&nbsp;Čuo je blago strujanje vazduha kako ispunjava vakuum na mestu gde je stajalo njegovo telo, i to ga je uveri da je stigao u pravi čas. "Ovde sam", pozvao je tiho.
<BR>&nbsp;&nbsp;&nbsp;&nbsp;&nbsp;"Uf! Ah!" Imala je nesumnjivo odličan vid u mraku, jer dođe pravo k njemu. "'Si čitav?"
<BR>&nbsp;&nbsp;&nbsp;&nbsp;&nbsp;"Da. Verovatno."
<BR>&nbsp;&nbsp;&nbsp;&nbsp;&nbsp;"Nema brbljanja", naloži mu ona. "Jes' da smo ih našegačili, ali mož' im pasti na pamet da provere i ove sate. Evo ti, drž' me za ruku i klizni nizvremeno. Ne požuruj se. Znam da ćemo uspeti. Sam' neću da oni otkriju kako."
<BR>&nbsp;&nbsp;&nbsp;&nbsp;&nbsp;Jedan deo obuke u Tvrđavi uključivao je i vežbanje u uporednom putovanju. Onaj koji bi startovao 'brže' ili 'sporije' od svog saputnika osetio bi otpor i morao je da na odgovarajući način prilagodi vlastitu hronokinezu.
<BR>&nbsp;&nbsp;&nbsp;&nbsp;&nbsp;Nekoliko noći unazad, soba je bila prazna, a vrata otključana. Sišli su zasenčenim stepenicama, pa prošli senovitim dvorištem kroz dveri zdanja, koja su u to vreme neosporne vladavine uglavnom stajala otvorena. S vremena na vreme morali su da izrone da bi udahnuli, ali su za to birali samo mrak. S one strane spuštenog pokretnog mosta, Leonsa krenu krupnim koracima. Hevig se čudio zbog čega, jednostavno, nije odabrala da odu u dan kada zamak nije ni postojao, ali odmah shvati da je postojala opasnost da neočekivano natrče na nekog iz okoline. Jer, nekada, pre nego što je Tvrđava bila sagrađen, na tom je mestu bila šuma kojom je uvek vršljalo mnogo lovaca.
<BR>&nbsp;&nbsp;&nbsp;&nbsp;&nbsp;Pomućen isrpljenošću i bolom, bilo je najbolje prepustiti se njenom vođstvu. Na kraju krajeva, oslobodila ga je, zar ne?
<BR>&nbsp;&nbsp;&nbsp;&nbsp;&nbsp;Odista, jeste. Bilo mu je potrebno neko vreme da to prihvati.
<BR>
<BR>&nbsp;&nbsp;&nbsp;&nbsp;&nbsp;Sedeli su u šumi, jednog leta pre nego što je rođen Kolumbo. Drveće je bilo džinovsko, izmešana stabla hrastova i brestova i breza. Njihov opojni miris ispunjavao je vazduh, njihovo lišće bacalo je zelenu senku na gotovo očvrslo okolno žbunje. Odnekud je dopiralo kuckanje detlića i kreštanje sojke. Na ognjištu koje je pripravila Leonsa, gorela je vatra niskim plamenom. Nad njom je stajao improvizovani ražanj, na kome se pekla jarebica, Leonsin plen iz nebrojenog jata koga su poplašili pri dolasku.
<BR>&nbsp;&nbsp;&nbsp;&nbsp;&nbsp;"Nikako mi nije jasno", reče ona, "kako je čaroban bio ovaj svet koji je postojao pre nego što su ljudi s mašinama sve dokrajčili. Više ne razmišljam mlogo o Vrhunskim Godinama. Prečesto sam bila onde."
<BR>&nbsp;&nbsp;&nbsp;&nbsp;&nbsp;Sedeći naslonjen na panj, Hevig namah, naježivši se, dožive osećaj već viđenog. Ubrzo se prisetio i razloga: čitav prizor bio je nalik onome od gotovo jednog milenijuma od ovog časa, kada su on i ona... ali, sada mu je bila nekako bliskija. Kosa boje mahagonija, ravno podšišana, preplanula koža, lobanja lasice, odlika Skule, zabačena unazad, krupno telo odeveno u dečačkom stilu, izgledala je kao da je došla pravo iz njegove rodne epohe. I njen engleski bio je podosta izgubio od nepravilnog naglaska. Svakako, još je uvek nosila oružje, a nije promenila ni svoj mačji hod ni oholo držanje.
<BR>&nbsp;&nbsp;&nbsp;&nbsp;&nbsp;"Koliko dugo?" upita je radoznao.
<BR>&nbsp;&nbsp;&nbsp;&nbsp;&nbsp;"Otkad si me ostavio u Parizu? Rec'mo, tri godine." Ona namrgođeno pogleda pticu na ražnju, dohvati je i okrenu iznad tinjajućih ugaraka.
<BR>&nbsp;&nbsp;&nbsp;&nbsp;&nbsp;"Žao mi je. Baš sam ispao bednik. Zbog čega si onda poželela da me oslobodiš?"
<BR>&nbsp;&nbsp;&nbsp;&nbsp;&nbsp;Leonsa se još više namršti. "Bil' mogao da mi kažeš šta se desilo?"
<BR>&nbsp;&nbsp;&nbsp;&nbsp;&nbsp;"Zar ne znaš?" uzviknu on zapanjeno. "Nebesa mu, ako nisi bila sigurna zbog čega sam uhapšen, kako si mogla biti sigurna da to nisam i zaslužio..."
<BR>&nbsp;&nbsp;&nbsp;&nbsp;&nbsp;"Govori, 'oćeš li?"
<BR>&nbsp;&nbsp;&nbsp;&nbsp;&nbsp;Krenuo je da priča, na preskok i u kratkim crtama. S vremena na vreme pogledala bi ga svojim kosim očima, ali lice joj i dalje bilo bezizražajno. Na kraju prozbori: "Pa, izgleda da me predosećanje nije prevarilo. Nisam propustila nešto naročito. Sve mi s' više bljuvalo na tu klapu, kad sam vid'la čime se sve služe."
<BR>&nbsp;&nbsp;&nbsp;&nbsp;&nbsp;Mogla je reći neku lepu reč za Kseniju, pomisli on, i stoga ravnom merom uzvrati njenoj grubosti: "Nisam verovao da ćeš imati zamerke na onaj deo u vezi pljačke i obračuna."
<BR>&nbsp;&nbsp;&nbsp;&nbsp;&nbsp;"Ne bi', da je bilo pošteno, sila sprot' sile, pamet sprot' pameti. Ali ti... šakali... oni kidišu na bespomoćne. I rad' zabave više negol' zbog koristi." Vrhom noža, poput ukroćenog divljaka, bocnula je pticu na ražnju. Kapljica masti kanu na žar; žuti plamen bljesnu uz prštanje. "'Sim toga, u čem' je smisao celog tog posla? Zašto bi trebalo da se trudimo da vratimo mašine na svet? Da bi Kal Volis mog'o biti unapređen u zvanje Boga sa višom stručnom spremom?"
<BR>&nbsp;&nbsp;&nbsp;&nbsp;&nbsp;"Znači, kada si saznala da su me otkrili i zarobili, u tebi se konačno probudio buntovnički duh?" upita Hevig.
<BR>&nbsp;&nbsp;&nbsp;&nbsp;&nbsp;Nije mu odgovorila neposredno. "Otišla sam u vreme pre, kao što pretpostavljaš, kad je soba bila prazna, a potom uz vreme do tebe. Prvo sam, doduše, sledeć' par dana bila š' njima, da ne bi posumnjali da sam umešana u tvoje bekstvo. Ha, da s' vid'o kak' su jurcali okolo, k'o obezglavljene kokoši! Tutnula sam im priču kako si se verovatno spajtao sa nekim putnikom dok si boravio u prošlosti." Ona podiže, pa opet spusti svoja široka ramena. "Tja, fora je prošla. Po svem' sudeći, bilo je nevažno pominjati je pređašnjem Volisu na njegovoj istraživačkoj turneji. Zašto priznati neuspeh? Posle tvog nestanka, on će se ponovo pojaviti tek godinama kasnije, a u međuvremenu se ništa strašno nije dogodilo. Tebi je bilo svejedno. A biće i meni, pošto se nikad neću vratiti sa jednog svog izleta. Mis'im da će smatrati da sam se skrkala kolima." Smejuljila se. "Baš volem sportska kola, da raspalim jednu vožnju izvan Čikaga."
<BR>&nbsp;&nbsp;&nbsp;&nbsp;&nbsp;"Uprkos, hm, tvom protivljenju da se u novom svetu obnovi upotreba mašina?" začudi se Hevig.
<BR>&nbsp;&nbsp;&nbsp;&nbsp;&nbsp;"Pa, možemo uživati u njima dok ih imamo, zar ne, nezavisno od toga da l' će opstati, ili bi trebalo da opstanu?" Gledala je netremice u njega, i glas joj postade turoban. "To je otpril'ke sve što možemo da učinimo, ti i ja. Da nađemo neku mišju rupu za nas, tu i tamo po prostor-vremenu. Jer, zasigurno nismo mi ti kojima će uspeti da osujete Tvrđavu."
<BR>&nbsp;&nbsp;&nbsp;&nbsp;&nbsp;"Nisam ubeđen da je njihova pobeda unapred zacrtana", primeti Hevig. "Možda je to samo moja pusta želja. Posle svega što sam video, ipak..." Ozbiljnost mu je pomogla da prekrije prazninu u duši koja beše ostala za Ksenijom. "Leonsa, grešiš u tome što se protiviš nauci i tehnologiji. Istina je da se mogu zloupotrebiti, ali to je slučaj i sa većinom stvari. Priroda nikad dosad nije bila u savršenoj ravnoteži - ima mnogo više istrebljenih nego živih vrsta - a primitivni čovek bio je isto toliko rušilački nastrojen koliko i savremen. Njemu je jednostavno bilo potrebno samo više vremena da isrpi prirodu. Sasvim je verovatno da su lovci kamenog doba istrebili džinovske sisare pleistocena. Izvesno je da su farmeri srpom i motikom istrošili ono što se u početku zvalo plodno tle. I gotovo čitavo čovečanstvo umire u mladosti, iz razloga koji se mogu sprečiti, kad imaš načina... Maurai će učiniti mnogo više od ponovnog uspostavljanja života na Zemlji. Napraviće prvi pokušaj da stvore ravnotežu u životnoj sredini. I oni će to biti u stanju da ostvare zato što poseduju naučno znanje i sredstva."
<BR>&nbsp;&nbsp;&nbsp;&nbsp;&nbsp;"Ne izgleda mi da će im poći za rukom."
<BR>&nbsp;&nbsp;&nbsp;&nbsp;&nbsp;"Ne umem ti reći. Ta tajanstvena daleka budućnost... mora se bolje izučiti." Hevig protrlja oči. "Kasnije, kasnije. Ovog časa sam isuviše umoran. Pozajmi mi svoj nož posle ručka, da nasečem malo granja i stavim ga pod glavu i prespavam nedelju ili dve."
<BR>&nbsp;&nbsp;&nbsp;&nbsp;&nbsp;Ona se pokrenu i priđe mu na kolenima, pa mu položi jednu ruku oko vrata, dok mu je prstima druge mrsila kosu. "Siroti Džek", mrmljala je. "Nedostaj'o si mi na neki način, jesi li? Oprosti. I za mene je ova naša bežanija bila vel'ki napor, i... Samo ti spavaj. Sad smo mirni. Danas uživajmo u spokoju."
<BR>&nbsp;&nbsp;&nbsp;&nbsp;&nbsp;"Nisam ti zahvalio za ono što si učinila", reče on nespretno. "Nikad neću biti u stanju da ti zahvalim."
<BR>&nbsp;&nbsp;&nbsp;&nbsp;&nbsp;"Ti, plitkoumni!" Ona ga obrgli obema rukama. "Šta misliš, zašto sam te potegla odande?"
<BR>&nbsp;&nbsp;&nbsp;&nbsp;&nbsp;"Ali... ali... Leonsa, video sam kako moja žena umire..."
<BR>&nbsp;&nbsp;&nbsp;&nbsp;&nbsp;"U pravu si", šmrknu ona. "Kako bi'... želela da se tamo vratim... i upoznam tu devojku. Ako te je učinila srećnim... Ne mož' biti, znam. Pa, čekaću, Džek. Koliko god bude bilo potrebno, čekaću."
<BR>&nbsp;&nbsp;&nbsp;&nbsp;&nbsp;Oprema koju behu poneli sa sobom dozvoljavala im je samo kratkotrajan boravak u drevnoj Americi. Mogli su, doduše, otići uzvremeno po nju i vratiti se. Ipak, posle svega što su propatili, nisu sebi smeli priuštiti beskorisnu idilu.
<BR>&nbsp;&nbsp;&nbsp;&nbsp;&nbsp;Mnogo je važnije bilo stanje Hevigog bića. Rana se u njemu sporo zaceljivala, ali ipak jeste, ostavljajući duboki ožiljak: rešenost da Tvrđavi objavi rat.
<BR>&nbsp;&nbsp;&nbsp;&nbsp;&nbsp;Nije ni pomišljao da je u pitanju bila samo puka želja za osvetom Ksenijinim ubicama. Leonsa ga je razumela i pridružila mu se, jer žena iz naroda Glečera uvek ide stopama svog muškarca. Dozvoliće joj da ga sledi dokle god bude bila odana njegovom cilju. (Da li je nagon uvek zlo? Možda može poprimiti i vid preterane pravednosti.) Uglavnom, verovao je da iskreno misli da se mora obračunati sa tom hajdučijom. Strahote koje su već počinili i koje će tek počiniti, nisu se mogle promeniti; ali, može li se ta šteta u celosti zauzdati, može li barem daleka budućnost biti pošteđena?
<BR>&nbsp;&nbsp;&nbsp;&nbsp;&nbsp;"Zagonetka koju treba razrešiti", reče on naglas, obraćajući se Leonsi, "sastoji se u tome što, po svemu sudeći, nijedan putnik kroz vreme nije rođen u eri Maurai ili nakon toga. Svakako, mogu živeti u potaji, nalik većini onih u pređašnjoj istoriji - previše uplašeni, ili previše vešti u prikrivanju svoje neobičnosti. Svejedno... zar baš svi? Zvuči gotovo neverovatno, zar ne?"
<BR>&nbsp;&nbsp;&nbsp;&nbsp;&nbsp;"Jesi li istraživao?" upita ga ona.
<BR>&nbsp;&nbsp;&nbsp;&nbsp;&nbsp;Bili su u jednom hotelu iz sredine dvadesetog veka. Oko njih, u rano veče, treštao je i treperio Kanzas Siti. Izbegavao je nekadašnja mesta izlazaka, sve dok nije postao siguran da ih Volisovi ljudi neće otkriti. Leonsa je, kolena privučenih uz bradu, sedela na krevetu obasjana blagom svetlošću noćne lampe. Nosila je providni ogrtač. Nikakvim drugim znakom nije pokazivala da mu je u svom srcu išta više od saputnika nalik sestri. Duh lovca naučio ju je strpljenju, veštinom Skule naučila je da pronikne dušu.
<BR>&nbsp;&nbsp;&nbsp;&nbsp;&nbsp;"Da", reče on. "Pričao sam ti o Karelo Keadžimu. Njegova se poznanstva protežu širom planete. Ako on nije u stanju da otkrije putnika kroz vreme, onda to ne može niko. A izvukao je srećku bez dobitka."
<BR>&nbsp;&nbsp;&nbsp;&nbsp;&nbsp;"Šta to treba da znači?"
<BR>&nbsp;&nbsp;&nbsp;&nbsp;&nbsp;"Ne znam, osim... u svakom slučaju, Leonsa, mi moramo da pokušamo. Moramo da preduzmemo putovanje u vreme s one strane epohe Maurai epohe."
<BR>
<BR>&nbsp;&nbsp;&nbsp;&nbsp;&nbsp;Ponovo su praktični problemi oduzeli dragocene vreme života.
<BR>&nbsp;&nbsp;&nbsp;&nbsp;&nbsp;Razmislite... Jedna epoha ne zamenjuje drugu naglo i potpuno. Svaka nova težnja zamagljena je sa bezbroj suprotnih strujanja. Recimo, Martin Luter nije bio prvi protestant u pravom - kako naučnom, tako i političkom - smislu te reči. On je jednostavno bio prvi koji je učvrstio pokret. A njegov je uspeh bio utemeljen na vekovnim pokušajima i padovima hesita, lolarda, albižana, i tako redom, sve do jeresi u osvit hrišćanstva; a ove su, opet, još drevnijeg porekla. Isto tako, termonuklearni rektor i prateće mašine pojavile su se i rasprostrle u vreme kada je misticizam Azije, milionima umova, poricao da nauka može odgovoriti na suštinska pitanja života.
<BR>&nbsp;&nbsp;&nbsp;&nbsp;&nbsp;Ako želite da izučavate neku epohu, u kojoj godini treba početi?
<BR>&nbsp;&nbsp;&nbsp;&nbsp;&nbsp;Možete se kretati kroz vreme, ali kad stignete do cilja, šta vam preostaje osim vlastitih nogu da zakoračite prostorom? Gde ćete se zakloniti? Šta ćete jesti?
<BR>&nbsp;&nbsp;&nbsp;&nbsp;&nbsp;Mnoštvo kratkih izleta u budućnost prethodilo je početku pripreme plana.
<BR>&nbsp;&nbsp;&nbsp;&nbsp;&nbsp;Pojedinosti su nebitne. Na zapadnoj obali Severne Amerike trideset prvog veka, hibridni inglis-maurai-španski jezik nije bio toliko razvijen i Hevig je uspeo da napipa svoj put. U povratku je poneo priručnik iz gramatike, rečnik i odabrani materijal za čitanje. Učeći pojedinačno, a vežbajući uzajamno, on i Leonsa uspeli su da steknu zadovoljavajuće tečan izgovor.
<BR>&nbsp;&nbsp;&nbsp;&nbsp;&nbsp;Trgovačkim brodom na atomski pogon i robotskom posadom putovalo je toliko posetilaca iz prekomorskih krajeva, da pridodato im dvoje očiglednih stranaca nije preterano privlačilo pažnju. Naročito ako se ima u vidu da je Sancisko bio omiljeno odredište hodočasnika; u njemu je guru Duago Samito imao svoje otkrovenje. Niko nije verovao u čuda. Ljudi su verovali da, ako stanete na breg sa uklesanim ljudskim likom i pogledate naniže u putir, koji je zapravo bio Zaliv, i doživite sebe u jedinstvu sa nebom, zemljom i vodom, možete pronići u suštinu vlastitog bića.
<BR>&nbsp;&nbsp;&nbsp;&nbsp;&nbsp;Zahvaljujući svetskoj finansijskoj mašineriji, hodočasnicima nije bila nužna kreditna kartica. Na sebi svojstveni asketski način, bila je to godina procvata i napretka. Domaćinstva koja su se nalazila na putu hodočasnicima mogla su ih bez velikog odricanja nahraniti i pružiti im smeštaj, a jedina dobit koja je proisticala iz takvih gostoprimstava sastojala se u pričama putnika-namernika koje su ovi pripovdali njihovoj deci.
<BR>
<BR>&nbsp;&nbsp;&nbsp;&nbsp;&nbsp;"Ako tragate za Gospodarima Zvezda..." primeti tamnoputi, ljubazni čovek koji ih beše ugostio jedne noći. "Da, nedaleko odavde nalazi se njihova predstraža. Ali, zasigurno postoji neka i u vašoj zemlji."
<BR>&nbsp;&nbsp;&nbsp;&nbsp;&nbsp;"Samo smo radoznali da vidimo jesu li ovdašnji Gospodari Zvezda nalik onima kod naše kuće", odgovori Hevig. "Čuo sam da ih ima bezbroj vrsta."
<BR>&nbsp;&nbsp;&nbsp;&nbsp;&nbsp;"Tačno. Tačno."
<BR>&nbsp;&nbsp;&nbsp;&nbsp;&nbsp;"To je neznatni dodatak kilometara na našem putu."
<BR>&nbsp;&nbsp;&nbsp;&nbsp;&nbsp;"Ne treba da pešačite do tamo. Dovoljno je da pozovete." Hevigov domaćin pokaza na holografski komunikator koji je stajao u uglu sobe, a čije su razmere bile tako tuđe - i tako upečatljive - njegovim gostima, kao što bi japanski hram bio srednjvekovnom Evropljaninu, ili gotska crkva Japancu.
<BR>&nbsp;&nbsp;&nbsp;&nbsp;&nbsp;"Mada sumnjam da trenutno ima ikoga u stanici", dodade njihov domaćin. "Ne dolaze ovamo često, znate."
<BR>&nbsp;&nbsp;&nbsp;&nbsp;&nbsp;"U najmanju ruku, možemo ih dodirnuti", reče Hevig.
<BR>&nbsp;&nbsp;&nbsp;&nbsp;&nbsp;Tamnoputi čovek klimnu glavom. "Jest. Potpun užitak za sva čula... jest, učinite tako. Nek je Bog sa vama, onda, i sami budite Bog, sa srećom."
<BR>&nbsp;&nbsp;&nbsp;&nbsp;&nbsp;Izjutra, nakon jednočasovnog pojanja i meditacije, porodica se vratila svom uobičajenom dnevnom rasporedu. Otac je, samo uz pomoć vlastitih ruku, uređivao baštu sa povrćem; izgledalo je kao da je to više činio iz duboko psiholoških, nego iz ekonomskih razloga. Majka je nastavila sa radom na matematičkoj teoremi odveć ezoteričnoj da bi je Hevig shvatio. Deca se behu udubila u elektronsko-obrazovnu mrežu, koja se možda prostirala širom planete i možda bila zasnovana na nekoj vrsti telepatije. Ipak, kuća je bila mala i nenametljiva, izuzev rezbarija od kostiju kita i krova u orijentalnom stilu, gotovo usamljenog u ogromnom, zlatastom brdovitom krajoliku.
<BR>&nbsp;&nbsp;&nbsp;&nbsp;&nbsp;Vukući se niz zemljani put, dok joj je prašina škripala pod čizmama, a dobro naoružani roboti šaputali nebom iznad glave, Leonsa uzdahnu. "U pravu si. Ne razumem ove ljude."
<BR>&nbsp;&nbsp;&nbsp;&nbsp;&nbsp;"Na nastojanje da ih shvatimo može nam otići čitav životni vek", složi se Hevig. "Nešto novo stupilo je na istorijsku scenu. Ne mora nužno biti loše, ali zasigurno je novo."
<BR>&nbsp;&nbsp;&nbsp;&nbsp;&nbsp;Poćutavši nekoliko trnutaka, on dodade: "Događalo se to i ranije. Da li je tvoj paleolitski lovac istinski mogao da razume tvog neolitskog farmera? Koliko su bili slični čovek koji je živeo pod božanskim pravom svojih kraljeva i čovek koji je živeo u blagostanju svoje države? Ne slažem se uvek sa tobom, Leonsa."
<BR>&nbsp;&nbsp;&nbsp;&nbsp;&nbsp;"Ni ja sa tobom." Ona ga uhvati pod ruku. "Nastavimo da se trudimo."
<BR>&nbsp;&nbsp;&nbsp;&nbsp;&nbsp;"Čini mi se da..." nastavi Hevig, "kažem, čini mi se da... tim Gospodarima Zvezda pripadaju one ultra-mehanizovane baze koje isijavaju energiju, kao i zastrašujuća vazdušna flota... a i, zapravo, sve ono što smo zapazili kao oštru suprotnost preostalom delu Zemlje. Dolaze povremeno. U protivnom, njihove stražarnice su prazne. Hej, pa to bi zaista mogli biti putnici kroz vreme?"
<BR>&nbsp;&nbsp;&nbsp;&nbsp;&nbsp;"Izuzev što s' oni, na neki način... pa, dobronamerni. Jesu li?"
<BR>&nbsp;&nbsp;&nbsp;&nbsp;&nbsp;"Te stoga ne mogu dolaziti iz Tvrđave? A što da ne? U svakom slučaju, ne svojim poreklom. Praunuk piratskog osvajača može postati prosvećeni kralj." Hevig pokuša da sredi svoje misli. "Istina je, Gospodari Zvezda ponašaju se suprotno onome što bi se očekivalo. Onoliko koliko mogu razabrati - a ne zaboravi da mi ovaj savremeni govor niji bliskiji nego tebi, a, osim toga, postoji milion pojmova uzetih zdravo za gotovo - onoliko koliko ja mogu razabrati, došli su da bi trgovali: idejama i znanjem više negoli materijalnim dobrima. Njihov uticaj na Zemlji tanano je neosetan, ali sveprožimajući. Moja putovanja iza ove godine govore da će njihov uticaj jačati, sve dok nova civilizacija... ili post-civilizacija ne vaskrsne, a nju nisam u stanju da dokučim."
<BR>&nbsp;&nbsp;&nbsp;&nbsp;&nbsp;"Zar i' meštani ne opisuju k'o bića ponekad ljudska... a ponekad ne?"
<BR>&nbsp;&nbsp;&nbsp;&nbsp;&nbsp;"Imao sam isti utisak. A možda smo samo izvrnuli smisao nekim od slikovitih izraza u načinu govora."
<BR>&nbsp;&nbsp;&nbsp;&nbsp;&nbsp;"Ti ćeš to već protumačiti", reče ona s poverenjem.
<BR>&nbsp;&nbsp;&nbsp;&nbsp;&nbsp;On je pogleda. Pogled se zadržao na njoj. Imala je sunce u kosi i sićušne kapi znoja po licu, i on uhvati taj prijateljski miris njenog tela. Hodočasnički plašt oblikovao joj se po dugim nogama. Bezvremeno nad žitnim poljima, cvrkutala je crna ptica crvenih krila.
<BR>&nbsp;&nbsp;&nbsp;&nbsp;&nbsp;"Videćemo da li ćemo moći", reče on.
<BR>&nbsp;&nbsp;&nbsp;&nbsp;&nbsp;Ona se nasmeja.
<BR>&nbsp;&nbsp;&nbsp;&nbsp;&nbsp;Po dolasku, zatekli su napuštene tornjeve šiljatih vrhova i prefinjeno zaobljene kupole. Nevidljiva prepreka zabranjivala im je pristup, te krenuše uzvremeno, i kada su među senkama zapazili brod, zaustaviše se.
<BR>&nbsp;&nbsp;&nbsp;&nbsp;&nbsp;Bio je to trenutak kada se letelica prizemljila. Posada je silazila nematerijalnom strmom platformom. Hevig vide čoveka i ženu u pripijenoj odeći koja je blistala poput sazvežđa. I vide i oblike koji nikako nisu mogli poticati sa Zemlje, niti iz njene godine dinosaurusa, niti iz njene poslednje godine kada će joj crveno, nabreklo sunce spaliti jalove ostatke.
<BR>&nbsp;&nbsp;&nbsp;&nbsp;&nbsp;Nekakva stvar oklopljenih leđa, sa klještima i glavom neprepoznatljivog oblika, razgovarala je sa čovekom ispuštajući melodične tonove. Čovek se smejao.
<BR>&nbsp;&nbsp;&nbsp;&nbsp;&nbsp;Leonsa vrisnu i Hevig je u poslednjem času ščepa da ne pobegne unazad kroz vreme.
<BR>&nbsp;&nbsp;&nbsp;&nbsp;&nbsp;"Ali, kako ne razumeš?" reče joj Hevig, ponavljajući već nekoliko puta. "Zar zbilja ne shvataš kako je sve ovo čudesno i divno?"
<BR>&nbsp;&nbsp;&nbsp;&nbsp;&nbsp;Napokon je nagovorio da potraže noć. Stajali su na visokom grebenu. Nebrojeno mnogo zvezda presijavalo se od obzorja prema zenitu i ponovo ka obzorju. Povremeno bi neki meteor ostavio svoj munjeviti trag. Vazduh je bio prohladan, njihov dah pun mutnog isparenja, i ona je počivala sklupčana u njegovom zagrljaju. Okruživala ih je tišina: "večna tišina tog beskonačnog svemira."
<BR>&nbsp;&nbsp;&nbsp;&nbsp;&nbsp;"Pogledaj gore", pozva je on. "Svaka od ovih svetlih tačkica predstavlja po jedno sunce. Misliš li da u čitavoj Vaseljeni samo naša planeta odiše životom?"
<BR>&nbsp;&nbsp;&nbsp;&nbsp;&nbsp;Telom joj, uz drhtaj, prođe jeza. "To što smo videli..."
<BR>&nbsp;&nbsp;&nbsp;&nbsp;&nbsp;"To što smo videli nešto je posvema drugačije. Veličanstveno drugačije." Birao je reči. Tokom čitave svoje mladošću nosio je viziju koju je njena mladost znala samo iz predanja. Spoznaja da mu vizija nije zanavek izgubljena, s radošću prostruja njegovim žilama. "Odakle bi, ako ne iz različitosti, mogle poticati novine, pustolovine i preporod našeg duha? Godine iza civilizacije Maurai nisu se zatvorile u sebe. Naprotiv, počele su da se okreću spoljnjom svetu, mnogo dalje nego što je to čovek ikad dosad učinio!"
<BR>&nbsp;&nbsp;&nbsp;&nbsp;&nbsp;"Pričaj mi", zamoli ga ona. "Pomozi mi."
<BR>&nbsp;&nbsp;&nbsp;&nbsp;&nbsp;Zatekao je sebe kako je ljubi. I potom potražiše samo svoj kutak, gde su mogli postati jedno.
<BR>
<BR>&nbsp;&nbsp;&nbsp;&nbsp;&nbsp;Ali, ne postoje srećni završeci. Ne postoje završeci bilo koje vrste. Sve što nam se pruža, uglavnom su samo trenuci sreće.
<BR>&nbsp;&nbsp;&nbsp;&nbsp;&nbsp;Bilo je već uveliko jutro kada se Hevig probudio pokraj Leonse. Spavala je, topla, svilena i mirišljava, ruke prebačene preko njegovih grudi. Ovog puta nije je napustio telom. Ali, svojim mislima jeste.
<BR>&nbsp;&nbsp;&nbsp;&nbsp;&nbsp;"Dok", rekao bi mi neprijatnim glasom očajnika, "nisam mogao ostati tamo gde smo bili - u nekoj vrsti renesansnog Raja - nisam mogao ostati tamo, niti bilo gde, i dozvoliti da se ostvari ono što je zapisano.
<BR>&nbsp;&nbsp;&nbsp;&nbsp;&nbsp;Verujem da je budućnost krenula putem dobre nade. Ali, kako mogu biti siguran? Da, da, zovem se Džek, a ne Isus, i moja odgovornost doseže samo donekle; ali, gde je tačno ta granica?
<BR>&nbsp;&nbsp;&nbsp;&nbsp;&nbsp;Čak i da je dotični eon bio pravo vreme za življenje, kojim stazama je čovek stigao do njega? Možda se sećate, jednom prilikom izneo sam vam svoje mišljenje da je Napoleon morao da uspe u pokušaju ujedinjenja Evrope. Ali to ne znači i da je Hitler morao. Mnoštvo dimnjaka Belzena govore tome u prilog. A šta tek reći o Tvrđavi?"
<BR>&nbsp;&nbsp;&nbsp;&nbsp;&nbsp;Hevig probudi Leonsu, i ona se hitro spremi da nastavi put uz svog čoveka.
<BR>&nbsp;&nbsp;&nbsp;&nbsp;&nbsp;Mogli su da krenu u posetu Karelo Keadžimu. Ali, na neki način, on je bio isuviše bezazlen. Iako je živeo u stoleću raspada civilizacije, Maurai su oduvek vladali blago, nikada ne izazivajući našu sveukupnu osudu. Osim toga, Karelo Keadžimu bio je nadaleko poznata ličnost i stoga, veoma moguće, pod nadzorom tokom čitavog života.
<BR>&nbsp;&nbsp;&nbsp;&nbsp;&nbsp;Bila je to moja malenkost koju su Džek Hevig i Leonsa od Vahorna potražili.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
