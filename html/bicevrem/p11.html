<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Probudio se sa kristalno jasnom odlukom. Bilo je rano jutro. Preko visokih krovova Leve obale, u Parizu 1965, razlivala se siva svetlost, hladna baš kao i vazduh koga saobraćaj još ne beše počeo da zagađuje. U sobi je bilo mutno. Pored njega disala je Leonsa, topla i razbarušene kose. Do kasno u noć provodili su se u klubu - među šansonijerima, koje je iznad svega cenio - da bi utolila žeđ za velikom raskošnom predstavom - i vrativši se, vodili ljubav, nežno i lagano. Uporno se prevrtala sve dok pre sat ili dva kucanje na vratima nije najavilo kafu i kroasane.
<BR>&nbsp;&nbsp;&nbsp;&nbsp;&nbsp;Hevig je bio iznenađen svojom pobudom. Pa, sve je više i više, u proteklih nekoliko nedelja, osećao da samo odugovlači sa onim što je neizbežno. Mora da mu se savest premorila od silnog prigovaranja i konačno dala svoju poslednju reč.
<BR>&nbsp;&nbsp;&nbsp;&nbsp;&nbsp;Bez obzira na opasnost, bio je spokojan, po prvi put otkad je sve počelo.
<BR>&nbsp;&nbsp;&nbsp;&nbsp;&nbsp;Ustao je, umio se i obukao, a potom proverio svoju opremu. Već je bila spremljena u torbi, kao dve najvažnije stavke njegovog prtljaga: dorađeni sadržaj pribora koji je nosio u Jerusalim i pištolj, kao dodatak. (Odeljenje za izdavanje dokumenata u Tvrđavi obezbedilo mu je isprave sa kojima je nesmetano preneo oružje preko granice.) Mnoge stvarčice koje je Leonsa ponela, kao srebro, recimo, Hevig je izostavio, u nameri da sačuva potrebnu masu za hronolog. (Uspeo je da ga nenametljivo ponese na ovo putovanje. Kad ga je upitala zašto ga poteže sa sobom, odgovorio joj je da je to "posebna elektronska naprava", i te čarobne reči zadovoljile su njenu znatiželju.) Pasoš, potvrda o vakcinaciji i podeblji svežanj čekova u lisnici zaokruživale su spisak neophodnih stvari.
<BR>&nbsp;&nbsp;&nbsp;&nbsp;&nbsp;Nekoliko trenutaka stajao je nad njom posmatrajući je. Baš je mila, pomislio je. Njena razdraganost za vreme puta uveseljavala je i njegovu dušu. Kakva podla prevara, krišom je ostaviti. Da joj, možda, ostavi poruku?... Ne, nema razloga za to. Uvek je mogao da se vrati u ovaj isti sat. A i kad ne bi, dovoljno je dobro govorila savremeni engleski i znala kako da se ponaša; imala je dovoljno novaca, a za ostalo je lako mogla da se snađe. (Njen američki pasoš bio je verodostojan; u Tvrđavi joj behu pripremili i potvrdu o rođenju.) Verovatno bi bila povređena kada bi saznala kako je poginuo.
<BR>&nbsp;&nbsp;&nbsp;&nbsp;&nbsp;Mada, bilo je moguće i da će samo dobiti ukor. U tom slučaju, čuće priču od početka do kraja; ali, on će biti tu da sve lepo razjasni, rečima privrženosti koje je ona umela da prihvati i razume.
<BR>&nbsp;&nbsp;&nbsp;&nbsp;&nbsp;A možda će joj biti svejedno? To što ga je zvala 'dragi' i pričala o ljubavi u njegovom zagrljaju, verovatno je samo deo ophođenja. Doduše, kasnije, kad god su bili zajedno, neprestano ga je držala za ruku i često bi je zatekao kako mu se smeši, misleći da je ne primećuje... I on je malčice bio zaljubljen. Ne može potrajati večno, ali dok traje...
<BR>&nbsp;&nbsp;&nbsp;&nbsp;&nbsp;Najzad se obuzdao. "Ostaj mi zbogom, Velika Crvenokosa", prošaptao je i usnama dotakao njene. Uspravivši se, zgrabio je dva kofera i iskrao se iz sobe. Do večeri je već bio u Istambulu.
<BR>
<BR>&nbsp;&nbsp;&nbsp;&nbsp;&nbsp;Putovanje mu je oduzelo mnogo sati života provedenih, uglavnom, u avionu i aerodromskim autobusima. Na obilazak turističkih agencija putem vremenskih skokova potrošio je još nekoliko kalendarskih dana. Vragolasto mi je rekao: "Znate li koje je u savremenom gradu najbolje mesto za neprimećenu hronokinezu? Nije to Supermenova telefonska kabina, već odeljak u javnom toaletu. Prava romantika, a?"
<BR>&nbsp;&nbsp;&nbsp;&nbsp;&nbsp;Pojeo je dobru, mada samotničku večeru, i u svojoj raskošnoj, mada usamljenoj sobi popio pilulu za spavanje. Bio mu je potreban pravi odmor pre no što se otisne na dugi put.
<BR>
<BR>&nbsp;&nbsp;&nbsp;&nbsp;&nbsp;Konstantinopolj, u kasno popodne, trinaestog aprila 1204. Hevig izroni u aleji u podnožju svog odredišta. Pritiskala ga je neprijatna tišina - bez kloparanja teških sandala, toptanja kopita, cičanja i klepetanja točkova, bez pesme sa zvonika, glasova razgovora, kikotanja, smeha, glasnog sanjarenja, bez dece zabavljene drevnim malim nestašlucima. Ali, daleko iz pozadine varljive mirnoće dopirali su odjeci vatrene stihije, urlika ljudi i očajničkog laveža pasa, sjedinjeni u oštrom huku.
<BR>&nbsp;&nbsp;&nbsp;&nbsp;&nbsp;On se pripremi. Pištolj, devetmilimetarski 'Smit i Veson', mazgoubicu, ubacio je u kožnu futrolu oko pasa. Duboke džepove jakne napunio je dodatnom municijom. Pribor i hronolog spakovao je zajedno u aluminijumsku vrećicu koju je zabacio na leđa.
<BR>&nbsp;&nbsp;&nbsp;&nbsp;&nbsp;Izašavši na ulicu video je kuće sa zatvorenim vratima i spuštenim prozorskim zasunima. Iza njih skrivala se gomila ljudi, gladna i žedna, u molitvi bez kraja. Kuće koje nisu odudarale za pljačkaše nisu bile vredne provale, osim kad su upadali da bi se zabavljali u silovanju, ubijanju, mučenju ili podmetanju požara. Činjenica je da su u ovom delu grada bili naseljeni zlatari. Ali nisu svi domovi, čak ne ni većina, pripadali njima. Grad nije bio podeljen na četvrti zasnovane na pripadnosti staležu; siromašnih je bilo posvuda. Kada se uklone tezge sa robom i slični pokazatelji, bilo je teško prepoznati da li fasada krije raskoš ili jevtin, iznajmljeni stan...
<BR>&nbsp;&nbsp;&nbsp;&nbsp;&nbsp;... sve dok, naravno, ne potapšete po ramenu nekog od meštana i iščupate iz njega obaveštenje koje vas zanima.
<BR>&nbsp;&nbsp;&nbsp;&nbsp;&nbsp;Očigledno, jurišnici na Manasisov dom bili su samo prethodnica rulje koja bi se kad tad i ovde stvorila čim bi opelješila dvorsko i crkveno blago. Jesu li već stigli? Hevig se nije mogao precizno setiti vremena kada ih beše ugledao.
<BR>&nbsp;&nbsp;&nbsp;&nbsp;&nbsp;Žustrim korakom obišao je iza ugla. Naleteo je na mrtvo telo čoveka probodenog mačem. Desna ruka, istrgnuta iz ramena, pružala se širinom leđa. Nad njim je čučala žena u pohabanoj odeći. Ugledavši Heviga kako prolazi, ona kriknu: "Zar nije bilo dovoljno što ste ga naterali da izda našeg suseda? U ime Hrista, zar nije?"
<BR>&nbsp;&nbsp;&nbsp;&nbsp;&nbsp;Nije, pomisli Hevig. Postoji i ono neobično uzbuđenje u činu kojim se uništava život.
<BR>&nbsp;&nbsp;&nbsp;&nbsp;&nbsp;Nastavio je svojim putem, ne obraćajući pažnju na ucveljenu udovicu. Suze koje je prolivala utapale su se u bujicu groznih sećanja na svu ljudsku patnju do tada viđenu. Nije joj mogao pomoći; svojom odećom, kratkom kosom i obrijanom bradom u njenim očima bio je, nesumnjivo, obeležen kao Franak. A kada se rodio, ona i njen jad počivali su u zaboravu već sedam stotina godina.
<BR>&nbsp;&nbsp;&nbsp;&nbsp;&nbsp;Ako ništa drugo, barem je otkrio kako su krstaši pronašli Dukasovu radnju. Neko od njih mora da je znao grčki, i ta družina beše odlučila da pretraži ovaj deo grada pre nego što je ostatak gomile navalio. I znao je da je približno dobro procenio šta se desilo.
<BR>&nbsp;&nbsp;&nbsp;&nbsp;&nbsp;Povici bodrenja, zveket oružja i užasan odjek, odbijali su se o zidove kuća i ulične kaldrme stremeći do čađi ukaljanih nebesa. On razvuče usne preko zuba. "Da", promrmlja, "bio sam sasvim u pravu."
<BR>&nbsp;&nbsp;&nbsp;&nbsp;&nbsp;On ubrza korak. Njegovo mlađe ja nestaće u trenutku kada se on pojavi. Očigledno: nije video svoje kasnije ja. Nije želeo da na duže vreme ostavi kuću bez nadzora.
<BR>&nbsp;&nbsp;&nbsp;&nbsp;&nbsp;Naročito ako se uzme u obzir kakvoj je vrsti ljudi pripadao prosečni ratnik sa Tvrđave.
<BR>&nbsp;&nbsp;&nbsp;&nbsp;&nbsp;Strmom ulicom žurio je ka cilju. Osetivši kako ga sila teže usporava, on upreže mišiće protiv nje. Ęonovi su tupo udarali, baš kao i njegovo srce. Usta su mu bila suva. Dim mu je parao nosnice.
<BR>&nbsp;&nbsp;&nbsp;&nbsp;&nbsp;Tamo!
<BR>&nbsp;&nbsp;&nbsp;&nbsp;&nbsp;Jedan od ranjenih krstaša, ugledavši ga, baci se na kolena sa pruženim rukama. Krv iz rane mahnito mu je navirala, slivala se preko krsta na ogrtaču i u gustim ugrušcima kapala po kamenju. "Ami", zagrakta unakaženo lice voštane boje, sa čekinjastom modrom bradom. "Frere par Jesu..." <EM>Prijatelju... Brate u Hristu... (Red.)</EM> Iz drugog ranjenika čulo se samo neprekidno stenjanje.
<BR>&nbsp;&nbsp;&nbsp;&nbsp;&nbsp;Hevig naprasno dobi želju da im razbije zube i istog trena se postide. Borba obične smrtnike čini pokvarenim, a rat je pokvaren u svakom pogledu. Prošao je pored čoveka koji je klečao i ovaj se strovali za njim. Hevig podiže obe ruke uvis i glasno povika na engleskom:
<BR>&nbsp;&nbsp;&nbsp;&nbsp;&nbsp;"Obustavi paljbu! Dolazim iz Tvrđave! Kontrola! Obustavite vatru i pustite me da uđem!" Približavao se vratima sa grčom u utrobi. Pored vrata stajale su taljige. Životinja, privezana za stupac koji je nekada označavao Dukasov dom, trzala je ušima braneći se od muva i sa blagom radoznalošću posmatrala krstaše u samrtnom ropcu. Brod kojim će ljudi sa Tvrđave odneti zlato i srebro, drago kamenje i ikone, ukrase i svadbene vence, trebalo je da ih već čeka spreman. Hevig nije bio jedini putnik kroz vreme uključen u ovaj poduhvat. Za takav podvig mnogi pre njega, godinama unazad, morali su da se dobro pomuče.
<BR>&nbsp;&nbsp;&nbsp;&nbsp;&nbsp;Na ulazu nije bilo stražara. Jer, dobro naoružani, agenti iz Tvrđave mogli su se izboriti sa svakim ko bi pokušao da se uplete. Hevig zastade. Namrgođeno je ispitivao vrata. Bila su ogromna i gotovo sigurno zaštićena rešetkama. Krstaši su, nesumnjivo, nameravali da saseku prepreku na koju su naišli. Ali, onog trenutka kada ih je Hevig ugledao i zastao da ih bolje osmotri, vrata su bila širom otvorena. Ta činjenica mučila ga je neprestano.
<BR>&nbsp;&nbsp;&nbsp;&nbsp;&nbsp;Shvatio je da su Volisovi momci dinamitom razneli ulaz, jer su šarke bile ulegnute, a vrata savijena i polurascepljena. Sve su izveli neverovatnom brzinom, tako da Hevig, svojim hronokinetskim pogledom maglovitih obrisa, nije mogao zapaziti njih, već grupicu krstaša koja je stigla nekoliko minuta kasnije.
<BR>&nbsp;&nbsp;&nbsp;&nbsp;&nbsp;Zašto li su silom provalili unutra? Ta nestrpljivost uspaničila bi ukućane i otežala im zadatak da ih smeste na bezbedno.
<BR>&nbsp;&nbsp;&nbsp;&nbsp;&nbsp;Iz neke od soba prolomi se vrisak: "Ne, oh, ne, molim vas!" u kome Hevig prepoznade Ksenijin glas, praćen psovkama i grohotnim smehom. Zanemevši, Hevig ustuknu.
<BR>&nbsp;&nbsp;&nbsp;&nbsp;&nbsp;Uprkos svemu, stigao je prekasno. Komandosi iz Tvrđave već su bili razvalili vrata i ušli, ostavivši jednog da sačeka pljačkaše, one koje Hevig beše pomenuo u izveštaju. Sad ni njega nije bilo. On se priključi ostalima koji su se očigledno zabavljali.
<BR>&nbsp;&nbsp;&nbsp;&nbsp;&nbsp;U trenu dugom kao večnost, Hevig prokle sopstvenu glupost. Ili naivnost - nikad dosad nije bio tako ograničen da previdi najbitniju stvar. Ali, dođavola s tim! Sada je konačno na mestu zbivanja i dužnost mu je da spase sve preostalo što se moglo spasti.
<BR>&nbsp;&nbsp;&nbsp;&nbsp;&nbsp;Mora da njegov prvi poziv niko nije čuo. Ponovio ga je prolazeći kućom koju je dobro poznavao. Krik koji je preklinjao za milost došao je iz najveće sobe, koja je bila glavna radionica i ostava.
<BR>&nbsp;&nbsp;&nbsp;&nbsp;&nbsp;Tu su stajali svi na okupu, porodica, šegrti i posluga. Neuobičajeno za Vizantiju, soba je bila svetlija i provetrenija zahvaljujući širom otvorenim vratima i prozorima okrenutim ka dvorištu. A u njemu još uvek vodoskok zveckao treperavim kapljicama; plamtele su narandže među zagasito-zelenim lišćem; uskršnje cveće pupelo je u lejama, stajala je bista Konstantina u svojoj večnoj zbunjenosti. U radionici, police i stolovi bili su krcati onom lepotom kojom je Dukas Manasis brižljivo izrađivao svoj nakit.
<BR>&nbsp;&nbsp;&nbsp;&nbsp;&nbsp;Ležao je opružen nadomak vrata, smrskane lobanje. Krv je oticala daleko, čineći pod lepljivim, mrljajući obuću koja je za sobom ostavljala otiske karmin-crvene boje. Tunika i seda brada bile su mu natopljene krvlju. U jednoj ruci ostao je majušni nakovanj, kojim je, mora biti, pokušao da odbrani svoje žene.
<BR>&nbsp;&nbsp;&nbsp;&nbsp;&nbsp;U kući su bila četvorica izaslanika iz Tvrđave, prerušenih u krstaše. Jednim bljeskom oka, Hevig ih sve prepoznade. Mendoza, pripadnik podzemlja Tihuane u svom stoleću i jedan od uhoda koje beše sreo u Jerusalimu, bio je glavni. Naređivao je ukućanima da počnu sa skupljanjem plena. Morijarti, bruklinski gangster iz devetnaestog veka, čuvao je stražu sa mašinkom na gotovs. Hans, zemljoposednik iz šesnaestog veka, posmatrao je Konrada od Brabanta, onog koji je izvukao mač da izbavi Spasitelja, kako se bori sa Ksenijom.
<BR>&nbsp;&nbsp;&nbsp;&nbsp;&nbsp;Devojka je neprekidno vrištala. Bilo joj četrnaest godina. Pramenovi raspuštene kose, natopljeni suzama i znojem, lepili su joj se za lice. Konrad ju je jednom rukom čvrsto držao oko pasa, a drugom pokušavao da strgne haljinu sa nje. Sa topuza obešenog o njegov opasač slivali su se krv i rasuti mozak.
<BR>&nbsp;&nbsp;&nbsp;&nbsp;&nbsp;"Ja sam sledeći", iskezi se Hans. "Ja sam sledeći."
<BR>&nbsp;&nbsp;&nbsp;&nbsp;&nbsp;Konrad je pritiskao Kseniju o mokar pod i napipavao se po pantalonama. Ana, koja je do tada, kao slepa i gluva, stajala pored muža, naričući, baci se prema kćerki. Hans je odgurnu jednim udarcem. "Možda ćeš doći na red kasnije", dobaci joj on.
<BR>&nbsp;&nbsp;&nbsp;&nbsp;&nbsp;"Opasni ste momci, vas dvojica", smejao se Morijarti. "Zbilja opasni, a?"
<BR>&nbsp;&nbsp;&nbsp;&nbsp;&nbsp;Sve se desilo u deliću trenutka. Hevig ni drugim pozivom nije uspeo da naruši njihovo ushićenje. Mendoza ga, međutim, prvi spazi i uskliknu. Ostali su stajali kao sante leda, sve dok Konrad nije pustio Kseniju, koja se lagano pridiže na noge.
<BR>&nbsp;&nbsp;&nbsp;&nbsp;&nbsp;Bila se zagledala uvis. Mislio je da nikada više neće videti takvu svetlost, kakva je sada zračila iz njenih očiju. "Hauk!" kriknu ona. "Oh, Hauk!"
<BR>&nbsp;&nbsp;&nbsp;&nbsp;&nbsp;Mendoza je mahao automatom oko sebe. "Šta ovo treba da znači?" upita on zapovedničkim glasom.
<BR>&nbsp;&nbsp;&nbsp;&nbsp;&nbsp;Hevig u magnovenju shvati da mu je ruka predaleko od sopstvenog oružja. Ali, nije osećao strah - jedva da je išta osećao. Zapravo, samo spolja, dok mu je telo bilo napeto i spremno na lavovski skok. A negde duboko kuljali su bes, tuga, užas i odvratnost koje sada nije smeo sebi priuštiti.
<BR>&nbsp;&nbsp;&nbsp;&nbsp;&nbsp;"I ja tebe pitam šta ovo treba da znači", odgovori Hevig usporenim glasom.
<BR>&nbsp;&nbsp;&nbsp;&nbsp;&nbsp;"Zaboravio si na svoja naređenja. Ja ih znam. Tvoj posao je da skupljaš podatke, a ne da se petljaš u opasna dejstva kao što je ovo."
<BR>&nbsp;&nbsp;&nbsp;&nbsp;&nbsp;"Ja sam svoj zadatak obavio, Mendoza. Vratio sam se iz lične radoznalosti."
<BR>&nbsp;&nbsp;&nbsp;&nbsp;&nbsp;"Zabranjujem! Gubi se, a kasnije ćemo popričati o tome da li ću te prijaviti ili ne."
<BR>&nbsp;&nbsp;&nbsp;&nbsp;&nbsp;"Šta ako neću?" Pokašavao je da se suzdrži, ali je uprkos tome čuo svoj povišeni glas, oštar i prodoran. "Video sam ono što nije trebalo da vidim u celosti, već samo delić po delić, postepeno, da bih pravio male prljave ustupke sve dok to više ne bude bilo od značaja. I tako bih duboko zagazio, da bih morao ili da se ubijem, ili da postanem nalik vama. Da, shvatio sam."
<BR>&nbsp;&nbsp;&nbsp;&nbsp;&nbsp;Mendoza sleže ramenima, ali ne skrenu puščanu cev uperenu u Hevigov trbuh. "I? Šta očekuješ? Koristimo sve ljude koje imamo na raspolaganju. Ovi momci nisu ništa gori od krstaša - od bilo kog čoveka u istoriji ljudskog roda. Zar ne, Džek? Budi iskren."
<BR>&nbsp;&nbsp;&nbsp;&nbsp;&nbsp;"Jesu, i te kako. Zato što imaju moć da dođu u bilo koje vreme, na bilo koje mesto, da bilo šta učine, ne strahujući od osvete. Pitam se samo kako li koriste svoje dopuste? Pretpostavljam da redovno vežbanje usavršava smisao za nanošenje bola i ubijanje."
<BR>&nbsp;&nbsp;&nbsp;&nbsp;&nbsp;"Slušaj..."
<BR>&nbsp;&nbsp;&nbsp;&nbsp;&nbsp;"A Volis, sa čitavom svojom prokletom posadom, ni ne pokušava da ih zauzda."
<BR>&nbsp;&nbsp;&nbsp;&nbsp;&nbsp;"Heviže, previše brbljaš. Gubi se pre nego što te uhapsim."
<BR>&nbsp;&nbsp;&nbsp;&nbsp;&nbsp;"Obmanjuju mene i nekolicinu poput mene, da bismo prihvatili tu koještariju - kako je misija Tvrđave od uzvišenog značaja, da bismo život traćili u sprovođenju opšte humanosti. Jel' tako?"
<BR>&nbsp;&nbsp;&nbsp;&nbsp;&nbsp;Mendoza nastavi da preti. "U redu, dečko, rekao si šta si imao da kažeš. Uhapšen si. Vratićemo te pod pratnjom i Poglavica će presuditi o tvom slučaju. Pazi šta radiš i možda ćeš se lako izvući."
<BR>&nbsp;&nbsp;&nbsp;&nbsp;&nbsp;Za trenutak je zavladao tajac, tiho utočište za Ksenijine jecaje kojima je ljuljuškala glavu svoje polusvesne majke. Nije skidala pogled sa Heviga. Niti ukućani, oni koje je dobro poznavao - vedri, mladi Bardas, daroviti Jonas, vremešna Marija, Ksenijina dadilja, i svi tako redom - a ni Mendoza, ni Morijarti. Hansove oči žmirkale su životinjskom opreznošću, Konradove u osujećenoj razvratnosti.
<BR>&nbsp;&nbsp;&nbsp;&nbsp;&nbsp;Hevig duboko udahnu i, ne dišući, donese odluku i napravi plan, razmotrivši raspored protivnika i oružja.
<BR>&nbsp;&nbsp;&nbsp;&nbsp;&nbsp;Šestostrukim umnožavanjem pojavio se po čitavoj sobi. Prasnula je paljba.
<BR>&nbsp;&nbsp;&nbsp;&nbsp;&nbsp;Bio se bacio minut-dva unazad u vreme i, učinivši raskorak, pojurio napred uz vreme vadeći pištolj, da bi se pojavio pored Hansa. Pištolj opali i odskoči. Zemljoposednikova glava razlete se u komadiće. Hevig ponovi isti trik još jednom, pojavivši se na suprotnom kraju sobe.
<BR>&nbsp;&nbsp;&nbsp;&nbsp;&nbsp;Jedva da se prisećao šta se potom dogodilo. Okršaj je bio previše divalj i previše kratak. Protivnici su ga mogli savladati da su učinili isto što i on njima. Konrad je bio dovoljno kratke pameti da bi se toga dosetio i prvi je stradao. Morijarti je nestao čim je Hevig izronio pored njega. Istog trenutka Mendoza pripuca na Heviga i ovaj u poslednjem času odskoči u vreme. Putujući, video je kako se pojavljuju Morijartijevi obrisi. On krenu istim putem unazad, hitro sustiže Morijartija, ispali kuršum u njega, napravi zaokret i ponovo uroni u vreme, bežeći od Mendoze.
<BR>&nbsp;&nbsp;&nbsp;&nbsp;&nbsp;Meksikanca nigde nije bilo. Hevig skliznu unazad - u noć kada je porodica spokojno spavala u Božjem okrilju - da bi se nadisao vazduha, osušio znoj koji je potocima lio sa njega i smirio telo koje je podrhtavalo. Najzad, pošto se oporavio, vrati se da snimi bitku do detalja. Iza određene tačke, nedaleko od početka borbe, nije više mogao naći Mendozu.
<BR>&nbsp;&nbsp;&nbsp;&nbsp;&nbsp;Momak je sigurno otišao po pomoć daleko u budućnost, verovatno u završno doba Presude.
<BR>&nbsp;&nbsp;&nbsp;&nbsp;&nbsp;Ovo je značilo da je brzo delanje od životnog značaja. Hevigovi prijatelji nisu se mogli spasti skokom u vreme. Protivnik će... ne, bio je suočen da teškoćom da, bez hronologa, precizno dostigne svoj cilj. Ali, i da su malo lutali, ne bi izgubili previše vremena.
<BR>&nbsp;&nbsp;&nbsp;&nbsp;&nbsp;Hevig se prizemlji u prvom bezbednom sekundu. Morijarti se batrgao, bolno kukajući, baš kao i ljudi tamo napolju koji je, verovatno, trebalo njega da ustrele. Ali, nije on bio vredan pažnje. Vizantijci su bili na gomili, Bardas je ležao mrtav, dok je još dvoje bilo ranjeno u unakrsnoj vatri.
<BR>&nbsp;&nbsp;&nbsp;&nbsp;&nbsp;"Došao sam da vas spasem", dobaci im Hevig kroz oblak baruta i straha, gledajući im zamućene oči koje, u šoku, ništa nisu shvatale. On se prekrsti, s desna na levo, na pravoslavni način. "U ime Oca, i Sina, i Svetoga Duha. U ime Device Marije i svih svetih. Smesta pođite za mnom ili ćete umreti."
<BR>&nbsp;&nbsp;&nbsp;&nbsp;&nbsp;Pomogao je Kseniji da ustane. Pripila se uz njega i spustila glavu na njegove grudi, grčevito ga stežući rukama. Stiskao je njenu dugu crnu kosu sećajući se kako je, kao dete, čvrsto počivao u zagrljaju oca za koga je znao da će poginuti. On zapucketa prstima preko ramena. "Jonase, Nikifore, vi izgledate najsposobniji. Ponesite vašu gospu Anu. Svi ostali koji ste čitavi, pomozite povređenima." Potom, na engleskom jeziku, iz njega provali: "Prokletstvo, moramo se izvući odavde!"
<BR>&nbsp;&nbsp;&nbsp;&nbsp;&nbsp;Svi su ga nemo poslušali. Na ulici je zastao da bi navukao ogrtač sa mrtvog krstaša. Sa drugog leša uzeo je mač. Nije gubio vreme skidajući i opasač sa koricama. Po maču se videlo da pripada osobi visokog staleža, tako da njegova grupa nije trebalo da naiđe ni na kakvu prepreku.
<BR>&nbsp;&nbsp;&nbsp;&nbsp;&nbsp;Prošavši nekoliko ulica, osetio je da ga obuzima nesvestica. Morao je da sedne, sa glavom među nogama, dok nije povratio snagu. Ksenija, koja je čučala ispred njega, uznemirenim rukama pokušavala je da mu pomogne. "Hauk", stiže njen promukli šapat. "Š-š šta ne valja, najdraži Hauk?"
<BR>&nbsp;&nbsp;&nbsp;&nbsp;&nbsp;"Spasli smo se", odgovori najzad Hevig.
<BR>&nbsp;&nbsp;&nbsp;&nbsp;&nbsp;Barem, neposredne opasnosti. Nije očekivao da će ljudi iz Tvrđave gubiti vreme vršljajući po Konstantinopolju u potrazi za njim i ovim nesrećnicima, kada jednom budu nestali u svetini. Ipak, još uvek je morao da se brine za svoju i njihovu bezbednu budućnost. To saznanje dalo mu je snagu za trezvenu odluku.
<BR>&nbsp;&nbsp;&nbsp;&nbsp;&nbsp;"Ostavio sam ih u jednom manastiru", pričao mi je (mnogo vremena kasnije, kada se vratio u svoje doba.) "Mesto je bilo krcato izbeglicama, ali sam unapred znao da je jedno od onih koje će biti pošteđeno. Za narednih nekoliko dana, po lokalnom vremenu, sredio sam sjajnu pogodbu. Bilo je krajnje jednostavno..." On se iskrevelji. - Istina, ogavno, ali jednostavno - oteti neprepoznatljiv plen od običnih Franaka. Poklonio sam ga manastiru i samostanu, u koji sam kasnije odveo žene. Ovo je, za ljude koje sam doveo, značilo posebnu blagonaklonost i zaštitu u odnosu na ostale, jer su za moje darove monasi i monahinje kupovali hleb da nahrane svoju sirotinju."
<BR>&nbsp;&nbsp;&nbsp;&nbsp;&nbsp;"Šta se dalje zbilo sa ostalim izbeglicama?" upitah tiho.
<BR>&nbsp;&nbsp;&nbsp;&nbsp;&nbsp;On pokri lice rukama. "Šta sam mogao da učinim? Bilo ih je previše."
<BR>&nbsp;&nbsp;&nbsp;&nbsp;&nbsp;Spustih mu ruku na rame. "Uvek ih je previše, Džek."
<BR>&nbsp;&nbsp;&nbsp;&nbsp;&nbsp;On uzdahnu i uputi mi bledi osmeh. "Hvala, Dok."
<BR>&nbsp;&nbsp;&nbsp;&nbsp;&nbsp;Već bejah prekoračio svoju dnevnu meru duvana, ali bili smo već zašli duboko u noć i moji nervi vapili su za malo pomoći. Izvukao sam lulu i u ritualnom činu čišćenja osetio njen vraški privlačan miris. "Šta si potom uradio?"
<BR>&nbsp;&nbsp;&nbsp;&nbsp;&nbsp;"Vratio se u dvadeseti vek - u drugi hotel, razume se - i dobro se naspavao", odgovori Hevig. "Zatim... pa, što se tiče mojih Vizantinaca, nisam mogao učiniti ništa za njihovu neposrednu budućnost. Upozorio sam ih da ne pričaju šta se stvarno zbilo; bilo je dovoljno da kažu da su utekli napadu pljačkaša, pošto ih je 'svetac' izbavio od 'demona'. Smatrao sam da su ove reči razuman ulog za njihovu poslušnost. Za svaki slučaj, muškarcima nisam otkrio gde sam odveo žene.
<BR>&nbsp;&nbsp;&nbsp;&nbsp;&nbsp;Nadalje, znao sam da je nemoguće obezbediti bilo kakav prevoz, i, ne želeći da preduzimam nešto što bi skrenulo pažnju na njih, najbolje što sam mogao da učinim bilo je da ih napustim. Ljudi kojima sam ih prepustio mogli su se o njima brinuti bolje nego što bi to meni pošlo za rukom.
<BR>&nbsp;&nbsp;&nbsp;&nbsp;&nbsp;Osim toga, trebalo je da se pobrinem za sopstveni opstanak."
<BR>&nbsp;&nbsp;&nbsp;&nbsp;&nbsp;Dubio sam lulu silnije nego što je bilo potrebno. "Da, zaista", složih se ja. "Šta si uradio?"
<BR>&nbsp;&nbsp;&nbsp;&nbsp;&nbsp;On srknu iz čaše. Mada se nije usuđivao da mu išta pomuti razum i čula, povremeni ukus viskija ublaživao je njegovu tugu. "Znao sam datum kada sam se poslednji put pojavio u javnosti kao Dž. F. Hevig", nastavi on svoju priču. "Bilo je to 1965, početkom mog odsustva, na savetovanju sa mojim posrednikom. Istini za volju, i kasnije sam se pojavljivao u normalnom vremenu, ali samo nakratko, kao što je , recimo, bio put u Izrael 1969. Godina 1965. obeležila je završetak stalnog prisustva moje ličnosti u javnosti. Sve je bilo sređeno, rekao mi je posrednik. Nije mi bilo jasno kako je moguće lažirati tako složeni sistem finansija i identiteta. Svejedno, moje bitisanje bilo je, dakle, do izvesne tačke bezbedno."
<BR>&nbsp;&nbsp;&nbsp;&nbsp;&nbsp;"Iz Tvrđave nisu mogli navaliti na tebe ranije? Zbog čega?"
<BR>&nbsp;&nbsp;&nbsp;&nbsp;&nbsp;"Oh, nema sumnje, mogli su se oni pojaviti do tog trenutka i uhvatiti me u klopku. Ali, ne i posle toga. Uzevši sve u obzir, sumnjao sam da su uopšte nešto pokušavali. Niko od njih ne poznaje tako temeljno dvadesti vek kao ja, naročito ne njegovu završnu etapu."
<BR>&nbsp;&nbsp;&nbsp;&nbsp;&nbsp;"Hoćeš da kažeš da se jednom zabeležen događaj ne može izmeniti?"
<BR>&nbsp;&nbsp;&nbsp;&nbsp;&nbsp;On me obeshrabri svojim osmehom. "Čini mi se da to važi za sve događaje", odgovori Hevig. "Uverio sam se da putnik kroz vreme ne može uzrokovati protivrečnosti. Objasniću vam to na ličnom primeru. Jednom sam se, u ranoj mladosti, zanosio mišlju da prekršim zabranu mog 'čike', da odam ocu tajnu o sebi i odvratim ga od namere da ode u dobrovoljce."
<BR>&nbsp;&nbsp;&nbsp;&nbsp;&nbsp;"I?" Ja povukoh dim iz lule.
<BR>&nbsp;&nbsp;&nbsp;&nbsp;&nbsp;"Dok, sećate se da ste mi lečili polomljenu nogu?"
<BR>&nbsp;&nbsp;&nbsp;&nbsp;&nbsp;"Da. Stani! Bilo je to..."
<BR>&nbsp;&nbsp;&nbsp;&nbsp;&nbsp;"Aha. Spotakao sam se o električni kabl koji je neko nesmotreno ostavio na vrhu stepeništa - po ličnom vremenu, dan pre no što sam nameravao da se otisnem ... Kada sam se oporavio i ponovo bio spreman za put, primio sam hitan poziv od poverilaca iz firme, koji su me zadržali prepirkom oko nekih zamornih detalja. Vrativši se u Senlak, saznao sam da se majka konačno razvela od Birkelunda i da sam joj potreban kao oslonac. Pogledavši dve nedužne bebe koje su on i ona doneli na svet, shvatio sam poruku."
<BR>&nbsp;&nbsp;&nbsp;&nbsp;&nbsp;"Je li to Svevišnji upleo prste, šta misliš?"
<BR>&nbsp;&nbsp;&nbsp;&nbsp;&nbsp;"Ne, ne, ne. Pretpostavljam da je, naprosto, logički, nemoguće izmeniti prošlost, kao što je logički nemoguće da ravnomerno obojena tačka bude istovremeno crvena i zelena. I svaki tren u vremenu predstavlja prošlost - beskonačno mnogo drugih trenutaka. To je moje viđenje.
<BR>&nbsp;&nbsp;&nbsp;&nbsp;&nbsp;Postoji obrazac. Naši povremeni pokušaji da ga narušimo i neuspesi koje doživljamo samo su deo istog obrasca."
<BR>&nbsp;&nbsp;&nbsp;&nbsp;&nbsp;"Onda mi nismo ništa više od marioneta?"
<BR>&nbsp;&nbsp;&nbsp;&nbsp;&nbsp;"Nisam tako rekao, Dok. Doslovce, ne mogu da verujem da jesmo. Čini mi se da je naša slobodna volja takođe deo veličanstvenosti stvaranja sveta. Samo, za nas bi bilo bolje da ostanemo u senci neznanja, jer u njoj leži naša sloboda."
<BR>&nbsp;&nbsp;&nbsp;&nbsp;&nbsp;"Može li se to poistovetiti sa, recimo, uzimanjem droge?" upitah se. "Čovek može svojevoljno i slobodno koristiti sredstvo koje će ga ščepati i zagospodariti njegovim umom. Ali, dok je pod njegovim uticajem, čovek gubi svoju slobodu."
<BR>&nbsp;&nbsp;&nbsp;&nbsp;&nbsp;"Možda, možda." Hevig se nemirno uzvrpolji u stolici, zagleda se kroz prozor u noć i i otpi još jedan mali gutljaj viskija. "Vidite, nemamo vremena za filozofska razmišljanja. Volisovi nitkovi su mi za petama. Ako ne sa bojnim pokličem, sasvim sigurno u stanju pripravnosti da nabasaju na bilo kakav trag o meni. Znaju ponešto iz moje biografije. Mogu još nešto otkriti i krenuti da provere na licu mesta."
<BR>&nbsp;&nbsp;&nbsp;&nbsp;&nbsp;"Jesi li me iz tog razloga izbegavao poslednjih godina mog života?" upitah ga.
<BR>&nbsp;&nbsp;&nbsp;&nbsp;&nbsp;"Da." Zauzvrat, sada on utešno položi ruku na mene. "Dok je Kejt bila živa - razumete me?"
<BR>&nbsp;&nbsp;&nbsp;&nbsp;&nbsp;Nemo sam potvrdio glavom.
<BR>&nbsp;&nbsp;&nbsp;&nbsp;&nbsp;"Ono što sam učinio", nastavi on, ubrzano prelazeći preko suvoparnih pojedinosti, "jeste da sam se vratio u Njujork, 1965, u poslednji datum u koji sam se sa razglogom mogao pouzdati. Odatle sam se vratio unazad, da bih pripremio teren. Potrajalo je neko vreme. Morao sam se uveriti da sam uspeo žestoko da zavaram trag, tako da Volis bude primoran da odustane zbog nedostatka ljudi i vremena za ovaj zadatak. Delovao sam preko banaka u Švajcarskoj, nekoliko serija lažnog novca i na slične načine. Krajnji ishod bio je da je Hevigovo bogatstvo postalo široko rasprostranjeno, u imenima brojnih ljudi i korporacija što sam, u suštini, bio ja. Džon Hevig lično, plejboj koji nije želeo popularnost, objasnio je svojim unajmljenim finansijerima da je to stoga... ali, nije bitno. Posle dobro odglumljene uloge, koja je dovoljno ubedljivo podsećala na poreskog prevaranta, mada to zapravo nisam bio, otišli su sretni što mogu da me se reše, a da pri tom ne saznaju ništa od važnih pojedinosti.
<BR>&nbsp;&nbsp;&nbsp;&nbsp;&nbsp;Džon Hevig je potom, prisetite se, nečujno nestao iz opticaja. S obzirom da nije imao bliskih prijatelja u dvadesetom stoleću, daleko od majke i starog doktora iz rodnog grada, jedinih koji bi brinuli i kojima bi nedostajao; najlakše je bilo poslati im uverljivo pismo."
<BR>&nbsp;&nbsp;&nbsp;&nbsp;&nbsp;"Meni, uglavnom, razglednice", napomenuh ja. "Istina je da sam se pitao šta je s tobom, slažem se." Posle kraće stanke, upitah ga: "Gde si bio?"
<BR>&nbsp;&nbsp;&nbsp;&nbsp;&nbsp;"Zametnuvši trag najbolje što sam mogao", odgovori Hevig, "vratio sam s u Konstantinopolj."
<BR>
<BR>&nbsp;&nbsp;&nbsp;&nbsp;&nbsp;U ljušturi koja beše ostala iza spaljenog Novog Rima, bio je zaveden izvestan red. Prvenstveno, ako ni zbog čega drugog, stoga što su vojsci bili potrebni voda i hrana; to je iziskivalo rad i jedan oblik građanske uprave i, istovremeno, značilo da se žitelji više ne smeju pustošiti kao pri navali štetočina. Kasnije, Boduen od Flandrije, gospodar kome je pripao ovaj deo Imperije, uključujući i grad, želeo je da od svojih podanika izvuče više koristi. Ubrzo je, međutim, bio zarobljen u ratu protiv Bugara i umro u zatočeništvu. Njegov brat i naslednik, Henri I, imao je isti stav. Kralj Latina smeo je da grčki narod tlači, ucenjuje, ponižava, oporezuje do siromaštva, da ih goni na kuluk ili u redove svojih bojovnika. Ali im je zauzvrat morao obezbediti izvsnu meru sigurnosti u njihovom radu i zaštitu života.
<BR>&nbsp;&nbsp;&nbsp;&nbsp;&nbsp;Iako je Ksenija bila gost, nije mogla izbeći strogost manastira. Sa Hevigom se susrela u tmini hladne sobe sa zidovima od opeke, u prisustvu prekornog pogleda jedne od sestara. Odevena u grubo, mrko sukno, sa monaškom kapom i velom, Kseniji je bilo zabranjeno da dodirne svog muškog posetioca, a kamoli da mu pohrli u zagrljaj, bez obzira na velikodušnu milostinju koju ovaj beše sa sobom doneo. Ali, video je njene ravenske oči; delovi odeće nisu mogli sakriti koliko je bila izrasla i sazrela; niti se svaka nota njenog glasa mogla prigušiti, i to mu je izmamilo sećanje na pesmu ptica za vreme dugih šetnji po prirodi sa njom i njenim ocem...
<BR>&nbsp;&nbsp;&nbsp;&nbsp;&nbsp;"Oh, Hauk, ljubljeni Hauk!" Ona ustuknu, prekrsti se, savi se u kolenima i drhteći, uz oklevanje, dodade: "Ja... izvinite, molim za oproštaj, Blagosloveni."
<BR>&nbsp;&nbsp;&nbsp;&nbsp;&nbsp;Stara monahinja namrgođeno učini korak ka njima. Hevig divlje odmahnu rukom. "Ne, ne, Ksenija!" povika on. "Ja sam smrtnik, baš kao i ti. Kunem ti se. Čudne stvari su se dogodile onog dana prošle godine. Možda ću ti kasnije objasniti. Veruj mi, draga moja, oduvek sam bio samo običan čovek."
<BR>&nbsp;&nbsp;&nbsp;&nbsp;&nbsp;Hevigove reči nakratko su je rasplakale, ali ne iz razočaranja. "Ja, ja, ja sam tako srećna. Mislila sam, vi... da ćete otići na Nebesa posle smrti, ali..." Ali, toga dana nije bio među njenim krutim i neumoljivim vizantijskim svecima.
<BR>&nbsp;&nbsp;&nbsp;&nbsp;&nbsp;"Kako ti je majka?" upita je Hevig.
<BR>&nbsp;&nbsp;&nbsp;&nbsp;&nbsp;Jedva da je čuo: "Ona... se zaredila. Moli me da učinim i-i-isto." Stezala je krhke prste dok joj nokti nisu pobeleli; iz pogleda koji mu je uputila navirao je užas. "Da li bi trebalo? Čekala sam vas - da mi kažete..."
<BR>&nbsp;&nbsp;&nbsp;&nbsp;&nbsp;"Nemojte me pogrešno shvatiti, Dok", reče Hevig. Pravila manastira bila su surova, naročito kada se ima u vidu neizvesnost života pod katoličkim svetovnim i duhovnim gospodarima. Možete zamisliti, zar ne? Volela je svog Boga, a knjige su oduvek činile važan deo njenog života. Ali, imala je duh antike, sa snovima da će doći dan... nikad nisam imao srca da joj srušim snove. A njeno vaspitanje - kome sam, nesumnjivo, i ja doprineo - veoma rano okrenulo ju je ka radostima stvarnog života. Čak i da se vremenom udaljila iz tog okrilja, monaški život proveden u zatvorenom krugu molitvi i poslušnosti, dok smrt ne pokuca na vrata - nikad nije bio za nju. Strašna sudbina koja je pogodila nije joj mogla oduzeti pravo stečeno rođenjem, a to je da bude dete sunca."
<BR>&nbsp;&nbsp;&nbsp;&nbsp;&nbsp;"Šta si učinio?" upitah ga.
<BR>&nbsp;&nbsp;&nbsp;&nbsp;&nbsp;"Pronašao sam bračni par u poodmaklim godinama, koji ju je prihvatio. Bili su siromašni, ali sam im mogao dati novčanu pomoć; nisu imali decu, a Ksenija, prema kojoj su bili izuzetno pažljivi, donela im je radost u dom; on, budući pismen, bio je učenjak prve klase. Svi su bili zadovoljni."
<BR>&nbsp;&nbsp;&nbsp;&nbsp;&nbsp;"Povremeno si, svakako, proveravao."
<BR>&nbsp;&nbsp;&nbsp;&nbsp;&nbsp;Hevig klimnu glavom. Blagost mu dodirnu usne. "Nisam smeo da zapostavim vlastite planove", odgovori on. "Ipak, tokom naredne godine svog života, a naredne tri Ksenijinog, vraćao bih se, s vremena na vreme, da je posetim. Potom su naši susreti bivali sve češći."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
