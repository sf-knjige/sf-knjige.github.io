<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Birkelund je mnogo manje zanovetao i pravio neprilike nego što smo očekivali. Otišao sam kod njega u privatnu posetu i objasnio mu kako je sumnjivi tekst bio, u stvari, neupotrebljeni scenario za amatersku predstavu, naglasivši da je pisan podrugljivim tonom - a zatim sam mu očitao svetu lekciju o nepriličnom ponašanju prema ženi i pastorku. Prihvatio je to s vidljivom nelagodnošću, ali je ipak prihvatio. Jer, kao što sam već napomenuo, bio jE sve, samo ne zao čovek.
<BR>&nbsp;&nbsp;&nbsp;&nbsp;&nbsp;Međutim, u kući je i dalje vladala napetost. Džek, svakim danom sve više naprasit i svojeglav, dolivao je ulje na vatru. "Kako se samo promenio", reče mi Elinor u očaju. "U svom nastupu, čak potpuno. Ne mogu za sve sukobe kriviti samo Svena i njegove dečake. Džek je često zaista veoma ohol."
<BR>&nbsp;&nbsp;&nbsp;&nbsp;&nbsp;Naravno da je bio, ojeđen svojim domom, dosađivanjem u školi, opterećen spoznajom događaja iz budućnosti. Ali, nisam to mogao reći njegovoj majci. Niti je on mogao, za njeno dobro, učiniti išta osim povremenih noćnih nestajanja u naredne dve do tri godine.
<BR>&nbsp;&nbsp;&nbsp;&nbsp;&nbsp;"Mislim", rekao sam, "da bi najbolje rešenje bilo da se Džek osamostali"
<BR>&nbsp;&nbsp;&nbsp;&nbsp;&nbsp;"Bobe, njemu je tek osamnaesta", negodovala je ona.
<BR>&nbsp;&nbsp;&nbsp;&nbsp;&nbsp;U najmanju ruku imao je dvadeset jednu, a možda i više. Znao sam to. "Dovoljno je stasao da stupi u vojsku." Već je bio prijavljen, kako propisi nalažu, na svoj rođendan. "Biće mu to prilika da pronađe sebe. Može biti primljen na lični zahtev, a isto tako može služiti u najmanjem mogućem roku. Verujem da će nadležni iz školskog odbora imati razumevanja ako ih lepo zamolim."
<BR>&nbsp;&nbsp;&nbsp;&nbsp;&nbsp;"Ali, nipošto pre nego što završi maturu!"
<BR>&nbsp;&nbsp;&nbsp;&nbsp;&nbsp;Razumeo sam njen strah i razočaranje. "Može nastaviti u vidu dopisne škole, Eli. A i u vojsci će imati zanimljiv izbor nastave, koju će bistri momak, poput Džeka, zasigurno pohađati. Bojim se da je ovo naš najbolji zalog."
<BR>&nbsp;&nbsp;&nbsp;&nbsp;&nbsp;Džek se već bio saglasio s predlogom. Jedan brzi skok u budućnost pokazao mu je da će biti smešten u Evropi. "To je prilika za detaljno istraživanje istorije", rekao je, a potom hladno dodao: "Osim toga, usavršiću znanje o oružju i ratnim veštinama. Bio sam nam rubu da izgubim glavu u dvadeset prvom veku. Nekoliko pripadnika družine ljudoždera uhvatilo me je na prepad i da nisam uspeo da se trenutno otmem..."
<BR>&nbsp;&nbsp;&nbsp;&nbsp;&nbsp;Vojska baš i nije pogodovala Džekovom temperamentu, ali je on prionuo na sticanje osnovne obuke, nastavio putem elektronike i u celosti izvlačio korist iz ponuđenih mu mogućnosti. Mnogo toga je, sasvim sigurno, uspeo zahvaljujući izletima u prošlost. Ukupno, to je iznosilo nekoliko dodatnih godina.
<BR>&nbsp;&nbsp;&nbsp;&nbsp;&nbsp;U pismima koja mi je slao, svoje uspehe je samo nagoveštavao jer je znao da će pisma čitati i Kejt. Osećao sam nepodnošljivu teskobu što joj ne smem reći strašnu istinu, što nije mogla biti uz mene kada je Džek konačno stigao kući na odsustvo i kada mi je satima pokazivao beleške, fotografije, uspomene.
<BR>&nbsp;&nbsp;&nbsp;&nbsp;&nbsp;(Doduše, poneki detalji i nisu bili naročito očaravajući - pitanje vakcinacije, jezika, prevoza, novca, zakona, običaja - otpadaka, zaraze, okrutnosti, nasilja)... "Dok, nisam mogao ni sanjati koliko je drugačiji bio srednjovekovni čovek. Ogromne razlike od mesta do mesta, od epohe do epohe, da, ali uvek... Orijent?... Ne, verovatno stoga što se Orijent najmanje promenio." Bilo kako bilo, posmatrao je Cezarove legije u pobedonosnom maršu kroz Rim i hitre vikinške lađe kako poigravaju preko Oslo Fjorda, slavnog Leonarda da Vinčija na delu... Nije bio u stanju da sve to temeljno prouči. U stvari, strašno ga je ljutilo što je većina njegovog iskustva bila površna. Koliko se toga istinski može naučiti u krajnje nepoznatom okruženju, među ljudima čiji jezik jedva da razumeš i kada te u svakom trenutku vreba opasnost da budeš uhapšen kao sumnjiv stranac, pre nego što uspeš da se trampiš za komad odeće iz tog vremena? (Ipak, sve bih dao da sam mogao biti s njim.)
<BR>&nbsp;&nbsp;&nbsp;&nbsp;&nbsp;Mučan je bio osećaj izneveriti Kejt, ne reći joj! Ali ako je Džek oćutao svojoj majci, morao sam i ja svojoj ženi. Džekova starija persona bila je, biće, sasvim u pravu što je detetu izgradila i utisnula refleks tajnosti.
<BR>&nbsp;&nbsp;&nbsp;&nbsp;&nbsp;Razmotrimo posledice kada bi se saznalo da jedan čovek - ili mali dečak - može ploviti kroz vreme. Biti senzacija godine ni za koga nije baš prikladna sudbina. U ovom slučaju, pretpostavite samo bezbroj zahteva, molbi, mahnite nasrtaje pohlepnih, željnih moći, ideološki zaslepljenih, gubitnika dovoljno zaplašenih da uznastohje da ga iskoriste; zamislite nadmetanje između država ne bi li ga zatočile ili uništile, njega koji bi mogao biti špijun svih vremena ili neulovljivi zločinac. Pod uslovom da sve to preživi, a njegov zdravi razum i jeste, ubrzo ne bi imao boljeg izbora osim da se spase bekstvom u neko drugo stoleće, gde će svoju nadarenost čuvati u najstrožoj tajnosti.
<BR>&nbsp;&nbsp;&nbsp;&nbsp;&nbsp;Ne, mnogo je bolje bilo od početka navući masku.
<BR>&nbsp;&nbsp;&nbsp;&nbsp;&nbsp;Ali, od kakve je onda koristi ovaj neverovatni dar?
<BR>
<BR>&nbsp;&nbsp;&nbsp;&nbsp;&nbsp;"Kako se moja služba bližila kraju, sve sam više vremena provodio u razmišljanju, a manje u tumaranju", rekao mi je.
<BR>&nbsp;&nbsp;&nbsp;&nbsp;&nbsp;Ponovo smo mojim brodićem otišli na jezero Vinego. Džek se vratio kući, otpušten dve nedelje pre isteka roka, i imao je još mnogo toga da mi ispriča. Najvažnija od svega bila je činjenica da je bio potreban svojoj majci kao moralna podrška u razvodu sa Birkelundom i kao utočište od niza bolnih prizora. Bio je još zreliji, ne samo telesno. Pre dve godine suprotstavio mi se čovek: veoma mlad čovek koji je polako i oprezno tražio izlaz iz pometnje i povređenosti. Džek Hevig koji je sada sedeo u kabini potpuno je vladao sobom.
<BR>&nbsp;&nbsp;&nbsp;&nbsp;&nbsp;Zamenio sam lulu i otpustio kormilo. Brodić je, nagnuvši se, promenio pravac, gruvajući po talasima. Proleće je blistalo povrh plavetnila vode; prožimao nas je opojni dah zelenila sa šuma i polja, slasni miris jabuka u cvatu i zemlje koja se ponovo rađa. Hladan vetar je hučao, noseći sokola u svojim kovitlacima.
<BR>&nbsp;&nbsp;&nbsp;&nbsp;&nbsp;"Imao si o mnogo čemu da razmišljaš", odgovorih mu.
<BR>&nbsp;&nbsp;&nbsp;&nbsp;&nbsp;"Za početak", primeti on, "kako je moguće putovati kroz vreme?"
<BR>&nbsp;&nbsp;&nbsp;&nbsp;&nbsp;"Pa, recite mi, gospodine Bounse, kako je moguće putovati kroz vreme?"
<BR>&nbsp;&nbsp;&nbsp;&nbsp;&nbsp;Moja šala ga nije nasmejala. "Na tečaju iz elektronike stekao sam zadovoljavajuće dobro znanje iz osnova fizike. Dosta toga sam pročitao na svoju ruku, uključujući i gradivo po koje sam morao da skoknem u vreme - knjige, buduća izdanja časopisa 'Scientific American', 'Nature' i ostalih. Sve teorije kažu da je ovo što ja činim jednostavno nemoguće, počevši od zakona o održanju energije pa nadalje."
<BR>&nbsp;&nbsp;&nbsp;&nbsp;&nbsp;"Eppur si muove."
<BR>&nbsp;&nbsp;&nbsp;&nbsp;&nbsp;"A?... Oh, da. Dok, izučavao sam doba renesanse u Italiji pre nego što sam je posetio i ustanovio da Galileo nikada nije izgovorio tu rečenicu. Niti je ikada, zapravo, bacio neki predmet sa krivog tornja u Pizi." Izvalio se na klupu i otvorio još po jednu flašu piva."Da nastavim. Postoje 'kvake' u zakonu o održanju energije u koje zvanična nauka ne sumnja. Govoreći jezikom matematike, granice sveta mogu imati konačne, ako ne i beskonačne neprekidnosti i mogu predstavljati višestruke funkcije. Po mnogo čemu, putovanje kroz vreme moglo bi se poistovetiti sa putovanjem nadsvetlosnom brzinom, a fizičari tvrde da i to nije moguće."
<BR>&nbsp;&nbsp;&nbsp;&nbsp;&nbsp;Posmatrao sam oblačiće dima iz svoje lule kako se sudaraju na povetarcu. "Ostavio si me nekoliko svetlosnih godina iza sebe", primetih ja. "Ništa nisam shvatio od tvog predavanja, osim što sam stekao utisak da ne veruješ da je išta, ovaj, natprirodno uključeno u putovanje kroz vreme."
<BR>&nbsp;&nbsp;&nbsp;&nbsp;&nbsp;On klimnu glavom u znak odobravanja. "Baš tako. Nezavisno od vrste procesa, izvesno je da ono poštuje granice prirodnih zakona, u suštini zakona fizike. Sve se temelji na uzajamnoj povezanosti materije i energije. I onda, zašto sam jedini koji to može da čini? Na kraju sam bio prinuđen da zaključim da je u pitanju neka osobenost mojih gena."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Kroz približno deset godina biće otkrivena molekularna osnova nasleđivanja."
<BR>&nbsp;&nbsp;&nbsp;&nbsp;&nbsp;"Molim?" Uspravih se kao strela. "O tome mi moraš više ispričati."
<BR>&nbsp;&nbsp;&nbsp;&nbsp;&nbsp;"Kasnije, kasnije. Objasniću vam sve o DNK i ostalom, što god bolje budem umeo, mada to nije najbolji primer za ono što želim da vam kažem. Smisao je u tome da naši geni nisu prosta matrica za izgradnju fetusa. Oni deluju tokom celog života i igraju ulogu u proizvodnji enzima. Geni s pravom predstavljaju jediničnu građu života... Šta još, osim enzima, može biti uključeno? Ali, ovo čovečanstvo će pre uništiti sebe nego što će odgovoriti na to pitanje. Meni se čini da postoji neka vrsta rezonance - ili nešto slično - u tim ogromnim molekulima: i ako genima pođe za rukom da rezoniraju na pravi način, eto vam putnika kroz vreme."
<BR>&nbsp;&nbsp;&nbsp;&nbsp;&nbsp;"Pa, zanimljiva pretpostavka." Džekovo prisustvo počelo je da me čini sklonim samopotcenjivanju.
<BR>&nbsp;&nbsp;&nbsp;&nbsp;&nbsp;"Imam empirijske dokaze", napomnu on. "Dok", nastavi on uz vidljiv napor, "bio sam sa svega nekoliko žena. Ne u ovoj deceniji. Previše sam krut i usiljen za današnje žene. Ali, šetajući kroz vreme, ponekad mi je prilično lako uspevalo da iskoristim draž svoje tajanstvenosti."
<BR>&nbsp;&nbsp;&nbsp;&nbsp;&nbsp;"Čestitam", rekoh, u nedostatku nečeg pametnijeg.
<BR>&nbsp;&nbsp;&nbsp;&nbsp;&nbsp;Sramežljivo je skrenuo pogled preko jezera. "To ne znači da sam bez osećanja u odnosu na žene", dodade on. "Hoću da kažem, ako žele muvanje na brzaka, kao one Dakota devojke pre dva-tri stoleća, odlično, pristajem. Ali ako je to ozbiljna veza, osećam se odgovornim. Čak iako ne nameravam da s njom provedem ostatak života - a pitam se da li ću se ikada oženiti - uvek proverim njenu budućnost za narednih nekoliko godina, sve dok se ne uverim da se oseća izvrsno." On skupi lice u grimasu kao da je preterao. "Barem onoliko sjajno koliko je to običnom smrtniku dozvoljeno. Moral mi nije davao hrabrosti da vidim i njihovu smrt."
<BR>&nbsp;&nbsp;&nbsp;&nbsp;&nbsp;Nastavio je posle kratke pauze. "Udaljavam se od teme, ali za mene je to važno. Objasniću vam na primeru sa Meg. Bio sam u Londonu u elizabetansko doba. Moje teškoće zbog nepoznavanja životne sredine bile su manje nego što bi bilo uobičajeno, mada mi je trebalo neko vreme da se snađem i naučim tadašnji izgovor engleskog jezika. Prilično lako promenio sam za novčić komad srebra koji sam poneo sa sobom - ljudi danas ne shvataju koliko je u, ovaj, tako razmetljivoj prošlosti bilo sumnjičenja i zakonskih propisa - iako mislim da me je preprodavac prevario. Svejedno, imao sam dovoljno para da se smestim u prijatnom rustikalnom prenoćištu, da posećujem 'Glob' i ostala zgodna mesta za provod.
<BR>&nbsp;&nbsp;&nbsp;&nbsp;&nbsp;Jednog dana zadesio sam se u zabitom kraju grada. Iznenada me je neka žena cimnula za rukav i ponudila mi devičanstvo svoje kćeri, po izuzetno niskoj ceni. Prestravio sam se, ali pomislih da, u najmanju ruku, mogu videti siroticu, možda joj ponuditi novac, a možda čak i pokušati da nagovorim svog gazdu da je uzme za časnu sluškinju... Nema šanse." (Još jedan od njegovih zastarelih izraza.) Bila je uznemirena, ali odlučna. I pošto mi je sve potanko objasnila, morao sam priznati da je zabludela devojka slobodnog duha imala više šansi za uspeh kao prostitutka nego kao sluškinja, imajući u vidu da bi u potonjem slučaju imala mukotrpniji život. Neko bi je, vrlo verovatno, tako sposobnu i obdarenu, hteo za sebe, ali klasne razlike i suprotnosti bile su kakve su bile.
<BR>&nbsp;&nbsp;&nbsp;&nbsp;&nbsp;Bila je zgodna i otresita, i izjavila je da je bolje da pripadne meni nego nekom odvratnom, prljavom, bubuljičavom matorcu. I šta sam mogao da uradim? Iskrena, nesebična dobrota nije postojala u njenom načinu razmišljanja. Da nekim slučajem nije uvidela moju sebičnu pobudu, pomislila bi da je sve to previše ozbiljno i užasno za nju i pobegla bi glavom bez obzira."
<BR>&nbsp;&nbsp;&nbsp;&nbsp;&nbsp;On otpi nekoliko dobrih gutljaja piva. "Shvatate li?" nastavi izazovno. "Poveo sam je sa sobom i preselili smo se u pristojniju četvrt. U ono vreme nije bilo propisa koji bi nas, s obzirom na njene godine, sprečavao da živimo zajedno. Zaboravite današnje srednjoškolke; sasvim sigurno ne bih dotakao ni jednu od njih. Meg je bila žena, naprosto mlada žena. Živeli smo zajedno četiri godine njenog života.
<BR>&nbsp;&nbsp;&nbsp;&nbsp;&nbsp;Naravno, za mene je to značilo plaćanje unapred iznajmljenog stana za povremene dolaske iz dvadesetog veka. Kao vojnik, ponekad sam bio na dužnosti u Francuskoj. Naravno da sam mogao da pobegnem kad god sam hteo i da se vratim pre isteka dozvole za izlazak, ali je trebalo platiti put do Engleske, a osim toga bila su tu i sva ostala stoleća... Ipak, verujem da mi je Meg bila odana. Da ste samo mogli videti kako me je branila od nasrtaja svojih rođaka! Rekao sam joj da radim u holandskoj diplomatskoj službi...
<BR>&nbsp;&nbsp;&nbsp;&nbsp;&nbsp;Ali, preskočimo detalje. Udaljavam se od glavne teme. Naposletku, skromni, mladi kalfa zaljubio se u Meg. Blagoslovio sam njihovo venčanje i kupio im svadbeni dar. A zatim sam, u nekoliko nasumičnih skokova u narednu deceniju, proverio da li je Meg dobro. I bila je, barem nalik onome što sam priželjkivao."
<BR>&nbsp;&nbsp;&nbsp;&nbsp;&nbsp;On tužno uzdahnu. "Da se vratimo na suštinu stvari, Dok. Počevši od prve godine braka, Meg je izrodila pola tuceta dece. Ali, zato sa mnom nikada nije začela. Niti je ijedna žena, koliko sam mogao da utvrdim, sa mnom začela."
<BR>&nbsp;&nbsp;&nbsp;&nbsp;&nbsp;Proverio je svoju plodnost i test je pokazao da je s njim sve u redu.
<BR>&nbsp;&nbsp;&nbsp;&nbsp;&nbsp;Niti on, niti ja, nismo imali želju da se duže zadržavamo na njegovoj ličnoj ispovesti. To me je snažno navelo na razmišljanje kako je naša duša osetljiva na sve što nam se u životu događa. "Hoćeš da kažeš", rekao sam lagano, "da si mutant? Da nosiš u sebi promene koje te čine pripadnikom nove vrste?"
<BR>&nbsp;&nbsp;&nbsp;&nbsp;&nbsp;"Da. Mislim da su moji geni u toj meri neobični."
<BR>&nbsp;&nbsp;&nbsp;&nbsp;&nbsp;"A tebi slični putnici kroz vreme - neka žena...?"
<BR>&nbsp;&nbsp;&nbsp;&nbsp;&nbsp;"Da, svakako, Dok." Upotrebio je jedan od novih budućih izraza.
<BR>&nbsp;&nbsp;&nbsp;&nbsp;&nbsp;Još neko vreme sedeo je mirno na suncem obasjanom, vetrovitom danu, a zatim reče:
<BR>&nbsp;&nbsp;&nbsp;&nbsp;&nbsp;"Samo po sebi, to i nije od velikog značaja. Ono što jeste važno, to je pronaći sve ostale putnike kroz vreme - ukoliko ih uopšte ima - i videti šta se korisno može učiniti povodom svih onih užasa koji nas čekaju u budućnosti. Ne mogu da verujem da sam samo slučajnost bez ikakvog smisla!"
<BR>&nbsp;&nbsp;&nbsp;&nbsp;&nbsp;"I, kako nameravaš da to izvedeš?"
<BR>&nbsp;&nbsp;&nbsp;&nbsp;&nbsp;Zurio je u mene ladnokrvna izraza lica. "Za početak, nameravam da se obogatim."
<BR>
<BR>&nbsp;&nbsp;&nbsp;&nbsp;&nbsp;Godinama koje su usledile, jedva da sam znao šta se sa njim događa.
<BR>&nbsp;&nbsp;&nbsp;&nbsp;&nbsp;Viđali smo se u razmacima, više da bismo sačuvali prijateljstvo, nego da bih bio u toku zbivanja - jer, bio je željan druženja sa Kejt isto kao i sa mnom. Ali, novosti o njegovom napredovanju stizale su do mene iz sasvim drugih izvora. Često mi je, u odsustvu, bivao san u mislima, toliko je odudarao od našeg dan-za-danom brzoprolazećeg malogradskog života, podizanja naših sinova, doživljaja sa snahama i unucima. A onda bi se pojavljivao, kao iz tame, i satima bi, taj usamljeni, prognani čovek, imao potpunu vlast nada mnom.
<BR>&nbsp;&nbsp;&nbsp;&nbsp;&nbsp;Nije delovao kao zanesenjak. Nastavio je, zapravo, da proširuje vidike i razvija umešnost koja mu je pomagala da osmisli ovaj svet. Moć shvatanja pružila mu je široko obrazovanje, mada je bilo očigledno da su istorija i antropologija bile glavne odrednice koje su ga zanimale. Bio je srećnik koga je priroda obdarila da sa lakoćom uči jezike. (Pitali smo se koliko ima putnika kroz vreme kojima su krila potkresana, jer su bili u potpunosti lišeni tog dara.) Zajedljiv smisao za humor i tradicionalna srednjezapadna učtivost bili su u njemu sjedinjeni na način koji je njegovu prisutnost činio izuzetno prijatnom. Postao je veliki sladokusac, ali je još uvek bio sposoban da, bez prigovora, živi na bakalaru i suvom hlebu. Imao je škunu (brod sa dva jarbola) u Bostonu, kojom je Kejt i mene odveo do Zapadne Indije povodom proslave našeg odlaska u penziju. Dok se u dečaštvu ophodio uzdržljivo po tom pitanju, sada sam uvideo da je imao izrazit osećaj za lepotu, prirodnu kao i onu koju je stvorio čovek; od potonje, posebnu ljubav je gajio prema baroku, klasičnoj i kineskoj muzici, za prvoklasne brodove i oružje i za helensku arhitekturu. (Bože, ako postojiš, od sveg ti srca hvala što sam na fotografijama Džeka Heviga imao priliku da vidim lepotu Akropolja, pre nego što se pretvorio u ruševine.)
<BR>&nbsp;&nbsp;&nbsp;&nbsp;&nbsp;Bio sam jedini koji je delio njegovu tajnu, ali ne i jedini njegov prijatelj. Kad pomislim, mogao je biti blizak sa svim velikanima prošlosti, Mojsijem, Periklom, Šekspirom, Linkolnom, Ajnštajnom. Ali, u stvarnosti, bilo je previše prepreka. Osim jezika, običaja i zakona, od čuvenih ga je ograđivalo to što su uvek bili zauzeti, upadljivog ponašanja ili praćeni gomilom obožavalaca. Ne, Hevig - u njegovom prisustvu obraćao sam mu se sa 'Džek', ali sad mi se čini da je prirodnije da napišem njegovo prezime - Hevig mi je pripovedao o ljudima poput njegove, pune života, male Meg (pokrivene prašinom od trista godina), o gorštaku koji se pridružio Luisu i Klarku, ili o priprostoj brkatoj starini, koji je marširao uz Napoleona.
<BR>&nbsp;&nbsp;&nbsp;&nbsp;&nbsp;("Nije tačno, Dok, da je čovečanstvo kroz istoriju težilo boljitku, nije, nije. Umišljamo da je tako, samo zato što smo kroz događaje iz prošlosti stigli do nas samih, izvrsnih i slavnih. Razmislite, ipak. Zaboravimo sva ona romantična predanja i sagledajmo činjenice. Prosečni Francuz iz 1800. nije bio manje slobodan od prosečnog Engleza. Francusko carstvo moglo je ujediniti Evropu i u okviru nje ostvariti sopstvenu slobodu. Onda, možda, ne bi buknuo Prvi svetski rat u kome je zapadna kultura samu sebe uništila. Jer, znate i sami, da se upravo tako i dogodilo. Još uvek užurbano krvarimo do smrti, ali nećemo baš mnogo postići.")
<BR>&nbsp;&nbsp;&nbsp;&nbsp;&nbsp;U razdoblju između sticanja novčanih sredstava koje je nameravao da upotrebi za svoj poduhvat i usavršavanja plana potrage za momcima mutantima, svoje šetnje kroz vreme uglavnom je koristio zabave radi. "Biću iskren", iskezio se, "primećujem da sve više uživam u podlom načinu života."
<BR>&nbsp;&nbsp;&nbsp;&nbsp;&nbsp;"Pariz iz vremena Tuluz-Lotreka?" upitah nasumice. Već mi je rekao da smo previsoko ocenili negdašnju dekadentnu klasu, koju je, u najmanju ruku, činio sloj bogatih, usko povezanih ljudi, nimalo naklonjenih strancima.
<BR>&nbsp;&nbsp;&nbsp;&nbsp;&nbsp;"Pa, moram priznati, nisam to pokušao" odgovori on. "Ali, može biti dobar predlog. S druge strane, Storivil u svom cvatu..." Nisu ga zanimale bludnice; ako ništa drugo, bio je video dovoljno ljudskih sudbina i znao koliko je često njihova bila užasna. Više je bio naklonjen životnijim zabavama i društvu ljudi za koje je rekao da su bili trezveniji od većine njegovih vršnjaka, a da ne pominjemo one iz 1970.
<BR>&nbsp;&nbsp;&nbsp;&nbsp;&nbsp;U međuvremenu, pošlo mu je za rukom da postane bogat.
<BR>&nbsp;&nbsp;&nbsp;&nbsp;&nbsp;Rekli biste da to i nije bilo teško izvesti. Bilo je dovoljno da sazna cene proizvoda na berzi - na primer, 1929. je očigledna godina - i da se upusti niz talase Vol Strita.
<BR>&nbsp;&nbsp;&nbsp;&nbsp;&nbsp;Ali, činjenica je da je Džek postupio sasvim drugačije. Za šta je on, zapravo, mogao upotrebiti novac?
<BR>&nbsp;&nbsp;&nbsp;&nbsp;&nbsp;Dok je bio smešten u Evropi, za platu koju je dobijao kupovao je zlato i srebro, koje je, zatim, prodavao za gotovinu u različitim razdobljima devetnaestog, ili kasnog osamnaestog veka. Stekavši taj mali početni ulog, mogao je da otpočne sa trgovinom. Uzimao bi odabrane poštanske marke i novčiće iz budućeg vremena i prodavao ih nakupcima; onda bi se vratio u prošlost, ponevši nekoliko aluminijumskih posuda, koje su, u vreme pre pronalaska Halovog procesa, bile skuplje i od samog zlata. Ovi i slični poslovi bili su kratkog daha, jer je bio ograničen masom koju je mogao poneti, i jer se nije usuđivao da previše skreće pažnju na sebe.
<BR>&nbsp;&nbsp;&nbsp;&nbsp;&nbsp;Nameravao je da već tada započne sa ulaganjem novca u cilju bogaćenja, ali je odustao od te zamisli. Običaji i pravila bili su mu previše neobični, previše zamršeni, da bi ovladao njima za sve godine života koje je želeo da proživi. Osim toga, hteo je da to učini u stoleću kome je pripadao; ako ništa drugo, kada bude započeo sa istraživanjem, biće mu od velikog značaja mogućnost da se hitro kreće po velikim razdaljinama. Stoga nije mogao tek tako da, po složenoj kamatnoj stopi, ostavi novac u nekoj poluudaljenoj prošlosti. U godinama koje slede, bilo je previše rizika da stvari krenu nizbrdo.
<BR>&nbsp;&nbsp;&nbsp;&nbsp;&nbsp;Čak i u najpovoljnijim okolnostima, kao što je bila 1929, zlato koje bi doneo predstavljalo je srazmerno bezvredan iznos. Krećući se tamo-amo kroz ta mahnita vremena, mogao ga je pretvoriti u bogatstvo - ali uz stroga ograničenja, pošto nije smeo da bude upadljiv. Morao je, takođe, da uzme u obzir i sijaset državnih ustanova, koje će se za neku godinu, bolje nego ikad, naoružati preteranom radoznalošću.
<BR>&nbsp;&nbsp;&nbsp;&nbsp;&nbsp;Nikada me nije do detalja uputio u način na koji je delovao. "Iskreno govoreći", rekao mi je, "vođenje finansija probija me kao svrdlo. Obezbedio sam nekoliko prodornih, žestokih kompanjona da se bore s tim, a novac poverio izuzetno pouzdanoj banci i dozvolio im da se mnogo više udalje od moje 'ekonomske analize' nego što je zaista bilo nužno."
<BR>&nbsp;&nbsp;&nbsp;&nbsp;&nbsp;U stvari, Džon Frenklin Hevig osnovao je fond, koji je uključivao i sporazum oko plaćanja poreza i tome slično, iz koga je, 'bilo kom posrednom muškom potomku' koji je zadovoljavao izvesna nedvosmislena pravila, trebalo isplatiti određeni iznos na njegov dvadeset prvi rođendan. Reći ću još da je banka bila jedna od onih istočnjačkih, sa stubovima u romanskom stilu, u koju se, nalik crkvi, teško probijao tračak svetlosti i u čijem se trezoru, pretpostavljam, nalazio komadić Plimutske stene. I tako, kada je Džon Frenklin Hevig, drugostepeni potomak, konačno, 1964. postao milioner, odigralo se to krajnje oprezno, bez ikakve pompe. Doduše, u njegovom rodnom Senlaku 'Trumpet' je objavio da mu je neki daleki rođak ostavio u nasleđe ogromno bogatstvo.
<BR>&nbsp;&nbsp;&nbsp;&nbsp;&nbsp;"Prepustio sam banci da se i dalje bakće sa dolarima", rekao je. "Na meni je bilo samo da potpisujem čekove."
<BR>&nbsp;&nbsp;&nbsp;&nbsp;&nbsp;Na kraju krajeva, jedina svrha njegovog bogatstva bila je da ostvari svoj cilj.
<BR>&nbsp;&nbsp;&nbsp;&nbsp;&nbsp;Ne, nekoliko ciljeva. Već sam pomenuo stvari u kojima je uživao. Dodao bih još novčanu pomoć njegovoj majci i, veoma neprimetno, ostalima. Bilo mu je ispod časti da da prilog nekoj dobrotvornoj ustanovi. "One služe samo za zgrtanje velikog novca", poverio mi je, "jer njihove glavešine zarađuju na tome više para nego vi, Dok. Osim toga, iako zvuči okrutno, reći ću vam, bez uvijanja, da ova zemlja ima previše ljudi. Da ste mogli videti Crnu Smrt (kugu) na delu, teško da bi vas mogla potresti sudbina nadničara sa Misisipija." Ukorio sam ga, prijateljski, da nije u redu što govori kao pravi desničar, kada je i sam bio svedok društvene nebrige o sirotinji, ali mi je on, prijateljski, uzvratio istom merom, da su liberali, poput mene, jedini koji, do dana današnjeg, niti su šta naučili, niti šta zaboravili, a zatim smo u to ime nazdravili ... Ali, verovao sam da je, nimalo se ne uzrujavajući, izbavio barem nekoliko osoba; i činjenica je da je dao bogat doprinos za unapređenje društava za očuvanje životne sredine.
<BR>&nbsp;&nbsp;&nbsp;&nbsp;&nbsp;"Potrebne su nam zalihe života, svake vrste života", objasnio mi je. "Danas za našu dušu - užitak u zelenilu i prostranstvu. Sutra za opstanak, za goli opstanak."
<BR>
<BR>&nbsp;&nbsp;&nbsp;&nbsp;&nbsp;Presudni rat, rekao mi je, ni u kom slučaju neće biti samo obična tuča kapitalista protiv komunista, kako je većina nas zamišljala pedesetih godina.
<BR>&nbsp;&nbsp;&nbsp;&nbsp;&nbsp;"Za sada imam samo nejasnu predstavu o tome šta će se dogoditi, što i nije iznenađujuće, jer su moje posete bile kratkotrajne - morao sam da obratim pažnju na radioaktivnost i još mnogo drugih stvari - i ko je, uopšte, kao neposredni učesnik naknadnih događaja, bio u stanju da mi da razumno objašnjenje? Dođavola, Dok, učeni ljudi se još uvek, kao da se otimaju za preostalu konzervu pseće hrane, prepiru oko toga šta nije valjalo od 1914. do 1918, ili se oružaju protiv Monga koji će pohrliti preko Beringovog moreuza što će se, usled sve one prašine izbačene u atmosferu, konačno zamrznuti."
<BR>&nbsp;&nbsp;&nbsp;&nbsp;&nbsp;Njegov je utisak bio da je to, poput Prvog svetskog rata, bio sukob koga su svi predosećali, iako ga niko nije želeo, i da bi ljudi pred njim ustuknuli, samo da su mogli sagledati posledice. Smatrao je da je sukob bio manje ideološki, a mnogo više ekološki.
<BR>&nbsp;&nbsp;&nbsp;&nbsp;&nbsp;"Proganja me pomisao da je sukob, ne samo što je usledio kao posledica pretvaranja ogromnih prostranstava u pustinju, zapravo stigao sa velikim zakašnjenjem. Da li vam je poznato da okean proizvodi polovinu celokupnog kiseonika na našoj planeti? Nadomak 1970. plankton je bio zagađen insekticidima. A do 1990. svaki okean bio je u toj meri zapenušan i smrdljiv, da se ne biste usudili da u njemu zaplivate."
<BR>&nbsp;&nbsp;&nbsp;&nbsp;&nbsp;"Ali, zar se to nije moglo predvideti?" upitao sam.
<BR>&nbsp;&nbsp;&nbsp;&nbsp;&nbsp;Zlobno me je pogledao ispod oka. "Da. Pokret za zaštitu životne sredine bio je veoma snažan, bar izvesno vreme. Mogli ste videti nalepnice sa porukom 'Zaštitimo prirodu' na vetrobranima kola koja su vozili dugokosi mladići - kola iz kojih je kapalo ulje gde kod bi se parkirala i kojima bi odjezdili u oblaku dima, gušćem nego što bi vaša lula mogla da proizvede... Pre mnogo vremena, pomodarstvo je bilo nešto sasvim drugo, zaboravio sam šta. Bilo kako bilo, pokret je u celini - u talasima novih povoda - na kraju odumro. Ljudi, jednostavno, više nisu marili za to.
<BR>&nbsp;&nbsp;&nbsp;&nbsp;&nbsp;Vidite, to je, u opštem nastojanju, bio jedini zaključak koji je imao smisla. Znam da je glupo jedinu krivicu pripisati nečem tako nesagledivom kao što je Presudni rat sa svojim pretečama i naslednicima. Pogotovo što još uvek nisam načisto šta se stvarno dogodilo. Ali, Dok, osećam se odgovornim, jer je neosporna činjenica da je sva ta nesreća delom potekla baš iz ove zemlje, najmoćnije na svetu, zemlje u kojoj su rođena mnoga dobra i mnoga zla... i koja nikada nije bila istinski spremna da se suoči s odgovornošću koju donosi moć.
<BR>&nbsp;&nbsp;&nbsp;&nbsp;&nbsp;Krajnje neodlučno, pokušaćemo da zaustavimo neke neprijatelje u Aziji, i zato što ćemo biti neodlučni, žrtvovaćemo ljudske živote - obostrano - bez imalo svrhe. Nadajući se da ćemo pomiriti ono što je neizmirivo, izgubićemo i ono malo prijatelja što nam je preostalo. Ljudi, izabrani od naroda da mu služe, zvanično će izjednačiti inflaciju sa rastom cena, a to je kao kad biste izjednačili crveni osip sa virusom boginja; a tome će još pridodati ograničenja u rastu plata i cena, što je poput pokrivanja pukotina tapetama na kući čiji sami temelji prskaju. Na taj način propast privrede uspostavlja nemoć u međunarodnim razmerama. Imućni belci postaće dovoljno svesni činjenice da su zapostavili manjinu i pružiće im dovoljno da izazovu njihov gnev, koji im neće biti od velike pomoći; gnev će izazvati buru događaja koji će pregaziti i poslednji trag napretka. Vezano za naše budalaste sitne pokušaje da uspostavimo sklad između onoga što crpimo iz životne sredine i onoga što joj vraćamo - pa, pomenuo sam već automobil sa ekološkom nalepnicom.
<BR>&nbsp;&nbsp;&nbsp;&nbsp;&nbsp;U početku, Amerikanci će imati strašan osećaj krivice. Postepeno, taj će osećaj jenjavati. Konačno, postaće sasvim ravnodušni. Na kraju krajeva, biće sposobni da sebi priušte mnoge načine za ublažavanje bola, verujući da je to, lažno bivstvovanje, život kakav su zaista želeli.
<BR>&nbsp;&nbsp;&nbsp;&nbsp;&nbsp;Pitam se nisu li, negde duboko u sebi, pozdravljali višemilionsko umiranje sopstvenog naroda."
<BR>
<BR>&nbsp;&nbsp;&nbsp;&nbsp;&nbsp;I tako je u februaru 1964. Hevig nasledio bogatstvo koje je sam sebi stvorio. Ubrzo nakon toga prihvatio se posla da učvrsti vlastitu prošlost, mesecima provodeći život u liku čika Džeka. Kada sam ga upitao čemu tolika žurba, odgovorio je: "Između ostalog, želim da unapred saznam što je moguće više o onome što će se dešavati posle mene." Nakratko sam se zamislio nad tom izjavom, ali sam u poslednjem trenutku odustao od namere da ga upitam o sutrašnjici mene i moje porodice. Sve do dana kada je sahranjena Kejt, nisam shvatao kakvu bi mi dobit to pitanje donelo.
<BR>&nbsp;&nbsp;&nbsp;&nbsp;&nbsp;Nikad nisam upitao Heviga da li je ranije već video mesto njenog večnog počinka. Ako i jeste, nije se odao. Budući da sam lekar, mislim da mi je bilo sasvim jasno kako je moguće biti nasmejan, a imati takvo saznanje.
<BR>&nbsp;&nbsp;&nbsp;&nbsp;&nbsp;Nije se vraćao redom u sve događaje iz svog detinjstva. Bilo bi to prilično dosadno. Umesto toga, izabrao je posete u minule dane kada je bio student na državnom univerzitetu. Nameravao je da sebe poštedi neprijatnosti kada se ponovo nađe u ne-engleskom govornom području. Osim toga, bila mu je neophodna osnovica za sravnjivanje jezičkih promena u budućnosti; tamo ili tada, često se, zbog nepoznavanja jezika, istinski osećao gluvonemim.
<BR>&nbsp;&nbsp;&nbsp;&nbsp;&nbsp;Pažnju je usmerio na izučavanje latinskog i grčkog jezika - naročito grčkog, koji je, iako raznovrstan po oblicima, bio u širem opticaju kroz prostor i vreme nego što je to bio klasični latinski - a zatim francuskog, nemačkog, italijanskog, španskog, portugalskog (i engleskog), sa naglaskom na njihovom poreklu i razvoju - i, na kraju, ponešto od hebrejskog, aramejskog, arapskog, a dobrim delom i nekoliko od bezbroj polinežanskih narečja.
<BR>&nbsp;&nbsp;&nbsp;&nbsp;&nbsp;"Imaju zaista sjajnu civilizaciju, na drugom kraju mračnih stoleća", rekao mi je. "Jedva da sam na nju bacio pogled, i ne bih umeo da suvislo kažem šta se sada tamo dešava. Međutim, izgleda da narodi sa Pacifika gospodare svetom i govore najđavolskijim kreolskim jezikom koji se može zamisliti."
<BR>&nbsp;&nbsp;&nbsp;&nbsp;&nbsp;"Znači, ima nade!" rekoh poletno.
<BR>&nbsp;&nbsp;&nbsp;&nbsp;&nbsp;"Preostalo mi je da to pouzdano utvrdim." Prostrelio me je pogledom. "Vidite, zamislite da ste putnik kroz vreme koji je rođen u Egiptu iz doba faraona. I pretpostavite da ste stigli u svet sadašnjice, da se muvate okolo i pokušavate da ostanete neprimećeni. Kakav je smisao toga? Da ste se upitali vodi li ovaj napredak čovečanstva dobrom ili lošem, da li bi vam to nešto značilo? Što se mene tiče, nisam pokušao da istražujem dalje od ranih stupnjeva Federacije Maurai. Čeka me još mnogo godina napornog rada da bih je kako valja shvatio."
<BR>&nbsp;&nbsp;&nbsp;&nbsp;&nbsp;Više su ga, zapravo, zanimale epohe davnih vremena, koje su za njega bile isto toliko životne koliko i naš život danas ili sutra. Mogao je da ih blagovremeno izučava - sa više detalja nego što možete zamisliti, osim ako niste po profesiji istoričar - tako da je bio dovoljno spreman da se kroz njih kreće sa lagodnim osećanjem slobode. Jer, iako je video dovoljno strahota iz ljudske istorije, baš ništa, ni Crna Smrt, ni spaljivanje jeretika, ni krstaški pohodi, nisu se u njegovom umu mogli uporediti sa Presudnim ratom. "Zamalo da čitava planeta ode u propast", rekao je. "Verujem da su meni slični putnici kroz vreme u najvećem broju uspeli da se spasu. A opet, s druge strane, veća je mogućnost da ih pronađem u nekom srećnijem, ili barem malo manje nesrećnom dobu."
<BR>&nbsp;&nbsp;&nbsp;&nbsp;&nbsp;Prionuo je da ostvari svoj zadatak i imao je, biološki, oko trideset godina kada je konačno u tome uspeo. Dogodilo se to u Jerusalimu, na dan Raspeća.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
