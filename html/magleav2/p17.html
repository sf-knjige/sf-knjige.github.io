<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Dva dana pre večeri Beltana, bard Kevin ponovo je došao na Arturov dvor. Morgani je bilo drago da ga vidi; proleće je bilo dugo i zamorno. Lanselet se oporavio od groznice i otišao na sever, u Lotiju, i Morgana je pomislila da bi i ona trebalo da pođe, kako bi videla sina; ali nije htela da putuje sa Lanseletom, a ni njemu se ne bi dopalo njeno društvo. Mom sinu je dobro tamo gde je, pomislila je, posetiću ga neki drugi put.
<BR>&nbsp;&nbsp;&nbsp;&nbsp;&nbsp;Gvenvir je bila ćutljiva i žalosna; tokom godina Morganinog odsustva, kraljica je od vesele, detinjaste žene postala ćutljiva i zamišljena, pobožnija nego što je razumno. Morgana je podozrevala da čezne za Lanseletom, a znajući Lanseleta, pomislila je, uz prisenak prezira, da on ne bi ni ostavio neku ženu na miru niti bi je naveo da zaista počini greh. A Gvenvir mu je bila dobar par - niti bi htela da mu se poda, niti da ga zaboravi. Pitala se šta Artur misli o tome, ali nije imala hrabrosti da ga pita.
<BR>&nbsp;&nbsp;&nbsp;&nbsp;&nbsp;Morgana je poželela Kevinu dobrodošlicu na dvor, a za sebe je mislila kako nije nemoguće da zajedno proslave Beltan - sunčeve plime su joj tekle u krvi, i ako već ne može da ima muškarca koga želi (a znala je da bi to bio jedino Lanselet), možda bi bilo najbolje da uzme ljubavnika koji bi uživao u njoj; bilo je prijatno biti željena. A za razliku od Artura i Lanseleta, Kevin je sa njom otvoreno razgovarao o državničkim poslovima. Da je ostala u Avalonu, pomislila je u trenutku gorkog žaljenja, sada bi se već savetovali sa njom o svim važnijim pitanjima.
<BR>&nbsp;&nbsp;&nbsp;&nbsp;&nbsp;Pa, za to je svakako bilo prekasno; što je učinjeno, učinjeno je. Dočekala je Kevina u velikoj sali i poslužila ga hranom i vinom, posao koji joj je Gvenvir rado prepustila - Gvenvir je volela da sluša Kevina kako svira na harfi, ali nije mogla da podnese da ga gleda. Tako ga je Morgana poslužila, i razgovarali su o Avalonu.
<BR>&nbsp;&nbsp;&nbsp;&nbsp;&nbsp;"Je li Vivijen dobro?"
<BR>&nbsp;&nbsp;&nbsp;&nbsp;&nbsp;"Dobro je, i još je rešena da dođe u Kamelot na Duhove", rekao je Kevin, "što je dobro, jer Artur mene neće da sluša. Mada je obećao da neće zabraniti Beltanske vatre, barem ne ove godine."
<BR>&nbsp;&nbsp;&nbsp;&nbsp;&nbsp;"Ne bi mu ni vredelo da ih zabranjuje", rekla je Morgana. "Ali ima on problema i mnogo bliže kući. Iza onog prozora, tako blizu da se gotovo vidi iz zamka, leži Leodegrancovo kraljevstvo - jesi li čuo?"
<BR>&nbsp;&nbsp;&nbsp;&nbsp;&nbsp;"Slučajni prolaznik rekao mi je da je on umro", odgovorio je Kevin, "i da nije ostavio sina iza sebe. Njegova gospa, Alienor, umrla je na porođaju, nekoliko dana posle njegove smrti. U njihovoj zemlji groznica je bila okrutna."
<BR>&nbsp;&nbsp;&nbsp;&nbsp;&nbsp;"Gvenvir nije htela da ode ni na sahranu", rekla je Morgana. "Nema za čim da tuguje - otac je nije mnogo voleo. Artur će se posavetovati sa njom oko postavljanja namesnika - on kaže da je kraljevstvo sad njeno, i ako budu imali dva sina, mlađi će ga naslediti. Ali meni se ne čini verovatno da će Gvenvir roditi makar jednog sina."
<BR>&nbsp;&nbsp;&nbsp;&nbsp;&nbsp;Kevin je polako klimao glavom. "Da, pobacila je dete pre planine Badon i bila je strašno bolesna. Otada nisam čuo čak ni glasine o novoj trudnoći", rekao je. "Koliko je Vrhovnoj kraljici sad godina?"
<BR>&nbsp;&nbsp;&nbsp;&nbsp;&nbsp;"Najmanje dvadeset pet, čini mi se", odgovorila je Morgana, ali nije bila sigurna, jer predugo je obitavala u vilinskoj zemlji.
<BR>&nbsp;&nbsp;&nbsp;&nbsp;&nbsp;"Prestara je za prvo dete", rekao je Kevin, "mada ne sumnjam u to da se, kao i sve jalove žene, usrdno moli za čudo. Šta to sprečava kraljicu da začne?"
<BR>&nbsp;&nbsp;&nbsp;&nbsp;&nbsp;"Ja nisam babica. Meni se čini dovoljno zdrava; uz to, odrala je kolena moleći se, a bez učinka."
<BR>&nbsp;&nbsp;&nbsp;&nbsp;&nbsp;"Pa, Bogovi čine po svojoj volji", rekao je Kevin, "ali svima će nam trebati njihova milost ukoliko Vrhovni kralj umre bez sina! A sada nema pretnji od Saksonaca spolja koje bi sprečile suparničke kraljeve u Britaniji da se međusobno zarate i razdele zemlju. Nikada nisam verovao Lotu, ali on je mrtav, a Gaven je strašno odan Arturu, pa se Lotije ne treba plašiti, osim ako Morgoza ne nađe sebi ljubavnika sa ambicijama da postane Vrhovni kralj."
<BR>&nbsp;&nbsp;&nbsp;&nbsp;&nbsp;"Lanselet je otišao tamo i trebalo bi da se brzo vrati", rekla je Morgana, a Kevin je nastavio. "I Vivijen će zbog nečega ići u Lotiju, mada smo svi smatrali da je suviše stara za takvo putovanje."
<BR>&nbsp;&nbsp;&nbsp;&nbsp;&nbsp;Znači, videće mog sina... Morgani je srce poskočilo u grudima, i osetila je nešto nalik na bol, a grlo joj se steglo kao od suza. Kevin to, izgleda, nije primetio.
<BR>&nbsp;&nbsp;&nbsp;&nbsp;&nbsp;"Nisam sreo Lanseleta uz put", rekao je on. "Očito je pošao drugim putem, ili je svratio da pozdravi majku, ili je možda", lukavo se nasmešio, "zastao da održi Beltan. To bi usrećilo svaku ženu u Lotiji. Morgoza svakako ne bi dopustila da joj takav plen izmakne."
<BR>&nbsp;&nbsp;&nbsp;&nbsp;&nbsp;"Ona je sestra moje majke", rekla je Morgana, "i mislim da je Lans suviše dobar hrišćanin za tako nešto. Ima dovoljno hrabrosti da se suoči sa Saksoncima u boju, ali za takvu bitku nije dovoljno hrabar."
<BR>&nbsp;&nbsp;&nbsp;&nbsp;&nbsp;Kevin je podigao obrve. "Oho, znači tako? Ne sumnjam da govoriš iz iskustva", rekao je, "ali učtivosti radi, reći ćemo da znaš preko Vida! Ali Morgoza bi rado videla Arturovog najboljeg viteza okaljanog skandalom - tako bi se Gaven našao bliže prestolu. A čujem da dotičnu gospu muškarci veoma cene - nije suviše stara, ali je i dalje lepa, a kosa joj je riđa bez ijedne sede vlasi..."
<BR>&nbsp;&nbsp;&nbsp;&nbsp;&nbsp;"Oh", otrovno je rekla Morgana, "na tržnicama Lotije prodaje se kana iz Egipta."
<BR>&nbsp;&nbsp;&nbsp;&nbsp;&nbsp;"A i vitka je, i kažu da koristi magiju kako bi privukla muškarce", rekao je Kevin. "Ali to je samo ogovaranje. Čuo sam da dosta dobro vlada Lotijom. Zar je toliko ne voliš, Morgana?"
<BR>&nbsp;&nbsp;&nbsp;&nbsp;&nbsp;"Ni slučajno. Ona mi je rođaka i bila je dobra prema meni", brzo je rekla Morgana, i već je zaustila da doda: Usvojila je moje dete, jer tako bi posle mogla da pita je li čuo neke vesti o Gvideonu... a onda se predomislila. Čak ni Kevinu to nije mogla da prizna. "Ali ne volim što je moja rođaka Morgoza izišla na loš glas u Britaniji, kao obična kurva."
<BR>&nbsp;&nbsp;&nbsp;&nbsp;&nbsp;"Nije baš tako strašno", nasmejao se Kevin i spustio pehar sa vinom. "Ako gospa voli lepe muškarce, nije ni prva ni poslednja. A pošto je sada udovica, niko nema prava da broji muškarce koji prolaze kroz njen krevet. Ali ne smem pustiti da me Vrhovni kralj čeka. Poželi mi sreću, Morgana, jer moram da mu prenesem loše vesti, a znaš kakva sudbina od davnina čeka onog ko kralju donese neprijatne vesti!"
<BR>&nbsp;&nbsp;&nbsp;&nbsp;&nbsp;"Artur nije takav", rekla je Morgana. "Ali ako nije tajna, kakve to loše vesti donosiš?"
<BR>&nbsp;&nbsp;&nbsp;&nbsp;&nbsp;"Zapravo nikakve, jer odavno je, i mnogo puta, rečeno da Avalon neće pristati da Artur vlada kao hrišćanski kralj, ma kakvu veru lično poštovao. Ne sme dozvoliti sveštenicima da ukinu obožavanje Boginje, niti da dodirnu hrastove zasade. A ako to učini, treba da mu prenesem poruku od Gospe: ruka koja mu je dala sveti mač druida može ga okrenuti u njegovim rukama i poseći ga."
<BR>&nbsp;&nbsp;&nbsp;&nbsp;&nbsp;"To mu neće biti prijatno da čuje", rekla je Morgana, "ali možda će ga podsetiti na dati zavet."
<BR>&nbsp;&nbsp;&nbsp;&nbsp;&nbsp;"Da, a Vivijen može da upotrebi i još jedno oružje", rekao je Kevin, ali kad je Morgana upitala kakvo je to oružje, nije hteo da odgovori.
<BR>&nbsp;&nbsp;&nbsp;&nbsp;&nbsp;Kada je otišao, Morgana je ostala da sedi i razmišlja o predstojećoj noći. Za večerom će biti muzike, a kasnije - pa, Kevin je bio prijatan ljubavnik, nežan i spreman da joj ugodi, a ionako joj je dosadilo da spava sama.
<BR>&nbsp;&nbsp;&nbsp;&nbsp;&nbsp;I dalje je sedela u sali kada je došao Kaj da javi kako je stigao još jedan jahač. "Tvoj rođak, gospo Morgana. Hoćeš li da ga dočekaš i poslužiš vinom?"
<BR>&nbsp;&nbsp;&nbsp;&nbsp;&nbsp;Morgana je pristala - zar se Lanselet tako brzo vratio? - ali pokazalo se da je došao Balan.
<BR>&nbsp;&nbsp;&nbsp;&nbsp;&nbsp;U prvi mah ga je jedva prepoznala - bio je još krupniji, toliko velik da je pomislila kako mora imati posebno velikog konja kako bi ovaj mogao da ga nosi. Ali on je nju smesta prepoznao.
<BR>&nbsp;&nbsp;&nbsp;&nbsp;&nbsp;"Morgana! Budi pozdravljena, rođako", rekao je i seo kraj nje, prihvativši ponuđeni pehar. Rekla mu je da Artur razgovara sa Kevinom i Merlinom, i da će ga videti za večerom, i zapitala je za novosti.
<BR>&nbsp;&nbsp;&nbsp;&nbsp;&nbsp;"Jedina novost jeste to da je onaj zmaj ponovo primećen na severu", rekao je Balan, "i eto, to zaista nije Pelinorova izmišljotina - video sam mu tragove i razgovarao sam sa dvoje ljudi koji su ga zaista videli. Nisu lagali, nisu izmišljali priče kako bi zabavljali okolinu ili ispali važniji nego što jesu; bili su užasnuti i uplašeni za sopstveni život. Rekli su da je zmaj izišao iz jezera i ugrabio njihovog slugu - pokazali su mi njegovu cipelu."
<BR>&nbsp;&nbsp;&nbsp;&nbsp;&nbsp;"Kakvu cipelu, rođače?"
<BR>&nbsp;&nbsp;&nbsp;&nbsp;&nbsp;"Spala mu je dok ga je zmaj odvlačio, i nisam ni pomislio da dodirnem sluz kojom je bila prekrivena", rekao je Balan. "Zamoliću Artura da mi da nekoliko vitezova, pa da odjašemo i dokrajčimo ga."
<BR>&nbsp;&nbsp;&nbsp;&nbsp;&nbsp;"Moraš pozvati i Lanseleta, ako se vrati", rekla je Morgana što je vedrije mogla. "Potrebno mu je malo vežbe sa zmajevima. Mislim da Artur pokušava da ga oženi Pelinorovom kćeri."
<BR>&nbsp;&nbsp;&nbsp;&nbsp;&nbsp;Balan ju je oštro pogledao. "Ne zavidim devojci koja dobija za muža mog mlađeg brata", rekao je. "Čuo sam da je njegovo srce već zauzeto - ili moža ne bi trebalo da govorim..."
<BR>&nbsp;&nbsp;&nbsp;&nbsp;&nbsp;"Ne bi trebalo", rekla je Morgana.
<BR>&nbsp;&nbsp;&nbsp;&nbsp;&nbsp;Balan je slegnuo ramenima. "Neka bude tako. Znači, Artur nema naročitog razloga da traži Lanseletu nevestu sa kojom bi živeo daleko od dvora", rekao je. "Nisam znao da si se vratila na dvor, rođako. Dobro izgledaš."
<BR>&nbsp;&nbsp;&nbsp;&nbsp;&nbsp;"A kako je tvoj usvojeni brat?"
<BR>&nbsp;&nbsp;&nbsp;&nbsp;&nbsp;"Balin je bio dobro kad sam ga poslednji put video", rekao je Balan, "mada i dalje ne voli Vivijen. Ipak, nemam razloga da verujem kako je kivan na nju zbog smrti naše majke. Besneo je i zaklinjao se na osvetu kad je umrla, ali morao bi zaista da bude lud ako i sada misli tako. U svakom slučaju, ako i misli, nije mi to pominjao kad je bio ovde na Duhove prošle godine. To je Arturov najnoviji običaj, možda nisi znala - kuda god lutali po Britaniji, svi njegovi stari saputnici moraju da se okupe ovde na Duhove i da večeraju za njegovim stolom. Tada prima i nove saputnike, proglašavajući ih vitezovima, i prima sve molioce, ma koliko niskog porekla bili..."
<BR>&nbsp;&nbsp;&nbsp;&nbsp;&nbsp;"Da. Čula sam za to", rekla je Morgana, osetivši drhtaj nelagodnosti. Kevin je pominjao Vivijen - rekla je u sebi da je samo brine pomisao da žena Gospinih godina dolazi ovamo kao običan molilac. Kao što je Balan rekao, čovek bi morao da bude potpuno lud da posle toliko vremena i dalje pomišlja na osvetu.
<BR>&nbsp;&nbsp;&nbsp;&nbsp;&nbsp;To veče je bilo muzike, Kevin je divno svirao i pevao; a još kasnije, noću, Morgana se iskrala iz odaje u kojoj je spavala sa Gvenvirinim neudatim gospama, bešumno kao duh - ili kao sveštenica obučena u Avalonu - i otišla u odaju u kojoj je spavao Kevin. Ostala je tamo do zore, sasvim zadovoljna, ali nešto što je Kevin rekao - mada su imali da pričaju i o drugim stvarima sem o Arturu - i dalje ju je uznemiravalo.
<BR>&nbsp;&nbsp;&nbsp;&nbsp;&nbsp;"Artur neće da me sluša", rekao je Kevin. "Rekao mi je da u Engleskoj žive hrišćani, i da mada neće nikoga kažnjavati što poštuje druge Bogove, i dalje će podržavati sveštenike i crkvu, jer oni podržavaju njega. I poslao je poruku Gospi od Avalona da, ako želi mač nazad, treba da dođe i uzme ga."
<BR>&nbsp;&nbsp;&nbsp;&nbsp;&nbsp;Čak i kad se ponovo zavukla u svoj krevet, Morgana je ležala potpuno budna. Reč je bila o maču iz legende, koji je vezao uz Artura mnoge severnjake i pripadnike Plemena; a odanost Avalonu vezivala je tamnopute narode od pre vremena Rimljana. Sada se, izgleda, Artur sve više udaljavao od tih saveznika.
<BR>&nbsp;&nbsp;&nbsp;&nbsp;&nbsp;Trebalo bi da razgovara sa njim - ali ne, ni nju ne bi slušao; ona je samo žena i sestra - a između njih je još počivalo sećanje na ono jutro posle proglašenja za kralja, pa nikada nije mogla sa njim da sasvim otvoreno razgovara. A nije iza sebe imala ugled Avalona; odbacila ga je sopstvenim rukama.
<BR>&nbsp;&nbsp;&nbsp;&nbsp;&nbsp;Možda će ga Vivijen navesti da uvidi koliko je važno da održi zavet. Ali ma koliko to ponavljala u sebi, dugo je potrajalo dok je uspela da zatovri oči i zaspi.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
