<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Daleko na severu, gde je Lot bio kralj, sneg je debelo pokrivao pustare, i čak i u podne često je bilo magle. U retkim danima kada je sijalo sunce muškarci su mogli da izađu u lov, ali žene su bile zarobljene u zamku. Morgoza, dokono okrećući preslicu - mrzela je predenje kao i uvek, ali u sobi je bilo suviše mračno za neki finiji posao - osetila je ledenu promaju sa otvorenih vrata i podigla pogled. Progovorila je sa blagim prebacivanjem. "Suviše je hladno za to, Morgana, a čitavog dana si se žalila da ti je zima; hoćeš da nas sve pretvoriš u ledenice?"
<BR>&nbsp;&nbsp;&nbsp;&nbsp;&nbsp;"Nisam se žalila", rekla je Morgana. "Jesam li rekla i reč? Soba je pretrpana i smrdi na dim. Htela sam samo da se nadišem - ništa više!" Zatvorila je vrata i vratila se do vatre, trljajući šake i stresajući se. "Nije mi bilo toplo još od ravnodnevice."
<BR>&nbsp;&nbsp;&nbsp;&nbsp;&nbsp;"Nimalo ne sumnjam u to", rekla je Morgoza. "Tvoj mali putnik, tamo unutra, otima ti svu toplotu iz kostiju - njemu je toplo i udobno, a majka mu se smrzava. Uvek je tako."
<BR>&nbsp;&nbsp;&nbsp;&nbsp;&nbsp;"Barem je ravnodnevica prošla, ranije sviće i kasnije se smrkava", rekla je jedna od Morgozinih žena. "A za nedelju ili dve, možda će vaša beba biti sa vama..."
<BR>&nbsp;&nbsp;&nbsp;&nbsp;&nbsp;Morgana nije odgovorila, nego je ostala kraj vatre, drhteći i trljajući šake kao da je bole. Morgoza je pomislila da devojka izgleda kao sopstvena senka, lica smršalog i oštrog, ruku koščatih kao u kostura u poređenju sa ispupčenim stomakom trudnice. Pod očima je imala velike tamne podočnjake, a kapci su joj bili crveni kao da neprestano plače; ali tokom svih meseci koje je Morgana provela u njenoj kući, Morgoza je nije videla da proliva ni suzu.
<BR>&nbsp;&nbsp;&nbsp;&nbsp;&nbsp;Utešila bih je, ali kako, kada ne plače?
<BR>&nbsp;&nbsp;&nbsp;&nbsp;&nbsp;Morgana je nosila Morgozinu staru haljinu, nekada tamnoplavu, sada izbledelu i iskrzanu, i smešno predugačku. Delovala je neuredno, gotovo zapušteno, i Morgozi se činilo da njena rođaka uopšte ne mari za to da se lati igle i konca i malo upristoji odeću. I članci na nogama toliko su joj otekli da su se prelivali preko cipela; to je bilo stoga što je u ovo doba godine mogla da jede samo usoljenu ribu i staro povrće. Svima je bila potrebna sveža hrana, ali po ovakvom vremenu bilo ju je teško nabaviti. Pa, možda će muškarci imati sreće u lovu, pa će moći da iznese pred Morganu malo svežeg mesa; posle četiri svoje trudnoće, Morgoza je poznavala večitu glad pred porođaj. Jednom, setila se, kada je bila trudna sa Gavenom, otišla je u mlekarnik i pojela šaku gline koju su čuvali radi zatvaranja posuda. Jedna stara babica rekla joj je da, kada trudnica oseća nezadrživu potrebu da jede čudne stvari, to znači da su baš one detetu potrebne i da treba da mu ih pruži. Možda će sutra imati sveže bilje iz planinskog potoka - za tim žudi svaka trudnica, naročito krajem zime.
<BR>&nbsp;&nbsp;&nbsp;&nbsp;&nbsp;Morganina divna tamna kosa bila je zamršena - izgledala je kao da se nije očešljala vać nedeljama. Sada se okrenula od vatre, uzela češalj sa police i počela da češlja jednog od Morgozinih pasa. Bolje bi ti bilo da malo urediš svoju kosu, pomislila je Morgoza, ali oćutala je; Morgana je u poslednje vreme bila toliko nervozna da je bolje bilo ni ne obraćati joj se. To je sasvim prirodno pred sam porođaj, pomislila je, gledajući devojčine mršave ruke kako provlače češalj kroz pseću dlaku; kučence je kevtalo i cvilelo, a Morgana ga je umirivala glasom blažim nego kad se obraćala ljudima.
<BR>&nbsp;&nbsp;&nbsp;&nbsp;&nbsp;"Ne može još dugo trajati, Morgana", nežno je rekla Morgoza. "Do praznika sveća svakako ćeš se poroditi."
<BR>&nbsp;&nbsp;&nbsp;&nbsp;&nbsp;"Jedva čekam." Morgana je još jednom pomilovala psa i spustila ga na pod. "Eto, sad si dovoljno pristojan da sediš među damama, maleni... kako si sad lep, tako očešljan!"
<BR>&nbsp;&nbsp;&nbsp;&nbsp;&nbsp;"Podložiću vatru", rekla je jedna od žena, po imenu Bet, spustivši preslicu i ubacivši klupče u kotaricu sa vunom. "Muškarci će uskoro stići kući - već se smračilo." Prišla je vatri, saplela se o komad drveta i gotovo pala na ognjište. "Garete, štetočino mala, hoćeš li skloniti ovo smeće?" Bacila je štap u vatru, a petogodišnji Garet, koji je gurkao štapiće okolo i poluglasno im pričao, ispustio je krik besa - štapovi su mu bili vojska!
<BR>&nbsp;&nbsp;&nbsp;&nbsp;&nbsp;"E, Garete, sad je mrak, i tvoja vojska mora pod šatore", brzo je rekla Morgoza. Dečko je, gunđajući, odgurao štapiće u ugao, ali dva je pažljivo smestio pod tuniku - ti su bili deblji, a Morgana ih je pre nekoliko meseci izdeljala tako da liče na muškarce u šlemovima i oklopima, i obojila im tunike sokom od bobica.
<BR>&nbsp;&nbsp;&nbsp;&nbsp;&nbsp;"Hoćeš li mi napraviti još jednog rimskog viteza, Morgana?"
<BR>&nbsp;&nbsp;&nbsp;&nbsp;&nbsp;"Ne sada, Garete", odgovorila mu je. "Ruke me bole od zime. Možda sutra."
<BR>&nbsp;&nbsp;&nbsp;&nbsp;&nbsp;Prišao joj je i namrštio se, stojeći joj tik uz koleno. "Kada ću biti dovoljno veliki da idem u lov sa ocem i Agravenom?"
<BR>&nbsp;&nbsp;&nbsp;&nbsp;&nbsp;"Tek kroz nekoliko godina, mislim", rekla je Morgana, smešeći se. "Tek kada budeš dovoljno visok da se ne izgubiš u smetovima!"
<BR>&nbsp;&nbsp;&nbsp;&nbsp;&nbsp;"Ali ja sam velik!" odgovorio je, malo se propevši na prste. "Vidi, kad sediš, viši sam od tebe!" Ljutito je šutno stolicu. "Ovde nemam šta da radim!"
<BR>&nbsp;&nbsp;&nbsp;&nbsp;&nbsp;Pa", rekla je Morgana, "uvek mogu da te naučim da predeš, i onda ti neće biti dosadno." Podigla je Betinu preslicu i pružila mu je, ali on je ustuknuo i iskrivio lice.
<BR>&nbsp;&nbsp;&nbsp;&nbsp;&nbsp;"Ja ću biti vitez! Vitezovi ne moraju da predu!"
<BR>&nbsp;&nbsp;&nbsp;&nbsp;&nbsp;"Baš šteta", mračno je rekla Bet. "Možda ne bi nosili toliko tunika i plašteva kada bi znali koliko je teško ispresti ih!"
<BR>&nbsp;&nbsp;&nbsp;&nbsp;&nbsp;"Ali postojao je vitez koji je umeo da prede, bar tako kaže priča", rekla je Morgana, pruživši ruke ka dečaku. "Hodi ovamo. Ne, sedi na klupu, Garete, sada si pretežak da bih te držala u krilu kao bebu. U davna vremena, pre nego što su došli Rimljani, živeo je vitez po imenu Ahil, i bio je pod kletvom; stara čarobnica rekla je njegovoj majci da će on poginuti u boju, i zato ga je majka obukla u suknje i sakrila ga među žene, pa je naučio da prede i tka i radi sve što rade devojke."
<BR>&nbsp;&nbsp;&nbsp;&nbsp;&nbsp;"I, je li poginuo u boju?"
<BR>&nbsp;&nbsp;&nbsp;&nbsp;&nbsp;"Jeste, jer kada je grad Troja bio opsednut, pozvali su sve vitezove i ratnike da dođu i zauzmu ga, a Ahil je pošao sa ostalima, i bio je najbolji od svih vitezova. Priča se da je mogao da bira, hoće li dugo poživeti u miru, umreti kao starac u svom krevetu i biti zaboravljen, ili će živeti kratko, umreti mlad i postati slavan, i on je odabrao slavu; tako muškarci pričaju. Borio se sa vitezom iz Troje po imenu Hektor - mi bismo rekli Ektorijus..."
<BR>&nbsp;&nbsp;&nbsp;&nbsp;&nbsp;"Je li to isti ser Ektorijus koji je odgajio našeg kralja Artura?" upitao je dečak razrogačenih očiju.
<BR>&nbsp;&nbsp;&nbsp;&nbsp;&nbsp;"Sigurno nije, jer ovo se desilo pre mnogo stotina godina, ali možda mu je to bio neki predak."
<BR>&nbsp;&nbsp;&nbsp;&nbsp;&nbsp;"Kada ja budem na dvoru i kada postanem Arturov saputnik", počeo je Garet, očiju okruglih kao tanjirići, "biću najbolji ratnik i osvojiću sve trofeje na turnirima. Šta je bilo sa Ahilom?"
<BR>&nbsp;&nbsp;&nbsp;&nbsp;&nbsp;"Ne sećam se - priču sam čula veoma davno, još na Uterovom dvoru", odgovorila je Morgana, trljajući krsta kao da je bole.
<BR>&nbsp;&nbsp;&nbsp;&nbsp;&nbsp;"Pričaj mi o Arturovim vitezovima, Morgana. Ti si zaista videla Lanseleta, zar ne? I ja sam ga video, na kraljevom krunisanju - je li on ubio nekog zmaja? Pričaj mi, Morgana..."
<BR>&nbsp;&nbsp;&nbsp;&nbsp;&nbsp;"Ne gnjavi je, Garete, vidiš da joj nije dobro", prekinula ga je Morgoza. "Otrči u kuhinju i traži da ti daju komad hleba."
<BR>&nbsp;&nbsp;&nbsp;&nbsp;&nbsp;Dečko je izgledao naduren, ali ipak je izvadio ispod tunike izdeljanog viteza i otišao, poluglasno mu govoreći. "Pa, ser Lanselete, idemo da pobijemo sve zmajeve iz Jezera..."
<BR>&nbsp;&nbsp;&nbsp;&nbsp;&nbsp;"Zna da priča samo o ratu i ratovanju", nestrpljivo je rekla Morgoza, "i o svom dragom Lanseletu, kao da nije dosta to što je Gaven već otišao u rat sa Arturom! Nadam se da će, kad Garet odraste, u zemlji vladati mir!"
<BR>&nbsp;&nbsp;&nbsp;&nbsp;&nbsp;"Biće mir", odustno je rekla Morgana, "ali to neće biti važno, jer će umreti od ruke svog najboljeg prijatelja..."
<BR>&nbsp;&nbsp;&nbsp;&nbsp;&nbsp;"Šta?" uzviknula je Morgoza, ali devojčine oči bile su prazne i rastrojene; Morgoza ju je blago protresla. "Morgana!" povikala je. "Morgana, jesi li bolesna?"
<BR>&nbsp;&nbsp;&nbsp;&nbsp;&nbsp;Morgana je zažmirkala i odmahnula glavom. "Izvini - šta si mi rekla?"
<BR>&nbsp;&nbsp;&nbsp;&nbsp;&nbsp;"Šta sam ti rekla? Bolje ponovi šta si ti rekla meni!" uzviknula je Morgoza, ali kad je srela Morganin uznemireni pogled, sva se naježila. Pogladila ju je po ruci, zaključivši da je maločas bila u bunilu. "Izgleda da si zaspala otvorenih očiju." Nije želela da pomisli kako je Morgana imala trenutak Vida. "Moraš bolje paziti na sebe, Morgana, jedva jedeš, ne spavaš..."
<BR>&nbsp;&nbsp;&nbsp;&nbsp;&nbsp;"Od hrane mi je muka", uzdahnula je Morgana. "Da je bar leto, mogla bih da jedem voće... noćas sam sanjala da jedem jabuke iz Avalona..." Glas joj je zadrhtao i brzo je spustila glavu kako Morgoza ne bi videla suze kako joj se otkidaju sa trepavica; ali stegla je pesnice i nije zaplakala.
<BR>&nbsp;&nbsp;&nbsp;&nbsp;&nbsp;"Svima nam je dosadila usoljena riba i dimljena slanina", rekla je Morgoza, "ali ako je Lot imao dobar lov, moraš jesti malo svežeg mesa." Morgana je, pomislila je, u Avalonu naučila da ne obraća pažnju na glad, žeđ i zamor; sada, ovako trudna, kada bi mogla malo da se opusti, odlučila je da sve trpi ne žaleći se.
<BR>&nbsp;&nbsp;&nbsp;&nbsp;&nbsp;"Ti si učila za sveštenicu, Morgana, i naučila si da postiš, ali tvoje dete ne može da trpi glad i žeđ, a ti si suviše mršava..."
<BR>&nbsp;&nbsp;&nbsp;&nbsp;&nbsp;"Ne zavitlavaj me!" ljutito je rekla Morgana, pokazavši svoj ogroman trbuh.
<BR>&nbsp;&nbsp;&nbsp;&nbsp;&nbsp;"Ali ruke i lice su ti sama kost i koža", rekla je Morgoza. "Ne smeš tako da se izgladnjuješ, imaćeš dete i moraš da misliš na njegovo dobro!"
<BR>&nbsp;&nbsp;&nbsp;&nbsp;&nbsp;"Misliću na njegovo dobro kada ono bude mislilo na moje!" obrecnula se Morgana, ustajući, ali Morgoza ju je uhvatila za ruke i primorala da ponovo sedne. "Drago dete, znam kroz šta prolaziš, ja sam rodila četvoro dece. Ovih nekoliko poslednjih dana gori su od svih prethodnih meseci!"
<BR>&nbsp;&nbsp;&nbsp;&nbsp;&nbsp;"Trebalo je da budem pametna i da ga se oslobodim dok je bilo vreme!"
<BR>&nbsp;&nbsp;&nbsp;&nbsp;&nbsp;Morgoza je zaustila da oštro odgovori, ali ipak je samo uzdahnula. "Prekasno je da se kaješ što nisi učinila ovako ili onako; još deset dana, i sve će se završiti." Izvukla je svoj češalj ispod tunike i počela da češlja Morganinu zamršenu kosu.
<BR>&nbsp;&nbsp;&nbsp;&nbsp;&nbsp;"Pusti", otresla se Morgana, sklanjajući glavu od češlja. "Sama ću se očešljati sutra. Bila sam preumorna da mislim na to. Ali ako ti je muka da me gledaš ovako zapuštenu - pa, daj mi taj češalj!"
<BR>&nbsp;&nbsp;&nbsp;&nbsp;&nbsp;"Mirno sedi, lenavan", rekla je Morgoza. "Zar se ne sećaš, kad si bila devojčica u Tintagelu, plakala si da te ja češljam jer je tvoja dadilja - kako li se ono zvala... setila sam se, Gvenis, tako je - jako ti je čupala kosu, a ti si govorila: 'Neka me češlja tetka Morgoza'?" Provlačila je češalj kroz čvorove, gladeći pramen po pramen, nežno milujući Morganu. "Imaš divnu kosu."
<BR>&nbsp;&nbsp;&nbsp;&nbsp;&nbsp;"Tamna je i gruba kao konjska dlaka usred zime!"
<BR>&nbsp;&nbsp;&nbsp;&nbsp;&nbsp;"Ne, meka je kao vuna crne ovce i sjajna kao svila", odgovorila je Morgoza, još gladeći tamno pramenje. "Mirno sedi, da ti je upletem... Oduvek sam želela devojčicu, da je lepo oblačim i uplićem joj kosu... ali Boginja mi je poslala same sinove, i zato ti moraš da mi budeš kćerka sad, kad sam ti potrebna..." Privila je takmnokosu glavu na grudi, i Morgana je ostala tako, drhteći od neprolivenih suza. "Oh, mirno, mirno, malena, ne plači, neće još dugo trajati, mir, mir... nisi se dovoljno pazila, treba ti majčinska briga, malena moja..."
<BR>&nbsp;&nbsp;&nbsp;&nbsp;&nbsp;"Samo je... ovde tako mračno... željna sam sunca..."
<BR>&nbsp;&nbsp;&nbsp;&nbsp;&nbsp;"Preko leta imamo i previše svetla, vidno je sve do ponoći", rekla je Morgoza, "i zato je zimi ovako." Morgana se još tresla od nekontorlisanih jecaja, a Morgoza ju je čvršće zagrlila i počela blago da je njiše. "Mir, malena, lenavan, mir, znam kako ti je... nosila sam Gavena u najmračnije doba zime. Bilo je mračno i olujno kao i sada, a ja sam imala samo šesnaest godina i bila sam strašno uplašena, tako sam malo znala o deci, žalila sam što nisam ostala kao sveštenica u Avalonu, ili na Uterovom dvoru, ili bilo gde drugde samo da nisam ovde. Lot je stalno bio u ratovima, mrzela sam sebe što sam ogromna, stalno mi je bilo muka, bolela su me leđa i bila sam ostavljena sama sa nepoznatim ženama. Možeš li da poveruješ, čitave te zime krila sam u krevetu svoju staru lutku i svake noći je grlila i plakala nad njom dok ne bih zaspala. Kakvo sam dete bila! Ti si barem odrasla žena, Morgana."
<BR>&nbsp;&nbsp;&nbsp;&nbsp;&nbsp;"Prestara sam da se ovako ponašam", zagrcnula se Morgana, ali i dalje je grlila Morgozu, a ona ju je milovala po kosi.
<BR>&nbsp;&nbsp;&nbsp;&nbsp;&nbsp;"A sada je to dete koje sam rodila pre nego što sam odrasla otišlo u rat oprotiv Saksonaca", rekla je, "a ti, koju sam držala u krilu kao lutkicu, ti ćeš roditi svoje dete. Ah, da, znala sam da ima nešto što želim da ti kažem: kuvareva žena, Marged, rodila je dete - sigurno je zato jutros kaša bila puna grudvica - pa ćemo imati dojilju pri ruci. Mada, možda, kada budeš videla bebu, svakako ćeš poželeti da sama dojiš svoje dete."
<BR>&nbsp;&nbsp;&nbsp;&nbsp;&nbsp;Morgana je načinila pokret pun gađenja, i Morgoza je morala da se nasmeši. "To sam i ja mislila, pre nego što bih rodila svako dete, ali kad bi ih jednom pogledala u lice, osećala sam da nisam u stanju da ih ispustim iz zagrljaja." Osetila je da se Morgana trgla. "Šta je bilo, Morgana?"
<BR>&nbsp;&nbsp;&nbsp;&nbsp;&nbsp;"Bole me leđa; predugo sam sedela", odgovorila je Morgana, naglo ustavši i prešavši preko sobe, trljajući krsta. Morgoza je zamišljeno začkiljila; da, stomak joj se u poslednjih par dana primetno spustio, sada neće još dugo trajati. Treba da se postara da se kreveti u ženskoj sobi ispune svežom slamom i da babice budu pri ruci.
<BR>
<BR>&nbsp;&nbsp;&nbsp;&nbsp;&nbsp;Lotovi ljudi našli su jelena u bregovima; kad je bio oderan i očišćen, miris pečenja nad velikom vatrom ispunio je čitav zamak; čak ni Morgana nije odbila komad presne džigerice sa koje je kapala krv - to je po običaju bilo odvajano za žene koje nose dete.
<BR>&nbsp;&nbsp;&nbsp;&nbsp;&nbsp;Morgoza je videla kako joj se lice grči od gađenja, kao i njoj kad su joj tokom trudnoća davali slične stvari, ali Morgana je, kao i Morgoza nekada, gladno žvakala zalogaj, jer telo joj je zahtevalo hranu, iako joj se um bunio. No, kasnije, kad je meso bilo gotovo i kad ga je posluga sekla i raznosila, odbila je da ga uzme. Morgoza je uzela komad mesa i stavila ga Morgani u tanjir.
<BR>&nbsp;&nbsp;&nbsp;&nbsp;&nbsp;"Pojedi ga", naredila je. "Ne, Morgana, poslušaćeš me, ne možeš tako izgladnjivati i sebe i dete."
<BR>&nbsp;&nbsp;&nbsp;&nbsp;&nbsp;"Ne mogu", poluglasno je rekla Morgana. "Pozliće mi - skloni ga na stranu i pokušaću kasnije da ga pojedem."
<BR>&nbsp;&nbsp;&nbsp;&nbsp;&nbsp;"Šta ne valja?"
<BR>&nbsp;&nbsp;&nbsp;&nbsp;&nbsp;Morgana je oborila glavu. "Ne mogu da jedem... meso jelena", promrmljala je, "jela sam ga za Beltan kada... i sada mi je muka od tog mirisa..."
<BR>&nbsp;&nbsp;&nbsp;&nbsp;&nbsp;A dete je začeto kraj obrednih vatri Beltana. Šta je toliko muči? To bi trebalo da bude prijatno sećanje, pomislila je Morgoza, smešeći se pri sećanju na slobode Beltana. Upitala se da nije devojka pala u ruke nekog posebno grubog muškarca, pa je pretrpela nešto nalik na silovanje - to bi objasnilo njen gnev i očaj zbog trudnoće. Ipak, što je učinjeno učinjeno je, a Morgana je dovoljno odrasla da zna kako nisu svi muškarci grubijani, makar da je slučajno naišla na takvog koji nije ni nežan ni vešt sa ženama.
<BR>&nbsp;&nbsp;&nbsp;&nbsp;&nbsp;Morgoza je uzela komad ražanog hleba i natopila ga u sok od pečenja u tanjiru. "Onda pojedi ovo - i to je korisno koliko i meso", rekla je, "a ja sam ti spremila čaj od ružinih plodova; gorak je i prijaće ti. Sećam se koliko sam u trudnoći želela kisele stvari."
<BR>&nbsp;&nbsp;&nbsp;&nbsp;&nbsp;Morgana je poslušno jela, i Morgozi se učinilo da joj se lice malo zarumenelo. Napravila je grimasu od gorkog napitka, ali ga je ipak žedno ispila. "Ne sviđa mi se", rekla je, "ali čudno, ne mogu da prestanem da ga pijem."
<BR>&nbsp;&nbsp;&nbsp;&nbsp;&nbsp;"Tvoje dete ga želi", ozbiljno je rekla Morgoza. "Bebe u materici znaju šta je dobro za njih i zahtevaju da to jedemo i pijemo."
<BR>&nbsp;&nbsp;&nbsp;&nbsp;&nbsp;Lot, koji je sedeo između dvojice svojih lovaca, prijateljski se nasmešio svojoj svastiki. "Stara i mršava životinja, ali dobra večera za poznu zimu", rekao je. "Drago mi je što nismo naišli na noseću košutu. Videli smo ih tri, ali rekao sam ljudima da ih ostave na miru, i čak smo vratili i pse - hoću da se jeleni razmnožavaju na miru, a vidim da im je vreme, jer mnoge košute su teške." Zevnuo je i uzeo u krilo malog Gareta, lica masnog i sjajnog od mesa. "Uskoro ćeš biti dovoljno veliki da pođeš sa nama u lov", rekao je. "Svakako zajedno sa malim vojvodom od Kornvola."
<BR>&nbsp;&nbsp;&nbsp;&nbsp;&nbsp;"Ko je vojvoda od Kornvola, oče?" upitao je Garet.
<BR>&nbsp;&nbsp;&nbsp;&nbsp;&nbsp;"Pa, beba koju Morgana nosi", odgovorio je Lot, smešeći se, a Garet se zagledao u Morganu. "Ne vidim nikakvu bebu. Gde je tvoja beba, Morgana?"
<BR>&nbsp;&nbsp;&nbsp;&nbsp;&nbsp;Morgana se nelagodno nasmejala. "Idućeg meseca ću ti je pokazati."
<BR>&nbsp;&nbsp;&nbsp;&nbsp;&nbsp;"Hoće li ti je doneti prolećna vila?"
<BR>&nbsp;&nbsp;&nbsp;&nbsp;&nbsp;"Moglo bi se reći", odgovorila je Morgana, nehotice se osmehnuvši.
<BR>&nbsp;&nbsp;&nbsp;&nbsp;&nbsp;"Kako može beba da bude vojvoda?"
<BR>&nbsp;&nbsp;&nbsp;&nbsp;&nbsp;"Moj otac je bio vojvoda od Kornvola. Ja sam njegovo jedino bračno dete. Kada je Artur došao na presto, vratio je Tintagel Igreni; od nje ću ga naslediti ja, a od mene moji sinovi, ako ih budem imala."
<BR>&nbsp;&nbsp;&nbsp;&nbsp;&nbsp;Morgoza se zagledala u mladu ženu. Njen sin bliži je prestolu od mog Gavena, pomislila je. Ja sam Igrenina rođena sestra, a Vivijen joj je samo polusestra, pa je Gaven bliži rođak od Lanseleta. Ali Morganin sin biće Arturov nećak. Pitam se je li Morgana pomislila na to?
<BR>&nbsp;&nbsp;&nbsp;&nbsp;&nbsp;"Znači, Morgana, tvoj sin je vojvoda od Kornvola..."
<BR>&nbsp;&nbsp;&nbsp;&nbsp;&nbsp;"Ili vojvotkinja", opet se nasmešila Morgana.
<BR>&nbsp;&nbsp;&nbsp;&nbsp;&nbsp;"Ne, vidim po tvom stomaku, nizak je i širok, vidi se da će biti sin", rekla je Morgoza. "Rodila sam četvoro i gledala sam moje žene tokom trudnoće..." Zlobno se nasmešila Lotu. "Moj muž veoma ozbiljno shvata onu staru izreku po kojoj je kralj otac svog naroda!"
<BR>&nbsp;&nbsp;&nbsp;&nbsp;&nbsp;Lot se dobroćudno nasmešio. "Mislim da je pošteno da moji zakoniti sinovi, deca moje kraljice, imaju dosta polubraće; leđa su nezaštićena bez braće, kaže se, a ja imam mnogo sinova... Hajde, rođako, hoćeš li da uzmeš harfu i da nam malo pevaš?"
<BR>&nbsp;&nbsp;&nbsp;&nbsp;&nbsp;Morgana je odgurnula od sebe ostatak natopljenopg hleba. "Suviše sam jela da bih sad pevala", rekla je, mršteći se, i počela ponovo da hoda salom, a Morgoza je primetila da opet pritiska krsta. Garet je pošao za njom i povukao je za suknju.
<BR>&nbsp;&nbsp;&nbsp;&nbsp;&nbsp;"Pevaj mi. Pevaj mi onu pesmu o zmaju. Morgana."
<BR>&nbsp;&nbsp;&nbsp;&nbsp;&nbsp;"Suviše je duga za večeras - ti uskoro moraš u krevet", odgovorila mu je, ali je otišla u ugao, uzela malu harfu koja je tamo stajala i sela na klupu. Dodirnula je nekoliko struna, sagnula se da podesi jednu od njih, a onda je zapevala vojničku vinsku pesmu.
<BR>&nbsp;&nbsp;&nbsp;&nbsp;&nbsp;Lot se pridružio horu, kao i njegovi ljudi, i njihovi grubi glasovi podigli su se do zadimljenih greda pod tavanicom:
<BR>
<BR>&nbsp;&nbsp;&nbsp;&nbsp;&nbsp;Saksonci dolaze noću,
<BR>&nbsp;&nbsp;&nbsp;&nbsp;&nbsp;dok sav pošten narod spava,
<BR>&nbsp;&nbsp;&nbsp;&nbsp;&nbsp;ubijaju i sve žene,
<BR>&nbsp;&nbsp;&nbsp;&nbsp;&nbsp;za krevet im je bolja krava!
<BR>
<BR>&nbsp;&nbsp;&nbsp;&nbsp;&nbsp;"Tu pesmu svakako nisi naučila u Avalonu, rođako", iscerio se Lot, kad je Morgana ustala da odloži harfu.
<BR>&nbsp;&nbsp;&nbsp;&nbsp;&nbsp;"Pevaj još", molio je Garet, ali ona je odmahnula glavom.
<BR>&nbsp;&nbsp;&nbsp;&nbsp;&nbsp;"Nemam daha za pevanje", rekla je. Spustila je harfu i uzela preslicu, ali trenutak kasnije spustila ju je i opet počela da šetka salom.
<BR>&nbsp;&nbsp;&nbsp;&nbsp;&nbsp;"Šta te muči, devojko?" upitao je Lot. "Nemirna si kao medved u kavezu!"
<BR>&nbsp;&nbsp;&nbsp;&nbsp;&nbsp;"Leđa me bole od sedenja", rekla je, "a od tog mesa što me je tetka naterala da pojedem sada me boli stomak." Prinela je ruke leđima i iznenada se previla kao da ju je uhvatio grč; potom je prestrašeno kriknula, a Morgoza, koja ju je pažljivo gledala, videla je kako predugačka haljina postaje tamna i vlažna, natopljena tečnošću sve do kolena.
<BR>&nbsp;&nbsp;&nbsp;&nbsp;&nbsp;"Oh, Morgana, upiškila si se!" povikao je Garet. "Ti si suviše odrasla da se tako upiškiš - mene bi dadilja istukla da sam to uradio!"
<BR>&nbsp;&nbsp;&nbsp;&nbsp;&nbsp;"Pst, Garete!" oštro je rekla Morgoza i žurno prišla Morgani, koja je stajala presamićena, lica crvenog od iznenađenja i stida.
<BR>&nbsp;&nbsp;&nbsp;&nbsp;&nbsp;"U redu je, Morgana", rekla je, uhvativši je pod ruku. "Da li te boli ovde - i ovde? Znala sam. Počela si da se porađaš, zar nisi znala?" A kako bi i znala? Ovo joj je prvo dete, a Morgana nikada nije volela da sluša ženske priče, pa nije prepoznala znake. Mora da je čitavog dana osećala prve bolove. Pozvala je Bet. "Povedi vojvotkinju od Kornvola u žensku sobu i pozovi Megan i Branven. I raspustite joj kosu; ne sme imati na sebi ništa vezano ni savijeno." Pogladila je Morganu po kosi. "Volela bih da sam znala za ovo kad sam ti jutros uplela kosu - brzo ću doći i ostaću sa tobom, Morgana."
<BR>&nbsp;&nbsp;&nbsp;&nbsp;&nbsp;Gledala je devojku kako izlazi, teško oslonjena o dadiljinu ruku. Potom se obratila Lotu. "Moram da odem kod nje. To joj je prvo dete, i biće prepadnuta, sirotica."
<BR>&nbsp;&nbsp;&nbsp;&nbsp;&nbsp;"Nema razloga za žurbu", mirno je odgovorio Lot. "Pošto joj je prvi put, potrajaće čitavu noć, i imaćeš vremena da je držiš za ruku." Dobroćudno se nasmešio svojoj ženi. "Baš ti se žuri da na ovaj svet doneseš suparnika našem Gavenu!"
<BR>&nbsp;&nbsp;&nbsp;&nbsp;&nbsp;"Kako to misliš?" tiho ga je upitala.
<BR>&nbsp;&nbsp;&nbsp;&nbsp;&nbsp;"Sasvim jednostavno - Artur i Morgana rođeni su iz jedne materice, i njen sin je bliži prestolu od našeg."
<BR>&nbsp;&nbsp;&nbsp;&nbsp;&nbsp;"Artur je mlad", hladno je rekla Morgoza, "i ima dovoljno vremena da začne deset sinova. Zašto misliš da mu već sad treba naslednik?"
<BR>&nbsp;&nbsp;&nbsp;&nbsp;&nbsp;Lot je slegnuo ramenima. "Sudbina je nepredvidiva", rekao je. "Artura kao da u bitkama štiti čarolija - i ne sumnjam da Gospa od Jezera ima nešto sa tim, neka je prokleta - a Gaven je strašno odan svome kralju. Ali sudbina može da okrene leđa Arturu, i ako taj dan dođe, voleo bih da Gaven bude najbliži prestolu. Razmisli dobro, Morgoza; život novorođenčeta je nesiguran. Možda bi valjalo da zamoliš svoju Boginju da mali vojvoda od Kornvola ne udahne drugi dah."
<BR>&nbsp;&nbsp;&nbsp;&nbsp;&nbsp;"Kako bih mogla to da učinim Morgani? Pa ona mi je kao kćer!"
<BR>&nbsp;&nbsp;&nbsp;&nbsp;&nbsp;Lot je nežno zagolicao ženu pod bradom. "Ti si majka puna ljubavi, Morgoza, inače te ne bih voleo. Ali ne verujem da Morgana jako želi to dete. Čuo sam je kako govori da žali što ga nije pobacila..."
<BR>&nbsp;&nbsp;&nbsp;&nbsp;&nbsp;"Bila je bolesna i umorna", ljutito je rekla Morgoza. "Zar misliš da ja nisam govorila takve stvari, kad god bi mi dosadilo da guram okolo ogromnu stomačinu? Sve žene to govore u poslednjim mesecima trudnoće."
<BR>&nbsp;&nbsp;&nbsp;&nbsp;&nbsp;"Ipak, ako se Morganino dete rodi mrtvo, mislim da ne bi previše žalila za njim. A ne bi trebala ni ti."
<BR>&nbsp;&nbsp;&nbsp;&nbsp;&nbsp;Morgoza je počela da brani rođaku: "Ona je dobra prema našem Garetu, pravi mu igračke i priča mu priče. Sigurna sam da će biti dobra majka i svome detetu."
<BR>&nbsp;&nbsp;&nbsp;&nbsp;&nbsp;"Ipak, nama nije u interesu da Morgana shvati kako je njen sin Arturov nasledinik." Lot je zagrlio Morgozu. "Slušaj, mila, ti i ja imamo četvoricu sinova, i kada svi budu odrasli, svakako će se zavaditi - Lotija nije dovoljno veliko kraljevstvo za sve njih! Ali ako Gaven postane Vrhovni kralj, onda će se naći kraljevstvo za svakog od njih."
<BR>&nbsp;&nbsp;&nbsp;&nbsp;&nbsp;Polako je klimala glavom. Lot nije voleo Artura, kao što nije ni Utera; ali nikada ne bi pomislila da je toliko nemilosrdan. "Znači, tražiš da ubijem njeno dete čim se rodi?"
<BR>&nbsp;&nbsp;&nbsp;&nbsp;&nbsp;"Ona je naša rođaka i moj gost", rekao je Lot, "i stoga nam je svetinja. Ne bih želeo da na mene padne kletva čedomora. Kažem ti samo ovo - život novorođenčeta je krhak, osim ako se o njemu vrlo pažljivo stara, a ako Morgani bude teško, valjalo bi da niko nema vremena da se stara o bebi."
<BR>&nbsp;&nbsp;&nbsp;&nbsp;&nbsp;Morgoza je stegnula zube i okrenula mu leđa. "Moram da idem kod nje."
<BR>&nbsp;&nbsp;&nbsp;&nbsp;&nbsp;Lot se iza nje smešio. "Dobro razmisli šta sam ti rekao, ženo."
<BR>&nbsp;&nbsp;&nbsp;&nbsp;&nbsp;U maloj odaji bila je spremljena vatra za žene; nad ognjištem se krčkao kotao kaše, jer noć će biti duga. Bila je spremljena sveža slama. Morgoza je zaboravila, kao i sve žene zadovoljne svojom decom, užase porođaja, ali od pogleda na svežu slamu zacvokotala je i stresla se. Morgani su obukli komotnu haljunu, a kosa joj je visila niz leđa, raspuštena; hodala je sobom gore-dole, oslonjena o Meganinu ruku. Sve je imalo prizvuk svečanosti, i zaista je i bilo svečanost za druge žene. Morgoza je prišla rođaci i uzela je pod ruku.
<BR>&nbsp;&nbsp;&nbsp;&nbsp;&nbsp;"Hodi, malo ćeš hodati sa mnom, a Megan će poći da spremi pelene za bebu", rekla je. Morgana ju je pogledala, i Morgoza je pomislila da devojčine oči izgledaju kao kod životinje u klopci, koja čeka lovčevu ruku da joj prereže grlo.
<BR>&nbsp;&nbsp;&nbsp;&nbsp;&nbsp;"Hoće li dugo trajati, tetka?"
<BR>&nbsp;&nbsp;&nbsp;&nbsp;&nbsp;"Hajde, hajde, ne smeš da misliš mnogo unapred", nežno je rekla Morgoza. "Ako već moraš, pomisli da si se, zapravo, porađala čitavog dana, pa će sada ići sve brže." Ali u sebi je mislila drugačije. Neće joj biti lako, tako je sitna, a nije želela da rodi dete; svakako je čeka duga i teška noć...
<BR>&nbsp;&nbsp;&nbsp;&nbsp;&nbsp;Potom se setila da Morgana ima Vid i da je ne vredi lagati. Potapšala ju je po bledom obrazu. "Nije važno, dete, dobro ćemo te paziti. Uvek dugo traje s prvim detetom - niko ne voli da napusti udobno gnezdo - ali učinićemo sve što možemo. Je li neko doneo mačku?"
<BR>&nbsp;&nbsp;&nbsp;&nbsp;&nbsp;"Mačku? Jeste, tu je, ali zašto, tetka?" upitala je Morgana.
<BR>&nbsp;&nbsp;&nbsp;&nbsp;&nbsp;"Zato, malena, što ako si ikada videla mačku kako se maci, znaš da ona za to vreme prede, a ne vrišti od bola, i možda će ti njeno zadovoljstvo pri rađanju pomoći da manje osećaš bolove", rekla je Morgoza, gladeći malo, čupavo stvorenje. "Ovu magiju za porođaj možda u Avalonu nisi videla. Da, sada možeš da sedneš i malo se odmoriš; i drži mačku u krilu." Gledala je Morganu kako za trenutak mirno miluje mačku, ali potom se opet previla od oštrog bola, i Morgoza ju je brzo naterala da ustane i nastavi da hoda. "Sve dok budeš mogla - tako ide brže", rekla je.
<BR>&nbsp;&nbsp;&nbsp;&nbsp;&nbsp;"Umorna sam, tako sam umorna..." mrmljala je Morgana, privijajući se uz Morgozu, lica izobličenog kao da će zaplakati. "Volela bih da je majka ovde..." i brzo se ujela za usnu, kao da je požalila zbog trenutka slabosti, a onda je počela da polako korača, gore-dole po pretrpanoj sobi.
<BR>&nbsp;&nbsp;&nbsp;&nbsp;&nbsp;Sati su se polako vukli. Neke žene su spavale, ali bilo ih je dovoljno da se stalno smenjuju u hodanju uz Morganu, koja je vremenom postajala sve uplašenija i bleđa. Izišlo je sunce, a babice još nisu dozvolile Morgani da legne u slamu, mada je bila toliko umorna da se spoticala i jedva je koračala. U jednom trenutku rekla bi da joj je hladno i umotala bi se u krzneni ogrtač; sledećeg časa bi ga zbacila, tvrdeći da sva gori. Neprekidno je povraćala, tako da je na kraju izbacivala samo zelenu žuč; nikako nije mogla da se zaustavi, mada su je terali da pije tople biljne napitke koje je žedno iskapljivala. Ali potom bi ponovo počinjala da povraća, a Morgoza, koja ju je posmatrala, neprekidno misleći na Lotove reči, pitala se ima li potrebe da razmišlja hoće li ga poslušati ili neće... moglo se desiti da Morgana ne preživi ovakav porođaj.
<BR>&nbsp;&nbsp;&nbsp;&nbsp;&nbsp;Na kraju više nije mogla da hoda, pa su je pustili da legne, dahćući i grizući usne od sve jačih bolova; Morgoza je kleknula kraj nje, držeći je za ruku dok su se sati vukli. Podne je već davno prevalilo kad ju je Morgoza tiho upitala: "Da li je on - otac deteta - mnogo krupniji od tebe? Ponekad, kad se beba tako dugo rađa, to znači da se umetnula na oca i da je prevelika za majku."
<BR>&nbsp;&nbsp;&nbsp;&nbsp;&nbsp;Upitala se, kao i više puta ranije, ko je otac tog deteta. Videla je kako je na Arturovom krunisanju Morgana gledala Lanseleta; ako je dete njegovo, to bi moglo da objasni zašto je Vivijen bila toliko besna, pa je sirota Morgana morala da pobegne iz Avalona... Tokom svih ovih meseci Morgana nije ni pomenula razloge zbog kojih je napustila hram, a za dete je rekla samo to da je začeto kraj Beltanskih vatri. Vivijen je bila toliko nežna prema Morgani da joj ne bi dozvolila da zatrudni sa bilo kim...
<BR>&nbsp;&nbsp;&nbsp;&nbsp;&nbsp;Ali ako se Morgana pobunila protiv sudbine koja joj je određena, ako je uzela Lanseleta za ljubavnika, ili ga je zavela za vreme Beltana, to bi objasnilo zašto je Vivijenina sveštenica, odabrana za narednu Gospu od Jezera, pobegla iz Avalona.
<BR>&nbsp;&nbsp;&nbsp;&nbsp;&nbsp;Ali Morgana je opet izvrdala. "Nisam mu videla lice; došao mi je kao Rogati", rekla je, i Morgoza je znala, sa ono malo Vida što je imala, da je mlada žena laže. Zašto?
<BR>
<BR>&nbsp;&nbsp;&nbsp;&nbsp;&nbsp;Sati su se vukli. Morgoza je jednom izišla u glavnu salu, gde su se Lotovi ljudi kockali. Lot je sedeo i gledao ih, držeći u krilu jednu od Morgozinih mladih sluškinja i poigravajući se njenim grudima; kad je Morgoza ušla, devojka je uplašeno podigla pogled i pokušala da ustane, ali Morgoza je slegnula ramenima. "Ostani gde si; nisi nam potrebna kao babica, a barem večeras ću ostati kraj svoje rođake i neću imati vremena da se svađam sa tobom oko mesta u njegovom krevetu. Sutra će možda biti drugačije." Devojka je pognula glavu, pocrvenevši. "Kako ide Morgani, mila?" upitao je Lot.
<BR>&nbsp;&nbsp;&nbsp;&nbsp;&nbsp;"Nije dobro", reklaje Morgoza. "Meni nikada nije bilo tako teško." Potom je besno povikala: "Jesi li urekao moju rođaku da se ne bi podigla iz porodiljske postelje?"
<BR>&nbsp;&nbsp;&nbsp;&nbsp;&nbsp;Lot je odmahnuo glavom. "Ti su zadužena za magiju u ovom kraljevstvu, gospo. Ne želim Morgani nikakvo zlo. Sam Bog zna da bi bilo šteta izgubiti jednu lepu ženu - a Morgana je sasvim lepa, uprkos oštrom jeziku! Ona je, uostalom, tvoja rođaka, mila, a to samo čini stvari nezgodnije..."
<BR>&nbsp;&nbsp;&nbsp;&nbsp;&nbsp;Morgoza se osmehnula mužu. Ma kakve lepe igračke birao za krevet - a devojka koju je držao u krilu bila je upravo to - znala je da se njih dvoje dobro slažu.
<BR>&nbsp;&nbsp;&nbsp;&nbsp;&nbsp;"Gde je Morgana, majko?" upitao je Garet. "Rekla je da će mi danas izdeljati još jednog viteza za igranje!"
<BR>&nbsp;&nbsp;&nbsp;&nbsp;&nbsp;"Bolesna je, sine." Morgoza je duboko uzdahnula, jer ponovo ju je obuzela teška strepnja.
<BR>&nbsp;&nbsp;&nbsp;&nbsp;&nbsp;"Uskoro će ozdraviti", rekao je Lot, "a onda ćeš imati malog rođaka da se igra sa tobom. Biće ti usvojeni brat i prijatelj - imamo izreku koja keže da rođačke veze traju tri kolena, a usvojeničke sedam, a pošto će ti Moganin sin biti ovoje, biće ti mnogo više od brata."
<BR>&nbsp;&nbsp;&nbsp;&nbsp;&nbsp;"Biće mi drago da imam druga", rekao je Garet. "Agraven me zavitlava i naziva me glupom bebom, i kaže da sam suviše veliki za drvene vitezove!"
<BR>&nbsp;&nbsp;&nbsp;&nbsp;&nbsp;"Pa, Morganin sin biće ti drug, kada malo odraste", rekla je Morgoza. "Prvo će ličiti na kučence, dok ne otvori oči, ali za godinu ili dve biće dovoljno velik da se igrate zajedno. Ali Boginja sluša molitve male dece, sine, i zato treba da se moliš Boginji da te čuje i podari Morgani jakog i zdravog sina, a ne da joj se prikaže kao Smrt..." i tu je počela da plače. Garet je začuđeno gledao majčine suze. "Je li tako loše, mila?" upitao je Lot.
<BR>&nbsp;&nbsp;&nbsp;&nbsp;&nbsp;Morgoza je klimnula glavom. No, nije bilo potrebe da plaši dete. Obrisala je oči krajem suknje.
<BR>&nbsp;&nbsp;&nbsp;&nbsp;&nbsp;Garet je podigao pogled. "Molim te, draga Boginjo, podari mojoj rođaci Morgani snažnog sina, pa da odsrastemo i zajedno budemo vitezovi."
<BR>&nbsp;&nbsp;&nbsp;&nbsp;&nbsp;Morgoza je morala da se nasmeje i pogladi ga po bucmastom obrazu. "Takvu molitvu Boginja će sigurno uslišiti. Sada moram da se vratim Morgani."
<BR>&nbsp;&nbsp;&nbsp;&nbsp;&nbsp;Ali dok je izlazila iz sale, osećala je na sebi Lotov pogled, i setila se šta joj je ranije rekao - da bi za sve njih bilo bolje da Morganin sin ne ostane u životu.
<BR>&nbsp;&nbsp;&nbsp;&nbsp;&nbsp;Bila bih zadovoljna i da Morgana preživi sve ovo, pomislila je i prvi put je požalila što tako malo zna o magiji Avalona, sada, kada joj je potrebna neka čarolija kojom bi olakšala muke Morgani. Devojci je tako teško, tako strašno, nijedan njen porođaj nije se mogao porediti sa ovim...
<BR>&nbsp;&nbsp;&nbsp;&nbsp;&nbsp;Vratila se u žensku sobu. Babice su sada naterale Morganu da kleči u slami, kako bi pomogla detetu da isklizne iz materice; ali ona je visila između njih potpuno beživotno, pa su dve žene morale da je pridržavaju. Sada je isprekidano vrištala, povremeno grizući usne kako bi savladala krike, pokušavajući da bude hrabra. Morgoza je prišla i kleknula kraj Morgane u okrvavljenu slamu; pružila je ruke, i Morgana ih je zgrabila, gledajući u Morgozu gotovo bez prepoznavanja.
<BR>&nbsp;&nbsp;&nbsp;&nbsp;&nbsp;"Majko!" uzviknula je. "Majko, znala sam da ćeš doći..."
<BR>&nbsp;&nbsp;&nbsp;&nbsp;&nbsp;Potom joj se lice ponovo zgrčilo i zabacila je glavu, usta izobličenih od bezglasnog vriska. Oglasila se Megan. "Držite je, gospo - ne, nego iza leđa, tako, držite je uspravno..." i Morgoza je uhvatila Morganu ispod ruku, osećajući kako devojka drhti, grči se i jeca dok se borila i otimala, slepo, da ih se oslobodi. Više nije bila u stanju da im pomaže, čak ni da ih pusti da učine što god mogu, nego je glasno vrištala kad god bi je dodirnule. Morgoza je zažmurila, ne želeći da gleda dok je svom snagom držala Morganino krhko telo koje se grčilo. Ponovo je vrisnula: "Majko! Majko!", ali Morgoza nije znala da li priziva Igrenu ili Boginju. Potom se skljokala u Morgozino naručje, gotovo onesvešćena; u sobi se osetio oštar zadah krvi, i Megan je podigla nešto tamno i naborano.
<BR>&nbsp;&nbsp;&nbsp;&nbsp;&nbsp;"Pogledajte, gospo Morgana", rekla je, "imate divnog sina...", a potom se nagnula nad njim, duvajući u malena usta. Začuo se oštar, besan zvuk, krik novorođenčeta besnog što se našlo u hladnom svetu van majke.
<BR>&nbsp;&nbsp;&nbsp;&nbsp;&nbsp;Ali Morgana je ležala u Morgozinom naručju, potpuno iscrpljena, i nije imala snage ni da otvori oči i pogleda svoje dete.
<BR>
<BR>&nbsp;&nbsp;&nbsp;&nbsp;&nbsp;Beba je bila oprana i povijena; Morgana je popila šolju vrelog mleka sa medom i sa travama protiv krvarenja, i sada je ležala dremajući, umorna, i nije se čak ni promeškojila kada se Morgoza sagnula da je poljubi u čelo.
<BR>&nbsp;&nbsp;&nbsp;&nbsp;&nbsp;Preživeće i ozdraviće, mada Morgoza nikada nije videla tako težak porođaj, i bilo je neobično što će i majka i dete ostati živi. A babica je rekla da je, posle ovolikih teškoća, malo verovatno da će Morgana ikada više začeti. Što je sasvim dobro, pomislila je Morgoza. Sada je shvatila da su njeni porođaji, koji nisu bili nimalo laki, bili sitnica u poređenju sa ovim.
<BR>&nbsp;&nbsp;&nbsp;&nbsp;&nbsp;Podigla je povijeno dete i zagledala se u maleno lice. Izgleda da je lepo disao, mada ponekad, kada dete ne zaplače odmah nego mu treba disati u usta, kasnije ponovo prestane da diše i umre. Ali dečačić je imao zdravu ružičastu boju, čak su mu i noktići bili ružičasti. Tamna kosa, potpuno ravna, fine tamne maljice na rukama i nogama - da, ovo je dete vilinske loze, kao i Morgana. Možda je zaista Lanseletov sin, i stoga dvostruko bliži Arturovom prestolu.
<BR>&nbsp;&nbsp;&nbsp;&nbsp;&nbsp;Dete bi smesta trebalo predati dojilji... i tu je Morgoza počela da okleva. Nesumnjivo će, kad se malo odmori, Morgana želeti da uzme i podoji svoje dete; uvek tako biva, ma koliko porođaj bio težak. A što je bio teži, to više majka uživa u negovanju svoje bebe; što se više mučila, više oseća ljubav i divljenje kada joj se beba konačno nađe na grudima.
<BR>&nbsp;&nbsp;&nbsp;&nbsp;&nbsp;A potom je i nehotice pomislila na Lotove reči: Ako želim da vidim Gavena na prestolu, to dete mu stoji na putu. Nije želela da ga sluša dok je to govorio, ali sada, dok je zaista držala dete u rukama, nije mogla da potisne misao da ne bi bilo loše ako bi dadilja slučajno suviše pritisnula dete ili ako bi bilo preslabo da sisa. A ako ga Morgana uopšte ne uzme u ruke niti ga podoji, neće joj biti suviše žao; ispašće da je bila volja Boginje da ne preživi...
<BR>&nbsp;&nbsp;&nbsp;&nbsp;&nbsp;Želim samo da je poštedim tuge...
<BR>&nbsp;&nbsp;&nbsp;&nbsp;&nbsp;Morganino dete, verovatno i Lanseletovo, sa dvostrukim nasleđem kraljevske loze Avalona... ako se Arturu nešto desi, narod će prihvatiti ovo dete za vladara.
<BR>&nbsp;&nbsp;&nbsp;&nbsp;&nbsp;Ali nije bila sigurna da je to Lanseletovo dete.
<BR>&nbsp;&nbsp;&nbsp;&nbsp;&nbsp;I mada je Morgoza rodila četiri sina, Morgana je bila ona devojčica koju je mazila i pazila kao lutku, i nosila je u naručju; češljala ju je, umivala i donosila joj poklone. Može li to da učini Morganinom detetu? Ko može reći da Artur neće imati deset sinova od svoje kraljice, ko god da ona bila?
<BR>&nbsp;&nbsp;&nbsp;&nbsp;&nbsp;Ali Lanseletov sin... da, Lanseletovog sina bi bez kajanja mogla da prepusti smrti. Lanselet nije bio bliži rođak Arturu nego Gaven, ali Artur ga je ipak više voleo i stalno se savetovao sa njim. Baš kao što je ona uvek bila u Vivijeninoj senci, zanemarena sestra, preskočena u korist Vrhovne kraljice - nikada nije oprostila Vivijeni što je za Utera odabrala Igrenu - isto tako će odani Gaven uvek biti u senci prodornijeg Lanseleta. Ako se Lanselet poigrao sa Morganom ili je obeščastio, to je samo razlog više da ga mrzi.
<BR>&nbsp;&nbsp;&nbsp;&nbsp;&nbsp;Jer nije bilo razloga da Morgana nosi Lanseletovo kopile u tajnosti i tuzi. Zar Vivijen misli da je njen dragi sin možda suviše dobar za Morganu? Morgoza je znala da je devojka krišom preplakala sve ove duge mesece; je li bila bolesna od ljubavi i napuštena?
<BR>&nbsp;&nbsp;&nbsp;&nbsp;&nbsp;Vivijen, prokleta bila, koristi živote kao kockice za igru! Bacila je Igrenu Uteru u naručje, ni ne pomislivši na Gorloasa, uzela je Morganu za Avalon; hoće li upropastiti i Morganin život?
<BR>&nbsp;&nbsp;&nbsp;&nbsp;&nbsp;Kad bi samo mogla da bude sigurna da je ovo Lanseletovo dete!
<BR>&nbsp;&nbsp;&nbsp;&nbsp;&nbsp;Kao što je žalila, dok se Morgana porađala, što ne poznaje dovoljno magije da joj olakša muke, tako je sada zažalila što ne zna odgovarajuće čarolije. Dok je živela u Avalonu, nije je zanimalo niti je imala upornosti da proučava druidsku mudrost. No ipak, pošto ju je odgajala Vivijen, naučila je ponešto od sveštenica koje su je mazile i razmazile; usput i ne razmišljajući, da bi udovoljile detetu, pokazale su joj neke jednostavije čarolije i magije.
<BR>&nbsp;&nbsp;&nbsp;&nbsp;&nbsp;Pa, sada bi mogla da ih upotrebi. Zatvorila je vrata sobe i potpalila novu vatru; odsekla je tri vlasi meke dečije kose, a potom se sagnula nad usnulom Morganom da i njoj odreže nekoliko vlasi. Ubola je detetu prst svojim makazicama, brzo ga uljuljkavši da utiša ljutitu dreku; potom je ubacila tajne trave u vatru zajedno sa kosom i krvlju, šapnula reč koju je znala i zagledala se u plamen.
<BR>&nbsp;&nbsp;&nbsp;&nbsp;&nbsp;I ostala bez daha kada se plamen uskovitlao, pa zamro, i kada se u nju za trenutak zagledalo lice - mlado lice, okruženo plavom kosom i poluzaklonjeno rogovljem koje je bacalo senku preko plavih očiju tako nalik na Uterove...
<BR>&nbsp;&nbsp;&nbsp;&nbsp;&nbsp;Morgana je govorila istinu kada je rekla da joj je došao kao Rogati Bog; a ipak je lagala... Morgana je morala da zna; upriličili su Sveti Brak za Artura, pre nego što je krunisan. Je li Vivijen planirala i ovo, dete koje će biti rođeno sa dvostrukim nasleđem kraljevske loze?
<BR>&nbsp;&nbsp;&nbsp;&nbsp;&nbsp;Začula je tihi zvuk iza sebe i podigla pogled, pravo u Morganu koja se nekako podigla na noge i sada je stajala kraj kreveta, grčevito se pridržavajući, bleda kao smrt.
<BR>&nbsp;&nbsp;&nbsp;&nbsp;&nbsp;Usne su joj se jedva micale; samo tamne oči, duboko upale od patnje, blistale su od plamena, zagledane u magične predmete spuštene na pod pred ognjištem. "Morgoza", rekla je, "zakuni mi se - ako me voliš, zakuni mi se - da nećeš ovo reći ni Lotu ni ikome drugom! Zakuni se, ili ću te prokleti svim kletvama koje znam!"
<BR>&nbsp;&nbsp;&nbsp;&nbsp;&nbsp;Morgoza je spustila dete u kolevku i okrenula se Morgani, uhvativši je za ruku da je povede nazad u krevet.
<BR>&nbsp;&nbsp;&nbsp;&nbsp;&nbsp;"Hodi, lezi, odmori se, malena - moramo da razgovaramo o ovom. Artur! Zašto? Je li to Vivijenino delo?"
<BR>&nbsp;&nbsp;&nbsp;&nbsp;&nbsp;Morgana je ponovila, još uznemirenija. "Zakuni se da nećeš ništa reći! Zakuni se da nećeš više govoriti! Zakuni se! Zakuni se!" Oči su joj divlje blistale. Morgoza se zagledala u nju, uplašena da će pasti u groznicu.
<BR>&nbsp;&nbsp;&nbsp;&nbsp;&nbsp;"Morgana, dete..."
<BR>&nbsp;&nbsp;&nbsp;&nbsp;&nbsp;"Zakuni se! Ili ću te prokleti vetrom i vatrom, morem i kamenom..."
<BR>&nbsp;&nbsp;&nbsp;&nbsp;&nbsp;"Ne!" Morgoza ju je prekinula, uhvativši je za ruke u pokušaju da je smiri. "Evo, kunem se, kunem se."
<BR>&nbsp;&nbsp;&nbsp;&nbsp;&nbsp;A nije želela da se zakune. Trebalo je da odbijem, pomislila je, trebalo da da razgovaram sa Lotom... ali bilo je prekasno, sad se već zaklela... a nije nimalo želela da je prokune sveštenica iz Avalona.
<BR>&nbsp;&nbsp;&nbsp;&nbsp;&nbsp;"A sad mirno lezi", tiho je rekla. "Moraš da spavaš, Morgana." Devojka je sklopila oči, a Morgoza je sedela kraj nje i zamišljeno joj gladila ruku. Gaven je Arturov čovek, ma šta se desilo, razmišljala je. Lot se neće okoristiti ako on dospe na presto. Ovo - ma koliko Artur imao sinova, ovo mu je prvenac. Artur je odgajen kao hrišćanin i stalo mu je da vlada hrišćanima; smatraće dete plodom rodoskrvnuća i stoga sramotom. Dobro je znati neku ružnu tajnu o kralju. Uostalom, mada volim Lota, postarala sam se da doznam određene pojedinosti o njegovim gresima i podlostima.
<BR>
<BR>&nbsp;&nbsp;&nbsp;&nbsp;&nbsp;Dete se probudilo u kolevci i zaplakalo. Morgana, kao i sve majke kada se dete oglasi, otvorila je oči na taj zvuk. Bila je preslaba i da se pomeri, ali je šapnula: "Moja beba - je li to moja beba? Morgoza, želim da uzmem moju bebu u ruke."
<BR>&nbsp;&nbsp;&nbsp;&nbsp;&nbsp;Morgoza se sagnula da podigne mali zavežljaj iz kolevke, ali je zastala; ako Morgana jednom uzme dete, poželeće da ga podoji, zavoleće ga, počeće da se brine za njegovo dobro. Ali ako dete bude predato dojilji pre nego što ga majka i vidi... pa, onda neće osećati prema njemu gotovo ništa, i mali će zaista postati pravi sin svojih usvojenih roditelja. Bilo je sasvim dobro gajiti Arturovog prvorođenog sina, sina koga se ne usuđuje da prizna, tako da oseća najdublju odanost prema Lotu i Morgozi kao prema pravim roditeljima; tako će mu braća biti Lotovi sinovi, a ne deca koju će Artur možda imati kad se oženi.
<BR>&nbsp;&nbsp;&nbsp;&nbsp;&nbsp;Niz Morganino lice su tekle suze. "Daj mi moju bebu, Morgoza", preklinjala je, "daj mi da je uzmem u ruke, želim da ga vidim..."
<BR>&nbsp;&nbsp;&nbsp;&nbsp;&nbsp;Morgoza je odgovorila nežno ali nepokolebljivo. "Ne, Morgana; nisi dovoljno snažna da ga držiš, a kamoli da ga dojiš. Osim toga", brzo je smišljala laž za devojku koja nema pojma o gajenju dece, "ako ga uzmeš makar jednom, neće pristati na dojiljine grudi, i zato joj ga moramo odmah odneti. Možeš ga uzeti kada budeš malo snažnija i kada počne dobro da sisa." I, mada je Morgana zaplakala i pružila ruke, jecajući, Morgoza je iznela dete iz sobe. A sad, pomislila je, ovo će biti Lotov posinak i uvek ćemo imati oružje protiv Vrhovnog kralja. A udesila sam i da Morgana, kada prezdravi, ne mari mnogo za njega i da bude zadovoljna da mi ga prepusti.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
