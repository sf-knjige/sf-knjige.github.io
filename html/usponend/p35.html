<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>31.
<P>&nbsp;&nbsp;&nbsp;&nbsp;&nbsp;Slagao sam vas.
<BR>&nbsp;&nbsp;&nbsp;&nbsp;&nbsp;Rekao sam na početku ove pripovesti da nisam bio sa njom kada se Anea suočila sa svojom sudbinom - navevši vas na pomisao da ne znam kakva je ta sudbina mogla da bude - a ponovio sam to i pre nekoliko perioda spavanja kada sam zapisao ono što sam sa izvesnošću smatrao poslednjim delom iste te pripovesti.
<BR>&nbsp;&nbsp;&nbsp;&nbsp;&nbsp;Ali slagao sam omaškom, kao što bi mogao da kaže neki sveštenik Crkve.
<BR>&nbsp;&nbsp;&nbsp;&nbsp;&nbsp;Slagao sam zato što nisam hteo o tome da raspravljam, da to opisujem, ponovo preživljavam, verujem u to. Ali sada znam da sve to moram da učinim. Preživljavao sam to svakog sata svog utamničenja u ovom zatvoru u Šredingerovoj kutiji za mačke. Verovao sam to od trenutka kada sam podelio to iskustvo sa svojom dragom prijateljicom, sa mojom milom Aneom.
<BR>&nbsp;&nbsp;&nbsp;&nbsp;&nbsp;Znao sam i pre nego što su me poslali izvan Pacemovog sistema kakva je bila sudbina moje mile devojke. Pošto sam verovao to i iznova preživljavao, dugujem istini ove pripovesti i sećanju na našu ljubav da o tome govorim i da to opišem.
<BR>&nbsp;&nbsp;&nbsp;&nbsp;&nbsp;Sve mi se to vratilo dok sam bio drogiran i miran, vezan u rezervoaru za visoku gravitaciju robotskog šatla, jedan sat posle mog desetominutnog suđenja pred Inkvizicijom na asteroidu sa bazom Paksa, deset svetlosnih minuta od Pacema. Znao sam čim sam čuo, osetio i video te stvari, da su one stvarne, da se dešavaju u trenutku kada i ja u njima učestvujem, i da mi je samo bliskost sa Aneom i sporo napredovanje u učenju jezika živih omogućilo tako moćno saučestvovanje. Kada je to okončano, počeo sam da vrištim u rezervoaru za visoku gravitaciju, kidam pupčanike za održavanje života i udaram po oplati glavom i pesnicama, sve dok se vodom ispunjen rezervoar nije zacrveneo od moje krvi. Pokušao sam da strgnem osmotsku masku koja mi je prekrivala lice kao neki parazit koji mi je usisavao dah; nisam mogao. Puna tri sata vrištao sam i protestovao, udarcima dovodio sebe, u najboljem slučaju, u polusvesno stanje, preživljavajući ponovo hiljadu puta trenutke u kojima sam učestvovao sa Aneom i vrišteći od bola hiljadu puta, a onda mi je robotski brod ubrizgao droge za uspavljivanje kroz pijavičaste pupčanike, rezervoar za visoku gravitaciju se ispraznio i ja sam odlebdeo u kriogensku fugu kada je bakljobrod stigao do tačke translacije za skok u obližnji sistem Armagasta.
<BR>&nbsp;&nbsp;&nbsp;&nbsp;&nbsp;Probudio sam se u Šredingerovoj kutiji za mačke. Robotski brod me je ukrcao u energetski zaštićeni satelit i lansirao ga bez ljudskog posredovanja. Nekoliko trenutaka, nisam imao orijentaciju i verovao sam da su trenuci podeljeni sa Aneom bili samo noćna mora. Onda me je stvarnost tih trenutaka opet preplavila i ja sam ponovo zavrištao. Verujem da sam nekoliko meseci bio potpuni bezumnik.
<BR>&nbsp;&nbsp;&nbsp;&nbsp;&nbsp;Evo šta me je oteralo u ludilo.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Aneu su takođe odneli okrvavljenu i u nesvesti iz bazilike Svetog Petra, ali za razliku od mene, ona se sutradan nije probudila ni pod drogama, ni izolovana. Došla je svesti - a to buđenje sam podelio sa njom jasnije od bilo kog sopstvenog sećanja, oštro i stvarno kao drugi sloj čulnih utisaka - u nekoj ogromnoj kamenoj prostoriji, okrugloj, prečnika oko trideset metara, sa tavanicom pedeset metara iznad kamenog poda. U tavanicu je bilo ugrađeno svetlucavo mutno staklo koje je odavalo utisak svetlarnika, mada je Anea pretpostavila da je to samo opsena i da je prostorija duboko unutar neke veće građevine.
<BR>&nbsp;&nbsp;&nbsp;&nbsp;&nbsp;Medicinari su mene sredili za desetominutno suđenje dok sam bio u nesvesti, ali Aneine rane niko nije ni pipnuo: leva strana lica bila joj je bolna, naduvena od modrica, odeća joj je bila iscepana sa tela i bila je naga, usne su joj bile natečene, levo oko gotovo zatvoreno - mogla je da gleda njime samo s naporom, a desnim okom je videla zamućeno, zbog kontuzije - i imala je posekotine na grudima, butinama, podlaktici i trbuhu. Neke od tih posekotina zatvorile su se ugrušcima, ali nekoliko ih je bilo toliko duboko da su im trebale kopče koje joj niko nije stavio. I dalje su krvarile.
<BR>&nbsp;&nbsp;&nbsp;&nbsp;&nbsp;Bila je vezana za nešto što je izgledalo kao zarđali gvozdeni kostur od ukrštenog metala koji je visio o lancima sa visoke tavanice i koji joj je omogućavao da osloni težinu o njega, ali ju je i dalje držao gotovo uspravno, tako da su joj ruke stajale nisko duž zarđalih nosača, gotovo okomita zvezda od hladnog metala obešena u vazduhu, gde su joj ručni zglobovi i gležnjevi grubo bili okovani i pričvršćeni klinovima za ram. Nožni prsti visili su joj desetak centimetara iznad rešetkastog poda. Mogla je da pomera glavu. U okrugloj prostoriji su se, izuzev toga, nalazila samo još dva predmeta. Široka korpa za otpatke stajala je desno od stolice. U korpi je bila plastična obloga. Takođe, sa desne strane zvezde nalazila se zarđala metalna tacna sa različitim instrumentima: drevnim zubarskim alatom i kleštima, cirkularnim sečivima, skalpelima, testerama za kosti, dugačkim hvataljkama, komadima žice sa šiljcima u razmacima od po tri centimetra, makazama dugačkih sečiva, kraćim, nazubljenim makazama, bočicama sa tamnom tečnošću, tubama kreme, iglama, debelim koncima i maljem. Još je više uznemiravala okrugla rešetka prečnika oko dva i po metra ispod nje, kroz koju je mogla da vidi desetak malih, plavih plamenova koji su goreli kao reflektori. Osećao se slab miris prirodnog gasa.
<BR>&nbsp;&nbsp;&nbsp;&nbsp;&nbsp;Anea je oprobala vezove - nisu ni najmanje popuštali - osetila kako joj ozleđeni ručni zglobovi i gležnjevi pulsiraju pri tim pokušajima i naslonila glavu natrag na gvozdeni nosač, da sačeka. Kosa joj je tamo bila ulepljena i osećala je ogromnu čvorugu visoko na skalpu i još jednu u podnožju lobanje. Osetila je mučninu i usredsredila se na nastojanje da se ne ispovraća.
<BR>&nbsp;&nbsp;&nbsp;&nbsp;&nbsp;Nekoliko minuta kasnije, otvorila su se skrivena vrata u kamenom zidu i unutra je ušla Radamant Nemes i prišla mestu odmah iza rešetke, desno od Anee. Druga Radamant Nemes ušla je i stala sa Aneine leve strane. Još dve Nemes ušle su i zauzele mesta dalje pozadi. Nisu progovarale. Anea im se nije obraćala.
<BR>&nbsp;&nbsp;&nbsp;&nbsp;&nbsp;Posle par minuta, Džon Domeniko kardinal Mustafa zatrepereo je i pojavio se - njegova holografska slika u prirodnoj veličini bila je savršena izuzev činjenice da je kardinal sedeo na stolici koja nije bila predstavljena hologramom, tako da se činilo da lebdi u vazduhu. Mustafa je izgledao mlađe i zdravije nego na T'ien Šanu. Nekoliko sekundi kasnije, pridružio mu se i holo masivnijeg kardinala u crvenoj odori, a zatim i holo mršavog sveštenika tuberkulozne pojave. Trenutak posle toga, neki visoki, zgodni muškarac odeven sasvim u sivo, ušao je kroz fizička vrata u zidu u fizičku tamnicu i stao kraj holoa. Mustafa i drugi kardinal nastavili su da sede na nevidljivim stolicama dok su holo monsinjora i fizički prisutan čovek u sivom stajali iza stolica kao sluge.
<BR>&nbsp;&nbsp;&nbsp;&nbsp;&nbsp;"Č. Anea", reče veliki inkvizitor, "dozvoli mi da ti predstavim vatikanskog državnog sekretara, njegovu eminenciju kardinala Lurdusamija, njegovog ađutanta monsinjora Lukasa Odija i našeg cenjenog savetnika Albeda."
<BR>&nbsp;&nbsp;&nbsp;&nbsp;&nbsp;"Gde sam?" upita Anea. Morala je ponovo da pokuša da izgovori tu rečenicu, zbog natečenih usana i ozleđene vilice.
<BR>&nbsp;&nbsp;&nbsp;&nbsp;&nbsp;Veliki inkvizitor se osmehnu. "Odgovorićemo za koji trenutak na sva tvoja pitanja, draga moja. A onda ćeš ti odgovoriti na sva naša. To ti jemčim. Da odgovorim na tvoje prvo pitanje: nalaziš se u najdubljoj... ovaj... sobi za razgovore... u kaštelu Sant'Anđelo, na desnoj obali Novog Tibra, kraj mosta Sant'Anđelo, veoma blizu Vatikana, i dalje na svetu Pacemu."
<BR>&nbsp;&nbsp;&nbsp;&nbsp;&nbsp;"Gde je Rol?"
<BR>&nbsp;&nbsp;&nbsp;&nbsp;&nbsp;"Rol?" upita veliki inkvizitor. "Oh, misliš na svog krajnje beskorisnog telohranitelja. U ovom trenutku, mislim da je završio sastanak sa Svetom kancelarijom i da se nalazi na brodu koji se sprema da napusti naš sistem. Da li ti je on važan, draga moja? Mogli bismo da sredimo da bude vraćen u kaštel Sant'Anđelo."
<BR>&nbsp;&nbsp;&nbsp;&nbsp;&nbsp;"On nije važan", promrmlja Anea i posle prve sekunde bola i uvređenosti zbog tih reči, osetio sam njene misli ispod toga... zabrinutost za mene, prestravljenost zbog mene, nadu da mi neće zapretiti na način koji su nameravali da primene na njoj.
<BR>&nbsp;&nbsp;&nbsp;&nbsp;&nbsp;"Kako želiš", reče kardinal Mustafa. "Danas želimo sa tobom da razgovaramo. Kako se osećaš?"
<BR>&nbsp;&nbsp;&nbsp;&nbsp;&nbsp;Anea se zapilji u njih kroz zdravo oko.
<BR>&nbsp;&nbsp;&nbsp;&nbsp;&nbsp;"Pa", reče veliki inkvizitor, "niko ne može da se nada da će napasti Svetog Oca u bazilici Svetog Petra i izvući se nekažnjeno."
<BR>&nbsp;&nbsp;&nbsp;&nbsp;&nbsp;Anea promumla nešto.
<BR>&nbsp;&nbsp;&nbsp;&nbsp;&nbsp;"Šta je to bilo, draga moja? Nismo mogli da razaberemo." Mustafa se blago osmehivao - što je ličilo na samozadovoljni žablji kez.
<BR>&nbsp;&nbsp;&nbsp;&nbsp;&nbsp;"Ja... nisam... napala... papu."
<BR>&nbsp;&nbsp;&nbsp;&nbsp;&nbsp;Mustafa raširi ruke. "Ako insistiraš, Č. Anea... ali činilo se da nemaš prijateljske namere. Šta si to imala na umu dok si trčala središnjim prolazom prema Svetom Ocu?"
<BR>&nbsp;&nbsp;&nbsp;&nbsp;&nbsp;"Da ga upozorim", reče Anea. Deo njenog uma procenjivao je povrede dok je slušala brbljanje velikog inkvizitora: ozbiljne modrice, ali ništa slomljeno, posekotina mačem na butini kojoj su bile potrebne kopče, kao i posekotina na gornjem delu grudi. Ali nešto nije bilo u redu u njenom sistemu - unutrašnje krvarenje? Mislila je da nije to u pitanju. Nešto strano bilo joj je ubrizgano injekcijom.
<BR>&nbsp;&nbsp;&nbsp;&nbsp;&nbsp;"Na šta to da ga upozoriš?" upita kardinal Mustafa prepredeno.
<BR>&nbsp;&nbsp;&nbsp;&nbsp;&nbsp;Anea pomeri glavu kako bi zdravim okom pogledala kardinala Lurdusamija, a zatim savetnika Albeda. Oćutala je.
<BR>&nbsp;&nbsp;&nbsp;&nbsp;&nbsp;"Na šta da ga upozoriš?" upita ponovo kardinal Mustafa. Pošto Anea nije odgovorila, veliki inkvizitor klimnu najbližem Nemes-klonu. Bleda žena priđe lagano Aneinoj stolici, uze manje makaze, predomisli se, vrati instrument na tacnu, priđe bliže, kleknu na jedno koleno na rešetku kraj Aneine desne ruke, savi unazad mali prst moje drage i odgrize ga. Nemes se osmehnu, ustade i pljunu krvavi prst u korpu za otpatke.
<BR>&nbsp;&nbsp;&nbsp;&nbsp;&nbsp;Anea vrisnu od šoka i bola i gotovo se zanese uz podlogu za glavu.
<BR>&nbsp;&nbsp;&nbsp;&nbsp;&nbsp;Nemes-stvorenje uze kremu za zaustavljanje krvarenja iz tube i razmaza je po patrljku Aneinog malog prsta.
<BR>&nbsp;&nbsp;&nbsp;&nbsp;&nbsp;Holo kardinala Mustafe reče: "Nemamo želje da nanosimo bol, draga moja, ali isto tako nećemo oklevati da to učinimo. Odgovorićeš na naša pitanja brzo i iskreno, ili će još tvojih delova završiti u korpi. Jezik će ti biti poslednji."
<BR>&nbsp;&nbsp;&nbsp;&nbsp;&nbsp;Anea se borila protiv mučnine. Bol u njenoj osakaćenoj šaci bio je neverovatan - deset svetlosnih minuta daleko, vrisnuo sam od posrednog šoka.
<BR>&nbsp;&nbsp;&nbsp;&nbsp;&nbsp;"Nameravala sam da upozorim papu... na... vaš puč", prodahta Anea, i dalje zagledana u Lurdusamija i Albeda. "Srčani udar."
<BR>&nbsp;&nbsp;&nbsp;&nbsp;&nbsp;Kardinal Mustafa iznenađeno trepnu. "Stvarno jesi veštica", reče tiho.
<BR>&nbsp;&nbsp;&nbsp;&nbsp;&nbsp;"A ti si izdajnički govnar", reče Anea jasno i glasno. "Svi vi. Prodali ste svoju Crkvu. Sada prodajete svoju marionetu, Lenara Hojta."
<BR>&nbsp;&nbsp;&nbsp;&nbsp;&nbsp;"Oh?" upita kardinal Mustafa. Izgledao je kao da se zabavlja. "A kako to činimo, dete?"
<BR>&nbsp;&nbsp;&nbsp;&nbsp;&nbsp;Anea trgnu glavom prema savetniku Albedu. "Srž kontroliše svačiji život i smrt kroz kruciforme. Ljudi umiru onda kada je Srži zgodno da budu mrtvi... neuralne mreže u procesu umiranja kreativnije su od živih. Ponovo ćete ubiti papu, ali ovog puta vaskrsenje neće biti uspešno, zar ne?"
<BR>&nbsp;&nbsp;&nbsp;&nbsp;&nbsp;"Vrlo pronicljivo, draga moja", grmnu kardinal Lurdusami, pa slegnu ramenima. "Možda je došlo vreme za novog vrhovnog sveštenika." On pomeri ruku kroz vazduh i peti hologram pojavi se iza njega u sobi: papa Urban XVI, komatozan u bolničkom krevetu, časne sestre, ljudski lekari i medicinske mašine koje lebde oko njega. Lurdusami ponovo mahnu bucmastom šakom i slika nestade.
<BR>&nbsp;&nbsp;&nbsp;&nbsp;&nbsp;"Na vas je red da budete papa?" upita Anea i zatvori oči. Crvene tačke poigravale su joj u vidokrugu. Kada je ponovo otvorila oči, Lurdusami skromno slegnu ramenima.
<BR>&nbsp;&nbsp;&nbsp;&nbsp;&nbsp;"Dosta s tim", reče savetnik Albedo. On prođe pravo kroz holoe kardinala koji su sedeli i stade na rubu rešetke, tik ispred Anee. "Kako to manipulišeš medijumom dalekobacača? Kako se prebacuješ bez portala?"
<BR>&nbsp;&nbsp;&nbsp;&nbsp;&nbsp;Anea pogleda predstavnika Srži. "To vas plaši, savetniče, zar ne? Na isti način na koji su kardinali previše uplašeni da bi zaista bili ovde sa mnom."
<BR>&nbsp;&nbsp;&nbsp;&nbsp;&nbsp;Sedi muškarac pokaza savršene zube. "Ni najmanje, Anea. Ali ti poseduješ sposobnost da se prebacuješ - zajedno sa onima koji su kraj tebe - bez portala. Njegova eminencija kardinal Lurdusami i kardinal Mustafa, kao i monsinjor Odi, nimalo ne žele da iznenada nestanu sa Pacema sa tobom. A što se mene tiče... Bio bih oduševljen kada bi nas prebacila na neko drugo mesto." On sačeka. Anea oćuta. Nije se pomerala. Savetnik Albedo se ponovo osmehnu. "Znamo da si ti jedina koja si naučila kako da izvodiš takvo prebacivanje", reče on tiho. "Niko od tvojih takozvanih učenika nije ni blizu tome da nauči tu tehniku. Ali kakva je to tehnika? Jedini način na koji smo mi uspevali da koristimo Prazninu za prebacivanje bilo je pomoću otvaranja stalnih rupa u medijumu... a to oduzima isuviše energije."
<BR>&nbsp;&nbsp;&nbsp;&nbsp;&nbsp;"I više vam ne dozvoljavaju da to radite", promrmlja Anea uz treptanje kako bi odagnala crvene tačkice i pogledala sedog muškarca u oči. Bol iz njene šake dizao se i spuštao unutar i oko nje nalik na dugačke talase nemirnog mora.
<BR>&nbsp;&nbsp;&nbsp;&nbsp;&nbsp;Obrve savetnika Albeda pomeriše se malčice naviše. "Oni nam ne dozvoljavaju? Ko su to oni, dete? Opiši nam svoje gospodare."
<BR>&nbsp;&nbsp;&nbsp;&nbsp;&nbsp;"Ne gospodari", promrmlja Anea. Morala je da se usredsredi kako bi odagnala vrtoglavicu. "Lavovi, Tigrovi i Medvedi", šapnu.
<BR>&nbsp;&nbsp;&nbsp;&nbsp;&nbsp;"Dosta je bilo dvosmislica", grmnu Lurdusami. Debeljko klimnu drugoj kloniranoj Nemes, koja priđe tacni, uze zarđala klešta, priđe levoj Aneinoj šaci, uhvati je čvrsto za ručni zglob i počupa sve nokte mojoj voljenoj.
<BR>&nbsp;&nbsp;&nbsp;&nbsp;&nbsp;Anea vrisnu, onesvesti se nakratko, probudi se, pokuša da blagovremeno okrene glavu, ne uspe u tome, ispovraća se po sebi i tiho zastenja.
<BR>&nbsp;&nbsp;&nbsp;&nbsp;&nbsp;"U bolu nema dostojanstva, dete moje", reče kardinal Mustafa. "Kaži nam ono što savetnik želi da zna i okončaćemo ovu tužnu šaradu. Odvešće te odavde, rane će ti biti zalečene, prst će ti ponovo izrasti, bićeš oprana, odevena i vraćena svom telohranitelju, učeniku ili šta već. Ova ružna epizoda biće okončana."
<BR>&nbsp;&nbsp;&nbsp;&nbsp;&nbsp;U tom trenutku, dok se povodilo u agoniji, Aneino telo i dalje je bilo svesno strane tvari koja je bila ubrizgana u nju satima ranije, dok je bila u nesvesti. Njene ćelije to su prepoznale. Otrov. Siguran, spori, smrtonosni otrov za koji ne postoji protivsredstvo - aktiviraće se za dvadeset četiri sata bez obzira na to šta bilo ko od njih učini. Tada je shvatila šta su želeli da ona uradi i zašto.
<BR>&nbsp;&nbsp;&nbsp;&nbsp;&nbsp;Anea je neprestano bila u vezi sa Srži, još i pre svog rođenja, preko Šrenove Petlje u majčinoj lobanji povezane sa kibridnom personom njenog oca. To joj je omogućilo da neposredno dodirnuje primitivne sfere podataka, i to je učinila i sada - opipavši solidnu i raznovsrnu mašineriju Srži oko te podzemne ćelije: instrumente unutar instrumenata, senzore van ljudskog poimanja ili mogućnosti opisivanja, sredstva koja rade u četiri dimenzije i još toga što je čekalo, njuškalo, čekalo.
<BR>&nbsp;&nbsp;&nbsp;&nbsp;&nbsp;Kardinali, savetnik Albedo i Srž želeli su da ona pobegne. Sve je bilo pripremljeno za njeno prebacivanje izvan te neizdržive situacije: otud surovost mučenja iz holodrame, melodramska besmislenost tamnice u kaštelu Sant'Anđelo i gruba inkvizicija. Nanosiće joj bol sve dok više ne bude mogla da ga trpi, a kada se bude prebacila, instrumenti Srži će izmeriti sve do milijarditog dela nanosekunde, analizirati njeno korišćenje Praznine i smisliti način da se to kopira. Srž će konačno dobiti natrag svoje dalekobacače - ne kao nezgrapne bušotine ili Gideonov pogon, već na način trenutan, elegantan i večito njihov.
<BR>&nbsp;&nbsp;&nbsp;&nbsp;&nbsp;Anea je prenebregla velikog inkvizitora, obliznula je suve, ispucale usne i rekla direktno savetniku Albedu. "Znam gde vi živite."
<BR>&nbsp;&nbsp;&nbsp;&nbsp;&nbsp;Usta zgodnog sedokosog muškarca se trznuše. "Kako to misliš?"
<BR>&nbsp;&nbsp;&nbsp;&nbsp;&nbsp;"Znam gde je Srž - gde su njeni fizički elementi", reče Anea.
<BR>&nbsp;&nbsp;&nbsp;&nbsp;&nbsp;Albedo se osmehnu, ali Anea sada primeti da je brzo pogledao prema dva kardinala i visokom svešteniku. "Besmislica", reče on. "Nijedno ljudsko biće nikada nije znalo gde je Srž smeštena."
<BR>&nbsp;&nbsp;&nbsp;&nbsp;&nbsp;"U početku", reče Anea, glasom samo donekle treperavim od bola i šoka, "Srž je bila nestalni entitet koji je lebdeo u primitivnoj sferi podataka Stare Zemlje zvanoj Internet. Onda, još pre Hedžire, premestili ste memorijske mehure, servere i neksus skladišnog jezgra u grupu asteroida koja se nalazila u dugačkoj orbiti oko sunca, daleko od Stare Zemlje koju ste nameravali da uništite..."
<BR>&nbsp;&nbsp;&nbsp;&nbsp;&nbsp;"Ućutkajte je", odbrusi Albedo, okrenuvši se prema Lurdusamiju, Mustafi i Odiju. "Pokušava da vas odvrati od vaših pitanja. Ovo nije važno."
<BR>&nbsp;&nbsp;&nbsp;&nbsp;&nbsp;Izrazi Mustafinog, Lurdusamijevog i Odijevog holoa pokazivali su da nije tako.
<BR>&nbsp;&nbsp;&nbsp;&nbsp;&nbsp;"U poslednjim danima Hegemonije", nastavi Anea, čije je zdravo oko treptalo u naporu da usredsredi pažnju i umiri glas kroz duge, spore talase bola, "Srž je zaključila da bi bilo korisno diversifikovati fizičke komponente Srži - matrice memorijskih mehura duboko u podzemlje, na devet svetova sa Lavirintom, fetlinijske servere u orbitalne industrijske komplekse oko Tau Ceti Centra. Persone entiteta Srži putovale su duž dalekobacačkih komunikacionih frekvencija, a megasfera koja je sve to spajala prožimala je dalekobacačke poderotine u Praznini Koja Spaja."
<BR>&nbsp;&nbsp;&nbsp;&nbsp;&nbsp;Albedo prekrsti ruke. "Bulazniš."
<BR>&nbsp;&nbsp;&nbsp;&nbsp;&nbsp;"Ali posle Pada", nastavi Anea, i dalje držeći otvoreni kapak zdravog oka, prkoseći sedokosom muškarcu pogledom, "Srž se zabrinula. Napad Meine Gledston na medij dalekobacača zaustavio vas je privremeno, iako su oštećenja nanesena vašoj megasferi mogla da se poprave. Odlučili ste da se još više diversifikujete. Da umnožite svoje persone, minijaturne esencijalne memorije Srži, i da učinite svoj parazitizam na ljudskoj neuralnoj mreži neposrednijim..."
<BR>&nbsp;&nbsp;&nbsp;&nbsp;&nbsp;Albedo joj okrenu leđa i mahnu najbližem Nemes-stvoru. "Bulazni. Zašij joj usne."
<BR>&nbsp;&nbsp;&nbsp;&nbsp;&nbsp;"Ne!" zapovedi kardinal Lurdusami. Debeljkove oči bile su bistre i pažljive. "Ne dirajte je dok ja to ne naredim."
<BR>&nbsp;&nbsp;&nbsp;&nbsp;&nbsp;Nemes sa Aneine desne strane već je uzela iglu i kalem debelog konca. Sada je bleda žena zastala i pogledala Albeda u očekivanju uputstava.
<BR>&nbsp;&nbsp;&nbsp;&nbsp;&nbsp;"Sačekaj", reče savetnik.
<BR>&nbsp;&nbsp;&nbsp;&nbsp;&nbsp;"Želeli ste da vaš neuralni parazitizam bude neposredniji", reče Anea. "I tako su milijarde entiteta Srži obrazovale matricu svog okruženja u obliku kruciforme i prikačili se pravo na svoje ljudske domaćine. Svaka od jedinki Srži sada poseduje sopstvenog ljudskog domaćina u kome može da živi i koga može da uništi kad joj je volja. I dalje ste povezani preko starih sfera podataka i novih čvorišta megasfere koja zovete Gideonov pogon, ali uživate da živite tako blizu svom izvoru hrane..."
<BR>&nbsp;&nbsp;&nbsp;&nbsp;&nbsp;Albedo zabaci glavu i nasmeja se, pokazavši savršene zube. Raširi ruke i ponovo se okrenu holoima trojice muškaraca. "Ovo je krajnje zabavno", reče, i dalje zasmejan. "Sve ste ovo pripremili za njeno ispitivanje" - on mahnu manikiranim noktima prema odaji tamnice, svetlarniku, gvozdenim ukrštenim gredama za koje je Anea bila prikovana - "a na kraju se devojka poigrava vašim umovima. Čista besmislica. Ali izvanredno zabavna."
<BR>&nbsp;&nbsp;&nbsp;&nbsp;&nbsp;Kardinal Mustafa, kardinal Lurdusami i monsinjor Odi gledali su savetnika Albeda sa izuzetnom pažnjom, ali njihovi holografski prsti dodirivali su im holografska prsa.
<BR>&nbsp;&nbsp;&nbsp;&nbsp;&nbsp;U crveno odeveni Lurdusamijev holo diže se iz nevidljive stolice i priđe rubu rešetke. Holografska opsena bila je tako savršena da je Anea mogla da čuje tiho šuštanje grudnog krsta dok se ovaj njihao o svojoj uzici od crvene svile; uzica je bila prožeta zlatnom niti i završavala se velikom crvenozlatnom kićankom. Anea se usredsredila na posmatranje zanjihanog krsta i njegove čiste svilene uzice umesto da obraća pažnju na neizdrživi bol u unakaženim šakama. Osećala je kako se otrov tiho širi kroz njene udove i trup poput tumora i čvorišta kruciforme koja raste. Ona se osmehnu. Šta god joj učinili, ćelije njenog tela i krvi nikada neće prihvatiti kruciformu.
<BR>&nbsp;&nbsp;&nbsp;&nbsp;&nbsp;"To je zanimljivo, ali nebitno, dete moje", promrmlja kardinal Lurdusami. "A ovo" - on mahnu kratkim, debelim prstima prema njenim ranama i golotinji kao da to u njemu izaziva odvratnost - "krajnje je neprijatno." Holo se nagnu bliže i njegove inteligentne praseće oči prodorno je pogledaše. "I potpuno nepotrebno. Reci savetniku ono što on želi da zna."
<BR>&nbsp;&nbsp;&nbsp;&nbsp;&nbsp;Anea diže glavu da bi pogledala u oči krupnog muškarca. "Kako da se prebacuje bez dalekobacača?"
<BR>&nbsp;&nbsp;&nbsp;&nbsp;&nbsp;Kardinal Lurdusami obliznu tanke usne. "Da, da."
<BR>&nbsp;&nbsp;&nbsp;&nbsp;&nbsp;Anea se osmehnu. "To je jednostavno, vaša eminencijo. Sve što treba da uradite jeste da imate nekoliko časova, da naučite nešto o učenju... jezika mrtvih, jezika živih, osluškivanja muzike sfera... a onda da se pričestite mojom krvlju ili krvlju jednog od mojih sledbenika koji je popio moje vino."
<BR>&nbsp;&nbsp;&nbsp;&nbsp;&nbsp;Lurdusami ustuknu kao da ga je ošamarila. Diže grudni krst i pruži ga ispred sebe kao štit. "Svetogrđe!" riknu on. "Jesus Christus est primogenitus mortuorum; ipsi gloria et imperium in saecula saeculorum!"
<BR>&nbsp;&nbsp;&nbsp;&nbsp;&nbsp;"Isus Hrist je bio prvorođen od mrtvih", reče Anea tiho, dok je odsjaj svetla sa krsta bleštao u njenom zdravom oku. "I treba da ga slavite. I služite, ako tako odaberete. Ali on nikada nije nameravao da oživljava ljudska bića iz smrti kao laboratorijske miševe po hiru mislećih mašina..."
<BR>&nbsp;&nbsp;&nbsp;&nbsp;&nbsp;"Nemes", odbrusi savetnik Albedo i ovog puta nije bilo protivzapovesti. Žena Nemes kraj zida priđe rešetki, izduži nokte tako da dosegnu pet centimetara i zapara njima po Aneinim obrazima neposredno ispod oba oka, rasekavši mišiće, ogolivši jagodične kosti moje drage prijateljice oštrom svetlu. Anea se oglasi dugim, strašnim uzdahom i klonu uz nosač. Nemes približi lice i pokaza sitne, oštre zube u širokom kezu. Dah joj je zaudarao na strvinu.
<BR>&nbsp;&nbsp;&nbsp;&nbsp;&nbsp;"Odgrizi joj nos i očne kapke", reče Albedo. "Polako."
<BR>&nbsp;&nbsp;&nbsp;&nbsp;&nbsp;"Ne!" kriknu Mustada i skoči na noge, požurivši napred da pruži ruke i zaustavi Nemes. Njegove holografske šake prođoše kroz Nemesino isuviše čvrsto meso.
<BR>&nbsp;&nbsp;&nbsp;&nbsp;&nbsp;"Trenutak", reče savetnik Albedo, podigavši jedan prst. Nemes zastade, ustiju razjapljenih iznad Aneinih očiju.
<BR>&nbsp;&nbsp;&nbsp;&nbsp;&nbsp;"To je čudovišno", reče veliki inkvizitor. "Kao i tretman kome ste mene podvrgli."
<BR>&nbsp;&nbsp;&nbsp;&nbsp;&nbsp;Albedo slegnu ramenima. "Zaključeno je da vam je potrebna lekcija, vaša eminencijo."
<BR>&nbsp;&nbsp;&nbsp;&nbsp;&nbsp;Mustafa je drhtao od besa. "Zar zaista mislite da ste vi naši gospodari?!!"
<BR>&nbsp;&nbsp;&nbsp;&nbsp;&nbsp;Savetnik Albedo uzdahnu. "Mi smo oduvek bili vaši gospodari. Vi ste samo trulo meso oko mozgova šimpanze... brbljavi primati koji se raspadaju i umiru još od trenutka rođenja. Vaša jedina uloga u Vaseljeni bila je da poslužite kao babice pri rađanju više forme samosvesti. Uistinu besmrtnog oblika života."
<BR>&nbsp;&nbsp;&nbsp;&nbsp;&nbsp;"Srž..." reče kardinal Mustafa sa velikim prezirom.
<BR>&nbsp;&nbsp;&nbsp;&nbsp;&nbsp;"Pomerite se u stranu", naredi savetnik Albedo. "Ili..."
<BR>&nbsp;&nbsp;&nbsp;&nbsp;&nbsp;"Ili šta?" Veliki inkvizitor se nasmeja. "Ili ćete me mučiti kao što mučite ovu zabludelu ženu? Ili ćete pustiti svoje čudovište da me ponovo nasmrt isprebija?" Mustafa zamahnu svojom holografskom rukom napred-nazad kroz Nemesin napeti trup, a onda kroz Albedov čvrsti oblik. Veliki inkvizitor se nasmeja i okrenu prema Anei. "Ionako si mrtva, dete. Reci ovom bezdušnom stvorenju ono što mora da zna, pa ćemo ti prekratiti muke za par sekundi bez..."
<BR>&nbsp;&nbsp;&nbsp;&nbsp;&nbsp;"Tišina!" viknu Albedo i diže ruku kao savijenu kandžu.
<BR>&nbsp;&nbsp;&nbsp;&nbsp;&nbsp;Holo kardinala Mustafe vrisnu, uhvati se za grudi, otkotrlja preko rešetke kroz okrvavljena Aneina stopala i gvozdeni nosač, otkotrlja se kroz noge jedne Nemes, ponovo vrisnu i nestade.
<BR>&nbsp;&nbsp;&nbsp;&nbsp;&nbsp;Kardinal Lurdusami i monsinjor Odi pogledaše Albeda. Lica su im bila bezizražajna. "Savetniče", reče državni sekretar tihim glasom punim poštovanja, "smem li ja načas da je ispitam? Ako ne bude uspeha, možete učiniti s njom šta god poželite."
<BR>&nbsp;&nbsp;&nbsp;&nbsp;&nbsp;Albedo je hladno zurio u kardinala, ali sekund kasnije on pljesnu Nemes po ramenu i stvar za ubijanje odstupi tri koraka i zatvori široka usta.
<BR>&nbsp;&nbsp;&nbsp;&nbsp;&nbsp;Lurdusami posegnu za Aneinom unakaženom desnom šakom kao da želi da je uzme. Njegovi holografski prsti kao da su uronili u iskidano tkivo moje dragane. "Quod petis?" šapnu kardinal, a ja ga razumeh kroz Aneu, deset svetlosnih minuta odatle, uskoprcan, u vrisku unutar svog rezervoara za visoku gravitaciju: Šta tražiš?.
<BR>&nbsp;&nbsp;&nbsp;&nbsp;&nbsp;"Virtutes", šapnu Anea. "Concede mihi virtutes, quibus indigeo, valeum impere."
<BR>&nbsp;&nbsp;&nbsp;&nbsp;&nbsp;I dok sam se davio u besu, jadu i zaljeskanim fluidima mog rezervoara za visoku gravitaciju, ubrzavajući svake sekunde sve dalje od Anee, razumeo sam - Snagu. Da dobijem snagu potrebnu da ispunim ovo, svoju rešenost.
<BR>&nbsp;&nbsp;&nbsp;&nbsp;&nbsp;"Desiderium tuum grave est", šapnu kardinal Lurdusami. Tvoja je želja ozbiljna. "Quod ultra quaeris?" Šta još tražiš?
<BR>&nbsp;&nbsp;&nbsp;&nbsp;&nbsp;Anea trepnu zdravim okom kako bi uklonila iz njega krv i videla kardinalovo lice. "Quero togam pacem", reče ona tiho, čvrstim glasom. Tražim mir.
<BR>&nbsp;&nbsp;&nbsp;&nbsp;&nbsp;Savetnik Albedo se ponovo nasmeja. "Vaša eminencijo", reče on sarkastičnim glasom, "zar mislite da ne razumem latinski?"
<BR>&nbsp;&nbsp;&nbsp;&nbsp;&nbsp;Lurdusami pogleda prema sedokosom muškarcu. "Naprotiv, savetniče. Bio sam siguran da razumete. Znate, malo nedostaje da se ona prelomi. Vidim joj to na licu. Ali ono čega se najviše plaši jesu plamenovi... a ne životinja koju pujdate na nju."
<BR>&nbsp;&nbsp;&nbsp;&nbsp;&nbsp;Albedo je izgledao skeptično.
<BR>&nbsp;&nbsp;&nbsp;&nbsp;&nbsp;"Dajte mi pet minuta sa plamenom, savetniče", reče kardinal. "Ako to ne uspe, pustite ponovo tu svoju zver."
<BR>&nbsp;&nbsp;&nbsp;&nbsp;&nbsp;"Tri minuta", reče Albedo i odstupi da stane kraj Nemes koja je izbrazdala Aneino lice.
<BR>&nbsp;&nbsp;&nbsp;&nbsp;&nbsp;Lurdusami odstupi nekoliko koraka. "Dete", reče on, progovorivši ponovo engleskim iz Mreže, "plašim se da će ovo prilično da boli." On pomeri holografske ruke i mlaz plavog plamena ispod rešetke buknu u stub plamena koji oprlji bose tabane Aneinih prikovanih stopala. Koža zacvrča, pocrne i poče da se uvija. Zadah prženog mesa ispuni ćeliju.
<BR>&nbsp;&nbsp;&nbsp;&nbsp;&nbsp;Anea vrisnu i pokuša da se oslobodi okova. Nisu popuštali. Obešena gvozdena šipka za koju je bila prikovana zasijala je pri dnu i odaslala bol kroz njene gole listove i butine. Osetila je kako joj se koža i tamo pretvara u plikove. Ona ponovo vrisnu.
<BR>&nbsp;&nbsp;&nbsp;&nbsp;&nbsp;Kardinal Lurdusami ponovo mahnu rukom i plamen pade natrag ispod rešetke, pretvorivši se u reflektor koje osmatra kao plavo oko gladnog mesoždera.
<BR>&nbsp;&nbsp;&nbsp;&nbsp;&nbsp;"To je samo mala naznaka bola koji ćeš osetiti", promrmlja kardinal. "A, nažalost, kada dođe do ozbiljnih opekotina, bol se nastavlja čak i pošto tkiva i nervi nepopravljivo sagore. Kažu da je to najbolnija smrt."
<BR>&nbsp;&nbsp;&nbsp;&nbsp;&nbsp;Anea stegnu zube kako ne bi ponovo vrisnula. Krv joj je curila iz iskidanih obraza na blede grudi... na iste one grudi koje sam držao, ljubio i kraj kojih sam tonuo u san. Zatvoren u svojoj komori za visoku gravitaciju, milionima kilometara daleko, u pripremi za ubrzavanje do C-plus i zaborava u fugi, vrištao sam i besneo u tišini.
<BR>&nbsp;&nbsp;&nbsp;&nbsp;&nbsp;Albedo stupi na rešetku i reče mojoj dragoj prijateljici: "Prebaci se negde daleko od ovoga. Prebaci se na taj brod koji nosi Rola u sigurnu smrt i oslobodi ga. Prebaci se na Konzulov brod. Autohirurg će te izlečiti. Živećeš godinama sa čovekom koga voliš. Ili to, ili ćeš ostati ovde i umreti sporo i strašno, baš kao što će Rol umreti sporo i strašno na nekom drugom mestu. Nikada ga više nećeš videti. Nikada nećeš čuti njegov glas. Prebaci se negde daleko, Anea. Spasi se dok još ima vremena. Spasi svog voljenog. Za samo minut, ovaj čovek će te spaliti tako da ti tkiva pootpadaju sa nogu i ruku i kosti ti pocrne. Ali mi te nećemo pustiti da umreš. Narediću Nemes da se tobom nahrani. Prebaci se, Anea. Prebaci se odmah."
<BR>&nbsp;&nbsp;&nbsp;&nbsp;&nbsp;"Anea", reče kardinal Lurdusami, "es igitur paratus?" Dakle, jesi li spremna?
<BR>&nbsp;&nbsp;&nbsp;&nbsp;&nbsp;"In nomine Humanitus, ego paratus sum", reče Anea, zagledana u kardinalove oči svojim zdravim okom. U ime Humanitusa, spremna sam.
<BR>&nbsp;&nbsp;&nbsp;&nbsp;&nbsp;Kardinal Lurdusami mahnu rukom. Svi gasni mlazevi buknuše istovremeno visoko. Plamen proguta moju draganu i Albedovog kibrida.
<BR>&nbsp;&nbsp;&nbsp;&nbsp;&nbsp;Anea se izvi u agoniji dok ju je plamen gutao.
<BR>&nbsp;&nbsp;&nbsp;&nbsp;&nbsp;"Ne!" vrisnu Albedo usred plamenova i stupi sa plamteće rešetke, dok su mu sintetička tkiva gorela i otpadala sa lažnih kostiju. Njegovo skupoceno sivo odelo dizalo se prema visokoj tavanici u plamtećim komadima tkanine, a lepo lice topilo mu se na grudi. "Ne, proklet da si!" vrisnu on ponovo i posegnu za Lurdusamijevim grlom buktećim prstima.
<BR>&nbsp;&nbsp;&nbsp;&nbsp;&nbsp;Albedove šake prođoše kroz hologram. Kardinal je zurio u Aneino lice kroz plamenove. On diže desnu ruku. "Miserecordiam Dei... in nomine Patris, et Filia, et Spiritu Sanctus."
<BR>&nbsp;&nbsp;&nbsp;&nbsp;&nbsp;To su bile poslednje reči koje je Anea čula dok su joj plamenovi lizali uz uši, grlo i lice. Kosa joj eksplodira u plamen. Vid joj se zamuti u jarko narandžastu boju, a onda zgasnu kada joj se oči stopiše sa plamenovima.
<BR>&nbsp;&nbsp;&nbsp;&nbsp;&nbsp;Ali ja sam osetio njen bol u nekoliko sekundi života koje su joj preostale. I čuo sam njene misli kao krik - ne, kao šapat u mojoj glavi.
<BR>&nbsp;&nbsp;&nbsp;&nbsp;&nbsp;Role, volim te.
<BR>&nbsp;&nbsp;&nbsp;&nbsp;&nbsp;Onda se vrelina proširila, bol se proširio, njen osećaj života, ljubavi i zadatka proširio se i uzdigao kroz plamenove kao dim koji se dizao prema nevidljivom svetlarniku tavanice, i moja mila Anea je umrla.
<BR>&nbsp;&nbsp;&nbsp;&nbsp;&nbsp;Osetio sam sekundu njene smrti kao imploziju svake suštine slike, zvuka i simbola. Sve vredno ljubavi i življenja u Vaseljeni nestalo je u toj sekundi.
<BR>&nbsp;&nbsp;&nbsp;&nbsp;&nbsp;Nisam ponovo zavrištao. Prestao sam da treskam po zidovima svog rezervoara za visoku gravitaciju. Lebdeo sam u bestežinskom stanju, osećao pražnjenje rezervoara, osećao kako me omamljuju droge i pupčanici za kriogensku fugu, prekrivajući me kao crvi gladni mog mesa. Nisam se opirao. Nisam mario.
<BR>&nbsp;&nbsp;&nbsp;&nbsp;&nbsp;Anea je bila mrtva.
<BR>&nbsp;&nbsp;&nbsp;&nbsp;&nbsp;Bakljobrod se prebacio u kvantno stanje. Kada sam se probudio, nalazio sam se u ćeliji smrti Šredingerove kutije za mačke.
<BR>&nbsp;&nbsp;&nbsp;&nbsp;&nbsp;Nije bilo važno. Anea je bila mrtva.
</TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
