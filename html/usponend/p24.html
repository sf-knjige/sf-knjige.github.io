<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>21.
<P>&nbsp;&nbsp;&nbsp;&nbsp;&nbsp;Svi su došli sa nižih nivoa - svi oni koji su ostali u Hramu koji visi u vazduhu pošto je najveći deo posla bio završen - Anea i A. Betik, Rejčel i Teo, Džordž i Džigme, Kuku i Kej, Čim Din i Ęalo Tondup, Ljomo i Labsang, Kim Bajong-Sun i Viki Groselj, Kenširo i Harujuki, majstor opat Kempo Nga Vang Taši i njegov gospodar, mladi Dalaj Lama, Vojtek Majer i Januš Kurtika, namrgođeni Rimsi Kujipup i iscereni Čangči Kenčung, Dordže Famo Gromovna Krmača i Karl Linga Vilijem Ajhedži. Anea mi je prišla i zavukla svoju ruku u moju dok smo posmatrali nebesa u tišini ispunjenoj strahopoštovanjem.
<BR>&nbsp;&nbsp;&nbsp;&nbsp;&nbsp;Iznenađen sam što nismo svi zaslepljeni svetlosnom predstavom koja se odvija tamo gore, gde su samo trenutak ranije bile zvezde: veliki pupoljci bele svetlosti, stroboskopsko sumorno žuto, plamene crvene pruge - daleko svetlije od kometnog ili meteorskog repa - izukrštane plavim, zelenim, belim i žutim potezima, od kojih je svaki jasan i prav kao dijamantna ogrebotina na staklu, a onda iznenadni naleti narandžaste koji kao da se presavijaju sami u sebe u nemim implozijama, praćeni novim belim stroboskopskim svetlom i povratkom crvenih poteza. Sve je bilo nemo, ali silovitost same svetlosti nagonila nas je na želju da prekrijemo uši i zgurimo se u nekom skrovitom mestu.
<BR>&nbsp;&nbsp;&nbsp;&nbsp;&nbsp;"Do đavola, šta je to?" upita Ljomo Dondrub.
<BR>&nbsp;&nbsp;&nbsp;&nbsp;&nbsp;"Svemirska bitka", reče Anea. Glas joj je zvučao strašno umorno.
<BR>&nbsp;&nbsp;&nbsp;&nbsp;&nbsp;"Ne razumem", reče Dalaj Lama. Nije zvučao uplašeno, već samo ljubopitljivo. "Vlasti Paksa uverile su nas da će postaviti samo jedan svoj zvezdani brod na orbitu - Džibril, mislim da se tako zove - i da je on na diplomatskom zadatku, ne na vojnom. Regent Reting Tokra takođe me je uverio u to."
<BR>&nbsp;&nbsp;&nbsp;&nbsp;&nbsp;Gromovna Krmača oglasi se nepristojnim zvukom. "Vaša Svetosti, regent je na platnom spisku gadova iz Paksa."
<BR>&nbsp;&nbsp;&nbsp;&nbsp;&nbsp;Dečak je pogleda.
<BR>&nbsp;&nbsp;&nbsp;&nbsp;&nbsp;"Verujem da je to istina, Vaša Svetosti", reče Ajhedži, njegov telohranitelj. "Čuo sam razne stvari u palati."
<BR>&nbsp;&nbsp;&nbsp;&nbsp;&nbsp;Nebo je gotovo zgasnulo u crno, ali sada je ponovo eksplodiralo na mnogo mesta. Stenovita litica iza nas krvarila je odsevima crvene, zelene i žute boje.
<BR>&nbsp;&nbsp;&nbsp;&nbsp;&nbsp;"Kako možemo da vidimo njihove zrake ako nema prašine ili drugih koloidalnih čestica da se na njima pokažu?" upita Dalaj Lama, ozarenih crnih očiju. Novost o regentovom izdajstvu očigledno ga nije iznenadila... ili makar nije bila toliko zanimljiva kao bitka koja se odvijala hiljadama kilometara iznad nas. Bilo mi je zanimljivo to što sam shvatio da je vrhovna sveta osoba budističkog sveta bila podučavana osnovima nauke.
<BR>&nbsp;&nbsp;&nbsp;&nbsp;&nbsp;Ponovo odgovori njegov telohranitelj. "Neki brodovi mora da su već pogođeni i uništeni, Vaša Svetosti", reče Ajhedži. "Koherentni zraci i CPB-i postaju vidljivi u polju otpadaka koje se širi, zamrznutom kiseoniku, molekularnoj prašini i drugim gasovima."
<BR>&nbsp;&nbsp;&nbsp;&nbsp;&nbsp;To izazva na tren tišinu u našoj grupi.
<BR>&nbsp;&nbsp;&nbsp;&nbsp;&nbsp;"Moj otac je jednom posmatrao ovo, na Hiperionu", šapnu Rejčel i protrlja gole mišice, kao da je osetila iznenadnu jezu.
<BR>&nbsp;&nbsp;&nbsp;&nbsp;&nbsp;Trepnuh i pogledah mladu ženu. Nije mi promakao Anein komentar o ocu njene prijateljice, Solu... dovoljno sam poznavao Spev da prepoznam Rejčel kao bebu iz legendardnog hodočašća na Hiperionu, kćer Sola Vejntrauba... ali priznajem da nisam u potpunosti poverovao u to. Beba Rejčel postala je gotovo mitska žena, Moneta, u Spevu - neko ko je putovao vremenom u Vremenskim Grobnicama zajedno sa Šrajkom. Kako je ta Rejčel mogla da bude ovde, sada?
<BR>&nbsp;&nbsp;&nbsp;&nbsp;&nbsp;Anea obgrli Rejčelina ramena. "I moja majka", reče ona tiho. "Samo se tada mislilo da se to bore snage Hegemonije protiv Proteranih."
<BR>&nbsp;&nbsp;&nbsp;&nbsp;&nbsp;"Ko je to, onda?" upita Dalaj Lama. "Proterani protiv Paksa? I zašto su ratni brodovi Paksa došli nezvani u naš sistem?"
<BR>&nbsp;&nbsp;&nbsp;&nbsp;&nbsp;Nekoliko belih sfera svetlosti zapulsira, naraste, zgasnu i nestade. Svi smo žmirkanjem pokušavali da odagnamo odseve na mrežnjači.
<BR>&nbsp;&nbsp;&nbsp;&nbsp;&nbsp;"Mislim da su ratni brodovi Paksa ovde još od prispeća njihovog prvog broda, Vaša Svetosti", reče Anea. "Ali ne verujem da se bore protiv Proteranih."
<BR>&nbsp;&nbsp;&nbsp;&nbsp;&nbsp;"Protiv koga, onda?" upita dečak.
<BR>&nbsp;&nbsp;&nbsp;&nbsp;&nbsp;Anea ponovo okrenu lice prema nebu. "Protiv jednog od svojih", reče.
<BR>&nbsp;&nbsp;&nbsp;&nbsp;&nbsp;Iznenada otpoče niz eksplozija, sasvim drugačiji od ostalih... bliži, svetliji niz eksplozija, praćen trima plamenim meteorskim tragovima. Jedan je eksplodirao brzo u gornjoj atmosferi, ostavivši za sobom tragove malih otpadaka koji su ubrzo nestali. Drugi je suknuo prema zapadu, u plamenu koji je menjao boju iz crvene u čisto belu, da bi se raspao na dvadeset stepeni iznad horizonta i izbljunuo stotinu manjih tragova po oblačnom zapadnom obzorju. Treći je zavrištao po nebu sa mesta zapadno od zenita prema istočnom horizontu - a kažem 'zavrištao' namerno, jer smo mogli da čujemo zvuk, isprva zvižduk čajnika, potom urlik, a onda strašnu riku koja se gubila podjednako brzo kao što je i došla - da bi se konačno raspao u tri ili četiri velike, bukteće mase na istoku, od kojih su sve osim jedne zgasnule pre nego što su stigle do horizonta. Ovaj poslednji plamteći fragment zvezdanog broda kao da se u poslednjem trenu uskoprcao u letu, sa žutim naletom svetlosti koji mu je prethodio, usporivši ga, pre nego što je nestao sa vidika.
<BR>&nbsp;&nbsp;&nbsp;&nbsp;&nbsp;Sačekali smo još pola sata na gornjoj platformi, ali izuzev desetina pruga od fuzionog plamena u prvih par minuta - zvezdani brodovi ubrzavali su dalje od T'ien Šana, znao sam - nismo više imali šta da vidimo. Konačno, zvezde su ponovo postale najsjajnije stvari na nebu i svi su se udaljili - Dalaj Lama da bi spavao ovde, u odajama za kaluđere, drugi u stalnim ili privremenim odajama na nižim nivoima.
<BR>&nbsp;&nbsp;&nbsp;&nbsp;&nbsp;Anea je zamolila nas nekoliko da ostanemo - Rejčel i Teo, A. Betika, Ljomoa Dondruba i mene.
<BR>&nbsp;&nbsp;&nbsp;&nbsp;&nbsp;"To je znak koji sam očekivala", reče ona veoma tiho kada su svi ostali otišli sa platforme. "Sutra moramo otići."
<BR>&nbsp;&nbsp;&nbsp;&nbsp;&nbsp;"Otići?" rekoh ja. "Kuda? Zašto?"
<BR>&nbsp;&nbsp;&nbsp;&nbsp;&nbsp;Anea mi dodirnu podlakticu. Protumačio sam to kao da je rekla: Objasniću kasnije. Zaćutao sam dok su ostali govorili.
<BR>&nbsp;&nbsp;&nbsp;&nbsp;&nbsp;"Krila su spremna, Učiteljice", reče Ljomo.
<BR>&nbsp;&nbsp;&nbsp;&nbsp;&nbsp;"Bio sam toliko slobodan da proverim kože-odela i respiratore u odajama Č. Endimiona dok ste svi bili odsutni", reče A. Betik. "Sve je upotrebljivo."
<BR>&nbsp;&nbsp;&nbsp;&nbsp;&nbsp;"Sutra ćemo dovršiti posao i upriličiti svetkovinu", reče Teo.
<BR>&nbsp;&nbsp;&nbsp;&nbsp;&nbsp;"Volela bih da i ja pođem", reče Rejčel.
<BR>&nbsp;&nbsp;&nbsp;&nbsp;&nbsp;"Kuda to?" upitah ja ponovo, uprkos krajnjem naporu da umuknem i samo slušam.
<BR>&nbsp;&nbsp;&nbsp;&nbsp;&nbsp;"Pozvan si i ti", reče Anea, i dalje dodirujući moju ruku. To mi baš i nije dalo odgovor na pitanje. "Ljomo i A. Betik... ako ste obojica još za to."
<BR>&nbsp;&nbsp;&nbsp;&nbsp;&nbsp;Ljomo Dondrub široko joj se isceri. Android klimnu glavom. Počeo sam da mislim da sam ja jedini u kompleksu hrama koji ne shvata šta se dešava.
<BR>&nbsp;&nbsp;&nbsp;&nbsp;&nbsp;"Laku noć svima", reče Anea. "Krećemo s prvim svetlom. Ne treba da nas pratite."
<BR>&nbsp;&nbsp;&nbsp;&nbsp;&nbsp;"Do đavola s tim", reče Rejčel. Teo klimnu glavom u znak saglasnosti. "Pojavićemo se da se pozdravimo", nastavi Rejčel.
<BR>&nbsp;&nbsp;&nbsp;&nbsp;&nbsp;Anea klimnu glavom i dodirnu im ruke. Svi se spustiše niz merdevine ili kliznuše niz kablove.
<BR>&nbsp;&nbsp;&nbsp;&nbsp;&nbsp;Anea i ja bili smo sami na najvišoj platformi. Nebo je izgledalo tamno posle bitke. Shvatio sam da su se oblaci digli iznad linije grebena i da brišu zvezde kao vlažni peškir prevučen preko crne table. Anea otvori vrata svoje spavaće sobe, uđe, upali fenjer i vrati se na vrata. "Role, dolaziš?"
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Razgovarali smo. Ali ne odmah.
<BR>&nbsp;&nbsp;&nbsp;&nbsp;&nbsp;Vođenje ljubavi izgleda previše besmisleno kada se opisuje - čak i vreme našeg vođenja ljubavi izgleda besmisleno u pripovesti, sa nebom koje je bukvalno padalo i prizivanjem poslednje večere koje je moja ljubavnica te noći na neki način izvela - ali vođenje ljubavi nikada nije besmisleno kada vodiš ljubav sa nekim koga zaista voliš. A ja jesam. Ako to nisam shvatio pre noći Poslednje večere, shvatio sam tada - potpuno, bez ikakvih rezervi.
<BR>&nbsp;&nbsp;&nbsp;&nbsp;&nbsp;Otprilike dva sata kasnije, Anea je obukla kimono, ja sam nabacio jukatu i pomerili smo se sa prostirki za spavanje prema otvorenim šodži paravanima. Anea je skuvala čaj na malom gorioniku smeštenom u tatamiju, pa smo uzeli šolje i seli naslonjeni na naspramne šodži ramove, dodirujući se golim nožnim prstima i nogama, tako da su moj desni bok i njeno levo koleno bili istureni iznad kilometrima dubokog ponora. Vazduh je bio svež i mirisao je na kišu, ali oluja se udaljila prema severu. Vrh Heng Šan bio je obavijen oblacima, ali svi niži grebeni bili su obasjani neprekidnom igrom munja.
<BR>&nbsp;&nbsp;&nbsp;&nbsp;&nbsp;"Da li je Rejčel ona Rejčel iz Speva?" upitah ja. To nije bilo pitanje koje sam najviše želeo da postavim, ali zazirao sam od toga da pitam.
<BR>&nbsp;&nbsp;&nbsp;&nbsp;&nbsp;"Da", reče Anea. "Ona je kćer Sola Vejntrauba - žena koja je zaražena Merlinovom bolešću na Hiperionu tako da je starila unazad dvadeset sedam godina dok nije postala beba koju je Sol poneo na hodočašće."
<BR>&nbsp;&nbsp;&nbsp;&nbsp;&nbsp;"A takođe je bila poznata kao Moneta", rekoh ja. "I Memnozina..."
<BR>&nbsp;&nbsp;&nbsp;&nbsp;&nbsp;"Ona Koja Opominje", promrmlja Anea. "I Pamćenje. prikladna imena za njenu ulogu u tom vremenu."
<BR>&nbsp;&nbsp;&nbsp;&nbsp;&nbsp;"Pa to je bilo pre dve stotine osamdeset godina!" rekoh ja. "I toliko svetlosnih godina daleko... na Hiperionu. Kako je stigla ovamo?"
<BR>&nbsp;&nbsp;&nbsp;&nbsp;&nbsp;Anea se osmehnu. Isparenja su se dizala iz toplog čaja prema njenoj umršenoj kosi. "Ja sam počela da živim pre više od dve stotine osamdeset godina", reče ona. "I toliko svetlosnih godina daleko... na Hiperionu."
<BR>&nbsp;&nbsp;&nbsp;&nbsp;&nbsp;"Je li ona onda dospela ovamo na isti način kao ti? Kroz Vremenske Grobnice?"
<BR>&nbsp;&nbsp;&nbsp;&nbsp;&nbsp;"Da i ne", reče Anea, pa podiže ruku da predupredi moj protest. "Znam da hoćeš da jasno govorim, Role... bez alegorija, poređenja ili okolišanja. Slažem se. Došlo je vreme za otvoreni razgovor. Ali istina je da je Vremenska Grobnica Sfinga samo jedan deo Rejčelinog putovanja."
<BR>&nbsp;&nbsp;&nbsp;&nbsp;&nbsp;Sačekah.
<BR>&nbsp;&nbsp;&nbsp;&nbsp;&nbsp;"Pamtiš Spev", poče ona.
<BR>&nbsp;&nbsp;&nbsp;&nbsp;&nbsp;"Pamtim da je hodočasnik po imenu Sol poveo svoju kćer... pošto je Kitsova persona nekako uspela da je spase od Šrajka i pošto je ona počela normalno da stari... poveo je u Sfingu, u budućnost..." Zaćutah. "U ovu budućnost?"
<BR>&nbsp;&nbsp;&nbsp;&nbsp;&nbsp;"Ne", reče Anea. "Beba Rejčel ponovo je izrasla u dete, ponovo u mladu ženu, u budućnosti izvan ove. Otac ju je podigao još jednom. Njihova priča je... čudesna, Role. Bukvalno puna čuda."
<BR>&nbsp;&nbsp;&nbsp;&nbsp;&nbsp;Protrljah čelo. Glavobolja je prošla, ali sada je pretila da se vrati. "I ponovo je došla ovamo kroz Vremenske Grobnice?" upitah ja. "Vrativši se kroz vreme sa njima?"
<BR>&nbsp;&nbsp;&nbsp;&nbsp;&nbsp;"Delimično kroz Vremenske Grobnice", reče Anea. "Ona takođe može da se kreće kroz vreme i sama."
<BR>&nbsp;&nbsp;&nbsp;&nbsp;&nbsp;Zurio sam u nju. Ovo se graničilo sa ludilom.
<BR>&nbsp;&nbsp;&nbsp;&nbsp;&nbsp;Anea se osmehnu kao da mi je pročitala misli, ili naprosto pročitala izraz mog lica. "Znam da izgleda bezumno, Role. Mnogo toga sa čime tek treba da se sretnemo veoma je čudno."
<BR>&nbsp;&nbsp;&nbsp;&nbsp;&nbsp;"To je preslaba reč", rekoh ja. Još jedna nedoumica najednom škljocnu na svoje mesto. "Teo Bernard!" rekoh ja.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Postojao je neki Teo u Spevu, zar ne?" upitah ja. "Muškarac..." Postojale su različite verzije usmenog predanja, poema za pevanje, a mnoge pojedinosti ispuštene su u kratkoj, popularnoj verziji. Grandam me je naterala da naučim najveći deo čitave poeme, ali dosadni delovi nikada me nisu mnogo zanimali.
<BR>&nbsp;&nbsp;&nbsp;&nbsp;&nbsp;"Teo Lejn", reče Anea. "U jednom trenutku Konzulov ađutant na Hiperionu, kasnije prvi guverner-general Hegemonije na našem svetu. Srela sam ga jednom kada sam bila devojčica. Pristojan čovek. Tih. Nosio je arhaične naočari..."
<BR>&nbsp;&nbsp;&nbsp;&nbsp;&nbsp;"Ova Teo", rekoh ja, pokušavajući da sve shvatim. Neka vrsta promene pola?
<BR>&nbsp;&nbsp;&nbsp;&nbsp;&nbsp;Anea odmahnu glavom. "Blizu, ali ne dobijaš cigaru, kako bi to rekao Frojd."
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Teo Bernard je čukun-čukun-čukun-i tako dalje-unuka Teo Lejna", reče Anea. "Njena priča je pustolovina sama po sebi. Ali ona je rođena u ovo doba... pobegla je iz Paksovih kolonija na Maui-Kovenantu i pridružila se pobunjenicima... ali učinila je to zbog nečega što sam ja rekla prvobitnom Teu pre skoro tri stotine godina. To je prenošeno s kolena na koleno u svim tim pokolenjima. Teo je znala da ću biti na Maui-Kovenantu onda kada sam bila..."
<BR>&nbsp;&nbsp;&nbsp;&nbsp;&nbsp;"Kako?" upitah ja.
<BR>&nbsp;&nbsp;&nbsp;&nbsp;&nbsp;"To je ono što sam rekla Teu Lejnu", reče moja prijateljica. "Kada ću biti tamo. Njegova porodica čuvala je to saznanje... baš kao što je Hodočašće Šrajku bilo sačuvano u Spevu."
<BR>&nbsp;&nbsp;&nbsp;&nbsp;&nbsp;"Dakle, ti možeš da vidiš budućnost", rekoh neuvijeno.
<BR>&nbsp;&nbsp;&nbsp;&nbsp;&nbsp;"Budućnosti", ispravi me Anea. "Rekla sam ti da mogu. A čuo si me večeras."
<BR>&nbsp;&nbsp;&nbsp;&nbsp;&nbsp;"Videla si sopstvenu smrt?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Hoćeš li mi reći šta si videla?"
<BR>&nbsp;&nbsp;&nbsp;&nbsp;&nbsp;"Ne sada, Role. Molim te. Kada bude vreme."
<BR>&nbsp;&nbsp;&nbsp;&nbsp;&nbsp;"Ali ako postoje budućnosti", rekoh ja, začuvši režanje bola u sopstvenom glasu, "zbog čega za sebe moraš da vidiš samo jednu smrt? I ako možeš da je vidiš, zašto ne možeš da je izbegneš?"
<BR>&nbsp;&nbsp;&nbsp;&nbsp;&nbsp;"Mogla bih da izbegnem tu i takvu smrt, ali bio bi to pogrešan izbor."
<BR>&nbsp;&nbsp;&nbsp;&nbsp;&nbsp;"Kako život umesto smrti ikada može da bude pogrešan izbor?" upitah ja. Shvatio sam da sam to viknuo. Šake su mi bile stegnute u pesnice.
<BR>&nbsp;&nbsp;&nbsp;&nbsp;&nbsp;Ona dodirnu te pesnice toplim šakama, obavivši ih vitkim prstima. "Upravo je o tome ovde reč", reče ona tako tiho da sam morao da se nagnem napred kako bih je čuo. Munje su poigravale na ramenima Heng Šana. "Smrt nikada nije bolja od života, Role, ali ponekad je neophodna."
<BR>&nbsp;&nbsp;&nbsp;&nbsp;&nbsp;Odmahnuh glavom. Shvatio sam da u tom trenutku sigurno izgledam zlovoljno, ali nisam mario. "Hoćeš li mi reći kada ću ja umreti?"
<BR>&nbsp;&nbsp;&nbsp;&nbsp;&nbsp;Ona me pogleda u oči. Njene tamne oči bile su bezdani. "Ne znam", reče jednostavno.
<BR>&nbsp;&nbsp;&nbsp;&nbsp;&nbsp;Trepnuh. Osećao sam se neodređeno povređeno. Zar nije marila za mene dovoljno da pogleda u moju budućnost?
<BR>&nbsp;&nbsp;&nbsp;&nbsp;&nbsp;"Naravno da marim", šapnu ona. "Naprosto sam odabrala da ne pogledam te talase verovatnoće. Kada sam videla svoju smrt, bilo mi je... teško. Ali, da vidim tvoju, to bi bilo..." Ona se oglasi neobičnim zvukom i ja shvatih da jeca. Pomerih se na tatami prostirci tako da mogu da je zagrlim. Ona mi se nasloni na grudi.
<BR>&nbsp;&nbsp;&nbsp;&nbsp;&nbsp;"Izvini, malena", rekoh joj u kosu, mada nisam umeo jasno da razaznam zbog čega se to izvinjavam. Bilo je neobično osećati se istovremeno toliko srećno i toliko bedno. Pomisao na to da je izgubim izazivala je u meni želju za vriskom, za bacanjem kamenja na planinsku liticu. Kao odjek mojih osećanja, grmljavina zatutnja sa vrha na severu.
<BR>&nbsp;&nbsp;&nbsp;&nbsp;&nbsp;Obrisao samo joj suze poljupcima. Onda smo se samo ljubili i so njenih suza mešala se sa toplinom njenih usta. Potom smo ponovo vodili ljubav, i ovog puta bilo je to sporo, pažljivo i bezvremeno, koliko je prethodnog puta bilo žurno.
<BR>&nbsp;&nbsp;&nbsp;&nbsp;&nbsp;Dok smo ponovo ležali na hladnom lahoru, obrazi su nam se dodirivali i njene ruke bile su mi na prsima; ona reče: "Želiš nešto da pitaš. Osećam to. Šta?"
<BR>&nbsp;&nbsp;&nbsp;&nbsp;&nbsp;Pomislio sam na sva ona pitanja kojima sam bio ispunjen ranije, za vreme njene 'rasprave' - na sve one njene razgovore koje sam propustio i koje sam morao da nadoknadim kako bih shvatio zbog čega je svetkovina pričešća bila neophodna: Šta je, zapravo, kruciforma? Šta to papa petlja na svim onim svetovima na kojima nema stanovnika? Šta to Srž zaista želi da stekne u svemu ovome? Šta je, do đavola, Šrajk... je li to čudovište ili čuvar? Odakle je došao? Šta će se nama dogoditi? Šta to vidi u našoj budućnosti što treba da znam da bismo preživeli... da bi ona izbegla sudbinu za koju je znala i pre nego što je uopšte rođena? Kakva je to džinovska tajna iza Praznine Koja Spaja i zašto je tako važno spojiti se sa njom? Kako ćemo da napustimo ovaj svet, ako je Paks zaista zatrpao jedini portal dalekobacača istopljenim stenjem, a između Konzulovog broda i nas nalaze se ratni brodovi Paksa? Ko su ti 'posmatrači' o kojima je govorila i koji već vekovima uhode čovečanstvo? Šta znači sve to o učenju jezika mrtvih i tako dalje? Zašto nas ona Nemes i njeni blizanci još nisu pobili?
<BR>&nbsp;&nbsp;&nbsp;&nbsp;&nbsp;Upitah je: "Bila si već sa nekim? Vodila si ljubav sa nekim pre mene?"
<BR>&nbsp;&nbsp;&nbsp;&nbsp;&nbsp;To je bilo bezumno. To me se nije ticalo. Imala je gotovo dvadeset dve standardne godine. Ja sam i ranije spavao sa ženama - nisam mogao nijednoj da se setim prezimena, ali to je bilo u teritorijalcima, dok sam radio u Kazinu Devet Repova - zbog čega bi me bilo briga ako je... kakve ima veze ako... morao sam da znam.
<BR>&nbsp;&nbsp;&nbsp;&nbsp;&nbsp;Oklevala je samo sekund. "Prvi put kada smo bili zajedno meni nije bio... prvi", reče ona.
<BR>&nbsp;&nbsp;&nbsp;&nbsp;&nbsp;Klimnuh glavom; osećao sam se kao svinja i voajer zbog toga što sam uopšte pitao. Osećao sam stvarni bol u grudima, otprilike onako kako sam zamišljao anginu iz priča o njoj. Nisam mogao da se zaustavim. "Da li si ga volela?" Otkud sam mogao da znam da li je uopšte u pitanju bio 'on'? Teo... Rejčel... okružila se ženama. Zgadile su mi se sopstvene misli.
<BR>&nbsp;&nbsp;&nbsp;&nbsp;&nbsp;"Volim te, Role", šapnu ona.
<BR>&nbsp;&nbsp;&nbsp;&nbsp;&nbsp;To je bilo tek drugi put da je ovo rekla, jer prvi put je to učinila prilikom našeg opraštanja na Staroj Zemlji pre više od pet i po godina. Srce je trebalo da mi se vine u visine na tim rečima. Ali previše me je bolelo. Ovde je postojalo nešto važno što nisam razumeo.
<BR>&nbsp;&nbsp;&nbsp;&nbsp;&nbsp;"Ali postojao je neki muškarac", rekoh, kao da su mi reči obluci u ustima. "Volela si ga..." Samo jednog? Koliko njih? Želeo sam da vrisnem sopstvenim mislima da prestanu.
<BR>&nbsp;&nbsp;&nbsp;&nbsp;&nbsp;Anea mi stavi prst na usta. "Volim te, Role, upamti to dok ti pričam ove stvari. Sve je... složeno. Onim što sam. Onim što moram da uradim. Ali volim tebe... i volela sam te od prvog trenutka kada sam te ugledala u snovima o budućnosti. Volela sam te kada si me sreo u pustinjskoj oluji na Hiperionu, usred zbrke i pucnjave, sa Šrajkom i hoking-prostirkom. Da li se sećaš kako sam te stegla rukama dok smo leteli na prostirci, pokušavali da pobegnemo? Volela sam te tada..."
<BR>&nbsp;&nbsp;&nbsp;&nbsp;&nbsp;Čekao sam u tišini. Anein prst pomerio mi se sa usana na obraz. Ona uzdahnu kao da joj je težina čitavog sveta na plećima. "U redu", reče ona tiho. "Postojao je neko. Već sam vodila ljubav. Bili smo..."
<BR>&nbsp;&nbsp;&nbsp;&nbsp;&nbsp;"Je li bilo ozbiljno?" upitah ja. Sopstveni glas zvučao mi je čudno, nalik na veštačke tonove broda.
<BR>&nbsp;&nbsp;&nbsp;&nbsp;&nbsp;"Bili smo venčani", reče Anea.
<BR>&nbsp;&nbsp;&nbsp;&nbsp;&nbsp;Jednom, na reci Kans na Hiperionu, upustio sam se u pesničenje sa jednim starijim članom posade na barži, koji je bio upola teži od mene i beskrajno iskusniji u tučama. Bez upozorenja, kresnuo me je ispod vilice jednim jedinim udarcem od kog mi se zamračio vid, kolena su mi zaklecala, a ja sam se zateturao unazad i preturio preko ograde barže u reku. Čovek se nije ljutio i lično je skočio da me izvuče. Došao sam svesti minut ili dva kasnije, ali prošli su sati pre nego što sam mogao da se otresem zvonjave u glavi i ponovo jasno vidim.
<BR>&nbsp;&nbsp;&nbsp;&nbsp;&nbsp;Ovo je bilo gore od toga. Mogao sam samo da ležim i gledam u nju, u svoju voljenu Aneu, i da osećam njene prste na obrazu, strane, hladne i tuđe kao dodir nekog stranca. Ona skloni ruku.
<BR>&nbsp;&nbsp;&nbsp;&nbsp;&nbsp;Čekalo me je nešto još gore.
<BR>&nbsp;&nbsp;&nbsp;&nbsp;&nbsp;"Dvadeset tri meseca, jedna nedelja i šest sati o kojima ti nisam pričala", reče ona.
<BR>&nbsp;&nbsp;&nbsp;&nbsp;&nbsp;"Sa njim?" Nisam mogao da se setim kako sam uobličio te dve reči, ali čuo sam da su izgovorene mojim glasom.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Venčani..." rekao sam, i nisam mogao dalje.
<BR>&nbsp;&nbsp;&nbsp;&nbsp;&nbsp;Anea se uistinu osmehnu, ali mislim da je to bio najtužniji osmeh koji sam ikada video. "Pred popom", reče ona. "Biće to legalan brak u očima Paksa i Crkve."
<BR>&nbsp;&nbsp;&nbsp;&nbsp;&nbsp;"Biće?"
<BR>&nbsp;&nbsp;&nbsp;&nbsp;&nbsp;"I sada je."
<BR>&nbsp;&nbsp;&nbsp;&nbsp;&nbsp;"Još ste u braku?" Tada sam poželeo da ustanem i ispovraćam se preko ruba platforme, ali nisam mogao ni da se pomerim.
<BR>&nbsp;&nbsp;&nbsp;&nbsp;&nbsp;Na sekund, Anea je izgledala zbunjeno, nesposobna da odgovori. "Da..." reče ona, dok su joj suze blistale u očima. "Mislim, ne... nisam sada u braku... ti... prokletstvo, kada bih samo mogla..."
<BR>&nbsp;&nbsp;&nbsp;&nbsp;&nbsp;"Ali taj čovek je još živ?" prekinuh je, glasom ravnim i praznim poput glasa islednika Inkvizicije Svete Kancelarije.
<BR>&nbsp;&nbsp;&nbsp;&nbsp;&nbsp;"Da." Ona stavi ruku na sopstveni obraz. Prsti su joj drhtali.
<BR>&nbsp;&nbsp;&nbsp;&nbsp;&nbsp;"Da li ga voliš, malena?"
<BR>&nbsp;&nbsp;&nbsp;&nbsp;&nbsp;"Volim tebe, Role."
<BR>&nbsp;&nbsp;&nbsp;&nbsp;&nbsp;Odmaknuh se malo, ne svesno, ne namerno, ali nisam mogao da ostanem u fizičkom dodiru sa njom za vreme ovog razgovora.
<BR>&nbsp;&nbsp;&nbsp;&nbsp;&nbsp;"Ima još nešto..." reče ona.
<BR>&nbsp;&nbsp;&nbsp;&nbsp;&nbsp;Sačekah.
<BR>&nbsp;&nbsp;&nbsp;&nbsp;&nbsp;"Imali smo... ja ću... rodila sam dete, bebu." Pogledala me je kao da pokušava da mi na silu usadi razumevanje svega toga pogledom uperenim pravo u moj um. Nije delovalo.
<BR>&nbsp;&nbsp;&nbsp;&nbsp;&nbsp;"Dete", ponovih glupavo. Moja draga prijateljica... moja mala prijateljica koja je izrasla u ženu i postala mi ljubavnica... moja voljena imala je dete. "Koliko je staro?" upitah, začuvši banalnost kao grmljavinu čija se tutnjava sve više približava.
<BR>&nbsp;&nbsp;&nbsp;&nbsp;&nbsp;Ponovo je izgledala zbunjeno, kao da nije sigurna u činjenice. Konačno, ona reče: "Dete nije nigde... gde bih ga sada mogla naći."
<BR>&nbsp;&nbsp;&nbsp;&nbsp;&nbsp;"Oh, malena", rekoh ja, zaboravivši sve osim njenog bola. Privukoh je sebi dok je jecala. "Žao mi je, malena... tako mi je žao", rekoh dok sam je milovao po glavi.
<BR>&nbsp;&nbsp;&nbsp;&nbsp;&nbsp;Ona se odmaknu, brišući suze. "Ne, Role, ne razumeš. Sve je u redu... to nije... taj deo je u redu..."
<BR>&nbsp;&nbsp;&nbsp;&nbsp;&nbsp;Odmaknuo sam se od nje i zapiljio se. Bila je rastrojena i jecala je. "Razumem", slagao sam.
<BR>&nbsp;&nbsp;&nbsp;&nbsp;&nbsp;"Role..." Njena ruka potražila je moju.
<BR>&nbsp;&nbsp;&nbsp;&nbsp;&nbsp;Potapšao sam je po ruci, ali sam se izvukao iz posteljine, obukao se i zgrabio planinarske vezove i ranac sa njihovog mesta kraj vrata.
<BR>&nbsp;&nbsp;&nbsp;&nbsp;&nbsp;"Role..."
<BR>&nbsp;&nbsp;&nbsp;&nbsp;&nbsp;"Vratiću se pre zore", rekoh ja, okrenut prema njoj, ali ne gledajući je zaista. "Idem samo malo da prošetam."
<BR>&nbsp;&nbsp;&nbsp;&nbsp;&nbsp;"Daj da pođem i ja sa tobom", reče ona dok je stajala umotana u čaršav. Munja blesnu iza nje. Približavala se nova oluja.
<BR>&nbsp;&nbsp;&nbsp;&nbsp;&nbsp;"Vratiću se pre zore", rekoh i iziđoh kroz vrata pre nego što je stigla da se odene ili da mi se pridruži.
<BR>&nbsp;&nbsp;&nbsp;&nbsp;&nbsp;Padala je kiša - hladna, gusta. Platforme su se brzo navlažile i postale klizave. Strmeknuo sam se niz merdevine i strčao niz vibrirajuća stepeništa, dok mi je put povremeno osvetljavao blesak munje, i nisam usporio sve dok se nisam spustio nekoliko stotina metara niz gazište na istočnoj izbočini, prema pukotini u koju sam se prvi put spustio brodom. Nisam želeo da idem tamo.
<BR>&nbsp;&nbsp;&nbsp;&nbsp;&nbsp;Na pola klika od Hrama nalazila su se fiksirana užad koja su se uspinjala do vrha grebena. Pljusak je sada dobovao po litici, a crvena i crna užad bila su prekrivena slojem leda. Prikačio sam kopče za uže i remenje, izvukao motorne penjače iz ranca i prikačio ih bez ponovne provere spojeva, a onda počeo da džumarujem uz ledenu užad.
<BR>&nbsp;&nbsp;&nbsp;&nbsp;&nbsp;Vetar je ojačao, šibao mi je jaknu i odgurivao me od zida litice. Susnežica mi je udarala u lice i šake. Nisam obraćao pažnju na to i penjao sam se, klizeći ponekad natrag po tri ili četiri metra kada bi štipaljke džumara omanule na ledenom užetu, da bih se onda vratio i nastavio dalje. Deset metara ispod vrha grebena oštrog kao brijač, izronio sam iz oblaka kao plivač koji izranja iz vode. Zvezde su još hladno gorele tamo gore, ali nadimajuće mase oblaka gomilale su se uz severni zid grebena i uzdizale poput bele plime oko mene.
<BR>&nbsp;&nbsp;&nbsp;&nbsp;&nbsp;Kliznuo sam uspinjačima naviše i džumarovao sve dok nisam došao do srazmerno ravnog dela gde su fiksirana užad bila pričvršćena. Tek tada sam primetio da nisam privezao sigurnosno uže.
<BR>&nbsp;&nbsp;&nbsp;&nbsp;&nbsp;"Jebeš ga", rekao sam i krenuo prema severoistoku po petnaest centimetara širokom vrhu grebena. Oluja je narastala oko mene prema severu. Na jugu je bio ponor sa kilometrima praznog, crnog vazduha. Ovde je bilo poledice i počeo je sneg.
<BR>&nbsp;&nbsp;&nbsp;&nbsp;&nbsp;Dao sam se u trk, prema istoku, preskačući ledene tačke i pukotine, ne mareći ni najmanje za bilo šta na svetu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dok sam bio opsednut sopstvenim jadom, u ljudskoj Vaseljeni dešavale su se i druge stvari. Na Hiperionu, kada sam bio dečak, vesti su sporo bile filtrirane iz međuzvezdanog Paksa do naših pokretnih karavana na pustopoljinama: važan događaj na Pacemu ili Renesansi Vektor, ili bilo gde, bio bi, nužno, star mnogo nedelja ili meseci zbog vremenskog duga usled Hokingovog pogona, sa dodatnim nedeljama prevoza od Port Romensa ili nekog drugog velikog grada do naše provincijske oblasti. Navikao sam na to da ne obraćam pažnju na događaje koji su se zbivali drugde. Jaz u izveštavanju smanjio se, naravno, kada sam bio vodič lovcima sa drugih svetova u Ritovima i na drugim mestima, ali to su i dalje bile stare vesti, od male važnosti za mene. Paks me nije opčinjavao, mada putovanje među svetovima svakako jeste. Prošlo je skoro deset godina bez veza tokom našeg boravka na Staroj Zemlji i moje odiseje sa petogodišnjim vremenskim dugom. Nisam navikao na to da mislim na događaje koji se zbivaju drugde, osim kada se odnose na mene, kao što je bio slučaj sa opsednutošću Paksa da nas pronađe.
<BR>&nbsp;&nbsp;&nbsp;&nbsp;&nbsp;Ali to će se ubrzo promeniti.
<BR>&nbsp;&nbsp;&nbsp;&nbsp;&nbsp;Te noći, na T'ien Šanu, na Nebeskim Planinama, dok sam blesavo jurcao kroz susnežicu i maglu po uskoj liniji grebena, između ostalih zbili su se i sledeći događaji:
<BR>&nbsp;&nbsp;&nbsp;&nbsp;&nbsp;Na ljupkom svetu Maui-Kovenantu, gde je dugi lanac događaja koji će kulminirati mojim prisustvom ovde sa Aneom počeo, moglo bi se reći, ljubavlju Merina i Siri pre više vekova, besnela je pobuna. Pobunjenici na pokretnim ostrvima odavno su postali sledbenici Aneine filozofije, ispili su njeno vino za pričest, odbacili zauvek Paks i kruciformu i ratovali sabotažama i otporom, pokušavajući da ne naude ili ubiju vojnike Paksa koji su okupirali taj svet. Što se Paksa tiče, Maui-Kovenant bio je poseban problem zato što je to prevashodno bio svet za odmor - stotine hiljada bogatih iznova rođenih hrišćana putovale su tamo pomoću Hokingovog pogona svake standardne godine da bi uživale u toplim morima, divnim plažama ostrva Polutarnog Arhipelaga i migracijama delfina i pokretnih ostrva. Paks je takođe imao koristi od stotina naftnih platformi i bušotina na prevashodno okeanskom svetu, smeštenih izvan turističkih oblasti, ali ranjivih na napad sa pokretnih ostrva ili iz pobunjeničkih podmornica. Sada je i mnogo samih turista iz Paksa - neobjašnjivo - odbacivalo kruciformu i pristupalo Aneinom učenju. Odbacivali su besmrtnost. Guverner planete, lokalni nadbiskup i zvaničnici iz Vatikana zatražili su pomoć zbog krize koju nisu shvatali.
<BR>&nbsp;&nbsp;&nbsp;&nbsp;&nbsp;Na Sol Drakoni Septemu, gde je najveći deo atmosfere bio zamrznut u jedan jedini džinovski glečer, nije bilo turista, ali Paksovi pokušaji kolonizacije u proteklih deset godina tamo su se pretvorili u košmar.
<BR>&nbsp;&nbsp;&nbsp;&nbsp;&nbsp;Mirne grupe Čitčatuka sa kojima smo se Anea, A. Betik i ja sprijateljili pre oko devet i po godina preobrazile su se u neumoljive neprijatelje Paksa. Neboder zamrznut u atmosferskom ledu, gde je otac Glaukus dočekivao sve putnike, i dalje je goreo svetlom uprkos ubistvu tog ljubaznog čoveka koje je počinila Radamant Nemes. Čitčatuci su održavali svetlost na tom mestu kao u hramu. Nekako su znali ko je ubio bezazlenog slepog čoveka i Kučijatovo pleme - Kučijata, Čiakua, Ajčakuta, Kučtua, Čitčiciju, Čatčiju - koje smo Anea, A. Betik i ja upoznali poimence. Drugi Čitčatuci krivili su Paks, koji je pokušavao da kolonizuje umerene oblasti oko polutara gde je vazduh bio u gasnom agregatnom stanju, a veliki glečer se istopio sve do drevne tundre.
<BR>&nbsp;&nbsp;&nbsp;&nbsp;&nbsp;Ali Čitčatuci, koji nisu čuli za Aneinu pričast niti okusili njegovu empatiju, sručili su se na Paks kao biblijska pošast. Pošto su lovili strašne snežne utvare milenijuma - i bili njihova lovina - Čitčatuci su sada oterali bele zveri koje su kopale tunele prema jugu, do polutarnih oblasti, da bi ih tamo napujdali na koloniste i misionare Paksa. Broj žrtava bio je zastrašujući. Vojne jedinice Paksa, dovedene da pobiju primitivne Čitčatuke, slale su patrole na i u planetni glečer, samo da ih nikada više ne bi videle.
<BR>&nbsp;&nbsp;&nbsp;&nbsp;&nbsp;U gradu Renesansi Vektor, Aneina reč o Praznini Koja Spaja proširila se među milionima sledbenika. Hiljade vernika Paksa pričešćivale su se svakodnevno od onih izmenjenih, kruciforme su im umirale i otpadale u roku od dvadeset četiri sata, a oni su žrtvovali besmrtnost zbog... čega? Paks i Vatikan nisu razumeli, a u to vreme, nisam ni ja.
<BR>&nbsp;&nbsp;&nbsp;&nbsp;&nbsp;Ali Paks je znao da mora da suzbije virus. Vojnici su razbijali vrata i upadali kroz prozore svakog dana i noći, obično u siromašnijim, starim industrijskim delovima grada koji je prekrivao čitavu planetu. Ljudi koji su odbacili kruciformu nisu se snažno opirali - borili su se žestoko, ali odbijali su ubijanje ako su ikako mogli da ga izbegnu. Vojnicima Paksa nije smetalo da ubijaju kako bi izvršili naređenja. Hiljade Aneinih sledbenika umrle su pravom smrću - nekadašnji besmrtnici koji nikada više neće vaskrsnuti - a desetine hiljada pohapšene su i smeštene u koncentracione logore, gde su stavljene u spremišta za kriogensku fugu kako njihova krv i filozofija ne bi mogle da zaraze druge. Ali na svakog ubijenog ili uhapšenog Aneinog sledbenika, desetine - stotine - bile su bezbedne u skrovištima i prenosile dalje Aneino učenje, nudile pričešće sopstvenom izmenjenom krvlju i pružale mahom nenasilan otpor na svakom koraku. Velika industrijska mašina Renesanse Vektor još nije bila pokvarena, ali posrtala je i škripala na način koji nije viđen u svim onim vekovima otkad je Hegemonija taj svet proglasila industrijskim središtem Mreže.
<BR>&nbsp;&nbsp;&nbsp;&nbsp;&nbsp;Vatikan je slao nove vojnike i raspravljao o tome kako da reaguje.
<BR>&nbsp;&nbsp;&nbsp;&nbsp;&nbsp;Na Tau Ceti Centru, nekada političkom središtu Mreže Svetova, ali sada samo gusto naseljenoj i popularnoj vrtnoj planeti, pobuna je poprimila drugačiji oblik. Dok su posetioci sa drugih svetova donosili Aneinu zarazu usmerenu protiv kruciforme, glavnina tamošnjeg problema za Vatikan vrtela se oko nadbiskupa Akile Silvaski, spletkašice koja je preuzela ulogu guvernera i autokrate na TC <SUP>2</SUP> pre više od dva veka. Upravo je nadbiskup Silvaski bila ta koja je pokušala da onemogući ponovni izbor stalnog pape intrigama među kardinalima i sad, pošto u tome nije uspela, jednostavno je izvela sopstvenu, planetnu verziju pre-hedžirske Reformacije, objavivši da će Katolička Crkva na Tau Ceti Centru od sada priznavati nju kao vrhovnu sveštenicu i biti večno odvojena od 'korumpirane' međuzvezdane Crkve Paksa. Pošto je brižljivo sklopila savez sa lokalnim biskupima odgovornim za svetkovine i mašinerije vaskrsavanja, mogla je da kontroliše Sakrament Vaskrsavanja - a tako i lokalnu Crkvu. Još važnije, nadbiskup je potkupila vojne vlasti Paksa zemljom, bogatstvom i vlašću tako da je došlo do događaja bez presedana - do vojnog puča u Floti Paksa, kojim je zbačena većina viših oficira u sistemu Tau Ceti, da bi ih zamenili zagovornici Nove Crkve. Nijedan zvezdani brod klase arhanđeo nije tom prilikom zarobljen, ali osamnaest krstarica i četrdeset jedan bakljobrod posvetili su se odbrani Nove Crkve na TC <SUP>2</SUP> i njene nove vrhovne sveštenice.
<BR>&nbsp;&nbsp;&nbsp;&nbsp;&nbsp;Desetine hiljada vernika Crkve na planeti protestovale su. Hapsili su ih, pretili im ekskomunikacijom - to jest, trenutnim oduzimanjem kruciforme - i puštali na uslovnu slobodu pod brižljivim nadzorom snaga bezbednosti Nove Crkve i nadbiskupa, novog pape. Nekoliko svešteničkih redova na Tau Ceti Centru, prevashodno jezuitskih, odbilo je da se povinuje. Većinu su tiho pohapsili, ekskomunicirali i pogubili. Ipak, nekoliko stotina je umaklo i upotrebilo sopstvenu mrežu za pružanje otpora novom poretku - isprva nenasilno, potom sve surovije. Mnogi jezuiti služili su kao sveštenici-oficiri u vojsci Paksa pre nego što su se vratili civilnom klerikalnom životu, i koristili su svoje vojničke veštine da bi stvarali haos na planeti i oko nje.
<BR>&nbsp;&nbsp;&nbsp;&nbsp;&nbsp;Papa Urban XVI i njegovi savetnici iz Flote Paksa razmotrili su opcije. Odsudni udar u velikom Krstaškom pohodu protiv Proteranih već je bio odložen i onemogućen neprekidnim ometanjem i napadima kapetana De Soje, potrebom da se jedinice Flote šalju na mnoštvo svetova da bi se gušila Aneina zarazna pobuna, logističkim zahtevima vezanim za zasedu u sistemu T'ien Šan, a sada i ovom i drugim, nepovezanim pobunama. I pored saveta admirala Marusina da prenebregnu nadbiskupovu jeres dok se ne postignu drugi političko-vojni ciljevi, papa Urban XVI i njegov državni sekretar Lurdusami odlučili su da pošalju dvadeset arhanđela, trideset dve staromodne krstarice, osam prevoznih brodova i stotinu bakljobrodova u sistem Tau Ceti - mada će proći mnogo nedelja vremenskog duga pre prispeća brodova sa starim Hokingovim pogonom. Jednom formirana u tom sistemu, udarna jedinica imala je zadatak da savlada svaki otpor pobunjeničkih svemirskih letelica, da zaposedne orbitu oko TC <SUP>2</SUP>, zatraži trenutnu predaju nadbiskupa i predaju svih onih koji su je podržavali, kao i - ako to naređenje ne bude izvršeno - da sprži onoliko planete koliko je potrebno da se uništi infrastruktura Nove Crkve. Posle toga, desetine hiljada marinaca spustiće se na planetu da bi zauzele preostale urbane centre i ponovo uspostavile vladavinu Paksa i Svete Majke Crkve.
<BR>&nbsp;&nbsp;&nbsp;&nbsp;&nbsp;Na Marsu, u sistemu Stare Zemlje, pobuna se pogoršala, uprkos godinama Paksovog bombardovanja iz svemira i neprekidnih vojnih upada sa orbite. Dva standardna meseca ranije, guverner Kler Palo i nadbiskup Robson umrli su pravom smrću u nuklearnom samoubilačkom napadu na njihovu palatu u izbeglištvu, na Fobosu. Paks je odgovorio zastrašujuće - skrenuo je asteroide iz obližnjeg pojasa i oborio ih na Mars, bombardovao plazmom u tepisima i noću napadao laserskim zracima kroz novu planetnu oluju prašine izazvanu bombardovanjem pomoću asteroida, nalik na bezbroj smrtonosnih reflektora izukrštanih u zaleđenoj pustinji. Zraci smrti bili bi delotvorniji, ali planeri Flote Paksa želeli su da Mars bude primer, i to vidljiv.
<BR>&nbsp;&nbsp;&nbsp;&nbsp;&nbsp;Učinci nisu bili baš onakvi kakvima se Paks nadao. Marsova teraformirana životna sredina, ionako klimava posle godina lošeg održavanja, doživela je kolaps. Atmosfera koja se mogla udisati na tom svetu sada je bila ograničena na Basen Helas i nekoliko drugih niskih džepova. Okeani su nestali, isparili kada je pritisak pao, ili su se ponovo zaledili na polovima ili kao donja kora tundre. Uništene su poslednje krupne biljke i drveće, tako da su preostali samo prvobitni kaktusi i nasadi bobica koji su se upinjali da prežive u gotovo čistom vakuumu. Oluje prašine trajaće godinama, tako da će patroliranje marinaca Paksa biti gotovo nemoguće.
<BR>&nbsp;&nbsp;&nbsp;&nbsp;&nbsp;Ali Marsovci, a naročito militantni palestinski Marsovci, bili su prilagođeni takvom životu i spremni za taj slučaj. Pritajili su se, ubijali vojnike Paksa kada bi ovi sleteli, i čekali. Templarski misionari u drugim marsovskim kolonijama zagovarali su konačno nanotehnološko prilagođavanje prvobitnim planetnim uslovima. Hiljade i hiljade njih prihvatile su da oprobaju sreću, dopustivši da im molekularne mašine izmene tela i DNK u skladu sa planetom.
<BR>&nbsp;&nbsp;&nbsp;&nbsp;&nbsp;Ono što je još više uznemirilo Vatikan bile su svemirske bitke koje su zapodenute kada su brodovi koji su nekada pripadali navodno rasformiranoj marsovskoj ratnoj mašini izišli iz skrovišta u dalekom Kuiperovom pojasu i počeli niz brzih napada na konvoje Flote Paksa u sistemu Stare Zemlje. Stopa gubitaka u tim napadima bila je pet prema jedan u korist Flote Paksa, ali i takvi gubici bili su neprihvatljivi i cena održavanja operacije Mars bila je zastrašujuća.
<BR>&nbsp;&nbsp;&nbsp;&nbsp;&nbsp;Admiral Marusin i generalštab savetovali su Njegovu Svetost da smanji gubitke i pusti sistem Stare Zemlje da se neko vreme gnoji. Admiral je uveravao papu da ništa neće moći da napusti sistem. Ukazao je na to da sada u sistemu Stare Zemlje nema više ničeg zaista vrednog, pošto je Mars izmakao kontroli. Papa je saslušao, ali odbio je da odobri povlačenje. Na svakoj konferenciji, kardinal Lurdusami naglašavao je simboličku važnost zadržavanja sistema Stare Zemlje u Paksu. Njegova Svetost rešio je da sačeka sa donošenjem odluke. Gubici u brodovima, ljudstvu, novcu i materijalu nastavili su se.
<BR>&nbsp;&nbsp;&nbsp;&nbsp;&nbsp;Na Mare Infinitusu, pobuna je bila stara - vrtela se oko podmorničkih švercera, lovokradica i onih stotina hiljada tvrdoglavih domorodaca koji su oduvek odbijali krst - ali sada je iznova podstaknuta prispećem Aneine zaraze. Velike ribarske zone postale su gotovo zabranjene za ribarske flote Paksa bez pratnje. Automatizovani ribarski brodovi i izolovane plutajuće platforme bile su mete napada i potapanja. Smrtonosna lampousta čudovišta sve češće su se viđala u plićacima i nadbiskup Džejn Keli bila je besna na vlasti Paksa zbog njihove nesposobnosti da otklone taj problem. Kada ju je biskup Melandrino posavetovao da bude umerena, Keli ga je ekskomunicirala. Za uzvrat, Melandrino je proglasio secesiju Južnih Mora od Paksa i vlasti Crkve i hiljade vernika pošlo je za harizmatičnim vođom. Vatikan je poslao još brodova Flote Paksa, ali oni su mogli da učine malo toga u smirivanju četvorostranih borbi na površini i ispod nje između krijumčara, snaga nadbiskupa, biskupovih snaga i lampoustih.
<BR>&nbsp;&nbsp;&nbsp;&nbsp;&nbsp;A usred čitave te zbrke i pokolja, Aneina poruka putovala je brzinom izgovorene reči i tajnog pričešća.
<BR>&nbsp;&nbsp;&nbsp;&nbsp;&nbsp;Pobuna - kako nasilna, tako i duhovna - buktala je i drugde; na svetovima koje je Anea posetila - Iksionu, Patopi, Amritsaru i Grumbridžu Dajsonu D; na Cintao-Hsišuang Pani, gde je vest o uklanjanju nehrišćana na drugim mestima najpre izazvala paniku, a potom i odlučni otpor svemu što je imalo veze sa Paksom, na Denebu Draj, gde je Republika Džamu proglasila nošenje kruciforme razlogom za odsecanje glave; na Fudžiju, gde su Aneinu poruku doneli otpadnici iz Paks Merkantilusa i gde se ona raširila kao planetni požar; na pustinjskom svetu Vitus-Grej-Balianusu B, gde su Aneina učenja stigla sa izbeglicama sa Sibijatusovog Ogorčenja i kombinovala se sa uviđanjem da će Paksov način života zauvek uništiti njihovu kulturu - narod Helikoide Amojetovog Spektra poveo je borbu. Grad Keroa Tambat oslobođen je u prvim mesecima borbi, a Paksova baza Bombasino ubrzo je postala tvrđava pod opsadom. Zapovednik baze Solznjikov vrištao je u pomoć Floti Paksa, ali Vatikan i zapovednici Flote Paksa - prezauzeti na drugim mestima - naredili su mu da bude strpljiv i zapretili mu ekskomunikacijom ukoliko Solznjikov sam ne okonča pobunu.
<BR>&nbsp;&nbsp;&nbsp;&nbsp;&nbsp;Solznjikov je to i učinio, ali ne onako kako su to želeli Flota Paksa i Njegova Svetost: napravio je mirovni sporazum sa vojskama Helikoide Amojetovog Spektra po kome će njegove trupe Paksa izlaziti iz tvrđave samo uz dozvolu domorodaca. Za uzvrat, Paksova baza Bombasino dobila je dozvolu da i dalje ostane tu.
<BR>&nbsp;&nbsp;&nbsp;&nbsp;&nbsp;Solznjikov, pukovnik Vinara i drugi lojalni hrišćani pripremili su se za odmazdu Vatikana i Flote Paksa, ali među ljudima Helikoide Spektra bili su i Aneom izmenjeni civili koji su se sastajali, jeli i pili sa vojnicima, kretali se među malodušnim muškarcima i ženama iz Paksa i pričali svoju priču, nudeći im da se pričeste. Mnogi su prihvatili.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;To je, naravno, bio najmanji mogući deo događaja na stotinama svetova Paksa te poslednje, tužne noći koju ću provesti na T'ien Šanu. Naravno, nisam pretpostavljao da se bilo šta od toga zbiva, ali i da jesam - da sam već ovladao veštinom i disciplinom saznavanja tih stvari preko Praznine Koja Spaja - i dalje ne bih za to mario.
<BR>&nbsp;&nbsp;&nbsp;&nbsp;&nbsp;Anea je volela drugog muškarca. Bili su u braku. Mora da je još u braku... nije pomenula ni razvod, ni smrt. I rodila je dete.
<BR>&nbsp;&nbsp;&nbsp;&nbsp;&nbsp;Ne znam zbog čega onako nemaran nisam pao i poginuo u tim bezumnim satima na ledenom grebenu istočno od Džo-kunga i Hsuan-k'ung Šua, ali nisam. Konačno sam se pribrao i vratio po grebenu i niz fiksiranu užad za planinarenje kako bih stigao do Anee sa prvim svetlom.
<BR>&nbsp;&nbsp;&nbsp;&nbsp;&nbsp;Voleo sam je. Ona je bila moja draga prijateljica. Dao bih život da je zaštitim.
<BR>&nbsp;&nbsp;&nbsp;&nbsp;&nbsp;Prilika da to dokažem ukazaće mi se već tokom dana, i njenu neumitnost izazvaće događaji koji će se zbiti ubrzo posle mog povratka u Hram koji visi u vazduhu i našeg odlaska na istok.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nedugo posle prvog svetla, u staroj gompi ispod Šivinog Falusa, sada pretvorenoj u hrišćansku enklavu, Džon Domeniko kardinal Mustafa, admiral Marget Vu, otac Farel, nadbiskup Brek, otac Leblan, Radamant Nemes i njenih preostalih dvoje blizanaca sastali su se da bi porazgovarali. Zapravo, ljudi su se sastali da bi razgovarali, dok su Nemes i njena klonirana sestra i brat nemo sedeli kraj prozora iznad predela uskomešanih oblaka oko Vidrinog jezera ispod vrha Šivling.
<BR>&nbsp;&nbsp;&nbsp;&nbsp;&nbsp;"I sigurni ste da je odmetnuti brod Rafael dokrajčen?" govorio je veliki inkvizitor.
<BR>&nbsp;&nbsp;&nbsp;&nbsp;&nbsp;"Potpuno", reče admiral Vu. "Mada je uništio sedam naših arhanđela u prvoj borbenoj liniji pre nego što smo ga spržili." Ona zavrte glavom. "De Soja je bio blistav taktičar. Njegovo neverništvo zaista je bilo delo Gospodara Zla."
<BR>&nbsp;&nbsp;&nbsp;&nbsp;&nbsp;Otac Farel se nagnu iznad uglačanog stola od bonsaija. "A nema izgleda da je De Soja ili bilo ko drugi od njegovih preživeo?"
<BR>&nbsp;&nbsp;&nbsp;&nbsp;&nbsp;Admiral Vu slegnu ramenima. "To je bila bitka u bliskoj orbiti", reče ona. "Pustili smo da Rafael priđe do cislunarne udaljenosti pre nego što smo aktivirali zamku. Hiljade komadića otpadaka - mahom od naših zlosrećnih brodova - ušle su u atmosferu. Izgleda da niko od naših nije preživeo - bar nisu otkriveni nikakvi signali. Ako je iko od De Sojinih ljudi pobegao, svi su izgledi da su njihove kapsule pale u otrovne okeane."
<BR>&nbsp;&nbsp;&nbsp;&nbsp;&nbsp;"Ipak..." zausti nadbiskup Brek. On je bio tih čovek, promišljen i oprezan.
<BR>&nbsp;&nbsp;&nbsp;&nbsp;&nbsp;Vu je izgledala iscrpljeno i iznervirano. "Vaša Eminencijo", reče ona oštro, obrativši se Breku, ali i dalje zagledana u Mustafu, "možemo utvrditi ishod ako nam dozvolite da pošaljemo padobrodove, letače i EMV-e u atmosferu."
<BR>&nbsp;&nbsp;&nbsp;&nbsp;&nbsp;Brek trepnu. Kardinal Mustafa odmahnu glavom. "Ne", reče on, "imamo naređenje da ne demonstriramo vojno prisustvo sve dok Vatikan ne zapovedi da preduzmemo konačni korak u hvatanju devojke."
<BR>&nbsp;&nbsp;&nbsp;&nbsp;&nbsp;Vu se osmehnu sa očiglednom gorčinom. "Sinoćnja bitka tik iznad atmosfere svakako je učinila to naređenje donekle izlišnim", reče ona tiho. "Naše vojno prisustvo sigurno je bilo prilično upečatljivo."
<BR>&nbsp;&nbsp;&nbsp;&nbsp;&nbsp;"I jeste", reče otac Leblan. "Nikada nisam video ništa slično."
<BR>&nbsp;&nbsp;&nbsp;&nbsp;&nbsp;Admiral Vu se obrati Mustafi. "Vaša Ekselencijo, ljudi na ovom svetu nemaju energetsko oružje, detektore Hokingovog pogona niti orbitalnu odbranu, nemaju gravitonske detektore... do đavola, koliko možemo da utvrdimo, nemaju čak ni radare ili komunikacioni sistem. Možemo da pošaljemo padobrod ili borbenu vazdušnu letelicu u atmosferu da potraži preživele, a da oni za to uopšte ne saznaju. To bi svakako bilo daleko diskretnije od vatrometa sinoćne bitke i..."
<BR>&nbsp;&nbsp;&nbsp;&nbsp;&nbsp;"Ne", reče kardinal Mustafa - i nije bilo mesta nikakvoj sumnji u konačnost njegove odluke. Veliki inkvizitor zadiže rukav mantije da bi pogledao na hronometar. "Kurirska sonda iz Vatikana treba da stigne svakog trena, sa konačnim naređenjima za hapšenje prenosioca zaraze po imenu Anea. To ne sme ničim da bude otežano."
<BR>&nbsp;&nbsp;&nbsp;&nbsp;&nbsp;Otac Farel protrlja mršave obraze. "Regent Tokra pozvao me je jutros preko komunikatorskog kanala koji smo mu dali. Izgleda da je njihov neprocenjivi i starmali Dalaj Lama nestao..."
<BR>&nbsp;&nbsp;&nbsp;&nbsp;&nbsp;Brek i Leblan iznenađeno digoše pogled.
<BR>&nbsp;&nbsp;&nbsp;&nbsp;&nbsp;"Nije važno", reče kardinal Mustafa, očigledno već upoznat sa time. "U ovom trenutku ništa nije važno osim konačnog signala za izvršenje ovog zadatka i hapšenje Anee." On pogleda admirala Vu. "A vi morate reći svojim oficirima švajcarske garde i marinaca da nikako ne smeju nauditi mladoj ženi."
<BR>&nbsp;&nbsp;&nbsp;&nbsp;&nbsp;Vu umorno klimnu glavom. Mesecima je iznova i iznova dobijala uputstva za to. "Šta mislite, kada će stići naređenje?" upita ona kardinala.
<BR>&nbsp;&nbsp;&nbsp;&nbsp;&nbsp;Radamant Nemes i njenih dvoje blizanaca ustaše i priđoše vratima. "Vreme za čekanje je prošlo", reče Nemes, osmehnuvši se tankim usnama. "Donećemo vam Aneinu glavu."
<BR>&nbsp;&nbsp;&nbsp;&nbsp;&nbsp;Kardinal Mustafa i ostali na tren se nađoše na nogama. "Sedite!" grmnu veliki inkvizitor. "Niste dobili naređenje za pokret!"
<BR>&nbsp;&nbsp;&nbsp;&nbsp;&nbsp;Nemes se osmehnu i okrenu prema vratima.
<BR>&nbsp;&nbsp;&nbsp;&nbsp;&nbsp;Svi sveštenici u prostoriji vikali su. Nadbiskup Žan Danijel Brek krstio se. Admiral Vu posegnu za flešetnim pištoljem u futroli.
<BR>&nbsp;&nbsp;&nbsp;&nbsp;&nbsp;Stvari koje su se tada odigrale bile su prebrze za opažanje. Vazduh kao da se zamutio. U jednom trenutku, Nemes, Scila i Brajareus nalazili su se na vratima, osam metara dalje, u sledećem su nestali, i tri treperava hromirana obličja stajala su među prilikama u crnim i crvenim mantijama za stolom.
<BR>&nbsp;&nbsp;&nbsp;&nbsp;&nbsp;Scila je sprečila admirala Marget Vu da digne flešetni pištolj. Hromirana ruka se zamutila. Vuina glava zakotrljala se po uglačanom stolu. Obezglavljeno telo stajalo je nekoliko sekundi, nasumični nervni impulsi naredili su prstima desne šake da se stegnu, i flešetni pištolj je opalio, razneo noge teškog stola i izbušio kameni pod na deset hiljada mesta.
<BR>&nbsp;&nbsp;&nbsp;&nbsp;&nbsp;Otac Leblan je skočio između Brajareusa i nadbiskupa Breka. Zamućeno, srebrno obličje rasporilo je Leblana. Brek je ispustio naočari i potrčao u susednu prostoriju. Iznenada, Brajareus je nestao - ostavivši samo tihu imploziju tamo gde je sekund ranije stajalo zamućeno obličje. Začuo se kratki krik iz druge prostorije, presečen gotovo i pre nego što je počeo.
<BR>&nbsp;&nbsp;&nbsp;&nbsp;&nbsp;Kardinal Mustafa uzmicao je od Radament Nemes. Ona je svojim koracima nadoknađivala svaki njegov korak unazad. Zamućeno polje oko nje nestalo je, ali ona nije izgledala ništa ljudskije, niti manje preteće.
<BR>&nbsp;&nbsp;&nbsp;&nbsp;&nbsp;"Prokleta bila, gnusna spodobo", reče kardinal tiho. "Hajde samo, ne plašim se smrti."
<BR>&nbsp;&nbsp;&nbsp;&nbsp;&nbsp;Nemes podiže obrvu. "Naravno da ne, Vaša Ekselencijo. Ali da li biste se možda predomislili kada bih vam rekla da ćemo ova tela... i tu glavu" - ona pokaza na mesto gde su oči Marget Vu upravo prestale da trepću i ostale slepo da zure - "baciti daleko u kiseli okean, tako da onemogućimo svako vaskrsavanje?"
<BR>&nbsp;&nbsp;&nbsp;&nbsp;&nbsp;Kardinal Mustafa stiže do zida i stade. Nemes je bila samo dva koraka ispred njega. "Zašto ovo radite?" upita on čvrstim glasom.
<BR>&nbsp;&nbsp;&nbsp;&nbsp;&nbsp;Nemes slegnu ramenima. "Naši prioriteti se privremeno ne podudaraju", reče ona. "Jeste li spremni, veliki inkvizitore?"
<BR>&nbsp;&nbsp;&nbsp;&nbsp;&nbsp;Kardinal Mustafa se prekrsti i izgovori brzo molitvu pokajanja.
<BR>&nbsp;&nbsp;&nbsp;&nbsp;&nbsp;Nemes se ponovo osmehnu, desna ruka i desna noga pretvoriše joj se u treperave srebrne stvari i ona kroči napred.
<BR>&nbsp;&nbsp;&nbsp;&nbsp;&nbsp;Mustafa je posmatrao zapanjeno. Nije ga ubila. Pokretima prebrzim za oko, slomila mu je levu ruku, smrvila desnu, izbila oslonac u nogama - rascepivši mu pri tom obe - i oslepila ga prstima koje je zaustavila neposredno pre nego što su mogli da mu se zariju u mozak.
<BR>&nbsp;&nbsp;&nbsp;&nbsp;&nbsp;Rika bola bila je za velikog inkvizitora bez presedana. Kroz nju, čuo je njen glas, i dalje ravan i beživotan. "Znam da će vas automatski doktor na padobrodu ili Džibrilu srediti", reče ona. "Pozvali smo ih. Stići će ovamo za nekoliko minuta. Kada budete videli papu i njegove parazite, recite im da oni kojima ja moram da polažem račune nisu želeli da devojka bude uhvaćena živa. Izvinjavamo se, ali njena smrt je neophodna. I recite im da ubuduće paze da ne postupaju bez saglasnosti svih elemenata Srži. Do viđenja, Vaša Ekselencijo. Nadam se da će doktor na Džibrilu moći da vam uzgaji nove oči. Ono što nameravamo da uradimo vredi videti."
<BR>&nbsp;&nbsp;&nbsp;&nbsp;&nbsp;Mustafa začu korake, vrata koja klize u stranu, a zatim tišinu, izuzev zvuka nekoga ko vrišti zbog strašnog bola. Trebalo mu je nekoliko minuta da shvati da to, zapravo, vrišti on.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Kada sam se vratio u Hram koji visi u vazduhu, prva svetlost curkala je kroz maglu, ali jutro je i dalje bilo mračno, rominjavo i hladno. Konačno sam se dovoljno otreznio od rastrojenosti da bih se pažljivije spuštao niz fiksiranu užad, i bilo je dobro što sam to uradio - nekoliko puta su kočnice na opremi za spuštanje skliznule na zaleđenom užetu i ja bih se sunovratio u smrt da me sigurnosna užad nisu zaustavila.
<BR>&nbsp;&nbsp;&nbsp;&nbsp;&nbsp;Kada sam stigao, Anea je bila budna, odevena i spremna za polazak. Imala je na sebi termo-jaknu, planinarsku opremu i čizme za penjanje. A. Betik i Ljomo Dondrub bili su slično odeveni i obojica su nosila dugačke, teške, najlonom omotane pakete preko ramena. Poći će sa nama. Ostali su se pojavili da bi se sa nama pozdravili - Teo, Rejčel, Dordže Famo, Dalaj Lama, Džordž Carong, Džigme Norbu - i izgledali su tužno i napeto. Anea je delovala umorno; bio sam siguran da ni ona nije spavala. Bili smo jedan stvarno premoreni par pustolova. Ljomo je prišao i pružio mi jedan dugačak, najlonom omotan paket. Bio je težak, ali ja sam ga uprtio na rame bez ikakvih pitanja ili prigovora. Zgrabio sam ostatak svoje opreme, odgovorio na Ljomova pitanja vezana za stanje užadi za penjanje do vrha grebena - svi su očito mislili da sam nesebično otišao da izvidim put koji nas je čekao - i odstupio da pogledam svoju prijateljicu, svoju voljenu. Kada me je upitno pogledala, odgovorio sam klimanjem glave. Dobro sam. U redu je. Dobro sam. Spreman sam za pokret. Pričaćemo o tome kasnije.
<BR>&nbsp;&nbsp;&nbsp;&nbsp;&nbsp;Teo je plakala. Bio sam svestan da je ovo bio važan rastanak - da se možda više nikada nećemo videti i pored toga što je Anea uveravala druge dve žene da ćemo se svi ponovo okupiti pre mraka - ali bio sam previše emocionalno omamljen i istrošen da bih reagovao na to. Istupio sam na trenutak iz grupe da bih duboko disao i pribrao se. Verovatno će mi biti potrebna sva pamet i budnost u sledećih par sati samo da bih preživeo. Problem sa strasnom zaljubljenošću, pomislio sam, jeste to što zbog nje premalo spavaš.
<BR>&nbsp;&nbsp;&nbsp;&nbsp;&nbsp;Pošli smo sa istočne platforme, prešli u brzi trk niz ledenu izbočinu prema klancu, pošli kraj užadi niz koju sam se malopre spustio i stigli do klanca bez incidenta. Stabla bonsaija i iskrčena polja izgledala su drevno i nestvarno u nestalnoj ledenoj magli, a po glavama nam je kapalo sa tamnih krošnji i grana kada bi se one iznenada ustremile iz izmaglice. Potoci i vodopadi zvučali su bučnije nego što sam ih pamtio dok se bujica obrušavala preko poslednje izbočine u prazninu s naše leve strane.
<BR>&nbsp;&nbsp;&nbsp;&nbsp;&nbsp;Na najistočnijim i najvišim prevojima klanca nalazila su se stara, nepouzdanija fiksirana užad, i Ljomo nas je vodio uz njih, a za njim je išla Anea, zatim A. Betik, i konačno ja. Primetio sam da se naš prijatelj android penje podjednako brzo i spretno kao i uvek, bez obzira na to što mu je nedostajala leva šaka. Kada smo se našli na vrhu grebena, bili smo dalje od najdalje tačke do koje sam dospeo tokom svog noćnog putešestvija - klanac je delovao kao prepreka za putovanje po vrhu grebena onuda kuda sam ja išao. Sada su počele prave poteškoće dok smo išli najužim mogućim stazama - po trošnim ispustima, stenovitim izbočinama, povremeno po ledenim površinama, padinama sa osulinom - na južnoj strani litice. Linija grebena iznad nas bila je puna vlažnog, teškog snega i ledenog isturenog stenja, tako da se po njoj nije moglo ići. Kretali smo se nemo, čak i bez šapata, svesni da i najmanji zvuk može da izazove lavinu koja bi nas za sekund počistila sa tih ispusta širine deset centimetara. Konačno, kada je put postao još teži, privezali smo se - provukli smo uže kroz kopče i prikačili dvostruko uže za mrežu našeg remenja - tako da će onaj ko padne biti zadržan, ili ćemo svi preko. Sa Ljomom koji nas je vodio bodro kao i uvek, koračajući samopouzdano preko maglenih praznina i ledenih pukotina sa kojima bih ja oklevao da se okušam, mislim da nam je svima laknulo kada smo se povezali.
<BR>&nbsp;&nbsp;&nbsp;&nbsp;&nbsp;I dalje nisam znao gde nam je odredište. Znao sam da će se veliki greben koji se pruža prema istoku od K'un Luna kraj Džo-kunga nastaviti još nekoliko kilometara, da bi se naglo i dramatično obrušio u otrovne oblake nekoliko klika niže. Tokom izvesnih prolećnih nedelja, plime i hirovi okeana i oblaka spuštali su otrovna isparenja dovoljno nisko da se greben ponovo pojavi i omogući karavanima sa namirnicama, hodočasnicima, kaluđerima, trgovcima i onima naprosto ljubopitljivima da prođu prema istoku iz Srednjeg Kraljevstva do T'ai Šana, Velikog Vrha Srednjeg Kraljevstva i najnepristupačnije nastanjive tačke na planeti. Kaluđeri koji su živeli na T'ai Šanu, govorilo se, nikada se nisu vraćali u Srednje Kraljevstvo ili u druge delove Nebeskih Planina - bezbroj pokolenja, oni su svoj život posvećivali tajanstvenim grobnicama, gompama, svetkovinama i hramovima na najsvetijem od svih vrhova. Sada, dok se vreme pogoršavalo za nas, shvatio sam da, ukoliko počnemo silazak, nećemo znati kada smo ostavili za sobom uskomešane monsunske oblake, a kada smo ušli u uskomešane oblake isparenja sve dok nas otrovni vazduh ne ubije.
<BR>&nbsp;&nbsp;&nbsp;&nbsp;&nbsp;Nismo silazili. Posle nekoliko sati gotovo nemog putovanja došli smo do strmeni na istočnoj granici Srednjeg Carstva. Planina T'ai Šan nije bila vidljiva, naravno - iako su se oblaci malo razišli, moglo se videti malo toga osim vlažne litice ispred nas i izuvijane magle i oblaka svuda okolo.
<BR>&nbsp;&nbsp;&nbsp;&nbsp;&nbsp;Tu, na istočnom rubu sveta, nalazio se široki ispust i mi smo zahvalno seli na njega da bismo iskopali spakovane obroke iz ranaca i otpili iz čuturica. Male, sočne biljke koje su prekrivale ovu strmu krčevinu nabrekle su, nahranjene prvom vlagom monsunskih meseci.
<BR>&nbsp;&nbsp;&nbsp;&nbsp;&nbsp;Pošto smo jeli i pili, Ljomo i A. Betik počeli su da otvaraju naša tri teška zavežljaja. Anea je otvorila patent zatvarač na svom rancu, koji je izgledao teži od vreća koje smo nosili mi, muškarci. Nisam se iznenadio kada sam video šta je to bilo umotano u ta tri paketa - najlon, ramovi i prečke od legure, vezovi, a u Aneinom paketu, isto to kao i dve kože-odela i respiratori koje sam poneo sa broda i gotovo zaboravio na njih.
<BR>&nbsp;&nbsp;&nbsp;&nbsp;&nbsp;Uzdahnuo sam i pogledao prema istoku. "Znači, pokušaćemo da stignemo do T'ai Šana", rekoh.
<BR>&nbsp;&nbsp;&nbsp;&nbsp;&nbsp;"Da", reče Anea. Počela je da skida odeću sa sebe.
<BR>&nbsp;&nbsp;&nbsp;&nbsp;&nbsp;A. Betik i Ljomo gledali su na drugu stranu, ali ja sam osećao kako mi srce bije od besa na pomisao da drugi muškarci vide moju voljenu nagu. Uspostavio sam kontrolu nad sobom, raširio drugu kožu-odelo i počeo da skidam sopstvenu odeću, savijajući je i pakujući u teški ranac posle svlačenja svakog sloja. Vazduh je bio hladan, a magla vlažna na mojoj koži.
<BR>&nbsp;&nbsp;&nbsp;&nbsp;&nbsp;Ljomo i A. Betik sklapali su zmajeve za jedrenje dok smo se Anea i ja oblačili - koža-odelo bilo je upravo to, gotovo bukvalno druga koža, ali vezovi i spojevi za respiratore malo su nas pokrili. Kapuljača mi se navlačila na glavu tešnje od maske za ronjenje i spljeskala mi je uši uz glavu. Tamo su samo filteri omogućavali prenošenje zvuka: oni će hvatati transmisije komunikacionih vlakana kada jednom praktično ostavimo za sobom pravi vazduh.
<BR>&nbsp;&nbsp;&nbsp;&nbsp;&nbsp;Ljomo i A. Betik sklopili su četiri zmaja od delova koje smo preneli. Kao da odgovara na moje nepostavljeno pitanje, Ljomo reče: "Mogu samo da vam pokažem gde su termali i da se postaram da dođete do mlazne struje. Ja ne mogu da preživim na toj visini. A i ne želim da idem do T'ai Šana kada nema mnogo izgleda za povratak."
<BR>&nbsp;&nbsp;&nbsp;&nbsp;&nbsp;Anea mu dodirnu snažnu mišicu. "Nemam reči da izrazim našu zahvalnost za to što ćeš nas povesti do mlazne struje."
<BR>&nbsp;&nbsp;&nbsp;&nbsp;&nbsp;Smeli letač bukvalno porumene.
<BR>&nbsp;&nbsp;&nbsp;&nbsp;&nbsp;"A šta je sa A. Betikom?" upitah ja; a onda, shvativši da govorim o našem prijatelju kao da nije prisutan, okrenuh se prema androidu i rekoh: "Šta je s tobom? Za tebe nema kože-odela niti respiratora."
<BR>&nbsp;&nbsp;&nbsp;&nbsp;&nbsp;A. Betik se osmehnu. Oduvek sam smatrao da su njegovi retki osmesi nešto najmudrije što sam ikada video na ljudskom licu - iako plavokožac tehnički i nije bio ljudsko biće.
<BR>&nbsp;&nbsp;&nbsp;&nbsp;&nbsp;"Zaboravljate, Č. Endimione", reče on, "da sam projektovan tako da trpim malo veće napore od prosečnog ljudskog tela."
<BR>&nbsp;&nbsp;&nbsp;&nbsp;&nbsp;"Ali udaljenost..." zaustih ja. T'ai Šan se nalazio više od stotinu kilometara istočno i čak i da stignemo do mlazne struje, to podrazumeva skoro čitav sat u razređenom vazduhu... previše retkom za disanje.
<BR>&nbsp;&nbsp;&nbsp;&nbsp;&nbsp;A. Betik pričvrsti poslednji deo konstrukcije svog zmaja - lepe stvarčice sa plavim delta-krilom raspona desetak metara - i reče: "Ako budemo imali dovoljno sreće da prevalimo toliku udaljenost, preživeću to."
<BR>&nbsp;&nbsp;&nbsp;&nbsp;&nbsp;Klimnuh glavom i dadoh se na posao uvlačenja u vezove sopstvenog zmaja, ne postavljajući više pitanja, ne gledajući Aneu, ne pitajući je zbog čega nas četvoro ovako rizikujemo život, kada se moja prijateljica iznenada stvori kraj mene.
<BR>&nbsp;&nbsp;&nbsp;&nbsp;&nbsp;"Hvala ti, Role", reče ona, dovoljno glasno da svi možemo da je čujemo. "Ti ove stvari radiš za mene zbog ljubavi i prijateljstva. Hvala ti iz dubine srca."
<BR>&nbsp;&nbsp;&nbsp;&nbsp;&nbsp;Načinih neki pokret, iznenada nesposoban da progovorim, postiđen zbog toga što mi zahvaljuje u trenucima kada su i preostala dvojica spremna da isto tako skoče za nju u ponor. Ali ona nije još završila.
<BR>&nbsp;&nbsp;&nbsp;&nbsp;&nbsp;"Volim te, Role", reče Anea, propevši se na nožne prste da bi mi poljubila usne. Spusti se natrag i pogleda me tamnim očima bez dna. "Volim te, Role Endimione. Oduvek sam te volela. I uvek ću te voleti."
<BR>&nbsp;&nbsp;&nbsp;&nbsp;&nbsp;Stajao sam, zbunjen i zgromljen, dok smo se svi privezivali za svoje zmajeve na krajnjoj ivici ničega. Ljomo se poslednji prikačio. Krenuo je od A. Betika do Anee i mene, proveravajući naše vezove, svaki pričvršćeni klin, zavrtanj, štipaljku tenzije i varove ramova naših zmajeva. Zadovoljan, sa poštovanjem je klimnuo glavom A. Betiku, prikačio se za crveno krilo sopstvene letelice brzinom rođenom u beskrajnoj praksi i disciplini, a onda prišao ivici litice. Čak ni sočne biljke nisu rasle na ovom poslednjem metru, kao da su se plašile ponora. Znao sam da sam se ja plašio. Poslednja stenovita izbočina bila je strmo nagnuta i klizava od kiše. Magla nas je ponovo obavila.
<BR>&nbsp;&nbsp;&nbsp;&nbsp;&nbsp;"Biće teško videti u ovoj čorbi", reče Ljomo. "Kružite stalno ulevo. Držite se na pet metara od onoga ispred vas. Isti redosled kao u maršu - Anea, ti iza mene sa svojim žutim krilom, onda plavokožac sa plavim, a zatim ti, Role, sa zelenim. Najveći rizik sastoji se u tome da se međusobno pogubimo u oblacima."
<BR>&nbsp;&nbsp;&nbsp;&nbsp;&nbsp;Anea kratko klimnu glavom. "Držaću se blizu tvog krila."
<BR>&nbsp;&nbsp;&nbsp;&nbsp;&nbsp;Ljomo me pogleda. "Ti i Anea možete da komunicirate preko vlakana u kožama-odelima, ali to vam neće pomoći da pronađete jedno drugo. A. Betik i ja komuniciraćemo ručnim signalima. Budite oprezni. Nemojte gubiti iz vidokrug krilo plavokošca. Ako se to dogodi, nastavite da kružite suprotno smeru kazaljke na satu sve dok se ne izdignete iznad oblaka, a onda pokušajte da nam se ponovo priključite. Dok ste u oblacima, neka vam krugovi budu mali. Ako se prepustite kruženju - što je inače težnja kada se jedri zmajevima - udarićete o liticu."
<BR>&nbsp;&nbsp;&nbsp;&nbsp;&nbsp;Usta su mi bila suva dok sam klimao glavom.
<BR>&nbsp;&nbsp;&nbsp;&nbsp;&nbsp;"U redu", reče Ljomo. "Vidimo se iznad oblaka. Onda ću vam pronaći termale, proveriti silinu dizanja sa grebenja i uvesti vas u mlaznu struju. Signaliziraću vam ovako" - on stegnu pesnicu i dvaput zapumpa rukom - "kada vas budem ostavio. Nastavite da se uspinjete i kružite. Uronite u struju koliko god budete mogli. Uzdignite se do vetrova gornjih slojeva atmosfere sve dok ne pomislite da će rastrgnuti krila iznad vas. Možda i hoće. Ali nećete imati nikakvih izgleda da stignete do T'ien Šana osim ako ne dospete u središte struje. Do prvog ramena Velikog Vrha na kome možete da udišete pravi vazduh ima stotinu jedanaest klika."
<BR>&nbsp;&nbsp;&nbsp;&nbsp;&nbsp;Svi klimnusmo glavama.
<BR>&nbsp;&nbsp;&nbsp;&nbsp;&nbsp;"Neka se Buda osmehne našoj današnjoj ludoriji", reče Ljomo. Izgledao je veoma srećno.
<BR>&nbsp;&nbsp;&nbsp;&nbsp;&nbsp;"Amin", reče Anea.
<BR>&nbsp;&nbsp;&nbsp;&nbsp;&nbsp;Ljomo se okrenu bez ijedne nove reči i skoči sa ruba litice. Anea krenu za njim sekund kasnije. A. Betik se nagnu duboko u svojim vezovima, otisnu od ivice i nestade u oblacima za samo nekoliko sekundi. Ja požurih da ih stignem. Iznenada, više nije bilo kamena pod mojim nogama i ja se nagnuh napred sve dok nisam ležao u vezovima. Već sam izgubio iz vidokruga plavo A. Betikovo krilo. Uzavreli oblaci zbunjivali su me i dezorijentisali. Povukao sam kontrolnu šipku, skrenuo zmajem onako kako su me učili, zureći napeto kroz maglu ne bih li opazio bilo koji od drugih zmajeva. Ništa. Prekasno sam shvatio da sam predugo okretao. Ili sam prerano prekinuo? Ispravio sam krilo, osetio kako termali guraju tkaninu iznad mene, ali nisam bio u stanju da ustanovim da li zaista dobijam na visini, pošto sam bio slep. Magla je bila nalik na neko strašno snežno slepilo. Bez razmišljanja, dreknuo sam, u nadi da će mi neko od ostalih odgovoriti povikom i orijentisati me. Muški povik odazvao mi se sa mesta samo nekoliko metara pravo ispred mene.
<BR>&nbsp;&nbsp;&nbsp;&nbsp;&nbsp;Bio je to moj glas, odbijen od okomitog stenja litice u koju samo što nisam udario.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nemes, Scila i Brajareus hodaju prema jugu iz Enklave Paksa kod Šivinog Falusa. Sunce je visoko i na istoku se vide gusti oblaci. Za putovanje od Enklave Paksa do Zimske palate u Potali, stari Visoki Put jugozapadno od grebena Koko Nor bio je popravljen i proširen, a naročita kablovska platforma izgrađena je tamo odakle se žica dugačka deset klika pružala od Koko Nora jugozapadno, do palate. Nosiljka posebno opremljena za diplomate Paksa sada visi kod nove platforme. Nemes se gura do početka reda i ulazi u nju, prenebregavši poglede malih ljudi u debelim chubama koji mile po stepeništu i platformi. Kada vidi da su i njenih dvoje blizanaca u kavezu, ona otpušta dve kočnice i nosiljka strmoglavo juri preko procepa. Tamni oblaci dižu se iznad planine sa palatom.
<BR>&nbsp;&nbsp;&nbsp;&nbsp;&nbsp;Odred od dvadeset stražara palate sa helebardama i primitivnim energetskim puškama dočekuje ih na stepenicama Velike terase na zapadnoj strani grebena Žuti Šešir gde se palata obrušava niz istočnu liticu nekoliko okomitih kilometara. Kapetan straže je veoma učtiv. "Morate sačekati ovde dok ne dovedemo počasnu stražu da vas otprati u palatu, visokopoštovani gosti", kaže on, klanjajući se.
<BR>&nbsp;&nbsp;&nbsp;&nbsp;&nbsp;"Radije ćemo ići sami", kaže Nemes.
<BR>&nbsp;&nbsp;&nbsp;&nbsp;&nbsp;Dvadeset stražara spušta se u čučanj sa puškama na gotovs. To je čvrsti zid gvožđa, krzna zaj-koza i složenih kaciga. Kapetan straže klanja se još dublje. "Izvinjavam se zbog svoje nedostojnosti, visokopoštovani gosti, ali nije moguće ući u Zimsku palatu bez poziva i počasne straže. I jedno i drugo stići će za koji minut. Ako biste bili toliko ljubazni da sačekate ovde, u senci krova pagode, poštovani gosti, osoblje odgovarajućeg čina stići će za koji tren da vas pozdravi."
<BR>&nbsp;&nbsp;&nbsp;&nbsp;&nbsp;Nemes klima glavom. "Pobijte ih", kaže Scili i Brajareusu i kreće napred u palatu, dok se njeni blizanci fazno premeštaju.
<BR>&nbsp;&nbsp;&nbsp;&nbsp;&nbsp;Vraćaju se u stvarni vremenski tok u dugom hodu kroz palatu sa mnogo nivoa, premeštajući se u brzo vreme samo da bi pobili stražare i sluge. Dok izlaze glavnim stepenicama i prilaze Pargo Kalingu, velikoj Zapadnoj Kapiji na toj strani mosta Kji Ču, zatiču regenta Retinga Tokru koji im zaprečava prolaz sa pet stotina najboljih vojnika straže iz palate. Nekoliko tih elitnih boraca nosi mačeve i džilite, ali većina drži samostrele, puške sa zrnima i primitivno energetsko oružje.
<BR>&nbsp;&nbsp;&nbsp;&nbsp;&nbsp;"Zapovedniče Nemes", kaže Tokra, spustivši malo glavu, ali ne poklonivši se toliko da bi izgubio vezu očima sa ženom ispred sebe. "Čuli smo za ono što ste učinili kod Šivlinga. Ne možete dalje." Tokra klima glavom nekome visoko u blistavim očima kule Pargo Kaling i most Kji Ču od crnog hroma klizi nemo u planinu. Ostaju samo veliki viseći kablovi visoko gore, okruženi žicom oštrom kao brijač i premazani želatinom za onemogućavanje trenja.
<BR>&nbsp;&nbsp;&nbsp;&nbsp;&nbsp;Nemes se osmehuje. "Šta to radiš, Tokra?"
<BR>&nbsp;&nbsp;&nbsp;&nbsp;&nbsp;"Njegova Svetost je otišao u Hsuan-k'ung Šu", kaže regent uskog lica. "Znam zbog čega tako putujete. Ne sme vam se dopustiti da naudite Njegovoj Svetosti Dalaj Lami."
<BR>&nbsp;&nbsp;&nbsp;&nbsp;&nbsp;Radamant Nemes pokazuje još svojih sitnih zuba. "O čemu to govoriš, Tokra? Prodao si svog milog dečkića-boga tajnoj službi Paksa za trideset srebrnjaka. Zar hoćeš sada da se cenjkaš kako bi zaradio još malo svojih glupih šestostranih novčića?"
<BR>&nbsp;&nbsp;&nbsp;&nbsp;&nbsp;Regent odmahuje glavom. "Dogovor sa Paksom bio je da Njegova Svetost ne bude povređen. Ali vi..."
<BR>&nbsp;&nbsp;&nbsp;&nbsp;&nbsp;"Mi hoćemo devojčinu glavu", kaže Nemes. "A ne glavu tvog malog lame. Skloni svoje ljude s puta ili budi spreman da ih izgubiš."
<BR>&nbsp;&nbsp;&nbsp;&nbsp;&nbsp;Regent Tokra se okreće i izvikuje naređenje redovima svojih vojnika. Lica muškaraca smrknuta su dok podižu oružje u zgib ramena. Masa njih zaprečava prilaz mostu, iako puta preko mosta više nema. Tamni oblaci ključaju u ponoru.
<BR>&nbsp;&nbsp;&nbsp;&nbsp;&nbsp;"Pobijte ih sve", kaže Nemes i fazno se premešta.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ljomo nas je sve obučio rukovanju kontrolama zmaja, ali ja nikada nisam imao priliku da letim jednim od njih. Sada, dok se litica dizala iz magle ispred mene, morao sam smesta da učinim pravu stvar ili da poginem.
<BR>&nbsp;&nbsp;&nbsp;&nbsp;&nbsp;Zmaj je bio kontrolisan manipulacijom kontrolne šipke koja je počivala ispred mene dok sam visio u vezovima. Nagnuo sam se sasvim ulevo sa onoliko težine koliko mi je remenje dopuštalo. Zmaj je skrenuo, ali nedovoljno strmo, što sam smesta shvatio. Udariće o kameni zid metar ili dva od spoljnje najviše tačke luka. Postojalo je i drugo sredstvo za kontrolu - ručice koje su propuštale vazduh na leđnoj površini kod ivice obe strane leđnog krila - ali to je bilo nepouzdano i namenjeno samo za slučajeve krajnje nužde.
<BR>&nbsp;&nbsp;&nbsp;&nbsp;&nbsp;Video sam lišaje na zidu koji se približavao. Ovo je bio slučaj krajnje nužde.
<BR>&nbsp;&nbsp;&nbsp;&nbsp;&nbsp;Snažno sam povukao levu ručicu za panične situacije, najlon na levoj strani krila otvorio se kao rasečena kesa, desno krilo - koje je i dalje tu hvatalo snažnu uzlaznu struju kraj grebena - strmo se iskrenulo tako da se ceo zmaj umalo nije okrenuo naglavce sa beskorisnim levim krilom koje je propuštalo vazduh kao prazan aluminijumski ram, noge su mi bile izbačene postrance dok je zmaj pretio da stane i obruši se na stenje, čizme su mi bukvalno očešale kamenje i lišaje, a kada se krilo okrenulo gotovo pravo naniže, pustio sam levu ručicu, aktivna memorijska tkanina na levoj prednjoj površini smesta se zatvorila i ja sam ponovo leteo - mada gotovo u okomitom poniranju.
<BR>&nbsp;&nbsp;&nbsp;&nbsp;&nbsp;Snažni termali koji su se dizali uz liticu tresnuli su po zmaju kao lift u uspinjanju i ja sam poleteo naviše, dok se kontrolna šipka ljuljala i udarala me po grudima dovoljno snažno da mi izbije vazduh, a zmaj je zaokružio, popeo se i pokušao da izvede lenju petlju prečnika šezdeset ili sedamdeset metara. Ponovo sam visio gotovo naglavce, ali ovog puta sa kontrolama zmaja ispod, a kamenim zidom ponovo pravo ispred mene.
<BR>&nbsp;&nbsp;&nbsp;&nbsp;&nbsp;Ovo nije vredelo. Završiću petlju na litici. Trgnuo sam desnu ručicu za panične situacije, prestao da se penjem, zatumbao se postrance u padu od koga sam osetio mučninu, zatvorio krilo i cimnuo ručice i kontrolnu šipku dok sam se bacakao u pokušaju da premestim težinu tako da uspostavim ravnotežu i kontrolu. Oblaci su se razdvojili dovoljno da vidim liticu dvadeset ili trideset metara desno, dok sam se borio sa termalima i samim zmajem da otvorim sebi put.
<BR>&nbsp;&nbsp;&nbsp;&nbsp;&nbsp;Onda sam se izravnao i ponovo sam leteo pod tom skalamerijom, ulevo, u spirali, ali ovog puta oprezno - veoma oprezno - zahvalan zbog toga što su se oblaci razišli toliko da mogu da procenim udaljenost od litice, oslonjen snažno o levu stranu kontrolne šipke. Iznenada, šapat u mom uhu reče: "Au! To je bilo zabavno gledati. 'Ajde opet."
<BR>&nbsp;&nbsp;&nbsp;&nbsp;&nbsp;Poskočio sam na glas u uhu, a onda pogledao naviše, iza sebe. Svetložuti trougao Aneinog zmaja kružio je iznad mene, tik ispod oblaka nalik na sivu tavanicu.
<BR>&nbsp;&nbsp;&nbsp;&nbsp;&nbsp;"Ne, hvala", rekao sam, omogućivši komunikacionim vlaknima u grlu kože-odela da uhvate subvokale. "Neću više da se pravim važan." Ponovo pogledah prema njoj. "Zašto si tu? Gde je A. Betik?"
<BR>&nbsp;&nbsp;&nbsp;&nbsp;&nbsp;"Sastali smo se iznad oblaka, nismo te videli i ja sam se spustila da te nađem", reče Anea jednostavno, tihim glasom sprovedenim kroz komunikaciono vlakno do mog uha.
<BR>&nbsp;&nbsp;&nbsp;&nbsp;&nbsp;Osetih nalet mučnine - više od pomisli na to da je rizikovala sve da to učini, nego od silovite aerobatike od pre samo nekoliko minuta. "Dobro sam", rekoh nabusito. "Samo sam hteo da isprobam uzlaznu struju kraj grebena."
<BR>&nbsp;&nbsp;&nbsp;&nbsp;&nbsp;"Aha", reče Anea. "Nezgodna je. Kreni ti lepo za mnom naviše."
<BR>&nbsp;&nbsp;&nbsp;&nbsp;&nbsp;Učinio sam to, ne dopustivši sopstvenom ponosu da se ispreči na put opstanku. Bilo je teško držati njeno žuto krilo u vidokrugu usred nestalne magle, ali lakše nego da letim naslepo blizu te litice. Činilo se da ona tačno oseća gde je položaj kamenog zida, prekidajući naše kruženje na pet metara od njega - hvatajući tamo snažno središte termala - ali nikada se nije previše približavala, niti pravila preširoki krug.
<BR>&nbsp;&nbsp;&nbsp;&nbsp;&nbsp;Za nekoliko minuta, izbili smo iz oblaka. Priznajem da mi je od tog iskustva zastao dah - najpre sporo razvedravanje, zatim navala sunčeve svetlosti, potom uzdizanje iznad nivoa oblaka poput plivača koji izranja iz zapenjenog mora, a onda žmirkanje u jarkoj svetlosti i zaslepljujućoj slobodi plavog neba i naizgled beskrajnom pogledu na sve strane.
<BR>&nbsp;&nbsp;&nbsp;&nbsp;&nbsp;Samo su se najviši vrhovi i linije grebena videle iznad okeana oblaka: T'ai Šan je blistao hladan i ledeno beo tako daleko na istoku, Heng Šan otprilike podjednako udaljen na severu, naš greben Džo-kung uzdizao se kao oštrica brijača iznad plime oblaka pružajući se natrag prema zapadu, greben K'un Lun bio je daleki zid u pravcu severozapad-jugoistok, a daleko, daleko, blizu ivice sveta, bili su brilijantni vrhovi Čomo Lori, planine Parnas, Kagnčengjunga, planine Koja, Kale i drugih koje nisam mogao da prepoznam iz ovog ugla. Sunce je treperilo na nečemu visokom iza dalekog grebena Fari, i ja pomislih da je to možda Potala, ili manji Šivling. Prestao sam da zijam i ponovo obratio pažnju na naš pokušaj da dobijemo u visini.
<BR>&nbsp;&nbsp;&nbsp;&nbsp;&nbsp;A. Betik je načinio krug blizu mene i pokazao mi podignuti palac. Uzvratio sam mu istim signalom i digao pogled da bih ugledao kako Ljomo pokazuje pedeset metara iznad nas: Približite se. Kružite manjim krugovima. Pratite me.
<BR>&nbsp;&nbsp;&nbsp;&nbsp;&nbsp;Učinili smo to, Anea se lako popela do svog bočnog položaja iza Ljomoa, plavi zmaj A. Betika kružio je nasuprot njenom dok se uspinjao, a ja sam ostao na začelju petnaest metara ispod i pedeset metara daleko od androida sa druge strane kruga.
<BR>&nbsp;&nbsp;&nbsp;&nbsp;&nbsp;Ljomo kao da je tačno znao gde su termali - ponekad smo kružili dalje prema zapadu, hvatali uzlaznu struju i otvarali krugove kako bismo ponovo pošli prema istoku. Ponekad kao da smo kružili bez povećanja visine, ali onda bih pogledao prema Heng Šanu na severu i osetio da smo se popeli još nekoliko stotina metara. Lagano smo se peli i kružili prema istoku, mada T'ai Šan mora da je još bio udaljen nekih osamdeset ili devedeset klika.
<BR>&nbsp;&nbsp;&nbsp;&nbsp;&nbsp;Bilo je sve hladnije i teže za disanje. Zatvorio sam i poslednji deo osmotske maske i udisao čisti O <SUB>2</SUB> dok smo se uzdizali. Koža-odelo zategla se oko mene, kao odelo pod pritiskom i termo-odeća u jednome. Video sam da Ljomo drhti u svojoj chubi od zaj-koze i teškim vunenim rukavicama. Na goloj A. Betikovoj podlaktici bilo je leda. A mi smo i dalje kružili i uspinjali se. Nebo se smračilo i pogled je postao još neverovatniji - daleka Nanda Devi na jugozapadu, Helgafel na gotovo još udaljenijem jugoistoku, i vrh Harni daleko iza Šivlinga pojavili su se iznad zakrivljenja planete.
<BR>&nbsp;&nbsp;&nbsp;&nbsp;&nbsp;Ljomou je konačno bilo dosta. Trenutak kasnije, otvorio sam prozirnu osmotsku masku na kapuljači da bih ustanovio koliko je vazduh gust, pokušao da udahnem nešto što je ličilo na čisti vakuum i brzo ponovo zatvorio membranu. Nisam mogao da shvatim kako je Ljomo uspevao da diše, misli i dejstvuje na toj visini. Sada nam je pokazao da nastavimo da kružimo naviše na termalu po kom je on jahao, uz drevni znak 'srećno', napravivši krug palcem i kažiprstom, a onda je propustio retki vazduh kroz deltu svog zmaja da bi se sunovratio kao Tomasov soko u poniranju. Za samo nekoliko sekundi, crvena delta nalazila se nekoliko hiljada metara ispod nas i letela je prema vrhu grebena na zapadu.
<BR>&nbsp;&nbsp;&nbsp;&nbsp;&nbsp;I dalje smo kružili i uspinjali se, povremeno gubeći na tren potisak, da bismo ga potom ponovo našli. Bili smo nošeni prema istoku nižim rubom mlazne struje, ali poslušali smo Ljomov poslednji savet i oduprli se iskušenju da se okrenemo prema odredištu; nismo bili dovoljno visoko niti nam je vetar u jedrima bio dovoljno jak da prevalimo osamdeset kilometara.
<BR>&nbsp;&nbsp;&nbsp;&nbsp;&nbsp;Susret sa mlaznom strujom bio je kao iznenadni ulazak kajakom u brzake. Anein zmaj prvi je pronašao njen rub i ja sam gledao kako žuta tkanina vibrira kao da je nosi moćna bura, da bi se zatim aluminijumska superstruktura divlje rastegla. Onda smo se i A. Betik i ja našli u tome i mogli smo samo da pokušavamo da ostanemo u horizontali, viseći u vezovima za kontrolnom šipkom, kružeći i dalje da bismo dobili u visini.
<BR>&nbsp;&nbsp;&nbsp;&nbsp;&nbsp;"Teško je", začuo sam Anein glas u uhu. "Hoće da mi se otme i nastavi prema istoku."
<BR>&nbsp;&nbsp;&nbsp;&nbsp;&nbsp;"Ne smemo", prodahtao sam, povukavši zmaja ponovo u suprotni vetar da bih jurnuo naviše u jednom snažnom okomitom naletu.
<BR>&nbsp;&nbsp;&nbsp;&nbsp;&nbsp;"Znam", začuo se napet Anein glas. Sada sam bio stotinu metara iza i ispod nje, ali mogao sam da vidim kako se njeno malo obličje rve sa kontrolnom šipkom, ispruženih nogu i malih stopala uperenih unazad nalik na skakača sa litice.
<BR>&nbsp;&nbsp;&nbsp;&nbsp;&nbsp;Pogledao sam unaokolo. Oko blistavog sunca nalazio se oreol od ledenih kristala. Linije grebenja bile su gotovo nevidljive tako duboko, a vrhovi najviših planina bili su sada klikama ispod nas. "Kako ide A. Betiku?" upita Anea.
<BR>&nbsp;&nbsp;&nbsp;&nbsp;&nbsp;Izvio sam se i pokušao da vidim. Android je kružio iznad mene. Činilo se da su mu oči zatvorene, ali video sam da podešava položaj kontrolne šipke. Njegova plava koža blistala je mrazom. "Mislim, dobro", rekoh ja. "Anea?"
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Ima li ikakvih izgleda da Paks kod Šivlinga ili na orbiti hvata emitovanje preko naših komunikacionih vlakana?" U džepu mi je bio komunikator sa disključem, ali odlučili smo da ga uopšte ne koristimo dok ne dođe vreme da se pozove brod. Bilo bi ironično kada bi nas zarobili ili ubili zbog korišćenja komunikatora u kožama-odelima.
<BR>&nbsp;&nbsp;&nbsp;&nbsp;&nbsp;"Nikakve", prodahta Anea. Čak i sa osmotskom maskom i matricom respiratora utkanom u kože-odela, vazduh je bio redak i hladan. "Komunikaciona vlakna imaju mali domet. Najviše pola kilometra."
<BR>&nbsp;&nbsp;&nbsp;&nbsp;&nbsp;"Onda se drži blizu", rekoh ja i usredsredih se na uspinjanje još par stotina metara pre nego što gotovo nečujni orkan koji me je bacakao ne oduva zmaja na istok.
<BR>&nbsp;&nbsp;&nbsp;&nbsp;&nbsp;Još nekoliko minuta i više nismo mogli da se odupiremo moćnoj struji u toj vazdušnoj reci. Termal nije oslabio, već se činilo kao da je potpuno zamro, i mi smo ostali na milost i nemilost mlazne struje.
<BR>&nbsp;&nbsp;&nbsp;&nbsp;&nbsp;"Idemo!" viknu Anea, zaboravivši da čujem i najtiši njen šapat.
<BR>&nbsp;&nbsp;&nbsp;&nbsp;&nbsp;Video sam da A. Betik otvara oči i pokazuje palcem okrenutim naviše. Istog trena, moj zmaj odlepi se od termala i polete prema istoku. Čak i sa prigušenim zvukom, činilo se da letimo s rikom kroz vazduh brzinom toliko neverovatnom da se mogla čuti. Aneina žuta delta hujala je prema istoku kao projektil iz samostrela. Pratila ju je A. Betikova. Ja sam se rvao sa kontrolama, shvatio da nemam snage da promenim kurs makar za jedan stepen, i naprosto ostao da se držim dok smo sukljali prema istoku kroz silovitu, nabujalu vazdušnu reku. T'ai Šan blistao je pred nama, ali sada smo brzo gubili visinu, a planina je i dalje bila veoma daleko. Kilometrima ispod nas, ispod monsunskog mora belih oblaka, nevidljivi zelenkasti fozgenski oblaci kiselog svetskog okeana komešali su se i čekali.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Zvaničnici Paksa u sistemu T'ien Šan zbunjeni su.
<BR>&nbsp;&nbsp;&nbsp;&nbsp;&nbsp;Kada je kapetan Volmak na Džibrilu dobio neobičan pulsni signal za uzbunu iz Enklave Paksa kod Šivlinga, pokušao je da dozove kardinala Mustafu i ostale, ali nije dobio odgovor. Za nekoliko minuta, poslao je borbeni padobrod sa dvadeset četiri marinca Paksa, uključujući i tri medicinara.
<BR>&nbsp;&nbsp;&nbsp;&nbsp;&nbsp;Izveštaj koji je stigao uskim snopom bio je zbunjujući. Sala za sastanke u gompi njihove enklave bila je u krvavom neredu. Ljudska krv i drob bili su rasuti posvuda, ali jedino telo koje je preostalo bilo je telo velikog inkvizitora, koji je bio obogaljen i oslepljen. Odredili su tip DNK iz najvećeg arterijskog mlaza i ustanovili da je pripadao ocu Farelu. Ostale lokve krvi navodno su pripadale nadbiskupu Breku i njegovom ađutantu, Leblanu. Ali nije bilo tela. Ni kruciformi. Medicinari su izvestili da je kardinal Mustafa komatozan, u dubokom šoku i blizu smrti; stabilizovali su ga koliko su mogli koristeći samo poljske komplete, i zatražili dalja naređenja. Da li da puste da veliki inkvizitor umre, pa da bude vaskrsnut, ili da ga smeste u automatskog doktora na padobrodu i pokušaju da ga spasu, znajući da će proći nekoliko dana pre nego što povrati svest i bude u stanju da opiše napad? Ili bi medicinari trebalo da ga smeste u sistem za održavanje života, izvuku kardinala drogama iz kome i ispitaju ga na nekoliko minuta - podvrgavajući sve vreme pacijenta izuzetnom bolu, na ivici smrti.
<BR>&nbsp;&nbsp;&nbsp;&nbsp;&nbsp;Volmak im je naredio da sačekaju i javio to uskim snopom admiralu Lemprijeu, zapovedniku udarne jedinice. Izvan sistema T'ien Šan, na udaljenosti od mnogo AJ, četrdesetak brodova koji su izdržali bitku sa Rafaelom spasavalo je preživele iz beznadežno oštećenih arhanđela i čekalo na prispeće papine sonde i robotizovanog broda TehnoSrži koji će stanovništvo planete dovesti u stanje zaustavljene animacije. Nije stiglo ni jedno ni drugo. Lemprije je bio bliže, udaljen četiri svetlosna minuta, i uskom snopu je trebalo toliko da stigne do njega i digne ga na noge, ali Volmak je smatrao da nema drugog izbora. Čekao je dok je njegova poruka hitala izvan sistema.
<BR>&nbsp;&nbsp;&nbsp;&nbsp;&nbsp;Na komandnom brodu Raguel, Lemprije se našao u nezgodnoj situaciji, sa samo nekoliko minuta za donošenje odluke o Mustafi. Ako dozvoli da veliki inkvizitor umre, dvodnevno vaskrsavanje najverovatnije će biti uspešno. Kardinal bi pretrpeo malo bola. Ali uzrok napada - Šrajk, domoroci, sledbenici čudovišta Anee, Proterani - mogao bi do tada da ostane misterija. Lemprijeu je trebalo deset sekundi da odluči, ali za pristizanje poruke bilo je potrebno još četiri minuta.
<BR>&nbsp;&nbsp;&nbsp;&nbsp;&nbsp;"Neka ga medicinari stabilizuju", javio je uskim snopom Volmaku na Džibrilu na orbiti oko planinske planete. "Smestite ga u sistem za održavanje života na padobrodu. Probudite ga. Ispitajte. Kada budemo dovoljno saznali, neka autohirurg da prognozu. Ako vaskrsavanje bude brže, pustite ga da umre."
<BR>&nbsp;&nbsp;&nbsp;&nbsp;&nbsp;"Razumem, ser", rekao je Volmak četiri minuta kasnije i preneo naredbu marincima.
<BR>&nbsp;&nbsp;&nbsp;&nbsp;&nbsp;U međuvremenu, marinci su proširili potragu, koristeći EMV komplete da bi pretražili okomite litice oko Šivinog Falusa. Ispitali su dubinskim radarom Ran Co, takozvano Vidrino jezero, i nisu pronašli ni vidre ni tela nestalih sveštenika. U enklavi je sa grupom velikog inkvizitora bila počasna straža od dvanaest marinaca - plus pilot padobroda - ali i ti ljudi i žene takođe su nestali. Pronađeni su krv i drob i analiziran je tip DNK - čime je objašnjeno odsustvo većine nestalih - ali tela im nisu pronađena.
<BR>&nbsp;&nbsp;&nbsp;&nbsp;&nbsp;"Hoćemo li proširiti potragu na Zimsku palatu?" upitao je poručnik marinaca koji je vodio grupu. Svi marinci imali su jasna naređenja da ne uznemiravaju lokalno stanovništvo - pogotovo Dalaj Lamu i njegove ljude - pre nego što stigne brod TehnoSrži i uspava stanovništvo.
<BR>&nbsp;&nbsp;&nbsp;&nbsp;&nbsp;"Samo trenutak", rekao je Volmak. Video je upaljen signal na monitoru admirala Lemprijea. Komunikacioni disključ u njegovoj komandnoj mreži takođe je trepereo. Džibrilova obaveštajka dole, u senzorskom mehuru. "Da?"
<BR>&nbsp;&nbsp;&nbsp;&nbsp;&nbsp;"Kapetane, vizuelno smo nadgledali palatu i okolinu. Tamo se dogodilo nešto strašno."
<BR>&nbsp;&nbsp;&nbsp;&nbsp;&nbsp;"Šta?" upita oštro Volmak. Nijednom članu njegove posade nije priličilo da bude tako neodređen.
<BR>&nbsp;&nbsp;&nbsp;&nbsp;&nbsp;"Nismo videli, ser", reče obaveštajka. Bila je to mlada, ali pametna žena, znao je. "Koristili smo optiku da bismo nadzirali oblast oko Enklave. Ali pogledajte ovo..."
<BR>&nbsp;&nbsp;&nbsp;&nbsp;&nbsp;Volmak okrenu malo glavu kako bi pogledao kako holojamu ispunjava slika, znajući da se uskim snopom ona emituje admiralu. Istočna strana Zimske palate, Potale, viđena sa mesta nekoliko stotina metara iznad mosta Kji Ču.
<BR>&nbsp;&nbsp;&nbsp;&nbsp;&nbsp;Put preko mosta je nestao, uvučen. Ali na stepenicama i terasama između palate i mosta, i na nekim uskim ispustima iznad ponora između palate i manastira Drepung na istočnoj strani nalazilo se mnoštvo tela - na stotine tela - okrvavljenih i raščerečenih.
<BR>&nbsp;&nbsp;&nbsp;&nbsp;&nbsp;"Gospode", reče kapetan Volmak i prekrsti se.
<BR>&nbsp;&nbsp;&nbsp;&nbsp;&nbsp;"Identifikovali smo glavu regenta Tokre Retinga među delovima tela", začu se smireni glas obaveštajke.
<BR>&nbsp;&nbsp;&nbsp;&nbsp;&nbsp;"Glavu?" ponovi Volmak, shvativši da je njegova beskorisna primedba odaslana admiralu zajedno sa ostatkom ovog razgovora. Za četiri minuta, admiral Lemprije znaće da je Volmak to glupo prokomentarisao. Nema veze. "Ima li tamo još nekog važnog?" upita on obaveštajku.
<BR>&nbsp;&nbsp;&nbsp;&nbsp;&nbsp;"Ne, ser", začu se glas mlade oficirke. "Ali sada odašilju na raznim radio-frekvencijama."
<BR>&nbsp;&nbsp;&nbsp;&nbsp;&nbsp;Volmak diže obrvu. Do sada je Zimska palata održavala tišinu što se tiče radija i uskog snopa. "Šta kažu?"
<BR>&nbsp;&nbsp;&nbsp;&nbsp;&nbsp;"Govore na mandarinskom i posthedžirskom tibetanskom, ser", reče oficirka. Ali onda brzo dodade: "U panici su, kapetane. Dalaj Lama je nestao. Takođe i vođa obezbeđenja malog lame. General Surkang Sevon Čempo, vođa straže u palati, mrtav je, ser... potvrdili su da je tamo pronađeno njegovo obezglavljeno telo."
<BR>&nbsp;&nbsp;&nbsp;&nbsp;&nbsp;Volmak pogleda na sat. Poruka uskim snopom bila je sada na pola puta do admiralskog broda. "Ko je to uradio? Šrajk?"
<BR>&nbsp;&nbsp;&nbsp;&nbsp;&nbsp;"Ne znam, ser. Kao što sam rekla, sočiva i kamere bile su uperene na drugu stranu. Proverićemo diskove."
<BR>&nbsp;&nbsp;&nbsp;&nbsp;&nbsp;"Uradite to", reče Volmak. Nije više mogao da čeka. On se obrati preko uskog snopa poručniku marinaca. "Idite do palate, poručniče. Vidite šta se, kog đavola, dešava. Šaljem dole još pet padobrodova, borbene EMV-e i naoružani topter. Potražite bilo kakav trag nadbiskupa Breka, oca Farela ili oca Leblana. I pilota i počasne straže, naravno."
<BR>&nbsp;&nbsp;&nbsp;&nbsp;&nbsp;"Razumem, ser."
<BR>&nbsp;&nbsp;&nbsp;&nbsp;&nbsp;Signal veze preko uskog snopa postade zelen. Admiral je primao najnoviju poruku. Prekasno da sačeka njegovo naređenje. Volmak posla poruku uskim snopom za dva najbliža broda Paksa - bili su to bakljobrodovi odmah iza spoljnjeg meseca - i naredi im da podignu borbenu gotovost i spuste se na orbitu usklađenu sa Džibrilovom. Može mu zatrebati vatrena moć. Volmak je već video Šrajka na delu, i od pomisli da bi to stvorenje moglo da se iznenada pojavi na njegovom brodu ledila mu se krv. On se obrati preko uskog snopa kapetanu Samjuels na bakljobrodu H.H.S. Sveti Bonaventura. "Kerol", reče zaprepašćenoj slici kapetana, "molim te, pređi u taktički svemir."
<BR>&nbsp;&nbsp;&nbsp;&nbsp;&nbsp;Volmak se priključio i stajao je iznad blistave planete T'ien Šan obavijene oblacima. Samjuels se iznenada pojavi kraj njega u zvezdanoj tami.
<BR>&nbsp;&nbsp;&nbsp;&nbsp;&nbsp;"Kerol", reče Volmak, "nešto se dole dešava. Mislim da je to možda Šrajk ponovo na delu. Ako iznenada izgubiš transmisiju podataka sa Džibrila, ili ako počnemo da vrištimo besmislice..."
<BR>&nbsp;&nbsp;&nbsp;&nbsp;&nbsp;"Lansiraću tri čamca sa marincima", reče Samjuels.
<BR>&nbsp;&nbsp;&nbsp;&nbsp;&nbsp;"Ne", reče Volmak. "Sprži Džibril. Smesta."
<BR>&nbsp;&nbsp;&nbsp;&nbsp;&nbsp;Kapetan Samjuels trepnu. Isto učini i lebdeći signal koji je pokazivao da komandni brod admirala Lemprijea odašilje preko uskog snopa. Volmak se isključi iz taktičkog.
<BR>&nbsp;&nbsp;&nbsp;&nbsp;&nbsp;Poruka je bila kratka. "Krenuo sam Raguelom kako bih skočio unutar sistema odmah iza kritičnog gravitacionog bunara oko T'ien Šana", reče admiral Lemprije, smrtno ozbiljnog mršavog lica.
<BR>&nbsp;&nbsp;&nbsp;&nbsp;&nbsp;Volmak zausti da se usprotivi pretpostavljenom, shvati da bi protest uskim snopom stigao skoro tri minuta posle skoka izvedenog pomoću Hokingovog pogona, pa zatvori usta. Ovakav skok unutar sistema bio je zapanjujuće opasan - izgledi su bili najmanje jedan prema četiri da dođe do katastrofe u kojoj bi poginula čitava posada - ali on je shvatao admiralovu potrebu da dođe tamo gde su informacije sveže i gde se njegove komande mogu trenutno izvršavati.
<BR>&nbsp;&nbsp;&nbsp;&nbsp;&nbsp;Isuse dragi, pomisli Volmak, veliki inkvizitor obogaljen, nadbiskup nestao sa ostalima, vražija Dalaj Lamina palata izgleda kao prevrnuti mravinjak. Proklet bio taj Šrajk. Gde je papina kurirska sonda sa komandom? Gde je brod Srži koji su nam obećali? Zar stvari mogu biti gore od ovoga?
<BR>&nbsp;&nbsp;&nbsp;&nbsp;&nbsp;"Kapetane?" To se glavni medicinar marinaca u ekspedicionoj jedinici javljao iz ambulante padobroda.
<BR>&nbsp;&nbsp;&nbsp;&nbsp;&nbsp;"Izvestite."
<BR>&nbsp;&nbsp;&nbsp;&nbsp;&nbsp;"Kardinal Mustafa je svestan, ser... i dalje slep, naravno... trpi strašne volove, ali..."
<BR>&nbsp;&nbsp;&nbsp;&nbsp;&nbsp;"Dajte ga", odbrusi Volmak.
<BR>&nbsp;&nbsp;&nbsp;&nbsp;&nbsp;Strašna slika ispuni holosferu. Kapetan Volmak oseti da su ostali na mostu ustuknuli.
<BR>&nbsp;&nbsp;&nbsp;&nbsp;&nbsp;Lice velikog inkvizitora još je bilo krvavo. Zubi su mu bili jarkocrveni dok je vrištao. Očne duplje bile su mu iskrzane i prazne, izuzev pipaka iskidanog tkiva i potočića krvi.
<BR>&nbsp;&nbsp;&nbsp;&nbsp;&nbsp;Isprva, kapetan Volmak nije mogao da razazna reč od krika. Ali onda shvati šta to kardinal vrišti.
<BR>&nbsp;&nbsp;&nbsp;&nbsp;&nbsp;"Nemes! Nemes! Nemes!"
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Konstrukti zvani Nemes, Scila i Brajareus idu dalje prema istoku.
<BR>&nbsp;&nbsp;&nbsp;&nbsp;&nbsp;Njih troje ostali su fazno premešteni, ne mareći za zapanjujuću količinu energije koju time troše. Energiju dobijaju od drugih. To nije njihova briga. Čitavo njihovo postojanje vodilo je ovom satu.
<BR>&nbsp;&nbsp;&nbsp;&nbsp;&nbsp;Posle bezvremene međuigre pokolja pod Zapadnom kapijom Pargo Kaling, Nemes ih vodi naviše kroz kulu, pa preko velikih metalnih kablova koji nose viseći most. Njih troje trče kroz pijacu Drepung, tri pokretne prilike kroz zgusnuti, ćilibarski vazduh, kraj zamrznutih ljudi. Na pijaci Fari, hiljade ljudskih kipova koji kupuju, razgledaju, smeju se, svađaju i laktaju nagone Nemes da se osmehne tankim usnama. Mogla bi svima da im odrubi glave, a ništa ih ne bi upozorilo na uništenje. Ali ona ima cilj.
<BR>&nbsp;&nbsp;&nbsp;&nbsp;&nbsp;Na kablovskoj raskrsnici grebena Fari, njih troje se vraćaju u normalno vreme - da im trenje kabla ne bi smetalo.
<BR>&nbsp;&nbsp;&nbsp;&nbsp;&nbsp;Scila, severni Visoki Put, šalje Nemes na zajedničkoj frekvenciji. Brajareuse, srednji most. Ja ću kablovskim putem.
<BR>&nbsp;&nbsp;&nbsp;&nbsp;&nbsp;Njeni blizanci klimaju glavam, trepere, nestaju. Kabl-majstor prilazi da se usprotivi Nemesinom guranju na početak reda ispred mnoštva putnika koji čekaju kod kabla. U to vreme, obično je gužva.
<BR>&nbsp;&nbsp;&nbsp;&nbsp;&nbsp;Radamant Nemes podiže kabl-majstora i baca ga sa platforme. Desetak gnevnih ljudi i žena guraju se prema njoj, s povicima, osvetnički raspoloženi.
<BR>&nbsp;&nbsp;&nbsp;&nbsp;&nbsp;Nemes skače sa platforme i hvata kabl. Nema kotur, kočnice niti vezove. Fazno premešta samo dlanove svojih neljudskih ruku i hita niz kabl prema grebenu K'un Lun. Ljutita rulja iza nje kači se za kabl i daje se u poteru - deset, dvadeset, još njih. Kabl-majstor je bio omiljen.
<BR>&nbsp;&nbsp;&nbsp;&nbsp;&nbsp;Nemes prelazi preko velikog ponora između grebena Fari i K'un Lun za polovinu obično potrebnog vremena. Traljavo koči pri doskoku i udara u stenu, premestivši se fazno u poslednjem trenu. Izvukavši se iz smrvljenog udubljenja u litici iza izbočine za doskok, vraća se kablu.
<BR>&nbsp;&nbsp;&nbsp;&nbsp;&nbsp;Koturi zuje dok se prvi njeni progonioci približavaju niz poslednjih nekoliko stotina metara žice. Vidi ih još na horizontu, crne perle na tankoj uzici. Nemes se osmehuje, fazno premešta obe šake, poseže visoko i preseca kabl.
<BR>&nbsp;&nbsp;&nbsp;&nbsp;&nbsp;Iznenađena je time koliko malo ljudi i žena osuđenih na propast vrišti dok pada u smrt sa izuvijanog, obrušenog kabla.
<BR>&nbsp;&nbsp;&nbsp;&nbsp;&nbsp;Nemes trči do fiksiranih konopaca, penje se uz njih i sve ih seče - uzlazne, silazne, sigurnosne, sve. Pet naoružanih pripadnika policije K'un Luna iz Hsi Vang-mua susreće je na vrhu grebena odmah južno od tobogana. Ona fazno premešta samo levu podlakticu i razbacuje ih nad bezdanom.
<BR>&nbsp;&nbsp;&nbsp;&nbsp;&nbsp;Zagledana prema severozapadu, Nemes podešava infracrveni i teleskopski vid i zumira prema velikom zaljuljanom mostu od bonsai bambusa koji spaja predgorje Visokog Puta između grebena Fari i grebena K'un Lun. Most se ruši na njene oči, dok daščice, ograde i noseći kablovi vijugaju u padu na zapadni greben, a niži delovi mosta tonu u oblake fozgena.
<BR>&nbsp;&nbsp;&nbsp;&nbsp;&nbsp;To je to, odašilje Brajareus.
<BR>&nbsp;&nbsp;&nbsp;&nbsp;&nbsp;Koliko ih je bilo tamo kada je pao? pita Nemes.
<BR>&nbsp;&nbsp;&nbsp;&nbsp;&nbsp;Mnogo. Brajareus se isključuje.
<BR>&nbsp;&nbsp;&nbsp;&nbsp;&nbsp;Sekund kasnije, javlja se Scila. Severni most je srušen. Uništavam Visoki Put za sobom.
<BR>&nbsp;&nbsp;&nbsp;&nbsp;&nbsp;Dobro, odašilje Nemes. Vidimo se u Džo-kungu.
<BR>&nbsp;&nbsp;&nbsp;&nbsp;&nbsp;Njih troje se vraćaju iz faznog premeštanja dok prolaze kroz grad-klanac kod Džo-kunga. Pada blaga kiša, oblaci su gusti kao letnja magla. Nemesina retka kosa slepljena je za čelo i ona primećuje da Scila i Brajareus isto izgledaju. Gomila se razdvaja pred njima. Put po izbočini do Hrama koji visi u vazduhu prazan je.
<BR>&nbsp;&nbsp;&nbsp;&nbsp;&nbsp;Nemes ide prva dok prilaze poslednjem, kratkom visećem mostu pre izbočine ispod stepeništa koje vodi do Hrama. To je bio prvi objekt koji je Anea popravila - jednostavan viseći most dugačak dvadeset metara iznad uske pukotine između dolomitskih tornjeva hiljadu metara iznad nižih čuka i vrhova oblaka - a sada se monsunski oblaci nadimaju ispod i oko vlažne građevine.
<BR>&nbsp;&nbsp;&nbsp;&nbsp;&nbsp;Nevidljivo u gustim oblacima, nešto stoji na rubu ispusta sa druge strane mosta. Nemes se prebacuje na termalni vid i osmehuje se kada vidi da visoko obličje ne zrači nikakvu toplotu. Ispituje ga radarom smeštenim u čelu i proučava sliku: tri metra visoko, trnje, prsti-sečiva na četiri predimenzionirane ruke, savršeni lub koji odbija radar, oštra sečiva na prsima i čelu, bez disanja, sa oštrom žicom koja se diže iz ramena i šiljcima na čelu.
<BR>&nbsp;&nbsp;&nbsp;&nbsp;&nbsp;Savršeno, odašilje Nemes.
<BR>&nbsp;&nbsp;&nbsp;&nbsp;&nbsp;Savršeno, slažu se Scila i Brajareus.
<BR>&nbsp;&nbsp;&nbsp;&nbsp;&nbsp;Prilika na drugom kraju vlažnog mosta ne reaguje.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Stigli smo do planine sa samo nekoliko metara viška. Kada smo se jednom spustili iz nižih delova mlazne struje, naše spuštanje bilo je stalno i nezaustavljivo. Iznad okeana oblaka bilo je nekoliko termala i mnogo silaznih hladnih struja, i dok smo prvu polovinu procepa dugačkog stotinu klika prevalili u nekoliko minuta uzbudljivog ubrzavanja, druga polovina sastojala se od silaska od kog je zastajao dah - sad smo bili sigurni da ćemo imati viška prostora, sad još sigurniji da ćemo pasti u oblake i da čak nećemo ni videti kako se smrt diže da nas dočeka dok nam krila zmajeva ne udare o kiselo more.
<BR>&nbsp;&nbsp;&nbsp;&nbsp;&nbsp;Spustili smo se u oblake, ali ti su oblaci bili monsunski, oblaci od vodene pare, oblaci u kojima se moglo disati. Nas troje leteli smo što smo bliže mogli, plava delta, žuta delta, zelena delta, dok su nam se metal i tkanina zmajeva gotovo dodirivali, više uplašeni da ćemo se međusobno pogubiti i umreti sami nego da ćemo se sudariti i zajedno pasti.
<BR>&nbsp;&nbsp;&nbsp;&nbsp;&nbsp;Anea i ja imali smo komunikaciona vlakna, ali razgovarali smo samo jednom tokom tog napetog spuštanja prema istoku. Magla je postala gušća, video sam samo povremeno njeno žuto krilo sa svoje leve strane i mislio: Rodila je dete... udala se za nekog drugog... volela je nekog drugog, kada sam začuo njen glas u slušnom flasteru mog odela: "Role."
<BR>&nbsp;&nbsp;&nbsp;&nbsp;&nbsp;"Da, malena."
<BR>&nbsp;&nbsp;&nbsp;&nbsp;&nbsp;"Volim te, Role."
<BR>&nbsp;&nbsp;&nbsp;&nbsp;&nbsp;Oklevao sam nekoliko otkucaja srca, ali emocionalni vakuum koji me je vukao trenutak ranije bio je zbrisan naletom privrženosti prema mojoj mladoj prijateljici i ljubavnici. "I ja volim tebe, Anea." Leteli smo naniže kroz sivilo. Pomislio sam da osećam opori miris u vetru... rubove oblaka fozgena?
<BR>&nbsp;&nbsp;&nbsp;&nbsp;&nbsp;"Malena?"
<BR>&nbsp;&nbsp;&nbsp;&nbsp;&nbsp;"Da, Role." Njen glas bio je šapat u mojim ušima. Oboje smo skinuli osmotske maske, znao sam... mada bi nas one zaštitile od fozgena. Nismo znali može li A. Betik da udiše taj otrov. Ako ne može, neizgovoreni plan koji smo Anea i ja imali bio je da zatvorimo maske u nadi da ćemo stići do planine pre nego što padnemo u kiselo more, po mogućstvu izvlačeći androida uzbrdo izvan otrovnog vazduha. Oboje smo znali koliko je taj plan nesiguran - prilikom mog prvobitnog spuštanja, brodski radar pokazao je da se većina vrhova i grebenja strmo obrušava odmah ispod sloja oblaka fozgena i da bi nam trebalo samo nekoliko minuta posle ulaska u otrovne oblake da ionako padnemo u more - ali bilo je bolje imati ma kakav plan nego prepustiti se sudbini. U međuvremenu, oboje smo digli maske i udisali svež vazduh dok smo mogli.
<BR>&nbsp;&nbsp;&nbsp;&nbsp;&nbsp;"Malena", rekao sam, "ako si znala da ovo neće vredeti... ako si videla ono što misliš da je..."
<BR>&nbsp;&nbsp;&nbsp;&nbsp;&nbsp;"Moja smrt?" Dovršila je rečenicu umesto mene. Ja to nisam mogao da izgovorim naglas.
<BR>&nbsp;&nbsp;&nbsp;&nbsp;&nbsp;Klimnuo sam glupavo glavom. Nije mogla da me vidi kroz oblake koji su nas razdvajali.
<BR>&nbsp;&nbsp;&nbsp;&nbsp;&nbsp;"To su samo mogućnosti, Role", reče ona tiho. "Mada ona mogućnost koja je najizvesnija nije ova. Ne brini. Ne bih tražila da obojica pođete sa mnom da sam mislila da je ovo... to." Čuo sam veselost ispod napetosti u njenom glasu.
<BR>&nbsp;&nbsp;&nbsp;&nbsp;&nbsp;"Znam", rekao sam, zahvalan što A. Betik nije mogao da čuje taj razgovor. "Nisam mislio na to." Mislio sam da je možda znala da ćemo android i ja stići do planine, ali ona neće. Sada to nisam verovao. Sve dok je moja sudbina prepletena sa njenom, moći ću da prihvatim gotovo sve. "Samo sam se pitao zašto ponovo bežimo, malena", rekao sam. "Muka mi je više od bežanja pred Paksom."
<BR>&nbsp;&nbsp;&nbsp;&nbsp;&nbsp;"I meni", reče Anea. "I veruj mi, Role, to nije jedino što sada radimo. O, sranje!"
<BR>&nbsp;&nbsp;&nbsp;&nbsp;&nbsp;To teško da je izjava jednog mesije koja se može navesti, ali za sekund sam ugledao uzrok njenog povika. Kamenita padina pojavila se dvadeset metara ispred nas, sa velikim stenama vidljivim između strmina prekrivenih osulinom i okomitim liticama nešto niže.
<BR>&nbsp;&nbsp;&nbsp;&nbsp;&nbsp;A. Betik je sleteo prvi, povukavši kontrolnu šipku u poslednjem trenutku i isturivši noge iz uzengija vezova, koristeći zmaja kao padobran iznad sebe. Odbio se dvaput čizmama i brzo spustio zmaja, otkopčavši vezove. Ljomo nam je mnogo puta pokazao da je važno na opasnim i vetrovitim mestima za sletanje odvojiti se brzo od zmaja tako da te ne povuče preko ivice. A tamo je neosporno postojala ivica preko koje smo mogli da budemo odvučeni.
<BR>&nbsp;&nbsp;&nbsp;&nbsp;&nbsp;Anea je sletela sledeća, a ja nekoliko sekundi kasnije. Moje sletanje bilo je najtraljavije, odskočio sam visoko, pao gotovo pravo naniže, iskrenuo gležanj na malom kamenju i pao na kolena dok je zmaj snažno udario u stenu iznad mene, tako da se metal savio, a tkanina iskidala. Zmaj je tada pokušao da se preturi unazad i odvuče me sa litice baš kao što je Ljomo upozorio, ali A. Betik je zgrabio leve prečke, Anea je ščepala slomljeni desni nosač sekund kasnije i stabilizovali su ga dovoljno dugo da se iskobeljam iz vezova i odšepam nekoliko koraka dalje od olupine, povukavši za sobom ranac.
<BR>&nbsp;&nbsp;&nbsp;&nbsp;&nbsp;Anea kleknu na hladno, vlažno kamenje kraj mojih nogu, izu mi čizmu i pogleda mi gležanj. "Mislim da ga nisi mnogo uganuo", reče ona. "Možda će ti malo oteći, ali trebalo bi da možeš normalno da hodaš."
<BR>&nbsp;&nbsp;&nbsp;&nbsp;&nbsp;"Dobro", rekoh ja glupavo, svestan samo njenih golih ruku na svom golom gležnju. Onda malo poskočih kada mi je poprskala naduveno tkivo nečim hladnim iz svog medkompleta.
<BR>&nbsp;&nbsp;&nbsp;&nbsp;&nbsp;Oboje su mi pomogli da ustanem, prikupili smo opremu i nas troje krenuli smo ruku pod ruku uz klizavu padinu prema mestu gde su oblaci snažnije svetlucali.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Popeli smo se u sunčevu svetlost na svete padine T'ai Šana. Ja sam skinuo kapuljaču i masku kože-odela, ali Anea je predložila da samo odelo ne skidam. Navukao sam termo-jaknu kako bih se osećao manje nag i primetio da je moja prijateljica učinila isto. A. Betik je trljao mišice i video sam da mu je koža gotovo pobelela od visinske hladnoće.
<BR>&nbsp;&nbsp;&nbsp;&nbsp;&nbsp;"Jesi li dobro?" upitao sam ga.
<BR>&nbsp;&nbsp;&nbsp;&nbsp;&nbsp;"Sasvim dobro, Č. Endimione", reče android. "Mada, još nekoliko minuta na toj visini..."
<BR>&nbsp;&nbsp;&nbsp;&nbsp;&nbsp;Spustio sam pogled prema oblacima gde smo ostavili oštećene zmajeve. "Pretpostavljam da sa ovog brda nećemo otići zmajevima."
<BR>&nbsp;&nbsp;&nbsp;&nbsp;&nbsp;"Tako je", reče Anea. "Pogledaj."
<BR>&nbsp;&nbsp;&nbsp;&nbsp;&nbsp;Izišli smo iz stenovitih polja i padina sa osulinom i stupili na travnatu visoravan između velikih litica, u doline sa rastinjem, izukrštane stazama zaj-koza i kamenjem za koračanje. Rečice nastale topljenjem glečera tekle su po stenju, ali tamo su bili mostovi sačinjeni od kamenih ploča. Nekoliko pastira u daljini posmatralo nas je ravnodušno dok smo se dalje uspinjali. Sada smo zašli iza okuke ispod velikih ledenih polja i digli pogled prema nečemu što su samo mogli biti hramovi od belog kamena na sivim bedemima. Blistave građevine - jarke ispod plavobelog prostranstva ledenih i snežnih padina koje su se protezale naviše izan vidokruga sve do plavog zenita - ličile su na oltare. Ono što nam je Anea pokazala bio je veliki beli kamen postavljen kraj staze, sa sledećom pesmom urezanom u glatku površinu:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Sa čime da uporedim Veliki Vrh?
<BR>&nbsp;&nbsp;&nbsp;&nbsp;&nbsp;Nad okolnim oblastima, ta plavozelena nijansa
<BR>&nbsp;&nbsp;&nbsp;&nbsp;&nbsp;uvek je u vidokrugu.
<BR>&nbsp;&nbsp;&nbsp;&nbsp;&nbsp;Onaj Koji Oblikuje dao mu je sveobuhvatnu moć
<BR>&nbsp;&nbsp;&nbsp;&nbsp;&nbsp;božanskog,
<BR>&nbsp;&nbsp;&nbsp;&nbsp;&nbsp;U hladu i na suncu, padine mu dele dan i noć.
<BR>&nbsp;&nbsp;&nbsp;&nbsp;&nbsp;Prsa mi se nadimaju dok se penjem ka oblacima,
<BR>&nbsp;&nbsp;&nbsp;&nbsp;&nbsp;Oči napinju da prate ptice koje lete kući,
<BR>&nbsp;&nbsp;&nbsp;&nbsp;&nbsp;Jednog dana ću stići do tog jedinstvenog vrha,
<BR>&nbsp;&nbsp;&nbsp;&nbsp;&nbsp;I jednim pogledom obuhvatiti sve planine.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Tu Fu, Dinastija T'ang, Kina, Stara Zemlja
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;I tako smo ušli u Tai'an, Grad Mira. Tamo, na padinama, bilo je mnoštvo hramova, stotine prodavnica, gostionica i kuća, bezbroj malih svetilišta i užurbana ulica ispunjena tezgama sa jarkim platnenim nadstrešnicama. Ljudi su ovde bili ljupki - to je slaba reč, ali mislim da jedina odgovara - svi tamne kose, svetlih očiju, blistavih zuba, zdrave kože, sa ponosom i bodrošću u držanju i koraku. Odeća im je bila od svile i obojenog pamuka, jarka, ali elegantno jednostavna, i bilo je tu mnogo, mnogo kaluđera u narandžastim i crvenim odorama. Gomili se moglo oprostiti što je zurila - niko ne dolazi u posetu T'ai Šanu u monsunskim mesecima - ali svi pogledi koje sam video bili su lagodni i ispunjeni dobrodošlicom. Štaviše, mnogi ljudi na ulici hodali su oko nas, pozdravljali Aneu po imenu i dodirivali joj ruku ili rukav. Tada sam se setio da je već dolazila u posetu T'ai Šanu.
<BR>&nbsp;&nbsp;&nbsp;&nbsp;&nbsp;Anea pokaza na veliku ploču od belog kamena koja je prekrivala obronak iznad Grada Mira. Na uglačanoj ploči bilo je ogromnim kineskim slovima uklesano ono što je opisala kao Dijamantnu Sutru: jedno od glavnih dela budističke filozofije, objasnila je, koje je podsećalo prolaznike i kaluđere na krajnju prirodu stvarnosti koju gore simboliše prazno prostranstvo plavog neba. Anea takođe pokaza na Prvu Nebesku Kapiju na rubu grada - džinovski kameni luk ispod crvenog krova pagode sa prvim od dvadeset sedam hiljada stepenika koji su se uzdizali prema Žadnom Vrhu.
<BR>&nbsp;&nbsp;&nbsp;&nbsp;&nbsp;Začudo, očekivali su nas. U velikoj gompi u središtu Grada Mira, više od hiljadu dve stotine kaluđera u crvenim odorama sedelo je ukrštenih nogu u strpljivim redovima i čekalo Aneu. Lokalni lama pozdravio je Aneu niskim naklonom - pomogla mu je da se uspravi i zagrlila starca - a onda smo A. Betik i ja seli sa jedne strane niskog, jastucima postavljenog podijuma, dok se Anea kratko obraćala mnoštvu koje ju je čekalo.
<BR>&nbsp;&nbsp;&nbsp;&nbsp;&nbsp;"Prošlog proleća rekla sam da ću se u ovo vreme vratiti", reče ona tiho, glasom savršeno jasnim u velikom mermernom prostoru, "i toplo mi je oko srca što vas ponovo vidim. Znam da ste vi, koji ste se pričestili prilikom moje poslednje posete, otkrili istinu o učenju jezika mrtvih, o učenju jezika živih i, neki od vas, o slušanju muzike sfera, i - ubrzo, obećavam vam - o preduzimanju prvog tog koraka.
<BR>&nbsp;&nbsp;&nbsp;&nbsp;&nbsp;Ovaj dan je zbog mnogo čega tužan, ali naša je budućnost svetla i puna optimizma i promena. Čast mi je što ste mi dozvolili da vas podučavam. Čast mi je što smo zajednički istraživali Vaseljenu koja je bogata izvan granica mašte." Ona zastade i pogleda A. Betika i mene. "Ovo su moji saputnici... moj prijatelj A. Betik i moj voljeni Rol Endimion. Oni su delili sa mnom sve teškoće mog najdužeg životnog putovanja i krenuće zajedno sa mnom na današnje hodočašće. Kada odemo od vas, proći ćemo danas kroz tri Nebeske Kapije, ući u Zmajeva Usta i - ako tako budu hteli Buda i suđaje haosa - posetiti Princezu Azurnih Oblaka i u istom ovom danu videti Hram Žadnog Cara."
<BR>&nbsp;&nbsp;&nbsp;&nbsp;&nbsp;Anea ponovo zastade i pogleda obrijane glave i bistre, tamne oči. Ovo nisu verski fanatici, shvatio sam, niti bezumne sluge ili askete koje se samokažnjavaju, već, umesto toga, redovi pametnih, radoznalih, budnih mladih muškaraca i žena. Kažem 'mladih', mada je među svežim, mladalačkim licima bilo mnogo onih sa sedom bradom i blagim borama.
<BR>&nbsp;&nbsp;&nbsp;&nbsp;&nbsp;"Moj dragi prijatelj Lama kaže mi da sada ima još onih koji bi želeli da se danas pričeste i podele sa mnom Prazninu Koja Spaja", reče Anea.
<BR>&nbsp;&nbsp;&nbsp;&nbsp;&nbsp;Oko stotinu kaluđera u prednjim redovima spusti se na kolena.
<BR>&nbsp;&nbsp;&nbsp;&nbsp;&nbsp;Anea klimnu glavom. "Neka bude tako", reče tiho. Lama donese kondire sa vinom i mnogo jednostavnih bronzanih vrčeva. Pre nego što je napunila vrčeve ili zasekla prst kako bi iz njega potekla krv, Anea reče: "Ali pre nego što se pričestite, moram vas podsetiti da je ovo fizička promena, ne duhovna. Vaša lična potraga za Bogom ili Prosvetljenjem mora ostati upravo to... vaša lična potraga. Ovaj trenutak promene neće doneti satori ili spasenje. Doneće samo... promenu."
<BR>&nbsp;&nbsp;&nbsp;&nbsp;&nbsp;Moja mlada prijateljica podiže prst, prst koji je nameravala da ubode kako bi iz njega potekla krv. "U ćelijama mog tela nalaze se jedinstveno uređene DNK i RNK zajedno sa izvesnim virusnim agensima koji će vam prodreti u telo, počevši od digestivnog tkiva u želucima da bi završili u svakoj vašoj telesnoj ćeliji. Ovi agresivni virusi su somatski... što će reći, prenećete ih svojoj deci.
<BR>&nbsp;&nbsp;&nbsp;&nbsp;&nbsp;Učila sam vaše učitelje, a oni su učili vas da će vam ove fizičke promene omogućiti - posle određene obuke - da dodirnete Prazninu Koja Spaja neposrednije, učeći tako jezik mrtvih i jezik živih. Konačno, sa mnogo više iskustva i obuke, možda ćete čuti muziku sfera i načiniti pravi korak drugde." Ona podiže prst još više. "Ovo nije metafizika, dragi prijatelji. Ovo je mutantni virusni agens. Pazite, nikada nećete moći da nosite Paksovu kruciformu, neće to moći ni vaša deca, niti deca vaše dece. Ova osnovna promena u duši vaših gena i hromozoma zauvek će onemogućiti da postignete takav oblik fizičke dugovečnosti.
<BR>&nbsp;&nbsp;&nbsp;&nbsp;&nbsp;Ova pričest neće vam ponuditi besmrtnost, dragi prijatelji. Ona osigurava da smrt bude naš zajednički kraj. Kažem ponovo - ne nudim vam večni život niti trenutni satori. Ako su to stvari koje najviše želite, morate ih pronaći u sopstvenim religjskim traganjima. Nudim vam samo produbljivanje ljudskog iskustva života i povezivanje sa drugima - ljudskim bićima ili ne - koji su podelili tu opredeljenost za život. Ne treba da se stidite ako se sada predomislite. Ali one koji prihvate ovu pričest čeka dužnost, neprijatnost i velika opasnost, i oni će, učinivši to, i sami postati učitelji Praznine Koja Spaja, kao i novi nosioci ovog novog virusa ljudskog izbora."
<BR>&nbsp;&nbsp;&nbsp;&nbsp;&nbsp;Anea sačeka, ali niko od stotinu kaluđera nije se pomerio niti odstupio. Svi su ostali da kleče, glava malo pognutih kao da razmišljaju.
<BR>&nbsp;&nbsp;&nbsp;&nbsp;&nbsp;"Neka bude tako", reče Anea. "Svima vam želim dobro." I ubode prst, pa istisnu po kap krvi u svaki pripremljeni vrč vina koji joj je pružao postariji Lama.
<BR>&nbsp;&nbsp;&nbsp;&nbsp;&nbsp;Trebalo je samo nekoliko minuta da stotinu kaluđera proslede vrčeve duž redova, i svaki je otpio samo po kap. Ustao sam tada sa svog jastuka, odlučan da odem na kraj najbližeg reda i pričestim se i sam, ali Anea me pozva sebi.
<BR>&nbsp;&nbsp;&nbsp;&nbsp;&nbsp;"Ne još, mili", šapnu mi u uho, dodirnuvši mi rame.
<BR>&nbsp;&nbsp;&nbsp;&nbsp;&nbsp;Osećao sam poriv da se prepirem - zašto sam ja bio isključen iz ovoga? - ali umesto toga, vratio sam se na svoje mesto kraj A. Betika. Nagnuo sam se i šapnuo androidu: "Ti nisi uzeo tu takozvanu pričest, zar ne?"
<BR>&nbsp;&nbsp;&nbsp;&nbsp;&nbsp;Plavokožac se osmehnu. "Ne, Č. Endimione. I nikada neću."
<BR>&nbsp;&nbsp;&nbsp;&nbsp;&nbsp;Hteo sam da ga upitam zašto, ali u tom trenutku pričest je okončana, hiljadu dve stotine kaluđera poustajalo je, Anea je hodala među njima - ćaskajući, dodirujući im ruke - i ja sam video po pogledu koji mi je uputila preko obrijanih glava da je došlo vreme da pođemo.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nemes, Scila i Brajareus posmatraju Šrajka sa druge strane visećeg mosta, na trenutak bez faznog premeštanja, uživajući u pogledu na svog neprijatelja u stvarnom vremenu.
<BR>&nbsp;&nbsp;&nbsp;&nbsp;&nbsp;Besmisleno, šalje Brajareus. Baba-roga za decu. Sav u šiljcima, trnju i zubima. Baš glupo.
<BR>&nbsp;&nbsp;&nbsp;&nbsp;&nbsp;Kaži to Gajgsu, odgovara Nemes. Spremni?
<BR>&nbsp;&nbsp;&nbsp;&nbsp;&nbsp;Spremna, šalje Scila.
<BR>&nbsp;&nbsp;&nbsp;&nbsp;&nbsp;Spreman, šalje Brajareus.
<BR>&nbsp;&nbsp;&nbsp;&nbsp;&nbsp;Njih troje se istovremeno fazno premeštaju. Nemes vidi da vazduh oko njih postaje gust i težak, poput sirupa boje sepije, i zna da čak i ako Šrajk sada učini očiglednu stvar - preseče nosače visećeg mosta - to neće imati nikakvog značaja: u brzom vremenu, mostu će trebati beskrajno mnogo da uopšte počne da pada... tako da će njih troje imati dovoljno vremena da pređu preko njega i hiljadu puta.
<BR>&nbsp;&nbsp;&nbsp;&nbsp;&nbsp;U koloni jedan po jedan, sa Nemes na čelu, sada prelaze preko njega.
<BR>&nbsp;&nbsp;&nbsp;&nbsp;&nbsp;Šrajk ne menja položaj. Njegova glava ne pomera se da bi ih pratila. Crvene oči mutno mu sijaju, kao grimizno staklo sa odsjajem poslednjeg svetla sutona.
<BR>&nbsp;&nbsp;&nbsp;&nbsp;&nbsp;Ovde nešto nije u redu, šalje Brajareus.
<BR>&nbsp;&nbsp;&nbsp;&nbsp;&nbsp;Tišina, zapoveda Nemes. Skinite se sa zajedničke frekvencije osim ako ja ne uspostavim kontakt. Ona je sada manje od deset metara udaljena od Šrajka, a stvorenje i dalje ne reaguje. Nemes ide dalje kroz gusti vazduh sve dok ne stupi na čvrsti kamen. Klonirana sestra je sledi, zauzima mesto sa Nemesine leve strane. Brajareus stupa sa mosta i staje desno od Nemes. Nalaze se tri metra udaljeni od legende sa Hiperiona. Legenda je i dalje mirna.
<BR>&nbsp;&nbsp;&nbsp;&nbsp;&nbsp;"Ukloni se s puta, inače ćeš biti uništen." Nemes se vraća u stvarno vreme dovoljno dugo da se obrati hromiranom kipu. "Tvoje vreme je odavno prošlo. Devojka će danas biti naša." Šrajk ne reaguje.
<BR>&nbsp;&nbsp;&nbsp;&nbsp;&nbsp;Uništite ga, naređuje Nemes blizancima i fazno se premešta.
<BR>&nbsp;&nbsp;&nbsp;&nbsp;&nbsp;Šrajk nestaje, premestivši se kroz vreme.
<BR>&nbsp;&nbsp;&nbsp;&nbsp;&nbsp;Nemes trepće dok je udarni talasi vremena zapljuskuju i prožimaju, a onda zagleda zamrznutu okolinu punim spektrom svog vida. Tu, u Hramu koji visi u vazduhu, još je nekoliko ljudskih bića, ali Šrajka nema.
<BR>&nbsp;&nbsp;&nbsp;&nbsp;&nbsp;Vratite se u stvarno vreme, naređuje ona i njeni blizanci smesta to čine. Svet postaje svetliji, vazduh se kreće, zvuci se vraćaju.
<BR>&nbsp;&nbsp;&nbsp;&nbsp;&nbsp;"Pronađite je", kaže Nemes.
<BR>&nbsp;&nbsp;&nbsp;&nbsp;&nbsp;U punom trku, Scila kreće osovinom Mudrosti Plemenite Osmostruke Staze i hita skokovima uz stepenište do platforme Pravilnog Shvatanja. Brajareus brzo odlazi do osovine Morala i skače do pagode Pravilnog Govora. Nemes polazi trećim stepeništem, najvišim, prema visokim paviljonima Pravilne Umnosti i Pravilne Meditacije. Radar joj pokazuje da u najvišoj građevini ima ljudi. Stiže za nekoliko sekundi i pretražuje zgrade i liticu ne bi li pronašla skrivene prostorije ili skrovišta. Nema ničega. U paviljonu Pravilne Meditacije nalazi se jedna mlada žena i Nemes na tren misli da je potraga završena, ali iako je otprilike istih godina kao Anea, to nije ona. Ima ih još nekoliko u elegantnoj pagodi: veoma stara žena - Nemes je prepoznaje kao Gromovnu Krmaču sa Dalaj Laminog prijema - glavni telal i šef Dalaj Laminog obezbeđenja, Karl Linga Vilijem Ajhedži, i dečak lično, Dalaj Lama.
<BR>&nbsp;&nbsp;&nbsp;&nbsp;&nbsp;"Gde je ona?" pita Nemes. "Gde je ona koja sebe naziva Anea?"
<BR>&nbsp;&nbsp;&nbsp;&nbsp;&nbsp;Pre nego što ostali stignu da progovore, ratnik Ajhedži poseže u plašt i brzinom munje baca bodež.
<BR>&nbsp;&nbsp;&nbsp;&nbsp;&nbsp;Nemes ga lako izbegava. Čak i bez faznog premeštanja, reaguje brže od većine ljudskih bića. Ali dok Ajhedži izvlači flešetni pištolj, Nemes se premešta, prilazi zamrznutom čoveku, obuhvata ga poljem izmeštanja i baca kroz prozor otvoren od poda do tavanice u bezdan. Naravno, čim Ajhedži napusti njeno polje, naizgled ostaje zamrznut usred vazduha kao neka nezgrapna ptica izbačena iz gnezda, nesposobna za let, ali nevoljna da padne.
<BR>&nbsp;&nbsp;&nbsp;&nbsp;&nbsp;Nemes se okreće prema dečaku i vraća u stvarno vreme. Iza nje, Ajhedži vrišti i sunovraća se izvan vidokruga.
<BR>&nbsp;&nbsp;&nbsp;&nbsp;&nbsp;Dalaj Lami se spušta vilica i usne mu oblikuju slovo O. Za njega i dve prisutne žene, Ajhedži je jednostavno nestao sa mesta gde je stajao kraj njih i ponovo se pojavio usred vazduha izvan otvorenih šodži vrata paviljona, kao da je odlučio da se teleportuje u smrt.
<BR>&nbsp;&nbsp;&nbsp;&nbsp;&nbsp;"Ne smeš..." zausti Gromovna Krmača.
<BR>&nbsp;&nbsp;&nbsp;&nbsp;&nbsp;"Zabranjeno je da..." zausti Dalaj Lama.
<BR>&nbsp;&nbsp;&nbsp;&nbsp;&nbsp;"Nećeš..." zausti žena za koju Nemes nagađa da je ili Rejčel ili Teo, jedna od Aneinih saputnica.
<BR>&nbsp;&nbsp;&nbsp;&nbsp;&nbsp;Nemes ćuti. Fazno se premešta, prilazi dečaku, obavija ga faznim poljem, podiže i nosi prema otvorenim vratima.
<BR>&nbsp;&nbsp;&nbsp;&nbsp;&nbsp;Nemes! To Brajareus doziva iz paviljona Pravilnog Nastojanja.
<BR>&nbsp;&nbsp;&nbsp;&nbsp;&nbsp;Šta je?
<BR>&nbsp;&nbsp;&nbsp;&nbsp;&nbsp;Umesto da joj se obrati preko zajedničke frekvfencije, Brajareus koristi dodatnu energiju da bi joj poslao punu vizuelnu sliku. Naizgled zamrznut u vazduhu boje sepije kilometrima iznad njih, na fuzionom plamenu čvrstom poput plavog stuba, spušta se svemirski brod.
<BR>&nbsp;&nbsp;&nbsp;&nbsp;&nbsp;Vratite se u stvarno vreme, naređuje Nemes.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Kaluđeri i stari Lama spakovali su nam ručak u smeđu kesu. Takođe su dali A. Betiku staromodni skafander kakav sam video samo u drevnom muzeju svemirskih letova u Port Romensu i pokušali da daju Anei i meni još dva, ali mi smo im pokazali kože-odela ispod termo-jakni. Svih hiljadu dve stotine kaluđera došlo je da nas isprati kroz Prvu Nebesku Kapiju, a mora da je bilo još dve ili tri hiljade drugih koji su se tiskali i krivili vratove u pokušaju da nas vide kako odlazimo.
<BR>&nbsp;&nbsp;&nbsp;&nbsp;&nbsp;Na velikom stepeništu nije bilo nikoga osim nas troje, i sada smo se lako peli. A. Betik je zabacio providnu kacigu kao kapuljaču, dok su Anei i meni osmotske maske bile podignute. Svaki stepenik bio je širok sedam metara, ali plitak, i prvi deo bio je sasvim lak, sa širokim stepenikom-terasom na svakih stotinu koraka. Stepenici su bili grejani iznutra, tako da čak i kada smo zašli u predeo stalnog leda i snega na pola puta uz T'ai Šan, stepenište je bilo čisto.
<BR>&nbsp;&nbsp;&nbsp;&nbsp;&nbsp;Za jedan sat, stigli smo do Druge Nebeske Kapije - ogromne crvene pagode sa lučnim prolazom širokim petnaest metara - a onda smo se uspinjali strmije uz gotovo okomiti procep poznat kao Zmajeva Usta. Ovde su vetrovi bili jači, temperatura je strmoglavo pala, a vazduh postao opasno razređen. Ponovo smo stavili vezove kod Druge Nebeske Kapije, i sada smo se prikačili za jedno od ugljeničnih užadi koja su se pružala sa obe strane stepeništa, podesivši kotur tako da deluje kao kočnica ako padnemo ili nas vetar oduva sa sve nepouzdanijeg stepeništa. Za samo nekoliko minuta, A. Betik je naduvao prozirnu kacigu i pokazao nam palcem okrenutim naviše da je sve u redu, dok smo Anea i ja zatvarali svoje osmotske maske.
<BR>&nbsp;&nbsp;&nbsp;&nbsp;&nbsp;Nastavili smo da se penjemo prema Južnoj Nebeskoj Kapiji koja je još bila kilometar iznad nas, dok se svet obrušavao svuda unaokolo. Bilo je to drugi put u nekoliko sati da nam se ukazuje takav prizor, ali ovog puta uživali smo u njemu na svakih tri stotine stepenika, kada bismo prekinuli uspon, stali zadihani i zagledali se u svetlost ranog popodneva koja je obasjavala velike vrhove. Tai'an, Grad Mira, sada je bio nevidljiv, nekih petnaest hiljada stepenica i nekoliko klika ispod ledenih polja i kamenih zidova kroz koje smo se popeli. Shvatio sam da nam komunikaciona vlakna u kožama-odelima ponovo omogućavaju privatnost i rekao: "Kako ti ide, malena?"
<BR>&nbsp;&nbsp;&nbsp;&nbsp;&nbsp;"Umorna sam", reče Anea, ali komentar joj je bio ublažen osmehom iza providne maske.
<BR>&nbsp;&nbsp;&nbsp;&nbsp;&nbsp;"Možeš li da mi kažeš kuda to idemo?" upitah ja.
<BR>&nbsp;&nbsp;&nbsp;&nbsp;&nbsp;"U Hram Žadnog Cara", reče moja prijateljica. "On je na vrhu."
<BR>&nbsp;&nbsp;&nbsp;&nbsp;&nbsp;"To sam i pretpostavljao", rekoh, spustivši stopalo na široki stepenik, da bih zatim podigao drugo na sledeći. Stepenište se uzdizalo i prolazilo na tom mestu kroz izbočinu od kamena i leda. Znao sam da bi, okrenem li se da pogledam dole, mogla da me obuzme vrtoglavica. Ovo je bilo beskrajno gore od jedrenja zmajem. "Možeš li da mi kažeš zašto se penjemo u Hram Žadnog Cara kada sve iza nas odlazi do đavola?"
<BR>&nbsp;&nbsp;&nbsp;&nbsp;&nbsp;"Kako to misliš, odlazi do đavola?"
<BR>&nbsp;&nbsp;&nbsp;&nbsp;&nbsp;"Mislim na to da nas Nemes i njeni verovatno traže. Paks će nesumnjivo da povuče svoj potez. Stvari se raspadaju. A mi krenuli na hodočašće."
<BR>&nbsp;&nbsp;&nbsp;&nbsp;&nbsp;Anea klimnu glavom. Vetar je sada urlikao, koliko god razređen bio, jer smo se bukvalno popeli u mlaznu struju. Svi smo išli napred i naviše pognutih glava i povijenih tela, kao da nosimo težak tovar. Zapitao sam se o čemu razmišlja A. Betik.
<BR>&nbsp;&nbsp;&nbsp;&nbsp;&nbsp;Mogao sam da vidim Aneine tamne oči iza maske: u njima se ogledalo sve tamnije plavo nebo. "Kada budemo pozvali brod, dvadeset brodova Paksa obrušiće se na nas poput harpija", reče Anea. "Ne možemo to da uradimo dok se ne pripremimo."
<BR>&nbsp;&nbsp;&nbsp;&nbsp;&nbsp;Mahnuh naviše prema stepeništu. "A ovo penjanje će nas pripremiti za to?"
<BR>&nbsp;&nbsp;&nbsp;&nbsp;&nbsp;"Nadam se", reče ona tiho. Čuo sam joj oštro disanje kroz ušne flastere.
<BR>&nbsp;&nbsp;&nbsp;&nbsp;&nbsp;"Šta je tamo gore, malena?"
<BR>&nbsp;&nbsp;&nbsp;&nbsp;&nbsp;Stigli smo do sledećeg tristotog stepenika. Svih troje stali smo, zadihani, previše umorni da bismo uživali u vidiku. Popeli smo se do ruba svemira. Nebo je bilo gotovo crno. Videlo se nekoliko sjajnijih zvezda i ja sam primetio kako jedan manji mesec hita prema zenitu. Ili je to bio brod Paksa?
<BR>&nbsp;&nbsp;&nbsp;&nbsp;&nbsp;"Ne znam šta ćemo pronaći, Role", reče Anea umornim glasom. "Vidim stvari načas... sanjam o njima iznova i iznova... ali potom sanjam istu stvar na drugi način. Ne volim da govorim o tome dok ne vidim kako će se sve odigrati u stvarnosti."
<BR>&nbsp;&nbsp;&nbsp;&nbsp;&nbsp;Klimnuo sam glavom kao da shvatam, ali slagao sam. Ponovo smo počeli da se penjemo. "Anea?" upitah ja.
<BR>&nbsp;&nbsp;&nbsp;&nbsp;&nbsp;"Da, Role."
<BR>&nbsp;&nbsp;&nbsp;&nbsp;&nbsp;"Zašto mi ne dozvoljavaš da se... znaš... pričestim?"
<BR>&nbsp;&nbsp;&nbsp;&nbsp;&nbsp;Ona napravi grimasu iza osmotske maske. "Ne volim to tako da zovem."
<BR>&nbsp;&nbsp;&nbsp;&nbsp;&nbsp;"Znam, ali svi to tako zovu... zašto mi ne dozvoljavaš da popijem to vino?"
<BR>&nbsp;&nbsp;&nbsp;&nbsp;&nbsp;"Još nije došlo vreme da to uradiš, Role."
<BR>&nbsp;&nbsp;&nbsp;&nbsp;&nbsp;"Zašto ne?" Osetio sam ponovo gnev i osujećenost neposredno ispod površine, pomešane sa divljom strujom ljubavi koju sam osećao prema toj ženi.
<BR>&nbsp;&nbsp;&nbsp;&nbsp;&nbsp;"Znaš za četiri koraka o kojima govorim..." poče ona.
<BR>&nbsp;&nbsp;&nbsp;&nbsp;&nbsp;"Učenje jezika mrtvih, učenje jezika živih... da, da, znam ta četiri koraka", rekoh gotovo sa omalovažavanjem, spustivši vrlo stvarno stopalo na vrlo fizički mermerni stepenik da bih načinio novi umorni korak uz beskrajno stepenište.
<BR>&nbsp;&nbsp;&nbsp;&nbsp;&nbsp;Video sam da se Anea osmehuje zbog mog tona. "Te stvari obično... zaokupe osobu koja se prvi put sretne sa njima", reče ona tiho. "Sada mi treba tvoja puna pažnja. Treba mi tvoja pomoć."
<BR>&nbsp;&nbsp;&nbsp;&nbsp;&nbsp;To je imalo smisla. Pružio sam ruku i dodirnuo joj leđa kroz termo-jaknu i materijal kože-odela. A. Betik nas je pogledao i klimnuo glavom, kao da odobrava naš spoj. Podsetio sam sebe da on nije u stanju da čuje transmisije naših odela.
<BR>&nbsp;&nbsp;&nbsp;&nbsp;&nbsp;"Anea", rekoh tiho, "jesi li ti novi mesija?"
<BR>&nbsp;&nbsp;&nbsp;&nbsp;&nbsp;Čuo sam njen uzdah. "Ne, Role. Nikada nisam rekla da sam mesija. Nikada nisam želela da budem mesija. Sada sam samo jedna umorna mlada žena... strašno me boli glava... imam grčeve... danas mi je prvi dan menstruacije..."
<BR>&nbsp;&nbsp;&nbsp;&nbsp;&nbsp;Mora da me je videla kako iznenađeno ili šokirano trepćem. Ma, do đavola, pomislio sam, ne dešava se svaki dan da sretneš mesiju samo da bi čuo da ona ima problema zbog onoga što su nekada davno zvali menstruacija.
<BR>&nbsp;&nbsp;&nbsp;&nbsp;&nbsp;Anea se nasmeja. "Nisam ja mesija, Role. Samo sam odabrana da budem Ona Koja Podučava. I pokušavam to da radim dok... dok mogu."
<BR>&nbsp;&nbsp;&nbsp;&nbsp;&nbsp;Nešto u njenoj poslednjoj rečenici natera me da osetim grčeve od napetosti u stomaku. "Dobro", rekoh ja. Stigli smo do tristotog stepenika i zajedno zastali, sada još zadihaniji. Digao sam pogled. Južna Nebeska Kapija još se nije videla. Iako je bio dan, nebo je bilo crno kao svemir. Gorelo je hiljadu zvezda. Jedva da su žmirkale. Shvatio sam da su šištanje i rika mlazne struje nestali. T'ai Šan je bio najviši vrh na T'ien Šanu i protezao se do najviših rubova atmosfere. Da nije bilo naših koža-odela, oči, bubne opne i pluća eksplodirali bi nam kao prenaduvani baloni. Krv bi nam proključala. Bili bismo...
<BR>&nbsp;&nbsp;&nbsp;&nbsp;&nbsp;Pokušao sam da mislim na nešto drugo.
<BR>&nbsp;&nbsp;&nbsp;&nbsp;&nbsp;"U redu", rekao sam, "ali da jesi mesija, šta bi poručila čovečanstvu?"
<BR>&nbsp;&nbsp;&nbsp;&nbsp;&nbsp;Anea se ponovo nasmeja, ali primetio sam da je to bio kikot prožet razmišljanjem, a ne porugom. "Da si ti mesija", reče ona kada je došla do daha, "šta bi mu ti poručio?"
<BR>&nbsp;&nbsp;&nbsp;&nbsp;&nbsp;Nasmejah se glasno. A. Betik nije mogao da čuje taj zvuk kroz gotovo čisti vakuum koji nas je razdvajao, ali mora da je video da sam zabacio glavu, jer me je upitno pogledao. Mahnuo sam mu i rekao Anei: "Jebote, nemam pojma."
<BR>&nbsp;&nbsp;&nbsp;&nbsp;&nbsp;"Baš tako", reče Anea. "Kada sam bila mala... mislim malo dete, pre nego što sam tebe srela... a znala sam da moram da prođem kroz nešto od ovoga... stalno sam se pitala kakvu ću poruku ostaviti čovečanstvu. Mislim, pored onoga što sam znala da moram da podučavam. Nešto duboko. Nešto kao Propoved na planini."
<BR>&nbsp;&nbsp;&nbsp;&nbsp;&nbsp;Pogledao sam oko nas. Na ovoj strašnoj visini nije bilo ni snega ni leda. Čiste, bele stepenice uspinjale su se kroz izbočine od strmog, crnog kamena. "Pa", rekoh ja, "planinu imamo."
<BR>&nbsp;&nbsp;&nbsp;&nbsp;&nbsp;"Aha", reče Anea i ja ponovo osetih njen premor.
<BR>&nbsp;&nbsp;&nbsp;&nbsp;&nbsp;"I, kakvu si poruku smislila?" upitah, više da bih je naterao da priča i ne misli na druge stvari nego da bih čuo odgovor. Prošlo je dosta vremena otkad smo ona i ja naprosto pričali.
<BR>&nbsp;&nbsp;&nbsp;&nbsp;&nbsp;Video sam da se osmehuje. "Nastavila sam da radim na tome", reče ona konačno, "pokušavajući da tu poruku učinim kratkom i važnom poput Propovedi na planini. Onda sam shvatila da to ne valja - kao Čika Martin, koji je u svom periodu manijakalnog pesnika pokušavao da natpiše Šekspira - pa sam odlučila da moja poruka samo treba da bude kraća."
<BR>&nbsp;&nbsp;&nbsp;&nbsp;&nbsp;"Koliko kratka?"
<BR>&nbsp;&nbsp;&nbsp;&nbsp;&nbsp;"Svela sam poruku na trideset pet reči. Predugo. Onda na dvadeset sedam. I dalje predugo. Posle par godina, stesala sam to na deset. I dalje predugo. Konačno, svela sam poruku na dve reči."
<BR>&nbsp;&nbsp;&nbsp;&nbsp;&nbsp;"Dve reči?" upitah ja. "Koje dve?"
<BR>&nbsp;&nbsp;&nbsp;&nbsp;&nbsp;Stigli smo do sledećeg odmorišta... do sedamdesetog ili osamdesetog tristotog stepenika. Stali smo sa zahvalnošću da se ishukćemo. Sagnuo sam se da bih oslonio šake prekrivene kožom-odelom o kolena presvučena kožom-odelom i usredsredio se na to da se ne ispovraćam. Bilo je neučtivo povraćati pod osmotskom maskom. "Koje dve?" upitah ponovo kada sam malo došao do daha i bio u stanju da čujem odgovor pored lupanja srca i struganja u plućima.
<BR>&nbsp;&nbsp;&nbsp;&nbsp;&nbsp;"Biraj ponovo", reče Anea.
<BR>&nbsp;&nbsp;&nbsp;&nbsp;&nbsp;Razmislio sam o tome u jednom zadihanom, zahuktalom trenutku. "Biraj ponovo?" upitah najzad.
<BR>&nbsp;&nbsp;&nbsp;&nbsp;&nbsp;Anea se osmehnu. Došla je do daha i gledala je pravo niz vertikalu prema kojoj ja nisam smeo ni da bacim pogled. Činilo se da uživa u vidiku. Osetio sam tada prijateljski poriv da je bacim s planine. Mladost. Ponekad je neizdrživa.
<BR>&nbsp;&nbsp;&nbsp;&nbsp;&nbsp;"Biraj ponovo", reče ona čvrsto.
<BR>&nbsp;&nbsp;&nbsp;&nbsp;&nbsp;"Možeš li to malo da obrazložiš?"
<BR>&nbsp;&nbsp;&nbsp;&nbsp;&nbsp;"Ne", reče Anea. "U tome je stvar. Neka ostane jednostavno. Ali navedi bilo koju kategoriju i shvatićeš."
<BR>&nbsp;&nbsp;&nbsp;&nbsp;&nbsp;"Religija", rekoh ja.
<BR>&nbsp;&nbsp;&nbsp;&nbsp;&nbsp;"Biraj ponovo", reče Anea.
<BR>&nbsp;&nbsp;&nbsp;&nbsp;&nbsp;Nasmejah se.
<BR>&nbsp;&nbsp;&nbsp;&nbsp;&nbsp;"To ne kažem sasvim šaljivo, Role", reče ona. Ponovo smo počeli da se penjemo. A. Betik je izgledao zadubljen u misli.
<BR>&nbsp;&nbsp;&nbsp;&nbsp;&nbsp;"Znam, malena", rekoh, mada nisam bio siguran. "Kategorije... ovaj... politički sistem."
<BR>&nbsp;&nbsp;&nbsp;&nbsp;&nbsp;"Biraj ponovo."
<BR>&nbsp;&nbsp;&nbsp;&nbsp;&nbsp;"Ne smatraš da je Paks krajnja evolucija ljudskog društva? On je doneo međuzvezdani mir, prilično dobru vlast i... oh, da... besmrtnost svojim građanima."
<BR>&nbsp;&nbsp;&nbsp;&nbsp;&nbsp;"Vreme je da se ponovo bira", reče Anea. "A kad smo već kod našeg shvatanja evolucije..."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Biraj ponovo."
<BR>&nbsp;&nbsp;&nbsp;&nbsp;&nbsp;"Šta da biram ponovo?" upitah ja. "Pravac evolucije?"
<BR>&nbsp;&nbsp;&nbsp;&nbsp;&nbsp;"Ne", reče Anea. "Mislim na naše zamisli o tome da evolucija ima neki pravac. Kad smo već kod toga, na većinu naših teorija o evoluciji."
<BR>&nbsp;&nbsp;&nbsp;&nbsp;&nbsp;"Znači, ne slažeš se sa papom Tejarom... sa Polom Direom, hodočasnikom sa Hiperiona... kada je pre tri veka rekao da je Tejar de Šarden bio u pravu, da Vaseljena evoluira prema svesti i spajanju sa Božanskim? Prema onome što je on nazvao Tačka Omega?"
<BR>&nbsp;&nbsp;&nbsp;&nbsp;&nbsp;Anea me pogleda. "Mnogo si toga čitao u biblioteci u Taliesinu, zar ne?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Ne, ne slažem se sa Tejarom... ni sa prvobitnim jezuitom, ni sa kratkovekim papom. Moja majka poznavala je i oca Direa i sadašnjeg vlastodršca, oca Hojta, znaš."
<BR>&nbsp;&nbsp;&nbsp;&nbsp;&nbsp;Trepnuh. Pretpostavljam da sam to znao, ali podsećanje na stvarnost toga... na veze moje prijateljice koje su se protezale u protekla tri veka... malo me je uzdrmalo.
<BR>&nbsp;&nbsp;&nbsp;&nbsp;&nbsp;"U svakom slučaju", nastavi Anea, "nauka o evoluciji stvarno je pandrknula u poslednjem milenijumu. Prvo se Srž aktivno usprotivila njenom izučavanju zbog straha od brzog ljudskog genetičkog inženjeringa - od eksplozije naše vrste u raznolike oblike na kojima Srž ne bi mogla da parazitira. Onda je Hegemonija vekovima prenebregavala evoluciju i bionauke zbog uticaja Srži, a Paks je sada njima prestravljen."
<BR>&nbsp;&nbsp;&nbsp;&nbsp;&nbsp;"Zašto?" upitah ja.
<BR>&nbsp;&nbsp;&nbsp;&nbsp;&nbsp;"Zašto se Paks plaši bioloških i genetičkih istraživanja?"
<BR>&nbsp;&nbsp;&nbsp;&nbsp;&nbsp;"Ne", rekoh ja. "Mislim da to razumem. Srž želi da ljudska bića ostanu u obličju koje njima odgovara, a isto tako i Crkva. Oni ljudsko biće definišu uglavnom prebrojavajući ruke, noge i tako dalje. Ali, mislim, zašto predefinisati evoluciju? Zašto otvarati raspravu o postojanju ili nepostojanju pravca i tako dalje? Zar se drevna teorija ne drži dobro sama?"
<BR>&nbsp;&nbsp;&nbsp;&nbsp;&nbsp;"Ne", reče Anea. Peli smo se u tišini nekoliko minuta. Onda ona reče: "Izuzev mistika kao što je bio prvobitni Tejar, većina ranih evolucionih naučnika veoma je pazila da ne razmišlja o evoluciji u smislu 'ciljeva' ili 'svrhe'. To je bila religija, ne nauka. Čak je i zamisao o pravcu bila anatema za predhedžirske naučnike. Oni su mogli da govore samo o 'težnjama' u evoluciji, o nekoj vrsti statističkih ispada koji su se stalno događali."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Pa je to bio nedostatak njihove kratkovidosti, baš kao što je kod Tejara to bila vera. Postoje pravci evolucije."
<BR>&nbsp;&nbsp;&nbsp;&nbsp;&nbsp;"Otkud znaš?" upitah tiho, zapitavši se hoće li odgovoriti.
<BR>&nbsp;&nbsp;&nbsp;&nbsp;&nbsp;Odgovorila mi je brzo. "Zbog nekih podataka koje sam videla pre nego što sam rođena", reče ona, "kroz vezu mog kibridonog oca sa Srži. Autonomne inteligencije su tamo mnogo vekova već razumele ljudsku evoluciju, iako ljudi o tome nisu ništa znali. Kao hiper-hiperparaziti, AI evoluiraju samo prema još većem parazitizmu. One mogu samo da posmatraju živa stvorenja i njihovu evolucionu krivulju, da je prate... ili da pokušaju da je zaustave."
<BR>&nbsp;&nbsp;&nbsp;&nbsp;&nbsp;"I koji su onda pravci evolucije?" upitah ja. "Prema većoj inteligenciji? Prema nekom božanskom umu košnice?" Zanimalo me je kako ona vidi Lavove, Tigrove i Medvede.
<BR>&nbsp;&nbsp;&nbsp;&nbsp;&nbsp;"Um košnice", reče Anea. "Fuj. Možeš li zamisliti išta dosadnije i neukusnije?"
<BR>&nbsp;&nbsp;&nbsp;&nbsp;&nbsp;Oćutah. Zamišljao sam da ona cilja na to kada govori o učenju jezika mrtvih i sve to. Podsetio sam sebe da pažljivije slušam kada sledeći put bude podučavala.
<BR>&nbsp;&nbsp;&nbsp;&nbsp;&nbsp;"Gotovo sve što je zanimljivo u ljudskom iskustvu ishod je pojedinačnih iskustava, eksperimentisanja, objašnjavanja i deljenja sa drugima", reče moja mlada prijateljica. "Um košnice bio bi drevna televizijska emisija, ili život na vrhuncu datasfere... idiotluk jednoumlja."
<BR>&nbsp;&nbsp;&nbsp;&nbsp;&nbsp;"Dobro", rekoh, i dalje zbunjen. "Kojim onda pravcem evolucija ide?"
<BR>&nbsp;&nbsp;&nbsp;&nbsp;&nbsp;"Prema novom životu", reče Anea. "Život voli život. To je baš tako, jednostavno. Ali, što je još čudnije, voli ga i neživot... i želi da uđe u njega."
<BR>&nbsp;&nbsp;&nbsp;&nbsp;&nbsp;"Ne razumem", rekoh ja.
<BR>&nbsp;&nbsp;&nbsp;&nbsp;&nbsp;Anea klimnu glavom. "Još na predhedžirskoj Staroj Zemlji... tokom dvadesetih godina dvadesetog veka... postojao je geolog iz nacije-države zvane Rusija koji je razumeo te stvari. Ime mu je bio Vladimir Vernadski i on je skovao frazu 'biosfera', koja - ako se stvari odigraju onako kako mislim da hoće - treba ubrzo da poprimi novo značenje za nas oboje."
<BR>&nbsp;&nbsp;&nbsp;&nbsp;&nbsp;"Zašto?" upitah ja.
<BR>&nbsp;&nbsp;&nbsp;&nbsp;&nbsp;"Videćeš, prijatelju", reče ona i dodirnu mi presvučenu šaku svojom. "U svakom slučaju, Vernadski je napisao 1926: 'Atomi, jednom uvučeni u bujicu žive materije ne napuštaju je rado.'"
<BR>&nbsp;&nbsp;&nbsp;&nbsp;&nbsp;Razmislio sam na trenutak o tome. Nisam mnogo znao o nauci - ono što sam pokupio poticalo je od Grandam i iz biblioteke u Taliesinu - ali činilo mi se da tu ima smisla.
<BR>&nbsp;&nbsp;&nbsp;&nbsp;&nbsp;"To je bilo više naučno izrečeno pre hiljadu dvesta godina, kao Dolov zakon", reče Anea. "Suština je u tome da evolucija ne uzmiče... izuzeci kao što je kit sa Stare Zemlje koji je pokušao da ponovo postane riba posle života provedenog kao kopneni sisar samo su retki izuzeci. Život ide dalje... i neprestano pronalazi nova mesta za sebe."
<BR>&nbsp;&nbsp;&nbsp;&nbsp;&nbsp;"Aha", rekoh ja. "Kao kada je čovečanstvo napustilo Staru Zemlju u svojim semebrodovima i lađama na Hokingov pogon."
<BR>&nbsp;&nbsp;&nbsp;&nbsp;&nbsp;"Ne baš", reče Anea. "Pre svega, uradili smo to prerano zbog uticaja Srži i činjenice da je Stara Zemlja umirala od crne rupe u svom trbuhu... što je takođe bilo delo Srži. Zatim, zahvaljujući Hokingovom pogonu mogli smo da skačemo kroz svoj krak Galaksije da bismo pronalazili svetove nalik na Zemlju, visoko na Solmevljevoj skali... od kojih smo većinu ionako teraformirali i zasejali životnim oblicima sa Stare Zemlje, počevši od bakterija u tlu i glista sve do patki koje si lovio u ritovima na Hiperionu."
<BR>&nbsp;&nbsp;&nbsp;&nbsp;&nbsp;Klimnuo sam glavom. Ali razmišljao sam: Kako je inače trebalo to da uradimo kao vrsta koja se širi u svemir? Šta je loše u tome što smo išli na mesta koja su izgledala i mirisala donekle kao dom... naročito kada dom nije bio tamo da bismo mu se vratili?
<BR>&nbsp;&nbsp;&nbsp;&nbsp;&nbsp;"Postoji nešto još zanimljivije u zapažanjima Vernadskog i u Dolovom zakonu", reče Anea.
<BR>&nbsp;&nbsp;&nbsp;&nbsp;&nbsp;"Šta to, malena?" Još sam mislio na patke.
<BR>&nbsp;&nbsp;&nbsp;&nbsp;&nbsp;"Život se ne povlači."
<BR>&nbsp;&nbsp;&nbsp;&nbsp;&nbsp;"Kako to?" Čim sam to upitao, shvatio sam.
<BR>&nbsp;&nbsp;&nbsp;&nbsp;&nbsp;"Aha", reče moja prijateljica, videvši da sam razumeo. "Čim život negde zagazi, ostane tamo. Šta god da pomeneš... arktičku hladnoću, zaleđenu pustinju na Starom Marsu, ključale vrele izvore, strme planine kao ovde, na T'ien Šanu, čak i programe autonomnih inteligencija... kada život jednom proturi poslovičnu nogu kroz vrata, ostaje tamo zauvek."
<BR>&nbsp;&nbsp;&nbsp;&nbsp;&nbsp;"I kakve su onda implikacije toga?" upitah ja.
<BR>&nbsp;&nbsp;&nbsp;&nbsp;&nbsp;"Jednostavno da će život, ako bude prepušten sam sebi... a on ume jako dobro sam da se snalazi... jednog dana ispuniti Vaseljenu", reče Anea. "Biće to, za početak, jedna zelena galaksija, iz koje će život dalje krenuti prema susednim grozdovima i galaksijama."
<BR>&nbsp;&nbsp;&nbsp;&nbsp;&nbsp;"To je uznemirujuća pomisao", rekoh ja.
<BR>&nbsp;&nbsp;&nbsp;&nbsp;&nbsp;Ona zastade da bi me pogledala. "Zašto, Role? Ja mislim da je divna."
<BR>&nbsp;&nbsp;&nbsp;&nbsp;&nbsp;"Viđao sam zelene planete", rekoh ja. "Mogu da zamislim zelenu atmosferu, ali izgledala bi mi uvrnuto."
<BR>&nbsp;&nbsp;&nbsp;&nbsp;&nbsp;Ona se osmehnu. "Ne moraju to biti samo biljke. Život se prilagođava... ptice, muškarci i žene u letećim mašinama, ti i ja pod zmajevima, ljudi prilagođeni letenju..."
<BR>&nbsp;&nbsp;&nbsp;&nbsp;&nbsp;"To se još nije dogodilo", rekoh ja. "Ali ono na šta sam mislio bilo je, pa, da zelena bude galaksija, ljudi, životinje i..."
<BR>&nbsp;&nbsp;&nbsp;&nbsp;&nbsp;"I žive mašine", reče Anea. "I androidi... veštački život u hiljadu oblika..."
<BR>&nbsp;&nbsp;&nbsp;&nbsp;&nbsp;"Aha, ljudi, životinjem mašine, androidi, šta god... morali bi da se prilagode svemiru... ne vidim kako..."
<BR>&nbsp;&nbsp;&nbsp;&nbsp;&nbsp;"Mi jesmo", reče Anea. "A još mnogi će to ubrzo učiniti." Stigli smo do sledećeg tristotog stepenika i zastali da dođemo do daha.
<BR>&nbsp;&nbsp;&nbsp;&nbsp;&nbsp;"Koje smo to druge pravce evolucije prenebregli?" upitah kada smo ponovo počeli da se penjemo.
<BR>&nbsp;&nbsp;&nbsp;&nbsp;&nbsp;"Sve veća raznovrsnost i složenost", reče Anea. "Naučnici su se beskrajno svađali o tim pravcima vekovima, ali nema sumnje da evolucija favorizuje - na veoma duge staze - oba ova atributa. A među ta dva, raznovrsnost je važnija."
<BR>&nbsp;&nbsp;&nbsp;&nbsp;&nbsp;"Zašto?" upitah ja. Mora da se umorila od tog pitanja. I sebi sam zvučao kao trogodišnjak.
<BR>&nbsp;&nbsp;&nbsp;&nbsp;&nbsp;"Naučnici su mislili da se osnovne postavke evolucije umnožavaju", reče Anea. "To se zove disparitet. Ali ispostavilo se da nije tako. Raznovrsnost u osnovnim postavkama ima težnju smanjenja dok se antientropijski potencijal života - evolucija - povećava. Pogledaj samo, na primer, siročad sa Stare Zemlje - ista osnovna DNK, naravno, ali i iste osnovne postavke: evoluirane iz oblika sa cevastim crevima, radijalnom simetrijom, očima, ustima za hranjenje, dva pola... mahom iz istog kalupa."
<BR>&nbsp;&nbsp;&nbsp;&nbsp;&nbsp;"Ali zar nisi rekla da je raznovrsnost važna?" upitah ja.
<BR>&nbsp;&nbsp;&nbsp;&nbsp;&nbsp;"Jeste", reče Anea. "Ali raznovrsnost se razlikuje od dispariteta osnovnih postavki. Kada evolucija jednom dođe do dobrog osnovnog projekta, obično odbacuje varijante i usredsređuje se na gotovo beskrajnu raznovrsnost u okviru tog projekta... hiljade povezanih vrsta... desetine hiljada."
<BR>&nbsp;&nbsp;&nbsp;&nbsp;&nbsp;"Trilobiti", rekoh ja, shvativši na šta misli.
<BR>&nbsp;&nbsp;&nbsp;&nbsp;&nbsp;"Da", reče Anea, "a kada..."
<BR>&nbsp;&nbsp;&nbsp;&nbsp;&nbsp;"Bube", rekoh ja. "Sve te proklete vrste buba."
<BR>&nbsp;&nbsp;&nbsp;&nbsp;&nbsp;Anea se isceri prema meni kroz masku. "Baš tako. A kada..."
<BR>&nbsp;&nbsp;&nbsp;&nbsp;&nbsp;"Insekti", rekoh ja. "Na svakom svetu koji sam posetio bili su isti prokleti rojevi insekata. Komarci. Beskrajne varijante..."
<BR>&nbsp;&nbsp;&nbsp;&nbsp;&nbsp;"Shvatio si", reče Anea. "Život se zahuktava kada se osnovni plan jednog organizma uspostavi i kada se pootvaraju nove niše za njega. Život zauzima te nove niše izvlačeći raznovrsnost u okviru osnovnog oblika tih organizama. Nove vrste. Postoje hiljade novih vrsta biljaka i životinja koje su nastale samo u poslednjem milenijumu posle početka međuzvezdanih letova... a nisu sve nastale bioinženjeringom, neke su se samo mahnitim ritmom prilagodile novim svetovima sličnim Zemlji na koje su istovarene."
<BR>&nbsp;&nbsp;&nbsp;&nbsp;&nbsp;"Triaspeni", rekoh ja, setivši se Hiperiona. "Zimplavi. Ženski koren mangrova. Tesla drveće?"
<BR>&nbsp;&nbsp;&nbsp;&nbsp;&nbsp;"Sve je to nastalo tamo."
<BR>&nbsp;&nbsp;&nbsp;&nbsp;&nbsp;"Dakle, raznovrsnost je dobra", rekoh ja, pokušavajući da pronađem prvobitne niti tog razgovora.
<BR>&nbsp;&nbsp;&nbsp;&nbsp;&nbsp;"Raznovrsnost je dobra", saglasi se Anea. "Kao što sam rekla, ona omogućava životu da se zahukće i nastavi svoje bezumno ozelenjavanje Vaseljene. Ali postoji najmanje jedna vrsta sa Stare Zemlje koja se uopšte nije mnogo diversifikovala... bar ne na prijateljskim svetovima koje je kolonizovala."
<BR>&nbsp;&nbsp;&nbsp;&nbsp;&nbsp;"Mi", rekoh ja. "Ljudi."
<BR>&nbsp;&nbsp;&nbsp;&nbsp;&nbsp;Anea smrknuto klimnu glavom. "Zaglavili smo se u jednoj vrsti još otkad su naši kromanjonski preci pomogli da pametniji neandertalci budu zbrisani", reče ona. "Sada imamo priliku da se brzo diversifikujemo, a institucije kao što je Hegemonija, Paks i Srž to sprečavaju."
<BR>&nbsp;&nbsp;&nbsp;&nbsp;&nbsp;"Da li se potreba za raznovrsnošću proteže i na ljudske institucije?" upitah ja. "Na religiju? Društvene sisteme?" Mislio sam na ljude koji su mi pomogli na Vitusu-Grej-Balianusu B, na Dem Riu, Dem Lou i njihove porodice. Mislio sam na Helikoidu Amojetovog Spektra i njegove složena i nerazumljiva verovanja.
<BR>&nbsp;&nbsp;&nbsp;&nbsp;&nbsp;"Potpuno", reče Anea. "Pogledaj onamo."
<BR>&nbsp;&nbsp;&nbsp;&nbsp;&nbsp;A. Betik je zastao ispred mermerne ploče na kojoj su bile uklesane reči na kineskom i engleskom iz ranih dana Mreže:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Visoko se diže Istočni Vrh
<BR>&nbsp;&nbsp;&nbsp;&nbsp;&nbsp;Vinuvši se do plavoga neba.
<BR>&nbsp;&nbsp;&nbsp;&nbsp;&nbsp;Međ' stenama - šupljina prazna
<BR>&nbsp;&nbsp;&nbsp;&nbsp;&nbsp;Tajna, nepomična, potpuna!
<BR>&nbsp;&nbsp;&nbsp;&nbsp;&nbsp;Neisklesana i neizdubljena,
<BR>&nbsp;&nbsp;&nbsp;&nbsp;&nbsp;Dok je priroda skriva krovom od oblaka.
<BR>&nbsp;&nbsp;&nbsp;&nbsp;&nbsp;Vreme i Godišnja Doba, šta ste vi to.
<BR>&nbsp;&nbsp;&nbsp;&nbsp;&nbsp;Kad mi se život zbog vas neprestano menja?
<BR>&nbsp;&nbsp;&nbsp;&nbsp;&nbsp;Boraviću večno u ovoj šupljini
<BR>&nbsp;&nbsp;&nbsp;&nbsp;&nbsp;Gde proleća i jeseni prolaze neprimetno.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Tao-jun, žena generala Vang Ning-čia, 400. n.e.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nastavili smo da se penjemo. Pomislio sam da vidim nešto crveno na vrhu sledećeg niza stepenika. Južna Nebeska Kapija i ulaz na strminu do vrha? Bilo je krajnje vreme.
<BR>&nbsp;&nbsp;&nbsp;&nbsp;&nbsp;"Ali zar to nije bilo divno?" rekao sam, govoreći o pesmi. "Zar takav kontinuitet nije važan ili još važniji u ljudskim institucijama od raznovrsnosti?"
<BR>&nbsp;&nbsp;&nbsp;&nbsp;&nbsp;"Važan je", saglasila se Anea. "Ali čovečanstvo u proteklom milenijumu nije radilo gotovo ništa drugo, Role... ponovo je stvaralo institucije i ideje Stare Zemlje na različitim svetovima. Pogledaj Hegemoniju. Pogledaj Crkvu i Paks. Pogledaj ovaj svet..."
<BR>&nbsp;&nbsp;&nbsp;&nbsp;&nbsp;"T'ien Šan?" upitah ja. "Mislim da je divan."
<BR>&nbsp;&nbsp;&nbsp;&nbsp;&nbsp;"I ja", reče Anea. "Ali sve je to pozajmljeno. Budizam se malo razvio... bar se udaljio od idolatrije i obreda, vrativši se otvorenom umu koji je bio njegova najranija odlika... ali sve ostalo je uglavnom pokušaj da se prizovu natrag stvari izgubljene sa Starom Zemljom."
<BR>&nbsp;&nbsp;&nbsp;&nbsp;&nbsp;"Kao?" upitah ja.
<BR>&nbsp;&nbsp;&nbsp;&nbsp;&nbsp;"Kao jezik, odeća, imena planina, lokalni običaji... do đavola, Role, čak i staza hodočašća i Hram Žadnog Cara, ako ikada stignemo tamo."
<BR>&nbsp;&nbsp;&nbsp;&nbsp;&nbsp;"Hoćeš da kažeš da je na Staroj Zemlji postojala planina T'ai Šan?" upitah ja.
<BR>&nbsp;&nbsp;&nbsp;&nbsp;&nbsp;"Baš tako", reče Anea. "Sa sopstvenim Gradom Mira, Nebeskim Kapijama i Zmajevim Ustima. Konfučije se popeo uz nju pre više od tri hiljade godina. Ali stepenište na Staroj Zemlji sastojalo se od samo sedam hiljada stepenika."
<BR>&nbsp;&nbsp;&nbsp;&nbsp;&nbsp;"Bolje da smo se njime peli", rekoh ja, zapitavši se hoću li moći da nastavim da se penjem. Stepenice su bile kratke, ali bilo ih je đavolski mnogo. "Ali shvatam šta hoćeš da kažeš."
<BR>&nbsp;&nbsp;&nbsp;&nbsp;&nbsp;Anea klimnu glavom. "Divno je čuvati tradiciju, ali zdrav organizam se razvija... kulturno i fizički."
<BR>&nbsp;&nbsp;&nbsp;&nbsp;&nbsp;"Što nas vraća evoluciji", rekoh ja. "Koji su drugi pravci, težnje, ciljevi ili kako si već ono rekla, prenebregnuti u poslednjih nekoliko vekova?"
<BR>&nbsp;&nbsp;&nbsp;&nbsp;&nbsp;"Imao ih još samo nekoliko", reče Anea. "Jedan je sve veći broj pojedinaca. Životu se dopada bezbroj vrsta, ali on apsolutno voli hiperbezbroj pojedinaca. U neku ruku, Vaseljena je sazdana za pojedince. U biblioteci u Taliesinu postojala je knjiga pod naslovom Evoluirajući hijerarhijski sistemi od jednog tipa sa Stare Zemlje po imenu Stenli Solt. Da li si je video?"
<BR>&nbsp;&nbsp;&nbsp;&nbsp;&nbsp;"Ne, mora da mi je promakla dok sam čitao one holoporno romane s početka dvadeset prvog veka."
<BR>&nbsp;&nbsp;&nbsp;&nbsp;&nbsp;"Aha", reče Anea. "Pa, Solt je to prilično zgodno kazao - 'Neodređeni broj jedinstvenih pojedinaca može da postoji u konačnom materijalnom svetu ako se oni ugnezde jedni u druge, a taj se svet širi.'"
<BR>&nbsp;&nbsp;&nbsp;&nbsp;&nbsp;"Ugnezde se jedni u druge", ponovih, pomislivši na to. "Aha, shvatam. Kao bakterije sa Stare Zemlje u našim crevima, paramecijumi koje smo odvukli u svemir i druge ćelije u našim telima... više svetova, više ljudi... aha."
<BR>&nbsp;&nbsp;&nbsp;&nbsp;&nbsp;"Trik je u tome da bude više ljudi", reče Anea. "Mi imamo stotine milijardi, ali između Pada i Paksa, stvarna ljudska populacija galaksije - ne računajući Proterane - došla je do zastoja u poslednjih par stotina godina."
<BR>&nbsp;&nbsp;&nbsp;&nbsp;&nbsp;"Pa, kontrola rađanja je važna", rekoh ja, ponovivši ono čemu su nas sve učili na Hiperionu. "Mislim, naročito sa kruciformom kadrom da održava ljude u životu vekovima i vekovima..."
<BR>&nbsp;&nbsp;&nbsp;&nbsp;&nbsp;"Baš tako", reče Anea. "Sa veštačkom besmrtnošću dolazi dalja stagnacija... i fizička i kulturna. To je obavezno."
<BR>&nbsp;&nbsp;&nbsp;&nbsp;&nbsp;Namrštih se. "Ali to nije razlog da se ljudima uskrati mogućnost dužeg života, zar ne?"
<BR>&nbsp;&nbsp;&nbsp;&nbsp;&nbsp;Anein glas zvučao je odsutno, kao da ona razmišlja o nečemu mnogo krupnijem. "Ne", reče najzad, "ne samo po sebi."
<BR>&nbsp;&nbsp;&nbsp;&nbsp;&nbsp;"Koji su pravci evolucije?" upitah, videvši da je crvena pagoda sve bliže iznad nas, uz molitvu da mi naš razgovor odagna misli o padanju i kotrljanju natrag niz dvadesetak hiljada stepenica uz koje smo se popeli.
<BR>&nbsp;&nbsp;&nbsp;&nbsp;&nbsp;"Samo tri su još vredna pomena", reče Anea. "Povećana specijalizacija, povećana međuzavisnost i povećana mogućnost evoluiranja. Sve je to zaista važno, ali ponajviše ovo potonje."
<BR>&nbsp;&nbsp;&nbsp;&nbsp;&nbsp;"Kako to misliš, malena?"
<BR>&nbsp;&nbsp;&nbsp;&nbsp;&nbsp;"Mislim da i sama evolucija evoluira. Mora. Mogućnost evoluiranja je sama po sebi nasledna osobina opstanka. Sistemi - živi i oni drugi - moraju da nauče kako da evoluiraju i, do izvesne mere, kontrolišu pravac i stopu sopstvene evolucije. Nama je... mislim na ljudsku vrstu... trebalo vrlo malo da to učinimo pre hiljadu godina, a Srž nam je tu mogućnost oduzela. Bar većini nas."
<BR>&nbsp;&nbsp;&nbsp;&nbsp;&nbsp;"Kako to misliš, 'većini nas'?"
<BR>&nbsp;&nbsp;&nbsp;&nbsp;&nbsp;"Obećavam ti da ćeš videti za par dana, Role."
<BR>&nbsp;&nbsp;&nbsp;&nbsp;&nbsp;Stigli smo do Južne Nebeske Kapije i prošli kroz njen zasvođeni ulaz, crveni luk ispod zlatnog krova pagode. Iza nje nalazio se Nebeski Put, blagi uspon koji je vodio do vrha koji je jedva mogao da se vidi. Nebeski Put bila je najobičnija staza na golom, crnom kamenu. Mogli smo isto tako da hodamo i po nekom bezvazdušnom mesecu poput meseca Stare Zemlje - ovde su uslovi bili gotovo podjednako nepogodni za život. Zaustio sam da kažem nešto Anei o tome da je ovo mesto gde život nije proturio nogu kroz vrata, kada me ona povede sa staze do malog kamenog hrama smeštenog između oštrih stena i pukotina nekoliko stotina metara ispod vrha. Tamo se nalazila vazdušna komora koja je izgledala toliko drevno da se činilo da je doneta sa nekog od najranijih semebrodova. Začudo, dejstvovala je kada je ona aktivirala pločicu za pritisak i nas troje stajali smo unutra dok se ciklus nije završio i dok se nisu otvorila unutrašnja vrata. Kročili smo unutra.
<BR>&nbsp;&nbsp;&nbsp;&nbsp;&nbsp;Bila je to mala prostorija, gotovo prazna izuzev ukrašene bronzane vaze sa svežim cvećem, nekih zelenih grančica na niskom podijumu i divnog kipa - nekada zlatnog - žene u prirodnoj veličini i odeći koja je izgledala kao da je napravljena od zlata. Žena je imala pune obraze i prijatan lik - neka vrsta ženskog Bude - i činilo se da nosi pozlaćenu krunu od lišća, a imala je i čudnovato hrišćanski oreol od kovanog zlata iza glave.
<BR>&nbsp;&nbsp;&nbsp;&nbsp;&nbsp;A. Betik skinu kacigu i reče: "Vazduh je dobar. Vazdušni pritisak više nego pogodan."
<BR>&nbsp;&nbsp;&nbsp;&nbsp;&nbsp;Anea i ja zadigosmo kapuljače koža-odela. Bilo je pravo uživanje disati normalno.
<BR>&nbsp;&nbsp;&nbsp;&nbsp;&nbsp;Pod nogama kipa nalazila su se kandila za tamjan, sa kutijom šibica. Anea se spusti na jedno koleno i upali šibicom jedno kandilo. Miris tamjana bio je veoma jak.
<BR>&nbsp;&nbsp;&nbsp;&nbsp;&nbsp;"Ovo je Princeza Azurnih Oblaka", reče ona, osmehnuvši se osmehnutom zlatnom licu. "Boginja zore. Upalivši ovo, upravo sam prinela žrtvu za rođenje unučadi."
<BR>&nbsp;&nbsp;&nbsp;&nbsp;&nbsp;Osmeh mi se zaledio na licu. Ona ima dete. Moja voljena je već rodila dete. Grlo mi se steglo i pogledao sam u stranu, ali Anea mi je prišla i uzela me za ruku.
<BR>&nbsp;&nbsp;&nbsp;&nbsp;&nbsp;"Hoćemo li da ručamo?" upita ona.
<BR>&nbsp;&nbsp;&nbsp;&nbsp;&nbsp;Zaboravio sam na ručak u našoj smeđoj kesi. Bilo bi teško jesti kroz kacigu i osmotsku masku.
<BR>&nbsp;&nbsp;&nbsp;&nbsp;&nbsp;Sedeli smo u mutnom svetlu, u prostoriji bez prozora, usred lebdećeg dima i mirisa tamjana, i jeli sendviče koje su nam spakovali kaluđeri.
<BR>&nbsp;&nbsp;&nbsp;&nbsp;&nbsp;"Kuda sada?" upitah kada je Anea pokrenula ciklus unutrašnjih vrata.
<BR>&nbsp;&nbsp;&nbsp;&nbsp;&nbsp;"Čuo sam da na istočnom rubu vrha postoji jedna izbočina koju zovu Litica Samoubica", reče A. Betik. "To je nekada bilo mesto za ozbiljne žrtve. Navodno, skok odatle obezbeđivao je trenutnu pričest sa Žadnim Carem i sigurno ispunjenje zahteva zbog kog je žrtva prineta. Ako zaista želite jemstvo za unučad, mogli biste da skočite odatle."
<BR>&nbsp;&nbsp;&nbsp;&nbsp;&nbsp;Zapiljio sam se u androida. Nikada nisam bio siguran je li on to duhovit, ili samo ima pomerenu ličnost.
<BR>&nbsp;&nbsp;&nbsp;&nbsp;&nbsp;Anea se nasmeja. "Da prvo odemo do Hrama Žadnog Cara", reče ona. "I pogledamo ima li koga."
<BR>&nbsp;&nbsp;&nbsp;&nbsp;&nbsp;Napolju, najpre me je pogodila izolacija kože-odela, a zatim bezvazdušna jasnoća svega. Osmotska maska postala je gotovo neprovidna zbog nefiltrirane žestine podnevnog sunca na ovoj visini. Senke su bile oštre.
<BR>&nbsp;&nbsp;&nbsp;&nbsp;&nbsp;Bili smo oko pedeset metara od vrha i hrama kada neko obličje istupi iz crnila senke iza jedne stene i zapreči nam put. Pomislih Šrajk i budalasto stisnuh pesnice pre nego što sam video šta je, zapravo, u pitanju.
<BR>&nbsp;&nbsp;&nbsp;&nbsp;&nbsp;Pred nama je stajao neki veoma visoki muškarac, odeven u borbeni oklop za vakuum, sav isečen laserima. Standardna oprema marinaca iz Flote Paksa i švajcarske garde. Video sam mu lice kroz vizir otporan na udar - koža mu je bila crna, crte lica snažne, a kratko podšišana kosa bela. Na tamnom licu imao je sveže i modre ožiljke. Oči mu nisu bile prijateljske. Držao je jurišnu pušku za mnogostruku upotrebu, klase marinaca, i sada ju je podigao i uperio u nas. Emitovao je na frekvenciji koža-odela.
<BR>&nbsp;&nbsp;&nbsp;&nbsp;&nbsp;"Stoj!"
<BR>&nbsp;&nbsp;&nbsp;&nbsp;&nbsp;Stadosmo.
<BR>&nbsp;&nbsp;&nbsp;&nbsp;&nbsp;Džin kao da nije znao šta dalje da učini. Paks nas se konačno dokopao, bila je moja prva misao.
<BR>&nbsp;&nbsp;&nbsp;&nbsp;&nbsp;Anea stupi napred. "Narednik Gregorijus?" začu se njen glas na frekvenciji kože-odela.
<BR>&nbsp;&nbsp;&nbsp;&nbsp;&nbsp;Čovek nakrivi glavu, ali ne spusti oružje. Nisam nimalo sumnjao u mogućnosti puške da savršeno dejstvuje u čistom vakuumu - bio to flešetni oblak, energetski zrak, snop nabijenih čestica, čvrsto zrno, ili hiper-k. Cev je bila uperena u lice moje voljene.
<BR>&nbsp;&nbsp;&nbsp;&nbsp;&nbsp;"Otkud znate moje..." poče džin, a onda kao da se zaljulja unazad. "Ti si ta. Ona. Devojka koju smo tako dugo tražili, u toliko sistema. Anea."
<BR>&nbsp;&nbsp;&nbsp;&nbsp;&nbsp;"Da", reče Anea. "Da li ima još preživelih?"
<BR>&nbsp;&nbsp;&nbsp;&nbsp;&nbsp;"Trojica", reče čovek koga je nazvala Gregorijus. On mahnu desno od sebe i ja jedva razaznah crni ožiljak na crnom kamenu, sa pocrnelim ostacima nečega što je moglo da bude mehur za spasavanje sa zvezdanog broda.
<BR>&nbsp;&nbsp;&nbsp;&nbsp;&nbsp;"Da li je otac kapetan De Soja među njima?" upita Anea.
<BR>&nbsp;&nbsp;&nbsp;&nbsp;&nbsp;Setio sam se tog imena. Setio sam se De Sojinog glasa na radiju padobroda kada nas je pronašao i spasao od Nemes, a onda pustio da odemo na Božjem Gaju pre skoro deset njegovih i Aneinih godina.
<BR>&nbsp;&nbsp;&nbsp;&nbsp;&nbsp;"Da", reče narednik Gregorijus, "kapetan je živ, ali jedva. Veoma je opečen na jadnom starom Rafaelu. Otišao bi u atome sa njim, da se nije onesvestio i pružio mi priliku da ga odvučem do čamca za spasavanje. Preostala dvojica su povređena, ali otac-kapetan umire." On spusti pušku i osloni se umorno o nju. "Umire pravom smrću... nemamo komoru za vaskrsavanje, a dragi otac-kapetan naterao me je da obećam da ću ga razneti u atome kada premine, kako ne bih dopustio da vaskrsne kao bezumni idiot."
<BR>&nbsp;&nbsp;&nbsp;&nbsp;&nbsp;Anea klimnu glavom. "Možeš li me odvesti do njega? Treba da porazgovaram sa njim."
<BR>&nbsp;&nbsp;&nbsp;&nbsp;&nbsp;Gregorijus okači teško oružje o rame i pogleda podozrivo prema A. Betiku i meni. "A ova dvojica..."
<BR>&nbsp;&nbsp;&nbsp;&nbsp;&nbsp;"Ovo je moj dragi prijatelj", reče Anea, dodirnuvši A. Betikovu mišicu. Mene uze za ruku. "A ovo je moj voljeni."
<BR>&nbsp;&nbsp;&nbsp;&nbsp;&nbsp;Džin samo klimnu glavom na to, okrenu se i pođe prvi uz poslenju strminu prema vrhu i Hramu Žadnog Cara.
</TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
