<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>2.
<P>&nbsp;&nbsp;&nbsp;&nbsp;&nbsp;U nedelji kada je papa Julije umro deveti put i kada je otac Dire peti put bio ubijen, Anea i ja bili smo 160.000 svetlosnih godina daleko, na otetoj planeti Zemlji - Staroj Zemlji, pravoj Zemlji što je kružila oko zvezde tipa G koja nije bila sunce, u Manjem Magelanovom Oblaku, u galaksiji koja nije bila Zemljina Galaksija.
<BR>&nbsp;&nbsp;&nbsp;&nbsp;&nbsp;Za nas je to bila neobična nedelja. Naravno, nismo znali da je papa umro, pošto nije postojao nikakva veza između izmeštene Zemlje i Paksovog svemira izuzev neaktivnih portala dalekobacača. U stvari, sada znam, Anea jeste bila svesna papine smrti na način koji tada nismo ni pretpostavljali, ali nije nam pominjala događaje u svemiru Paksa, a niko se nije setio da je pita. Naš život na Zemlji tokom tih godina izgnanstva bio je jednostavan, miran i sadržajan na način koji je sada teško zamisliti i koji je gotovo bolan za prisećanje. U svakom slučaju, ta nedelja za nas je bila sadržajna, ali ne i jednostavna ili mirna: Stari Arhitekta koji je Aneu podučavao protekle četiri godine umro je u ponedeljak i njegova sahrana bila je tužan i užurban događaj u pustinji te zimske večeri, u utorak. U sredu, Anea je napunila šesnaestu, ali na taj događaj pala je senka koprene tuge i zbrke u Družini Taliesin, pa smo samo A. Betik i ja pokušali taj dan da proslavimo sa njom.
<BR>&nbsp;&nbsp;&nbsp;&nbsp;&nbsp;Android je ispekao tortu od čokolade, Aneinu omiljenu, a ja sam danima deljao da bih napravio složeno izrezbareni štap za hodanje od jake grane koju smo pronašli za vreme jednog od obaveznih piknik-pohoda Starog Arhitekte u obližnje planine. Te večeri, jeli smo tortu i ispili malo šampanjca u Aneinom divnom, malom šegrtskom skloništu u pustinji, ali ona je bila obrvana i rastrojena starčevom smrću i panikom Družine. Sada shvatam da najveći deo njenog rastrojstva mora da je poticao i od svesti o papinoj smrti, o događajima punim nasilja koji su se skupljali na horizontu budućnosti i o kraju onoga što će za nas biti najmirnije zajedničke četiri godine.
<BR>&nbsp;&nbsp;&nbsp;&nbsp;&nbsp;Sećam se razgovora te večeri, na Anein šesnaesti rođendan. Rano se smrklo i vazduh je bio hladan. Ispred udobnog doma od kamena i platna koji je sagradila četiri godine ranije kao šegrtski rad, prašina je letela, a žbunje žalfije i juke strugalo je i grčilo se u stisku vetra. Seli smo kraj šištavog fenjera, zamenili čaše za šampanjac šoljama toplog čaja i tiho počeli da razgovaramo pod šištanjem peska na platnu.
<BR>&nbsp;&nbsp;&nbsp;&nbsp;&nbsp;"Čudno", rekao sam ja. "Znali smo da je star i bolestan, ali kao da niko nije verovao da će umreti." Govorio sam o Starom Arhitekti, naravno, ne o dalekom papi koji nam je tako malo značio. A poput svih nas na izgnanoj Zemlji, Anein mentor nije nosio kruciformu. Njegova smrt bila je konačna na način na koji papina nije mogla da bude.
<BR>&nbsp;&nbsp;&nbsp;&nbsp;&nbsp;"Kao da je znao", reče Anea tiho. "U proteklih mesec dana pozivao je sve svoje šegrte. Ostavljao im poneku poslednju mudru reč."
<BR>&nbsp;&nbsp;&nbsp;&nbsp;&nbsp;"Koju je to poslednju mudru reč podelio sa tobom?" upitah ja. "Hoću reći, ako to nije tajna, ili nešto suviše lično."
<BR>&nbsp;&nbsp;&nbsp;&nbsp;&nbsp;Anea se osmehnu nad šoljom u kojoj se pušio čaj. "Podsetio me je da će mušterija uvek da pristane da plati dvostruki iznos ukoliko ga izvesštavaš o dodatnim troškovima malo-pomalo, kada je izgradnja već započela i građevina poprima oblik. Rekao je da je to iza tačke posle koje više nema povratka, tako da je klijent upecan kao pastrmka na udici."
<BR>&nbsp;&nbsp;&nbsp;&nbsp;&nbsp;A. Betik i ja se nasmejasmo. Nije to bio smeh lišen poštovanja - Stari Arhitekta bio je jedno od onih retkih stvorenja, pravi genije kombinovan sa snažnom ličnošću - ali čak i kada smo o njemu mislili sa tugom i privrženošću, prepoznavali smo sebičnost i lukavost koji su takođe bili deo njegove ličnosti. A ovde ne nameravam da ga krijem tako što ću ga nazivati samo Stari Arhitekta: kibridna ličnost rekonstruisana je iz čoveka iz vremena pre Hedžire, po imenu Frenk Lojd Rajt, koji je radio u devetnaestom i dvadesetom veku. Ali dok su ga svi u Družini Taliesin s poštovanjem pominjali kao gospodina Rajta, uključujući čak i one starije šegrte koji su bili njegovih godina, ja sam uvek o njemu mislio kao o Starom Arhitekti zbog onoga što je Anea rekla o svom budućem mentoru pre nego što smo došli na Staru Zemlju.
<BR>&nbsp;&nbsp;&nbsp;&nbsp;&nbsp;Kao da isto misli, A. Betik reče: "Neobično, zar ne?"
<BR>&nbsp;&nbsp;&nbsp;&nbsp;&nbsp;"Šta to?" upita Anea.
<BR>&nbsp;&nbsp;&nbsp;&nbsp;&nbsp;Android se osmehnu i protrlja levu ruku tamo gde se završavala glatkim patrljkom odmah ispod lakta. To je bila navika koju je stekao tokom godina. Autohirurg padobroda koji nas je proneo kroz dalekobacač na Božjem Gaju održao je androida u životu, ali njegova hemija bila je dovoljno drugačija da predupredi brod da mu odgaji novu ruku. "Mislim", reče on, "da uprkos premoći Crkve u poslovima čovečanstva, pitanje da li ljudska bića imaju dušu koja napušta telo posle smrti tek treba da nađe konačan odgovor. Opet, u slučaju gospodina Rajta, znamo da njegova kibridna ličnost i dalje postoji odvojeno od njegovog tela - ili je bar postojala neko vreme posle trenutka njegove smrti."
<BR>&nbsp;&nbsp;&nbsp;&nbsp;&nbsp;"Da li to znamo sa sigurnošću?" upitah ja. Čaj je bio topao i dobar. Anea i ja smo ga kupili - u stvari, trampili se za njega - na indijanskoj pijaci smeštenoj u pustinji tamo gde je trebalo da bude grad Skotsdejl.
<BR>&nbsp;&nbsp;&nbsp;&nbsp;&nbsp;Anea mi odgovori na pitanje. "Da. Kibridna ličnost mog oca preživela je uništenje tela i bila je uskladištena u Šrenovoj petlji u lobanji moje majke. Čak i posle toga, znamo da je zasebno postojala u megasferi, a potom neko vreme prebivala u Konzulovom brodu. Kibridna ličnost preživljava kao neka vrsta holističkog talasnog fronta raširenog duž matrica datum-ravni ili megasfere, dok se ne vrati AI izvoru u Srži."
<BR>&nbsp;&nbsp;&nbsp;&nbsp;&nbsp;To sam znao, ali nikada nisam shvatio. "Dobro", rekoh ja, "ali gde je otišao talasni front ličnosti gospodina Rajta zasnovane na AI? Ovde u Magelanovom Oblaku ne mogu postojati nikakve veze sa Srži. Ovde nema datasfera."
<BR>&nbsp;&nbsp;&nbsp;&nbsp;&nbsp;Anea spusti praznu šolju. "Mora da postoji neka veza, jer inače gospodin Rajt i druge rekonstruisane kibridne ličnosti okupljene ovde, na Zemlji, ne bi mogle da postoje. Seti se, TehnoSrž je koristila Plankov svemir između portala dalekobacača kao svoj medij i mesto za skrivanje pre nego što je Hegemonija na samrti uništila dalekobacačke ulaze u njega."
<BR>&nbsp;&nbsp;&nbsp;&nbsp;&nbsp;"Praznina koja spaja", rekoh ja, ponovivši frazu iz Speva starog pesnika.
<BR>&nbsp;&nbsp;&nbsp;&nbsp;&nbsp;"Aha", reče Anea. "Mada sam oduvek smatrala da je to ime glupo."
<BR>&nbsp;&nbsp;&nbsp;&nbsp;&nbsp;"Kako god da se zove", rekoh ja, "ne shvatam kako može da dosegne ovamo... do druge galaksije."
<BR>&nbsp;&nbsp;&nbsp;&nbsp;&nbsp;"Medij koji je Srž koristila za dalekobacače doseže svuda", reče Anea. "On prožima prostor i vreme." Moja mlada prijateljica se namršti. "Ne, to nije tačno, prostor i vreme vezani su u njemu... Praznina koja spaja prevazilazi prostor i vreme."
<BR>&nbsp;&nbsp;&nbsp;&nbsp;&nbsp;Obazreh se. Svetlost fenjera bila je dovoljna da ispuni malu šatorsku strukturu, ali napolju je bilo mračno i zavijao je vetar. "Onda Srž može da dosegne ovamo?"
<BR>&nbsp;&nbsp;&nbsp;&nbsp;&nbsp;Anea odmahnu glavom. Već smo razgovarali o tome. Tada nisam shvatao koncept. Nisam ga shvatio ni sada.
<BR>&nbsp;&nbsp;&nbsp;&nbsp;&nbsp;"Ovi kibridi povezani su sa AIma koje i nisu delovi Srži", reče ona. "Ličnost gospodina Rajta nije to bila. Moj otac... drugi Kitsov kibrid... nije bio."
<BR>&nbsp;&nbsp;&nbsp;&nbsp;&nbsp;To je bio deo koji nikada nisam shvatio. "Spev veli da je Kitsove kibride - uključujući tvog oca - stvorio Umon, AI iz Srži. Umon je tvom ocu saopštio da su kibridi eksperiment Srži."
<BR>&nbsp;&nbsp;&nbsp;&nbsp;&nbsp;Anea ustade i priđe otvoru svog šegrtskog skloništa. Platno se sa obe strane mreškalo od vetra, ali zadržalo je oblik i pesak je ostajao napolju. Dobro ga je sagradila. "Čika Martin je napisao Spev", reče ona. "Kazao je istinu što je bolje mogao. Ali postojali su neki elementi koje nije razumeo."
<BR>&nbsp;&nbsp;&nbsp;&nbsp;&nbsp;"Ni ja", rekoh i odustadoh. Priđoh i zagrlih Aneu, osetivši tanane promene u njenim leđima, rameni i ruci u odnosu na prvi put kada sam je zagrlio, četiri godine ranije. "Srećan rođendan, malena."
<BR>&nbsp;&nbsp;&nbsp;&nbsp;&nbsp;Ona diže pogled prema meni, a onda mi prisloni glavu uz grudi. "Hvala, Role."
<BR>&nbsp;&nbsp;&nbsp;&nbsp;&nbsp;Nastupile su i druge promene kod moje mlade prijateljice u odnosu na vreme kada smo se upoznali, neposredno pre nego što će napuniti dvanaest standardnih godina. Mogao bih da kažem da je u godinama koje su u međuvremenu prošle izrasla u ženu, ali uprkos njenom zaobljavanju kukova i primetnim grudima ispod stare dukserice koju je nosila, ja i dalje u njoj nisam gledao ženu. Više ne dete, naravno, ali još ne ženu. Ona je bila... Anea. Sjajne tamne oči bile su iste - inteligentne, upitne, pomalo tužne zbog nekog tajnog uviđanja - a osećaj da te fizički dodiruje kada okrene pogled prema tebi bio je podjednako snažan kao i uvek. Smeđa kosa malo joj je potamnela u poslednjih par godina, ošišala se prošlog proleća - i sada je bila kraća od moje iz vremena kada sam bio u gardi teritorijalaca na Hiperionu pre dvanaest godina; kada sam joj spustio ruku na glavu, kosa joj je bila jedva dovoljno dugačka da mi se digne između prstiju - ali video sam tamo nekoliko odsjaja starih, plavih pruga, izazvanih dugim danima provedenim u radu na suncu Arizone.
<BR>&nbsp;&nbsp;&nbsp;&nbsp;&nbsp;Dok smo stajali tamo i slušali kako prašina nošena vetrom struže po platnu, sa A. Betikom kao nemom senkom iza nas, Anea mi obema rukama uze šaku. Možda je tog dana napunila šesnaest, mlada žena pre nego devojčica, ali šake su joj još bile majušne na mom ogromnom dlanu. "Role?" upita ona.
<BR>&nbsp;&nbsp;&nbsp;&nbsp;&nbsp;Pogledah je i sačekah.
<BR>&nbsp;&nbsp;&nbsp;&nbsp;&nbsp;"Hoćeš li da uradiš nešto za mene?" upita ona tiho, veoma tiho.
<BR>&nbsp;&nbsp;&nbsp;&nbsp;&nbsp;"Da." Nisam oklevao.
<BR>&nbsp;&nbsp;&nbsp;&nbsp;&nbsp;Ni njen pogled ni pristisak na mojoj šaci nisu popuštali. "Hoćeš li da uradiš sve za mene?"
<BR>&nbsp;&nbsp;&nbsp;&nbsp;&nbsp;Ovaj put sam oklevao. Znao sam šta bi takav zavet mogao da podrazumeva, iako ovo neobično i divno dete nikada od mene nije tražilo da uradim bilo šta za nju - nije tražila da pođem sa njom na ovu ludačku odiseju. To je bilo obećanje koje sam dao starom pesniku, Martinu Silenusu, pre nego što sam uopšte sreo Aneu. Znao sam da postoje stvari koje ne bih mogao - u dobru ili zlu - naterati sebe da uradim. Ali prva od tih stvari koje nisam mogao da učinim bilo je odricanje Anei.
<BR>&nbsp;&nbsp;&nbsp;&nbsp;&nbsp;"Da", rekoh. "Uradiću sve što zatražiš." U tom trenutku, znao sam da sam izgubljen - i vaskrsnut.
<BR>&nbsp;&nbsp;&nbsp;&nbsp;&nbsp;Anea je tada oćutala i samo je klimnula glavom, stisnula mi ruku poslednji put i okrenula se ponovo prema svetlu, torti i našem prijatelju androidu koji je čekao. Sutradan ću saznati šta zaista znači njen zahtev i koliko će mi biti teško da ispunim zavet.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Načas ću zastati. Shvatam da možda ne znate ništa o meni, osim ako ste pročitali prvih nekoliko stotina stranica moje priče koje, pošto moram da recikliram mikrovelum na kom sam ih ispisao, više ne postoje izuzev u memoriji ove tablice za pisanje. Na tim izgubljenim stranicama ispričao sam istinu. Ili makar istinu kakvu sam tada poznavao. Ili sam bar pokušao da ispričam istinu. Uglavnom.
<BR>&nbsp;&nbsp;&nbsp;&nbsp;&nbsp;Pošto sam reciklirao stranice mikroveluma sa tim prvim pokušajem da ispričam priču o Anei, i pošto mi je mašina neprestano bila na oku, moram da pretpostavim da ih niko nije pročitao. Činjenica da su napisane u egzekucionom jajetu-kutiji za Šredingerovu mačku u izgnaničkoj orbiti oko golog sveta Armagasta - mačja kutija jedva da je nešto više od energetske školjke fiksiranog položaja koja održava moju atmosferu, opremu za reciklažu vazduha i hrane, krevet, sto, tablicu za pisanje i bočicu sa gasom cijanida koji čeka da ga oslobodi slučajno zračenje izotopa - trebalo bi da osigura da te stranice niste pročitali.
<BR>&nbsp;&nbsp;&nbsp;&nbsp;&nbsp;Ali nisam siguran.
<BR>&nbsp;&nbsp;&nbsp;&nbsp;&nbsp;Tada su se dešavale neobične stvari. Od tada su se desile neobične stvari. Zadržaću sud o tome da li su te stranice - i ove - ikada mogle biti ili će ikada biti pročitane.
<BR>&nbsp;&nbsp;&nbsp;&nbsp;&nbsp;U međuvremenu, ponovo ću se predstaviti. Ime mi je Rol Endimion, rimuje se sa 'visok' - što i jesam - a prezime mi potiče iz 'napuštenog' univerzitetskog grada Endimiona na zabačenom svetu Hiperionu. Navodim reč 'napušten' zbog toga što je odsečeni grad mesto gde sam sreo starog pesnika - Martina Silenusa, drevnog pisca zabranjene epske poeme Spev - i to je mesto gde je moja pustolovina počela. Koristim reč 'pustolovina' sa izvesnom ironijom, i možda u smislu da je čitav život pustolovina. Jer istina je da je moje putovanje, mada je počelo kao pustolovina - pokušaj izbavljenja dvanaestogodišnje Anee od Paksa i pratnja do bezbednog prispeća na daleku Staru Zemlju - u međuvremenu preraslo u čitav život ispunjen ljubavlju, gubitkom i čudesima.
<BR>&nbsp;&nbsp;&nbsp;&nbsp;&nbsp;U svakom slučaju, u vreme o kome pričam, u nedelji papine smrti, smrti Starog Arhitekte i Aneinog zlokobnog šesnaestog rođendana u izgnanstvu, imao sam trideset dve godine, i dalje sam bio visok, i dalje snažan, i dalje odeven prevashodno za lov, tuču i posmatranje kako drugi vode, i dalje sirov, i upravo na rubu da se zauvek zaljubim u devočicu-dete koju sam štitio kao mlađu sestru i koja je - naizgled, preko noći - postala devojčica-žena, koju sam sada poznavao kao prijateljicu.
<BR>&nbsp;&nbsp;&nbsp;&nbsp;&nbsp;Takođe bi trebalo da kažem da druge stvari o kojima ovde pišem - događaji u svemiru Paksa, ubistvo Pola Direa, izbavljenje ženskog stvorenja po imenu Radamant Nemes, misli oca Federika De Soje - nisu pretpostavljene, izvedene ili izmišljene onako kako je to bilo u starim romanima mašte u doba Martina Silenusa. Ja znam te stvari, sve do samih misli oca De Soje i odeće u kojoj je tog dana bio savetnik Albedo, ne zato što sam sveznajući, već zbog kasnijih događaja i otkrovenja koja su omogućila takvo sveznanje.
<BR>&nbsp;&nbsp;&nbsp;&nbsp;&nbsp;Kasnije će biti jasnije. Bar se nadam da hoće.
<BR>&nbsp;&nbsp;&nbsp;&nbsp;&nbsp;Izvinjavam se zbog ovog nespretnog ponovljenog uvoda. Model za Aneinog kibridnog oca - pesnik po imenu Džon Kits - rekao je u poslednjem pismu oproštaja prijateljima: "Oduvek sam se nespretno klanjao." Uistinu, i ja sam - bio u pitanju odlazak, pozdrav ili, kao što je možda ovde slučaj, neverovatan ponovni susret.
<BR>&nbsp;&nbsp;&nbsp;&nbsp;&nbsp;Zato ću se vratiti sećanjima i zatražiti od vas oproštaj ukoliko ona ne budu imala savršenog smisla u mom prvom pokušaju da ih podelim i uobličim.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Vetar je zavijao, a prašina letela tri dana i tri noći posle Aneinog šesnaestog rođendana. Devojke za to vreme nije bilo. U protekle četiri godine navikao sam na njena 'odsustva', kako ih je nazivala, i obično se nisam brinuo onoliko koliko sam se brinuo prvih nekoliko puta kada je nestala i danima se nije pojavljivala. Ovaj put, međutim, bio sam zabrinutiji nego inače: zbog smrti Starog Arhitekte dvadeset sedam šegrta i šezdesetak pripadnika pomoćnog osoblja u pustinjskom logoru - kako je Stari Arhitekta nazivao Zapadni Taliesin - osećalo je napetost i nelagodnost. Peščana oluja doprinela je toj napetosti, kako to već peščane oluje uvek čine. Većina porodica i pomoćnog osoblja živela je u blizini, u jednom internatu od pustinjskih cigala koje je gospodin Rajt naložio svojim pomoćnicima da sagrade južno od glavnih zgrada, a sam kompleks logora bio je gotovo nalik na utvrđenje sa zidovima, dvorištima i prekrivenim stazama - pogodnim za trčkaranje između zgrada za vreme peščane oluje - ali svaki sledeći dan kako bez sunca, tako i bez Anee, činio me je sve nervoznijim.
<BR>&nbsp;&nbsp;&nbsp;&nbsp;&nbsp;Po nekoliko puta svakog dana odlazio sam u njeno šegrtsko sklonište: ono je bilo najudaljenije od glavnih zgrada, gotovo četvrt milje severno, prema planinama. Nikada nije bila tamo - ostavila je otvorena vrata i poruku da ne brinem, da je to samo još jedna od njenih ekskurzija i da je ponela dosta vode - ali svaki put kada bih posetio njeno sklonište, sve sam mu se više divio.
<BR>&nbsp;&nbsp;&nbsp;&nbsp;&nbsp;Četiri godine ranije, kada smo ona i ja tek stigli padobrodom ukradenim sa ratnog broda Paksa, oboje iscrpljeni, izubijani i oprženi, da ne pominjem društvo androida koga je lečio brodski autohirurg, Stari Arhitekta i drugi šegrti dočekali su nas sa toplinom i prihvatanjem. Gospodin Rajt nije izgledao iznenađen što je jedno dvanaestogodišnje dete prelazilo sa sveta na svet kroz dalekobacače da bi ga pronašlo i zatražilo da mu bude šegrt. Sećam se tog prvog dana kada ju je Stari Arhitekta upitao šta zna o arhitekturi - "Ništa", odgovorila je Anea tiho, "osim da ste vi onaj od koga treba da učim."
<BR>&nbsp;&nbsp;&nbsp;&nbsp;&nbsp;To je očigledno bio pravi odgovor. Gospodin Rajt joj je rekao da je od svih šegrta koji su stigli pre nje - kako se ispostavilo, od svih preostalih dvadeset šestoro - bilo zatraženo da projektuju i sagrade sopstveno sklonište u pustinji kao neku vrstu prijemnog ispita. Stari Arhitekta ponudio je nekoliko grubih materijala iz naselja - platno, kamen, cement, nešto otpadnog drveta - ali projekt i trud zavisili su od devojčice.
<BR>&nbsp;&nbsp;&nbsp;&nbsp;&nbsp;Pre nego što se dala na posao (pošto ja nisam bio šegrt, zadovoljio sam se šatorom blizu naselja), Anea je sa mnom obišla skloništa ostalih šegrta. Mogla su da posluže, a nekoliko ih je bilo izrađeno sa stilom - jedno je bilo posebno lepo projektovano, premda, kako mi je Anea ukazala, nije moglo da zadrži ni pesak ni kišu i pri najslabijem vetru - ali nijedno nije bilo naročito upečatljivo.
<BR>&nbsp;&nbsp;&nbsp;&nbsp;&nbsp;Anea je na svom skloništu radila jedanaest dana. Pomagao sam joj kod podizanja tereta i malo kod kopanja (A. Betik se u to vreme još oporavljao - najpre u autohirurgu, zatim u bolnici naselja), ali devojčica je sve isplanirala i obavila najveći deo posla. Rezultat je bilo to divno sklonište koje sam obilazio četiri puta dnevno za vreme njenog poslednjeg iščeznuća u pustinji. Anea je iskopala glavni deo skloništa tako da je ono uglavnom bilo ispod nivoa tla. Onda je postavila kamene ploče, postaravši se da se dobro uklapaju, da bi načinila gladak pod. Na kamen je prostrla živopisne ćilime i ćebad za koje se trampila na indijanskoj pijaci udaljenoj petnaest milja. Oko iskopanog jezgra doma postavila je zidove visoke oko jedan metar, ali pošto je glavna prostorija bila pod zemljom, izgledali su viši. Bili su sazidani od istih onih grubih 'pustinjskih cigala' koje je gospodin Rajt koristio za gradnju zidova i gornje građevine glavnih zgrada naselja i Anea je koristila istu tehniku, mada joj je on nikada nije opisao.
<BR>&nbsp;&nbsp;&nbsp;&nbsp;&nbsp;Najpre, prikupila je kamenje iz pustinje i mnoštva jaraka i suvih korita oko naselja na vrhu brda. Kamenje je bilo svih mogućih veličina i boja - ljubičasto, crno, crveno kao rđa i tamnomrko - a u nekim komadima nalazili su se petroglifi ili fosili. Posle prikupljanja kamenja, Anea je sagradila drvene forme i postavila veće kamenje ravnom stranom uz unutrašnju površinu forme. Potom je provela dane na vrelom suncu kopajući pesak u jarugama i noseći ga natrag do gradilišta u kolicima, da bi ga tamo mešala sa cementom i pravila beton koji će kamenje držati na mestu posle stvrdnjavanja mešavine. Bila je to gruba betonsko-kamena skalamerija - pustinjske cigle, kako je to zvao gospodin Rajt - ali neobično lepa, sa raznobojnim kamenjem koje se probijalo kroz beton, posvuda sa pukotinama i teksturama. Jednom postavljeni, zidovi su bili visoki oko metar i dovoljno debeli da danju odbijaju pustinjsku vrelinu, a noću da zadržavaju unutrašnju toplotu.
<BR>&nbsp;&nbsp;&nbsp;&nbsp;&nbsp;Njeno sklonište bilo je složenije nego što je izgledalo na prvi pogled - tek posle mesec dana bio sam u stanju da se divim tananim trikovima koje je izvela prilikom njegovog projektovanja. Čovek je morao da se sagne da bi ušao u predvorje, hodnik od platna i kamena sa tri široka stepenika koja su vodila naniže i okolo do portala od drveta i cigala koji je služio kao ulaz u glavnu prostoriju. Ovo izuvijano, spuštajuće predvorje bilo je ujedno i neka vrsta vazdušne komore, tako da su pustinjski pesak i oštrina ostajali napolju, a način na koji je razapela platno - gotovo nalik na preklopna trouglasta jedra - pojačavao je taj učinak vazdušne komore. 'Glavna prostorija' bila je široka samo tri, a dugačka pet metara, ali izgledala je mnogo veća. Anea je upotrebila ugrađene klupe oko uzdignutog kamenog stola da bi napravila deo za sedenje i obedovanje, a onda je smestila još niša i kamenih sedišta blizu ognjišta koje je napravila u severnom zidu skloništa. U zid je bio ugrađen i pravi kameni dimnjak koji nigde nije dodirivao platno ili drvo. Između kamenih zidova i platna - otprilike u visini oka pri sedenju - postavila je prozore sa zastorima koji su se pružali duž severne i južne strane skloništa. Ovi panoramski prorezi mogli su se zatvoriti kako platnom tako i kliznim drvenim kapcima koji su se postavljali iznutra. Iznad glave, upotrebila je stare grede od fiberstakla koje je našla na otpadu u naselju kako bi platno uobličila u glatke lukove, iznenadne šiljke, lukove kao u katedrali i neobične, preklopljene niše.
<BR>&nbsp;&nbsp;&nbsp;&nbsp;&nbsp;Za sebe je čak sačinila i spavaću sobu, ponovo odvojenu od glavne prostorije pomoću dva stepenika koji su se izvijali pod uglom od šezdeset stepeni, tako da je čitava niša bila ugrađena u blagu strminu, uz ogromnu stenu koju je zatekla na mestu gradnje. Tamo nije bilo vode ili kanalizacije - svi smo delili zajedničke tuševe i toalete u aneksu naselja - ali Anea je sazidala ljupki, mali, kameni lavabo i kadu kraj svog kreveta (platforme od šperploče sa dušekom i ćebadima) i nekoliko puta nedeljno grejala je vodu u glavnoj kuhinji i nosila je u svoje sklonište, kofu za kofom, da bi sebi upriličila toplo kupanje.
<BR>&nbsp;&nbsp;&nbsp;&nbsp;&nbsp;Svetlost koja je prodirala kroz platnene tavanice i zidove bila je topla u osvit, meka u podne i narandžasta u suton. Pored toga, Anea je namerno smestila sklonište na pažljivo odabrano mesto između saguarosa, žbunja sa bodljikavim plodovima i kaktusa kako bi različite senke mogle da padaju na razne ravni platna u različita doba dana. Bilo je to udobno, prijatno mesto. I neopisivo prazno kada je moja mlada prijateljica bila odsutna.
<BR>&nbsp;&nbsp;&nbsp;&nbsp;&nbsp;Pomenuo sam da su šegrti i pomoćno osoblje bili napeti posle smrti Starog Arhitekte. Rastrojeni, to je možda bolja reč. Proveo sam najveći deo ta tri dana Aneinog odsustva slušajući zabrinuto brbljanje gotovo devedeset ljudi - nikada zajedno, pošto su smene za večeru u trpezariji bile sa razmacima, jer gospodin Rajt nije voleo da na večeri bude gužva - a nivo panike kao da je rastao protekom dana i peščane oluje. Aneino odsustvo znatno je doprinelo histeriji: ona je bila najmlađi šegrt u Taliesinu - zapravo, najmlađa osoba - ali ostali su navikli da od nje traže savet i da je slušaju kada govori. U istoj nedelji, ostali su i bez mentora i bez vodiča.
<BR>&nbsp;&nbsp;&nbsp;&nbsp;&nbsp;Četvrtog jutra posle njenog rođendana, okončala se peščana oluja i Anea se vratila. Desilo se da sam trčao neposredno posle osvita i video je kako dolazi kroz pustinju iz pravca planina Mekdauel: njena silueta bila je ocrtana u jutarnjem svetlu, mršava prilika kratke kose naspram blistavog sjaja korone, i u tom trenu pomislio sam na onaj čas kada sam je prvi put video, u Dolini vremenskih grobnica na Hiperionu.
<BR>&nbsp;&nbsp;&nbsp;&nbsp;&nbsp;Iskezila se kada me je ugledala. "Hej, Bu", doviknula mi je. Bila je to stara šala zasnovana na nekim knjigama koje je čitala kada je bila veoma mala.
<BR>&nbsp;&nbsp;&nbsp;&nbsp;&nbsp;"Hej, Izvidniče", odazvah se, odgovorivši istim privatnim jezikom.
<BR>&nbsp;&nbsp;&nbsp;&nbsp;&nbsp;Stali smo kada je između nas ostalo pet koraka. Moj poriv bio je da je zagrlim, privijem uz sebe i zamolim da više ne nestaje. Nisam to učinio. Bogato, nisko svetlo jutra bacalo je dugačke senke iza kaktusa čole, žbunja i žalfije, i kupalo našu inače potamnelu kožu narandžastim sjajem.
<BR>&nbsp;&nbsp;&nbsp;&nbsp;&nbsp;"Kako trupe?" upita Anea. Video sam da je, uprkos obećanju da će biti drugačije, postila protekla tri dana. Oduvek je bila mršava, ali sada su joj se gotovo videla rebra kroz tanku pamučnu košulju. Usne su joj bile suve i ispucale. "Uznemirene?" dodade.
<BR>&nbsp;&nbsp;&nbsp;&nbsp;&nbsp;"Kenjaju cigle", rekoh ja. Godinama sam izbegavao da sa detetom koristim rečnik koji sam usvojio u gardi teritorijalaca, ali ona je sada imala šesnaest godina. Osim toga, oduvek je koristila sočnije reči od onih koje sam ja znao.
<BR>&nbsp;&nbsp;&nbsp;&nbsp;&nbsp;Anea se iskezi. Blistava svetlost obasjavala joj je peščane pruge u kratkoj kosi. "To je, valjda, baš zgodno za gomilu arhitekata."
<BR>&nbsp;&nbsp;&nbsp;&nbsp;&nbsp;Protrljah bradu, opipavši čekinje na njoj. "Ozbiljno, malena, prilično su uznemireni."
<BR>&nbsp;&nbsp;&nbsp;&nbsp;&nbsp;Anea klimnu glavom. "Aha. Sad, pošto nema više g. Rajta, ne znaju šta da rade niti gde da idu." Ona skupi oči i pogleda prema naselju Družine, koje se videlo samo kao nekoliko asimetričnih građevina od kamena i platna jedva vidljivih iznad kaktusa i niskog žbunja. Sunčeva svetlost blistala je na nevidljivim prozorima i jednom od vodoskoka. "Da okupimo sve u muzičkom paviljonu, pa da popričamo", reče Anea i pođe prema Taliesinu.
<BR>&nbsp;&nbsp;&nbsp;&nbsp;&nbsp;I tako je započeo naš poslednji puni zajednički dan na Zemlji.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ovde ću malo prekinuti izlaganje. Čujem sopstveni glas u tablici za pisanje i sećam se pauze u pripovedanju na ovom mestu. Ono što sam ovde želeo da uradim bilo je da ispričam sve o četiri godine izgnanstva na Staroj Zemlji - sve o šegrtima i drugim ljudima iz Družine Taliesin, sve o Starom Arhitekti i njegovim hirovima i sitnim surovostima, kao i o njegovoj brilijantnosti i detinjastom oduševljenju. Želeo sam da opišem mnoge razgovore sa Aneom u tih četrdeset osam lokalnih meseci (koji su - što nikada nije prestalo da me zapanjuje - savršeno odgovarali standardnim mesecima Hegemonije/Paksa!) i svoje lagano razumevanje njenih neverovatnih moći i sposobnosti. Konačno, želeo sam da ispričam sve o svojim ekskurzijama za to vreme - o svom putovanju oko Zemlje u padobrodu, o dugim pustolovnim vožnjama po Severnoj Americi, o kratkim kontaktima sa drugim ostrvcima čovečanstva okupljenim oko kibridnih figura iz ljudske prošlosti (skup u Izraelu i Novoj Palestini oko kibridnog Isusa Nazarećanina bio je grupa vredna pamćenja), ali prevashodno, kada čujem kratku tišinu umesto tih priča u mašini, setim se razloga za njihovo izostavljanje.
<BR>&nbsp;&nbsp;&nbsp;&nbsp;&nbsp;Kao što sam već rekao, zapisao sam ove reči u kutiji za Šredingerovu mačku na orbiti oko Armagasta, čekajući na istovremeno zračenje izotopske čestice i aktiviranje detektora čestica. Kada se ta dva događaja poklope, cijanid ugrađen u polje statičke energije oko opreme za reciklažu biće oslobođen. Iako sam ranije izjavio da ću potanko ispričati našu priču - Aneinu i moju - sada shvatam da je došlo do izvesnog skraćivanja, do izvesnih pokušaja da dođem do važnih elemenata pre emitovanja čestice i oslobađanja gasa.
<BR>&nbsp;&nbsp;&nbsp;&nbsp;&nbsp;Sada neću ponovo dovoditi u pitanje tu odluku, i samo ću reći da su te četiri godine na Zemlji vredne pripovedanja u neko drugo vreme: tih devedeset ljudi Družine bilo je pristojno, složeno, lukavo i zanimljivo na način na koji su zanimljiva sva ljudska bića, i njihova priča treba da se ispripoveda. Isto tako, moja istraživanja širom Zemlje, kako padobrodom, tako i karavanom 'vudi' iz 1948, koji mi je pozajmio Stari Arhitekta, mogla bi da posluže kao tema za sopstveni ep.
<BR>&nbsp;&nbsp;&nbsp;&nbsp;&nbsp;Ali ja nisam pesnik. Bio sam, međutim, tragač u vreme kada sam radio kao vodič za lovce, a moj posao ovde jeste da pratim stazu Aneinog izrastanja u ženu i mesiju bez vrludanja prevelikim brojem sporednih puteva. I tako će i biti.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Stari Arhitekta uvek je govorio o naselju Družine kao o 'pustinjskom logoru'. Većina šegrta zvala ga je 'Taliesin' - što na velškom znači 'Blistavo čelo'. (Gospodin Rajt bio je velškog porekla. Proveo sam nedelje pokušavajući da se setim nekog sveta u Paksu ili Zabačenosti koji bi se zvao Vels, pre nego što sam se setio da je Stari Arhitekta živeo i umro pre svemirskih letova.) Anea je često govorila o tom mestu kao o 'Zapadnom Taliesinu' što je čak i nekome tako glupom kao što sam ja sugerisalo da mora da postoji i 'Istočni Taliesin'.
<BR>&nbsp;&nbsp;&nbsp;&nbsp;&nbsp;Kada sam je pitao tri godine ranije, Anea je objasnila da je originalni gospodin Rajt sagradio prvo naselje Družine Taliesin početkom tridesetih godina u Spring Grinu, u Viskonsinu - a Viskonsin je bio jedna od političkih i geografskih podjedinica drevne severnoameričke nacije-države zvane Sjedinjene Američke Države. Kada sam pitao Aneu da li je prvi Taliesin bio poput ovog, rekla je: "Ne baš. Postojao je niz Taliesina u Viskonsinu - naselja sa kućama i zajednicama - a većinu je uništio požar. To je jedan od razloga zbog kojih je gospodin Rajt u ovom naselju postavio toliko bazena - izvora vode za borbu protiv neizbežnih požara."
<BR>&nbsp;&nbsp;&nbsp;&nbsp;&nbsp;"A njegov prvi Taliesin sagrađen je tridesetih godina?" upitao sam ja.
<BR>&nbsp;&nbsp;&nbsp;&nbsp;&nbsp;Anea odmahnu glavom. "Otvorio je svoju prvu Družinu Taliesin 1932", reče ona. "Ali to je bilo mahom da bi obezbedio sebi robovski rad šegrta - kako za izgradnju svog sna, tako i za obezbeđenje hrane - tokom Depresije."
<BR>&nbsp;&nbsp;&nbsp;&nbsp;&nbsp;"Šta je bila Depresija?"
<BR>&nbsp;&nbsp;&nbsp;&nbsp;&nbsp;"Vreme loše ekonomije u njihovoj čisto kapitalističkoj naciji-državi", reče Anea. "Seti se, ekonomija tada i nije bila globalna i zavisila je od privatnih finansijskih institucija zvanih banke, od zlatnih rezevi i vrednosti fizičkog novca - pravih novčića i komada papira koji je trebalo nešto da vrede. Sve je to, naravno, bila sporazumna halucinacija, a tokom tridesetih halucinacija se pretvorila u košmar."
<BR>&nbsp;&nbsp;&nbsp;&nbsp;&nbsp;"Isuse", rekoh ja.
<BR>&nbsp;&nbsp;&nbsp;&nbsp;&nbsp;"Baš tako", reče Anea. "U svakom slučaju, mnogo pre toga, godine 1909, sredovečni gospodin Rajt ostavio je ženu i šestoro dece i pobegao u Evropu sa jednom udatom ženom."
<BR>&nbsp;&nbsp;&nbsp;&nbsp;&nbsp;Priznajem da sam trepnuo na tu novost. Pomisao na Starog Arhitektu - čoveka u svojim osamdesetim godinama kada sam ga sreo, četiri godine ranije - sa seksualnim životom, pri tom skandaloznim, zahtevala je izvesno privikavanje. Takođe sam se zapitao kakve sve to veze ima sa mojim pitanjem o Istočnom Taliesinu.
<BR>&nbsp;&nbsp;&nbsp;&nbsp;&nbsp;Anea će tek doći na to. "Kada se vratio sa tom drugom ženom", reče ona, osmehujući se mojoj budnoj pažnji, "počeo je da gradi prvi Taliesin - svoju kuću u Viskonsinu - za Mamu..."
<BR>&nbsp;&nbsp;&nbsp;&nbsp;&nbsp;"Za svoju majku?" rekoh ja, potpuno zbunjen.
<BR>&nbsp;&nbsp;&nbsp;&nbsp;&nbsp;"Za Mamu Bortvik", reče Anea, izgovorivši ime slovo po slovo. "Za gospođu Čeni. Drugu ženu."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;Ona nastavi dok joj je osmeh nestajao. "Skandal je upropastio njegovu praksu arhitekte i žigosao ga u Sjedinjenim Državama. Ali on je sazidao Taliesin i nastavio da gura napred, nastojeći da pronađe nove mušterije. Njegova prva žena, Ketrin, nije htela da mu da razvod. Novine - to su bile banke podataka štampane na papiru i redovno distribuirane - cvetale su zahvaljujući takvim tračevima i potpaljivale su skandal, ne dopuštajući mu da zamre."
<BR>&nbsp;&nbsp;&nbsp;&nbsp;&nbsp;Šetali smo dvorištem kada sam Anei postavio jednostavno pitanje o Taliesinu, i sećam se da sam zastao kraj vodoskoka za vreme ovog dela njenog odgovora. Uvek sam bio zapanjen onim što to dete zna.
<BR>&nbsp;&nbsp;&nbsp;&nbsp;&nbsp;"Onda", reče ona, "petnaestog avgusta 1914, neki radnik u Taliesinu poludeo je, sekiricom ubio Mamu Bortvik, njenog sina Džona i kćer Martu, spalio im tela, podmetnuo požar u naselju, a zatim ubio četiri prijatelja i šegrta gospodin Rajta pre nego što je sam progutao kiselinu. Čitavo mesto je izgorelo."
<BR>&nbsp;&nbsp;&nbsp;&nbsp;&nbsp;"Bože moj", šapnuh, pogledavši prema trpezariji gde je kibridni Stari Arhitekta ručavao sa nekoliko svojih najstarijih šegrta dok smo mi razgovarali.
<BR>&nbsp;&nbsp;&nbsp;&nbsp;&nbsp;"Nikada nije odustao", reče Anea. "Nekoliko dana kasnije, 18. avgusta, gospodin Rajt je obilazio veštačko jezero na imanju Taliesin kada je brana na kojoj je stajao popustila, a njega odneo nabujali tok. Uprkos svemu, isplivao je iz bujice. Nekoliko nedelja kasnije, počeo je ponovnu gradnju."
<BR>&nbsp;&nbsp;&nbsp;&nbsp;&nbsp;Tada pomislih da sam shvatio šta mi govori o Starom Arhitekti. "Zašto nismo u tom Taliesinu?" upitah dok smo se udaljavali od žubora vodoskoka u pustinjskom dvorištu.
<BR>&nbsp;&nbsp;&nbsp;&nbsp;&nbsp;Anea odmahnu glavom. "Dobro pitanje. Sumnjam da on uopšte postoji na ovoj iznova izgrađenoj verziji Zemlje. Ipak, to je gospodinu Rajtu bilo važno. Umro je ovde... blizu Zapadnog Taliesina... 9. aprila 1959, ali pokopan je tamo, blizu Taliesina u Viskonsinu."
<BR>&nbsp;&nbsp;&nbsp;&nbsp;&nbsp;Tada sam prestao da hodam. Pomisao na smrt Starog Arhitekte bila je nova i uznemirujuća. Sve je u našem izgnanstvu bilo mirno, staloženo i samoobnavljajuće, ali Anea me je sada podsetila na to da svemu i svakome dođe kraj. Ili je tako bilo, pre nego što je Paks uveo u čovečanstvo kruciformu i fizičko vaskrsnuće. Ali niko u Družini - možda niko na ovoj otetoj Zemlji - nije podlegao kruciformi.
<BR>&nbsp;&nbsp;&nbsp;&nbsp;&nbsp;Taj razgovor dogodio se tri godine ranije. Ovog jutra, nedelju dana posle smrti kibridnog Starog Arhitekte i neprikladne sahrane u malom mauzoleju koji je sagradio u pustinji, bili smo spremni da se suočimo sa posledicama smrti bez vaskrsnuća i sa krajem svega.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Kada je Anea otišla u paviljon za kupanje i pranje veša da se okupa, pronašao sam A. Betika i nas dvojica počeli smo da obaveštavamo ostale o skupu u muzičkom paviljonu. Android plavokožac nije delovao iznenađeno zbog toga što je Anea, najmlađa među nama, sazvala sastanak kojim će predsedavati. I A. Betik i ja nemo smo posmatrali kako u proteklih nekoliko godina devojčica postaje stožerna tačka Družine.
<BR>&nbsp;&nbsp;&nbsp;&nbsp;&nbsp;Otrčao sam sa polja do zgrada sa spavaonicama, od spavaonica do kuhinje - gde sam pozvonio velikim zvonom postavljenim u otmeni beli zvonik iznad stepeništa koje je vodilo do gostinskih odaja. Oni šegrti ili radnici koje nisam lično obavestio verovatno će čuti zvono i doći da vide šta je u pitanju.
<BR>&nbsp;&nbsp;&nbsp;&nbsp;&nbsp;Iz kuhinje, gde sam ostavio kuvare i nekoliko šegrta da skidaju kecelje i brišu ruke, objavio sam sastanak ljudima koji su pili kafu u prostranoj trpezariji Družine (pogled iz ove divne prostorije pružao se severno, prema vrhovima Mekdauela, tako da su neki posmatrali Anein i moj povratak i znali da se nešto sprema), a onda sam zavirio u manju, privatnu trpezariju gospodina Rajta - praznu - i otrčao do sobe za crtanje. To je bila verovatno najatraktivnija prostorija u naselju sa dugačkim redovima stolova za crtanje i komodama za odlaganje projekata smeštenim pod kosim platnenim krovom, tako da ju je jutarnje svetlo preplavljivalo kroz dva niza prozora sa zidnim pragom. Sunce je sada bilo dovoljno visoko da sija na krov i miris zagrejanog platna bio je podjednako prijatan kao i bogata, poput maslaca žuta svetlost. Anea mi je jednom rekla da je ovo osećanje logorovanja - rada unutar granica koje su činili svetlost, platno i kamen - bio pravi razlog da gospodin Rajt dođe na zapad, u drugi Taliesin.
<BR>&nbsp;&nbsp;&nbsp;&nbsp;&nbsp;U sobi za crtanje bilo je deset ili dvanaest šegrta i svi su stajali okolo - sada, kada Stari Arhitekta više nije bio tu da predlaže projekte, više niko nije radio - i ja sam im rekao da bi Anea želela da se okupimo u muzičkom paviljonu. Niko se nije usprotivio. Niko nije zagunđao niti prokomentarisao to da jedna šesnaestogodišnjakinja naređuje da se devedeset ljudi starijih od nje okupi usred radnog dana. Štaviše, šegrti su izgledali kao da im je laknulo što su čuli da se vratila i da preuzima komandu.
<BR>&nbsp;&nbsp;&nbsp;&nbsp;&nbsp;Iz sobe za crtanje otišao sam u biblioteku gde sam proveo toliko srećnih sati, a onda pogledao salu za sastanke, obasjanu samo pomoću četiri sjajne ploče u podu, objavivši sastanak ljudima koje sam zatekao na ta dva mesta. Onda sam otrčao betonskom stazom sve do prekrivenog nogostupa od pustinjske cigle i zavirio u kabaretski teatar gde je Stari Arhitekta voleo da prikazuje filmove subotom uveče. To mesto me je uvek golicalo - njegovi debeli kameni zidovi i krov, dugačak, kos prostor sa klupama od šperploče prekrivenim crvenim jastucima, izlizanim crvenim tepihom na podu i mnoštvom belih božićnih svetiljki nanizanih uzduž i popreko na tavanici. Kada smo tek stigli, Anea i ja bili smo zapanjeni kada smo ustanovili da Stari Arhitekta zapoveda da se njegovi šegrti i njihove porodice subotom 'obuku za večeru' - u drevne frakove i crne kravate, od onih kakve se viđaju u najstarijim istorijskim holoima. Žene su nosile neobične haljine, antikvitete. Gospodin Rajt je obezbedio formalnu odeću onima koji su propustili da je ponesu prilikom bekstva na Zemlju kroz Vremenske grobnice ili dalekobacač.
<BR>&nbsp;&nbsp;&nbsp;&nbsp;&nbsp;Te prve subote, Anea se pojavila u fraku, košulji i sa crnom kravatom radije nego u jednoj od haljina koje su joj bile na raspolaganju. Kada sam prvi put ugledao šokirani izraz Starog Arhitekte, bio sam siguran da će nas izbaciti iz Družine i naterati nas da živimo u pustinji, ali onda se staro lice naboralo u osmeh, i samo nekoliko sekundi kasnije smejao se. Nikada nije zatražio od Anee da se obuče u bilo šta drugo.
<BR>&nbsp;&nbsp;&nbsp;&nbsp;&nbsp;Posle formalne subotnje večere ili bismo imali grupni koncert ili bismo se okupili u teatru zbog filma - jednog od onih drevnih, celuloidnih, koje je morala da projektuje mašina. Bilo je to prilično nalik na navikavanje da uživam u pećinskoj umetnosti. I Anea i ja voleli smo filmove koje je on birao - drevne ravne stvari iz dvadesetog veka, mnoge crno-bele - a iz nekog razloga koji nikada nije objasnio, gospodin Rajt je voleo da ih gleda sa 'zvučnom trakom', optičkim krivuljama i zavijucima vidljivim na platnu. U stvari, gledali smo tamo filmove godinu dana pre nego što nam je jedan šegrt rekao da su oni pravljeni da se gledaju bez vidljive zvučne trake.
<BR>&nbsp;&nbsp;&nbsp;&nbsp;&nbsp;Danas je kabaretski teatar bio prazan, a božićne svetiljke tamne. Otrčao sam dalje, od sobe do sobe, od zgrade do zgrade, okupljajući šegrte, radnike i članove porodica pre nego što sam sreo A. Betika kraj vodoskoka, pa smo se pridružili ostalima u velikom muzičkom paviljonu.
<BR>&nbsp;&nbsp;&nbsp;&nbsp;&nbsp;Paviljon je bio prostran, sa širokom binom i šest redova od po osamnaest tapaciranih sedišta u svakom redu. Zidovi su bili od sekvoje ofarbane u 'Čeroki crvenu' (omiljenu boju Starog Arhitekte) i uobičajenih pustinjskih cigala. Koncertni klavir i nekoliko saksija sa biljkama bile su jedine stvari na bini prekrivenoj crvenim tepihom. Iznad, razapeto iznad rešetke od drvenih i čeličnih rebara, bilo je uobičajeno belo platno. Anea mi je jednom rekla da je, posle smrti prvog gospodin Rajta, plastika zauzela mesto platna da bi se izbegla neophodnost zamene platna posle svakih nekoliko godina. Ali po povratku ovog gospodin Rajta, plastika je bila iščupana - baš kao i staklo iznad glavne sobe za crtanje - tako da je ponovo bila obavezna čista svetlost koja se probija kroz belo platno.
<BR>&nbsp;&nbsp;&nbsp;&nbsp;&nbsp;A. Betik i ja stajali smo u zadnjem delu muzičkog paviljona dok su šegrti i drugi radnici mrmljali i zauzimali mesta, a neki zidari ostali su na stepenicama prolaza, pozadi, kraj androida i mene, kao da se plaše da ne zaprljaju blatom i prašinom bogati tepih i tapacirung. Kada je Anea ušla kroz bočne zavese i skočila na binu, svaki razgovor je prestao.
<BR>&nbsp;&nbsp;&nbsp;&nbsp;&nbsp;Akustika je bila dobra u muzičkom paviljonu gospodina Rajta, ali Anea je uvek bila kadra da projektuje svoj glas, a da ga ne povisi. Progovorila je tiho. "Hvala vam što ste se okupili. Smatrala sam da treba da porazgovaramo."
<BR>&nbsp;&nbsp;&nbsp;&nbsp;&nbsp;Džev Piters, jedan od starijih šegrta, smesta ustade u petom redu. "Otišla si, Anea. Ponovo u pustinju."
<BR>&nbsp;&nbsp;&nbsp;&nbsp;&nbsp;Devojka na bini klimnu glavom.
<BR>&nbsp;&nbsp;&nbsp;&nbsp;&nbsp;"Jesi li razgovarala sa Lavovima, Tigrovima i Medvedima?"
<BR>&nbsp;&nbsp;&nbsp;&nbsp;&nbsp;Niko se u publici nije zakikotao ili nasmejao. Pitanje je postavljeno u smrtnoj ozbiljnosti, a devedeset ljudi podjednako je ozbiljno očekivalo odgovor. Trebalo bi da objasnim.
<BR>&nbsp;&nbsp;&nbsp;&nbsp;&nbsp;Sve je započelo u Spevu koji je Martin Silenus napisao pre više od dva veka. Ta priča o hodočasnicima na Hiperionu, o Šrajku i borbi čovečanstva protiv TehnoSrži objasnila je kako su mreže ranog kiberprostora evoluirale u planetne datasfere. U doba Hegemonije, TehnoSrž i njene AI koristile su svoju tajnu tehnologiju dalekobacača i fetlinije da bi istkale stotine datasfera u jedinstveni, tajni, međuzvezdani informacijski medij nazvan megasfera. Ali, po Spevu, Anein otac - kibrid Džon Kits - putovao je u obliku bestelesne data-ličnosti do Srži megasfere i otkrio da postoji i veći medij datum-ravni, možda veći od naše Galaksije, koga su se čak i AI Srži plašile da istražuju zato što je bio pun 'lavova, tigrova i medveda' - to su bile reči AI po imenu Umon. Ta su bića - ili inteligencije - ili, koliko znamo, možda i božanstva - otela Zemlju i donela je ovamo pre nego što je Srž mogla da je uništi, pre jednog milenijuma. Ti Lavovi, Tigrovi i Medvedi bili su babaroge-čuvari našeg sveta. Niko u Družini nikada nije video neki od tih entiteta, niti imao čvrsti dokaz o njihovom postojanju. Niko osim Anee.
<BR>&nbsp;&nbsp;&nbsp;&nbsp;&nbsp;"Ne", reče devojka na bini. "Nisam razgovarala sa njima." Ona spusti pogled kao da joj je neprijatno. Uvek je nerado govorila o tome. "Ali mislim da sam ih čula."
<BR>&nbsp;&nbsp;&nbsp;&nbsp;&nbsp;"Tebi su se obratili?" upita Džev Piters. Paviljon je utihnuo.
<BR>&nbsp;&nbsp;&nbsp;&nbsp;&nbsp;"Ne", reče Anea. "Nisam to rekla. Samo... da sam ih čula. Pomalo kao kada čujete nečiji razgovor kroz zid spavaonice."
<BR>&nbsp;&nbsp;&nbsp;&nbsp;&nbsp;Na to se začu veseli mrmor. I pored svih debelih kamenih zidova na imanju Družine, pregrade u spavaonici bile su primetno tanke.
<BR>&nbsp;&nbsp;&nbsp;&nbsp;&nbsp;"U redu", reče Bets Kimbal iz prvog reda. Bets je bila glavna kuvarica i krupna, razumna žena. "Kaži nam šta su rekli."
<BR>&nbsp;&nbsp;&nbsp;&nbsp;&nbsp;Anea priđe ivici bine sa crvenim tepihom i pogleda svoje starije kolege. "Mogu da vam kažem ovo", reče tiho. "Više neće biti hrane i namirnica sa indijanske pijace. Toga više nema."
<BR>&nbsp;&nbsp;&nbsp;&nbsp;&nbsp;Kao da je aktivirala ručnu bombu u muzičkom paviljonu. Kada je žamor počeo da posustaje, jedan od najkrupnijih zidara, čovek po imenu Husan, viknu i nadjača buku. "Kako misliš, nema? Gde ćemo naći hranu?"
<BR>&nbsp;&nbsp;&nbsp;&nbsp;&nbsp;Postojao je dobar razlog za paniku. U vreme gospodin Rajta, u dalekom dvadesetom veku, pustinjski logor njegove Družine bio je udaljen oko pedeset kilometara od velikog grada po imenu Feniks. Za razliku od Taliesina u Viskonsinu, iz vremena Depresije, gde su šegrti obrađivali bogato tle dok su radili na građevinskim planovima gospodin Rajta, ovaj pustinjski logor nikada nije bio kadar da odgaja sopstvenu hranu. Zato su odlazili u Feniks i trampili se ili plaćali primitivnim novčićima i papirnim novcem osnovne namirnice. Stari Arhitekta oduvek je zavisio od velikodušnosti mušterija - od velikih kredita koji nikada nisu morali da se otplaćuju - kada je u pitanju bio opstanak iz meseca u mesec.
<BR>&nbsp;&nbsp;&nbsp;&nbsp;&nbsp;Ovde, u našem ponovo izgrađenom pustinjskom logoru, nije bilo gradova. Jedini put - dve šljunčane brazde - vodio je u stotine milja praznine. Znao sam to pošto sam nadleteo tu oblast padobrodom i vozio se njome površinskim kolima Starog Arhitekte. Ali na oko trideset klika od naselja svake nedelje bila je indijanska pijaca gde smo trampili rukotvorine za hranu i osnovne materijale. Ona se tamo održavala godinama pre Aneinog i mog dolaska; svi su očito očekivali da ostane tamo večno.
<BR>&nbsp;&nbsp;&nbsp;&nbsp;&nbsp;"Kako to misliš, nema?" ponovi Husan promuklim povikom. "Gde su otišli Indijanci? Zar su i oni bili samo kibridne opsene, kao gospodin Rajt?"
<BR>&nbsp;&nbsp;&nbsp;&nbsp;&nbsp;Anea mahnu rukama pokretom na koji sam se tokom godina navikao - gracioznim gestom odbacivanja koji sam počeo da shvatam kao fizički analog Zen izrazu 'mu', koji, u odgovarajućem kontekstu, može da znači 'povuci to pitanje'.
<BR>&nbsp;&nbsp;&nbsp;&nbsp;&nbsp;"Pijace više nema zato što nam više nije potrebna", reče Anea. "Indijanci su sasvim stvarni - Navahosi, Apači, Hopi i Zuni - ali oni treba da žive sopstvenim životom, da izvode sopstvene eksperimente. Njihova trgovina sa nama bila je... usluga."
<BR>&nbsp;&nbsp;&nbsp;&nbsp;&nbsp;Gomila se na to naljuti, ali se na kraju sve ponovo primiri. Ustade Bets Kimbal. "Dete, šta ćemo?"
<BR>&nbsp;&nbsp;&nbsp;&nbsp;&nbsp;Anea sede na rub bine kao da pokušava da se pridruži publici koja je željno iščekivala odgovor. "Sa Družinom je gotovo", reče ona. "Taj deo naših života mora se okončati."
<BR>&nbsp;&nbsp;&nbsp;&nbsp;&nbsp;Jedan od mladih šegrta viknu iz zadnjeg dela paviljona. "Ne, ne mora! Gospodin Rajt još može da se vrati! Setite se, bio je kibrid... konstrukt! Srž... ili Lavovi, Tigrovi i Medvedi... ko god da ga je stvorio, može nam ga ponovo poslati..."
<BR>&nbsp;&nbsp;&nbsp;&nbsp;&nbsp;Anea odmahnu glavom, tužno ali čvrsto. "Ne. Gospodina Rajta više nema. Sa Družinom je gotovo. Bez hrane i materijala koje su Indijanci donosili sa tolike udaljenosti, ovaj pustinjski logor ne može da potraje ni mesec dana. Moramo otići."
<BR>&nbsp;&nbsp;&nbsp;&nbsp;&nbsp;Mlada šegrtkinja po imenu Pere progovori tiho u tišini. "Kuda, Anea?"
<BR>&nbsp;&nbsp;&nbsp;&nbsp;&nbsp;Možda sam u tom trenu prvi put shvatio da se čitava ova grupa prepustila mladoj ženi koju sam ja poznavao kao dete. Kada je Stari Arhitekta bio tu, držao predavanja, vodio seminare i stroge časove u sobi za crtanje, kada je vodio svoje stado na piknike i plivanje u planine, zahtevao usamljenost i najbolju hranu, stvarno Aneino vođstvo bilo je nekako maskirano. Ali sada je bilo očigledno.
<BR>&nbsp;&nbsp;&nbsp;&nbsp;&nbsp;"Da", doviknu neko iz središta uzdižućih redova stolica, "kuda, Anea?"
<BR>&nbsp;&nbsp;&nbsp;&nbsp;&nbsp;Moja prijateljica raširi ruke drugim pokretom koji sam naučio da prepoznajem. Umesto Povuci pitanje, ovaj je govorio: Moraš sam naći odgovor. Naglas, ona reče: "Postoje dva izbora. Svako od vas došao je ovamo ili kroz dalekobacač ili kroz Vremenske grobnice. Možete se vratiti pomoću dalekobacača..."
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Kako možemo?"
<BR>&nbsp;&nbsp;&nbsp;&nbsp;&nbsp;"Nikad... radije ću umreti!"
<BR>&nbsp;&nbsp;&nbsp;&nbsp;&nbsp;"Ne! Paks će nas pronaći i pobiti!"
<BR>&nbsp;&nbsp;&nbsp;&nbsp;&nbsp;Povici su usledili smesta, pravo iz srca. Bio je to zvuk strave pretočene u reči. Osetio sam miris straha u prostoriji kao što sam ga osećao kod životinja uhvaćenih u zamke u ritovima Hiperiona.
<BR>&nbsp;&nbsp;&nbsp;&nbsp;&nbsp;Anea diže ruku i povici zamreše. "Možete se vratiti u svemir Paksa dalekobacačem ili možete ostati na Zemlji i pokušati da se brinete o sebi."
<BR>&nbsp;&nbsp;&nbsp;&nbsp;&nbsp;Nastade žamor, i ja začuh olakšanje zbog mogućnosti da se ne vrate. Shvatio sam to osećanje - Paks je i za mene postao bauk. Pomisao na povratak tamo budila me je iz sna bez daha najmanje jednom nedeljno.
<BR>&nbsp;&nbsp;&nbsp;&nbsp;&nbsp;"Ali ako ostanete ovde", nastavi devojka dok je sedela na ivici muzičke bine gospodina Rajta, "bićete izgnanici. Sve druge grupe ljudskih bića ovde bave se sopstvenim projektima, sopstvenim eksperimentima. Ovde se nećete uklopiti."
<BR>&nbsp;&nbsp;&nbsp;&nbsp;&nbsp;Ljudi počeše da izvikuju pitanja o tome, da zahtevaju odgovore na misteriju koju nisu shvatili tokom svog dugog boravka ovde. Ali Anea nastavi sa onim što je htela da kaže. "Ako ostanete ovde, protraćićete ono čemu vas je gospodin Rajt naučio, ono što ste ovde došli da saznate o sebi. Zemlji nisu potrebni arhitekte i graditelji. Ne sada. Moramo se vratiti."
<BR>&nbsp;&nbsp;&nbsp;&nbsp;&nbsp;Džev Piters ponovo progovori. Glas mu je bio oštar, ali ne i ljutit. "A zar Paksu trebaju graditelji i arhitekte? Da grade njihove proklete crkve?"
<BR>&nbsp;&nbsp;&nbsp;&nbsp;&nbsp;"Da", reče Anea.
<BR>&nbsp;&nbsp;&nbsp;&nbsp;&nbsp;Džev udari ispred sebe krupnom pesnicom po naslonu sedišta.
<BR>&nbsp;&nbsp;&nbsp;&nbsp;&nbsp;"Ali zarobiće nas i ubiti ako saznaju ko smo... gde smo bili!"
<BR>&nbsp;&nbsp;&nbsp;&nbsp;&nbsp;"Da", reče Anea.
<BR>&nbsp;&nbsp;&nbsp;&nbsp;&nbsp;Bets Kimbal reče: "Da li se ti vraćaš, dete?"
<BR>&nbsp;&nbsp;&nbsp;&nbsp;&nbsp;"Da", reče Anea i odgurnu se sa bine.
<BR>&nbsp;&nbsp;&nbsp;&nbsp;&nbsp;Sada su svi stajali, vikali ili razgovarali sa ljudima kraj sebe. Džev Piters je bio taj koji je izgovorio ono što je devedeset siročadi Družine pomislilo: "Možemo li poći sa tobom, Anea?"
<BR>&nbsp;&nbsp;&nbsp;&nbsp;&nbsp;Devojka uzdahnu. Njeno lice, opaljeno suncem i budno kao i jutros, izgledalo je ujedno umorno. "Ne", reče ona. "Mislim da je odlazak odavde nalik na smrt ili rađanje. Svako mora to da uradi sam." Ona se osmehnu. "Ili u veoma malim grupama."
<BR>&nbsp;&nbsp;&nbsp;&nbsp;&nbsp;Prostorija tada utihnu. Kada je Anea progovorila, činilo se kao da jedan instrument nastavlja melodiju tamo gde je orkestar prekinuo. "Rol će poći prvi", reče ona. "Večeras. Jedno po jedno, svako od vas pronaći će odgovarajući portal dalekobacača. Ja ću vam pomoći. Ja ću poslednja napustiti Zemlju. Ali napustiću je, i to za nekoliko nedelja. Svi moramo poći."
<BR>&nbsp;&nbsp;&nbsp;&nbsp;&nbsp;Ljudi tada nagrnuše napred, i dalje zanemeli, bliže devojci kratko ošišane kose. "Ali neki od nas ponovo će se sresti", reče Anea. "Sigurna sam da će se neki od nas ponovo sresti."
<BR>&nbsp;&nbsp;&nbsp;&nbsp;&nbsp;Ja sam čuo i drugu stranu tog ohrabrujućeg predskazanja: neki od nas neće preživeti da bi se ponovo sreli.
<BR>&nbsp;&nbsp;&nbsp;&nbsp;&nbsp;"Pa", grmnu Bets Kimbal, koja je stajala kraj Anee, obgrlivši je jednom rukom, "imamo dovoljno hrane u kuhinji za poslednju gozbu. Današnji ručak biće obrok koji ćete pamtiti godinama! Ako morate da putujete, kako je govorila moja mama, nikada ne putujte praznog stomaka. Onda, ko će mi pomoći u kuhinji?"
<BR>&nbsp;&nbsp;&nbsp;&nbsp;&nbsp;Grupe su se tada razišle, porodice i prijatelji u grupama, usamljenici ostavljeni da stoje kao da su omamljeni, i svi su se približavali Anei dok smo lagano izlazili iz muzičkog paviljona. Želeo sam da je u tom trenu zgrabim, da je protresem sve dok joj ne poispadaju umnjaci i zapitam: Do đavola, kako to misliš - "Rol će otići prvi... večeras." Ko si ti, do đavola, da mi naređuješ da te ostavim za sobom? I kako misliš da možeš da me nateraš? Ali bila je predaleko i previše se ljudi tiskalo oko nje. Mogao sam samo da koračam kraj gomile koja se približavala kuhinji i trpezariji, sa gnevom primetnim na licu, u pesnicama, mišićima i hodu.
<BR>&nbsp;&nbsp;&nbsp;&nbsp;&nbsp;Jednom sam video da se Anea osvrće i upinje da me pronađe iznad glava gomile oko nje, a oči su joj molile: Dozvoli da ti objasnim.
<BR>&nbsp;&nbsp;&nbsp;&nbsp;&nbsp;Zurio sam u nju kamenim pogledom, nepopustljivo.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Bio je gotovo sumrak kada mi se pridružila u prostranoj garaži čiju je izgradnju gospodin Rajt naredio na pola klika istočno od naselja. Građevina je bila otvorena sa strane, izuzev platnenih zavesa, ali imala je debele kamene stubove koji su držali trajni krov od sekvoje; sagrađena je kako bi zaklanjala padobrod kojim smo Anea, A. Betik i ja stigli.
<BR>&nbsp;&nbsp;&nbsp;&nbsp;&nbsp;Povukao sam glavna platnena vrata i stajao sam u otvorenoj kabini padobroda kada sam video kako Anea prelazi preko pustinje prema meni. Na ručnom zglobu bila mi je narukvica komloga koju nisam stavio duže od godinu dana: ta stvar sadržala je veliki deo memorije našeg ranijeg svemirskog broda - Konzulovog broda od pre više vekova - i bila mi je veza i tutor dok sam učio da upravljam padobrodom. Sada mi nije bila potrebna - memorija komloga bila je učitana u padobrod, a ja sam postao prilično dobar u samostalnom pilotiranju padobrodom - ali sa njom sam se osećao sigurnije. Komlog je takođe proveravao brodske sisteme: moglo bi se reći da je ćaskao sam sa sobom.
<BR>&nbsp;&nbsp;&nbsp;&nbsp;&nbsp;Anea je stala odmah ispod presavijenog platna. Suton je bacao dugačke senke iza nje i bojio platno u crveno. "Kako je padobrod?" upita ona.
<BR>&nbsp;&nbsp;&nbsp;&nbsp;&nbsp;Bacih pogled na očitavanja komloga. "U redu", progunđah, ne gledajući prema njoj.
<BR>&nbsp;&nbsp;&nbsp;&nbsp;&nbsp;"Ima li dovoljno goriva i naboja za još jedan let?"
<BR>&nbsp;&nbsp;&nbsp;&nbsp;&nbsp;I dalje ne dižući pogled, petljajući oko tastera na rukonaslonu pilotske stolice u kabini, rekoh: "To zavisi od mesta na koje treba da odleti."
<BR>&nbsp;&nbsp;&nbsp;&nbsp;&nbsp;Anea priđe stepenicama padobroda i dodirnu mi nogu. "Role?"
<BR>&nbsp;&nbsp;&nbsp;&nbsp;&nbsp;Ovaj put morao sam da je pogledam.
<BR>&nbsp;&nbsp;&nbsp;&nbsp;&nbsp;"Ne ljuti se", reče ona. "Moramo da radimo ove stvari."
<BR>&nbsp;&nbsp;&nbsp;&nbsp;&nbsp;Odmaknuh nogu. "Prokletstvo, nemoj stalno da govoriš meni i svima ostalima šta moramo da radimo. Ti si samo dete. Možda postoje stvari koje ne moramo da radimo. Možda je jedna od njih i to da odem sam i ostavim te." Siđoh sa stepenica i kucnuh po komlogu. Stepenice se odmorfovaše natrag u oplatu padobroda. Iziđoh iz garaže i krenuh prema svom šatoru. Na horizontu, sunce je bilo savršena crvena sfera. Na poslednjim niskim zracima svetlosti, kamenje i platno naselja izgledali su kao da ih je zahvatio požar - najveći strah Starog Arhitekte.
<BR>&nbsp;&nbsp;&nbsp;&nbsp;&nbsp;"Role, čekaj!" Anea požuri da me sustigne. Jedan pogled na nju uveri me koliko je iscrpljena. Čitavo popodne sastajala se sa ljudima, razgovarala sa ljudima, objašnjavala ljudima, ohrabrivala ljude, grlila ljude. Počeo sam da mislim o Družini kao o gnezdu emocionalnih vampira kome je Anea bila jedini izvor energije.
<BR>&nbsp;&nbsp;&nbsp;&nbsp;&nbsp;"Rekao si da ćeš..." započe ona.
<BR>&nbsp;&nbsp;&nbsp;&nbsp;&nbsp;"Da, da", prekinuh je. Najednom sam osećao da je ona odrasla, a da sam ja dete koje se duri. Da bih prikrio pometnju, ponovo se okrenuh i zagledah u poslednje ostatke sutona. Na trenutak ili dva, oboje smo ćutali i posmatrali kako svetlo bledi, a nebo tamni. Zaključio sam da su sutoni na Zemlji sporiji i lepši nego sutoni na Hiperionu koje sam zapamtio iz detinjstva, a da su pustinjski sutoni naročito lepi. Koliko smo sutona ovo dete i ja podelili u protekle četiri godine? Koliko lenjih večeri uz obed i razgovor pod blistavim pustinjskim zvezdama? Da li je ovo zaista poslednji suton koji ćemo posmatrati zajedno? Ta pomisao činila me je bolesnim i besnim.
<BR>&nbsp;&nbsp;&nbsp;&nbsp;&nbsp;"Role", reče ona ponovo kada su se senke stopile i vazduh počeo da se hladi, "hoćeš li poći sa mnom?"
<BR>&nbsp;&nbsp;&nbsp;&nbsp;&nbsp;Nisam rekao da, ali krenuo sam za njom preko kamenitog polja, izbegavajući bajonetske šiljke juke i bodlje niskih kaktusa u pomrčini, sve dok nismo došli do osvetljenog dela naselja. Koliko još, zapitao sam se, dok ne ponestane goriva za generatore? Odgovor na to sam znao - održavanje generatora i punjenje gorivom bilo je deo mog posla. Imali smo zalihu za šest dana u glavnim rezervoarima i za još deset dana u rezervnim rezervoarima koji su smeli da se diraju samo u slučaju krajnje nužde. Pošto nema više indijanske pijace, novih isporuka neće biti. Gotovo tri nedelje električne svetlosti, rashlađivanja i napajanja za opremu, a onda... šta? Tama, raspad i kraj neprekidne izgradnje, rušenja i ponovne izgradnje koja je činila pozadinski šum u Taliesinu protekle četiri godine.
<BR>&nbsp;&nbsp;&nbsp;&nbsp;&nbsp;Mislio sam da možda idemo u trpezariju, ali prošli smo kraj tih osvetljenih prozora - grupe ljudi još su sedele za stolovima, ozbiljno razgovarale, dizale pogled samo prema Anei dok smo prolazili - ja sam za njih bio nevidljiv u njihovom času panike - a onda smo prišli privatnom studiju gospodin Rajta za crtanje i njegovoj kancelariji, ali nismo stali ni tamo. Kao što nismo stali ni u divnoj, maloj sali za konferencije gde je omanja grupa sela da pogleda poslednji film - još tri nedelje dok filmski projektori ne prestanu da rade - niti smo skrenuli u glavnu sobu za crtanje.
<BR>&nbsp;&nbsp;&nbsp;&nbsp;&nbsp;Naše odredište bila je radionica od kamena i platna smeštena daleko na prilaznom putu sa južne strane, korisna spoljnja zgrada za rad otrovnim hemikalijama ili bučnom opremom. Tamo sam često radio u prvih nekoliko godina u Družini, ali ne i skorijih meseci.
<BR>&nbsp;&nbsp;&nbsp;&nbsp;&nbsp;A. Betik je čekao kraj vrata. Na androidovom mirnom, plavom licu bio je blagi osmeh, baš nalik na onaj kada je uneo rođendansku tortu na Aneinu proslavu iznenađenja.
<BR>&nbsp;&nbsp;&nbsp;&nbsp;&nbsp;"Šta je bilo?" rekoh ja, i dalje nabusit, gledajući naizmenično devojčino umorno lice i samozadovoljan androidov izraz lica.
<BR>&nbsp;&nbsp;&nbsp;&nbsp;&nbsp;Anea stupi u radionicu i uključi svetlo.
<BR>&nbsp;&nbsp;&nbsp;&nbsp;&nbsp;Na radnom stolu u središtu male prostorije nalazio se mali čamac, jedva nešto duži od dva metra. Imao je oblik semena zašiljenog na oba kraja, zatvoren izuzev jednog okruglog otvora sa najlonskom suknjicom koja se očito mogla zategnuti oko struka onoga ko sedne unutra. Dvostruko veslo ležalo je na stolu kraj čamca. Priđoh bliže i pređoh rukom po koritu: polirana smesa fiberstakla sa unutrašnjim aluminijumskim kopčama i sponama. Samo je jedna osoba u Družini mogla da obavi tako pažljiv posao. Pogledah A. Betika gotovo optužujuće. On klimnu glavom.
<BR>&nbsp;&nbsp;&nbsp;&nbsp;&nbsp;"To se zove kajak", reče Anea i pređe rukom preko uglačanog korita. "Dizajniran na staroj Zemlji."
<BR>&nbsp;&nbsp;&nbsp;&nbsp;&nbsp;"Video sam njegove varijacije", rekoh ja, odbijajući da budem impresioniran. "Pobunjenici sa Ledene Kandže Ursusa koristili su ovakve male čamce."
<BR>&nbsp;&nbsp;&nbsp;&nbsp;&nbsp;Anea je još milovala korito, upravivši svu pažnju tamo. Kao da nisam ni progovorio. "Zamolila sam A. Betika da ti ga napravi", reče ona. "Radio je ovde nedeljama."
<BR>&nbsp;&nbsp;&nbsp;&nbsp;&nbsp;"Meni", rekoh tupo. Želudac mi se stegnuo kada sam shvatio šta sledi.
<BR>&nbsp;&nbsp;&nbsp;&nbsp;&nbsp;Anea priđe bliže. Stajala je pravo ispod okačene svetiljke, i senke ispod očiju i jagodica činile su je mnogo starijom od šesnaest godina. "Više nemamo splav, Role."
<BR>&nbsp;&nbsp;&nbsp;&nbsp;&nbsp;Znao sam na koji je splav mislila. Na onaj koji nas je preneo preko toliko svetova sve dok nije bio iseckan u zasedi koja nas umalo nije ubila na Božjem Gaju. Splav koji nas je nosio nizvodno pod ledom na Sol Drakoni Septemu i kroz pustinje Hebrona i Kom-Rijada, preko okeanskog sveta Mare Infinitusa. Znala sam na koji je splav mislila. I znao sam šta znači ovaj čamac.
<BR>&nbsp;&nbsp;&nbsp;&nbsp;&nbsp;"Znači, ovo treba da vratim putem kojim smo došli?" Podigoh ruku kao da želim da dodirnem tu stvar, ali ne uradih to.
<BR>&nbsp;&nbsp;&nbsp;&nbsp;&nbsp;"Ne putem kojim smo došli", reče Anea. "Već niz reku Tetis. Preko drugih svetova. Preko onoliko svetova koliko nam bude potrebno da pronađemo brod."
<BR>&nbsp;&nbsp;&nbsp;&nbsp;&nbsp;"Brod?" rekoh ja. Ostavili smo Konzulov svemirski brod sakriven pod rekom, da se popravlja od oštećenja posle našeg bekstva od Paksa, na svetu čije ime i lokaciju nismo znali.
<BR>&nbsp;&nbsp;&nbsp;&nbsp;&nbsp;Moja mlada prijateljica klimnu glavom i senke umakoše, pa se onda ponovo okupiše ispod njenih umornih očiju. "Biće nam potreban brod, Role. Ako želiš, volela bih da kreneš ovim kajakom niz reku Tetis sve dok ne pronađeš brod, a onda da se vratiš na svet na kome ćemo te čekati A. Betik i ja."
<BR>&nbsp;&nbsp;&nbsp;&nbsp;&nbsp;"Neki svet u svemiru Paksa?" upitah ja i želudac mi se stegnu još malo zbog opasnosti prisutne u toj jednostavnoj rečenici.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Zašto ja?" rekoh i pogledah značajno A. Betika. Postideo sam se tada onoga što sam pomislio: Zašto slati ljudsko biće... tvog najboljeg prijatelja... kada može da ode android? Spustih pogled.
<BR>&nbsp;&nbsp;&nbsp;&nbsp;&nbsp;"To će biti opasno putovanje", reče Anea. "Verujem da ti to možeš da uradiš, Role. Poveravam ti da pronađeš brod, a onda i nas."
<BR>&nbsp;&nbsp;&nbsp;&nbsp;&nbsp;Osetih da su mi ramena klonula. "U redu", rekoh ja. "Da li se vraćamo tamo odakle smo ranije izišli iz dalekobacača?" Došli smo sa Božjeg Gaja rečicom koja je tekla blizu remek-dela Starog Arhitekte, zgrade po imenu Folingvoter. To je bilo dve trećine kontinenta daleko.
<BR>&nbsp;&nbsp;&nbsp;&nbsp;&nbsp;"Ne", reče Anea. "Bliže. Rekom Misisipi."
<BR>&nbsp;&nbsp;&nbsp;&nbsp;&nbsp;"U redu", rekoh ja ponovo. Nadletao sam Misisipi. To je bilo gotovo dve hiljade klika istočno odavde. "Kada krećem? Sutra?"
<BR>&nbsp;&nbsp;&nbsp;&nbsp;&nbsp;Anea mi dodirnu ručni zglob. "Ne", reče umorno, ali čvrsto. "Večeras. Smesta."
<BR>&nbsp;&nbsp;&nbsp;&nbsp;&nbsp;Nisam protestovao. Nisam se usprotivio. Bez reči, uzeo sam kajak za pramac, A. Betik je uhvatio krmu, Anea je pridržala sredinu i preneli smo tu prokletu stvar natrag do padobroda u sve dubljoj pustinjskoj noći.
</TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
