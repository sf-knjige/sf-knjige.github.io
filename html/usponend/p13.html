<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>11.
<P>&nbsp;&nbsp;&nbsp;&nbsp;&nbsp;Kenzo Isozaki iskreno je mogao da kaže da se nikada ranije u životu nije plašio. Odgajan kao poslovni samuraj na bujnim ostrvima Fudžija, obučavan je i podučavan od najranijeg detinjstva da prezire strah i svakoga ko ga oseća. Oprez je dopuštao - on je za njega postao nezamenljivo poslovno oruđe - ali strah je bio stran njegovoj prirodi i pažljivo izgrađenoj ličnosti.
<BR>&nbsp;&nbsp;&nbsp;&nbsp;&nbsp;Sve do ovog trenutka.
<BR>&nbsp;&nbsp;&nbsp;&nbsp;&nbsp;Č. Isozaki je ustuknuo dok su se unutrašnja vrata vazdušne komore okretala i otvarala. Šta god ga je čekalo, nalazilo se samo minut ranije na površini bezvazdušnog, zatumbanog asteroida. I nije nosilo svemirsko odelo.
<BR>&nbsp;&nbsp;&nbsp;&nbsp;&nbsp;Isozaki je odlučio da ne ponese oružje u svom malom asteroidskom skakaču: ni on ni brod nisu bili naoružani. U ovom trenutku, dok su kristali leda nadirali u oblacima kao magla iz vazdušne komore koja se otvarala, i dok je neka humanoidna prilika stupala unutra, Kenzo Isozaki se zapitao da li je to bio pametan izbor.
<BR>&nbsp;&nbsp;&nbsp;&nbsp;&nbsp;Humanoidna prilika bila je ljudsko biće... ili makar ljudsko biće svojom pojavom. Osunčana koža, uredno podšišana seda kosa, savršeno skrojeno sivo odelo, sive oči pod trepavicama još opervažene mrazem i beli osmeh.
<BR>&nbsp;&nbsp;&nbsp;&nbsp;&nbsp;"Č. Isozaki", reče savetnik Albedo.
<BR>&nbsp;&nbsp;&nbsp;&nbsp;&nbsp;Isozaki se nakloni. Uspostavio je kontrolu nad lupanjem srca i disanjem, i sada se usredsredio na to da mu glas ostane ravan, lišen tona i emocija. "Ljubazni ste što ste prihvatili moj poziv."
<BR>&nbsp;&nbsp;&nbsp;&nbsp;&nbsp;Albedo prekrsti ruke. Osmeh je ostao na osunčanom, lepom licu, ali Isozakija to nije zavaralo. Mora oko ostrva Fudžija bila su puna ajkula, potomaka DNK recepata i zamrznutih embriona sa ranih Busardovih semebrodova.
<BR>&nbsp;&nbsp;&nbsp;&nbsp;&nbsp;"Poziv?" upita savetnik Albedo zvonkim glasom. "Ili nalog da dođem?"
<BR>&nbsp;&nbsp;&nbsp;&nbsp;&nbsp;Isozakijeva glava ostala je malo pognuta. Ruke su mu mlitavo visile niz bokove. "Nikada nalog, Č..."
<BR>&nbsp;&nbsp;&nbsp;&nbsp;&nbsp;"Mislim da znate moje ime", reče Albedo.
<BR>&nbsp;&nbsp;&nbsp;&nbsp;&nbsp;"Glasine vele da ste vi isti onaj savetnik Albedo koji je savetovao Meinu Gledston pre skoro tri veka, ser", reče vrhovni funkcioner Paks Merkantilusa.
<BR>&nbsp;&nbsp;&nbsp;&nbsp;&nbsp;"Tada sam bio više hologram nego tvar", reče Albedo i spusti ruke. "Ali... ličnost... je ista. I ne treba da me zovete 'ser'."
<BR>&nbsp;&nbsp;&nbsp;&nbsp;&nbsp;Isozaki se blago nakloni.
<BR>&nbsp;&nbsp;&nbsp;&nbsp;&nbsp;Savetnik Albedo stupi dublje u mali skakač. Pređe snažnim prstima preko konzola, ležaja za jednog pilota i ruba njegovog praznog rezervoara za visoku gravitaciju. "Skroman brod za tako moćnu osobu, Č. Isozaki."
<BR>&nbsp;&nbsp;&nbsp;&nbsp;&nbsp;"Mislio sam da je najbolje biti diskretan, savetniče. Smem li tako da vas zovem?"
<BR>&nbsp;&nbsp;&nbsp;&nbsp;&nbsp;Umesto da odgovori, Albedo agresivno stupi bliže funkcioneru. Isozaki se ne trže.
<BR>&nbsp;&nbsp;&nbsp;&nbsp;&nbsp;"Zar ste smatrali da je diskretno pustiti AI virusni telotaks u primitivnu Pacemovu sferu podataka kako bi mogao da potraži čvorišta TehnoSrži?" Albedov glas ispuni kabinu skakača.
<BR>&nbsp;&nbsp;&nbsp;&nbsp;&nbsp;Kenzo Isozaki podiže pogled da bi se susreo sa sivim zurenjem višeg muškarca. "Da, savetniče. Ukoliko Srž i dalje postoji, neodložno je da ja... da Merkantilus... stupi sa njom lično u vezu. Telotaks je programiran da sam sebe uništi ukoliko ga otkriju programi Paksa za zaštitu od virusa, i da se nakalemi samo ako dobije nedvosmislen odgovor Srži."
<BR>&nbsp;&nbsp;&nbsp;&nbsp;&nbsp;Savetnik Albedo se nasmeja. "Vaš AI telotaks bio je otprilike suptilan koliko i metaforično govno u poslovičnoj činiji supe, Isozaki-san."
<BR>&nbsp;&nbsp;&nbsp;&nbsp;&nbsp;Funkcioner Merkantilusa trepnu iznenađeno na taj prostakluk.
<BR>&nbsp;&nbsp;&nbsp;&nbsp;&nbsp;Albedo se spusti na ležaj za ubrzavanje, protegnu i reče: "Sedite, prijatelju. Namučili ste se da biste nas pronašli. Rizikovali ste mučenje, ekskomunikaciju, stvarno pogubljenje i gubitak mesta na parkiralištu za letače u Vatikanu. Pošto hoćete da pričate... Pričajte."
<BR>&nbsp;&nbsp;&nbsp;&nbsp;&nbsp;Privremeno izbačen iz ravnoteže, Isozaki potraži neku drugu površinu na koju bi seo. Spusti se na čisti deo komandne table. Nije voleo nultu gravitaciju, tako da je primitivno unutrašnje polje sila održavalo diferencijal koji je simulirao jednu punu gravitaciju, ali učinak je bio dovoljno nestalan da se Isozaki neprestano nalazi na rubu vrtoglavice. On udahnu i pribra se.
<BR>&nbsp;&nbsp;&nbsp;&nbsp;&nbsp;"Vi služite Vatikanu..." započe.
<BR>&nbsp;&nbsp;&nbsp;&nbsp;&nbsp;Albedo ga smesta prekinu. "Srž ne služi nikome, čoveče Merkantilusa."
<BR>&nbsp;&nbsp;&nbsp;&nbsp;&nbsp;Isozaki još jednom udahnu, pa ponovo započe. "Vaši interesi i interesi Vatikana preklapaju se toliko da TehnoSrž pruža savete i tehnologiju vitalnu za opstanak Paksa..."
<BR>&nbsp;&nbsp;&nbsp;&nbsp;&nbsp;Savetnik Albedo se osmehnu i sačeka.
<BR>&nbsp;&nbsp;&nbsp;&nbsp;&nbsp;Pomislivši: Za ono što ću sada reći, Njegova Svetost predaće me Velikom inkvizitoru. Provešću stotinu života na mašini bola, Isozaki reče: "Neki od nas u Izvršnom veću Pankapitalističkog saveza nezavisnih katoličkih međuzvezdanih trgovinskih organizacija smatramo da interesi saveza i interesi TehnoSrži mogu vrlo lako da imaju više toga zajedničkog nego interesi Srži i Vatikana. Smatramo da bi... ovaj... razmatranje ovih zajedničkih interesa i ciljeva bilo korisno za obe strane."
<BR>&nbsp;&nbsp;&nbsp;&nbsp;&nbsp;Savetnik Albedo pokaza još malo svojih savršenih zuba. Ne reče ništa.
<BR>&nbsp;&nbsp;&nbsp;&nbsp;&nbsp;Opipavajući teksturu konopca omče koju je stavljao sebi oko vrata, Isozaki nastavi: "Tokom skoro tri veka vlasti Crkve i Paksa zvanično su tvrdile da je TehnoSrž uništena prilikom Pada dalekobacača. Milioni onih bliskih vlasti na svetovima širom svemira Paksa znaju za glasine o tome da je Srž preživela..."
<BR>&nbsp;&nbsp;&nbsp;&nbsp;&nbsp;"Glasine o našoj smrti veoma su preuveličane", reče savetnik Albedo. "Pa?"
<BR>&nbsp;&nbsp;&nbsp;&nbsp;&nbsp;"Pa", nastavi Isozaki, "sa potpunim razumevanjem da je ova alijansa između ličnosti Srži i Vatikana bila od obostrane koristi, savetniče, Savez bi voleo da predloži način na koji bi slična alijansa sa našom trgovinskom organizacijom donela brže i opipljivije koristi vašem... ovaj... društvu."
<BR>&nbsp;&nbsp;&nbsp;&nbsp;&nbsp;"Samo vi predložite, Isozaki-san", reče savetnik Albedo, zavalivši se dublje u sedište pilota.
<BR>&nbsp;&nbsp;&nbsp;&nbsp;&nbsp;"Pod jedan", reče Isozaki, čvršćim glasom, "Paks Merkantilus se širi na način kome nijedna religijska organizacija ne može da se nada, koliko god bila hijerarhijski ili sveopšte prihvaćena. Kapitalizam ponovo stiče moć širom Paksa. To je onaj istinski lepak koji drži stotine svetova na okupu.
<BR>&nbsp;&nbsp;&nbsp;&nbsp;&nbsp;Pod dva, Crkva nastavlja svoj beskrajni rat sa Proteranima i buntovnim elementima unutar Paksove sfere uticaja. Paks Merkantilus na sve takve sukobe gleda kao na traćenje energije i dragocenih ljudskih i materijalnih resursa. Još važnije, to TehnoSrž uvlači u ljudske svađe koje niti doprinose interesima Srži, niti približavaju Srž njenim ciljevima.
<BR>&nbsp;&nbsp;&nbsp;&nbsp;&nbsp;Pod tri, dok Crkva i Paks koriste takve tehnologije koje je očigledno razvila Srž, poput Gideonovog pogona i komora za vaskrsavanje, Crkva TehnoSrži ne pripisuje zaslugu za te izume. Štaviše, Crkva i dalje opisuje Srž kao neprijatelja milijardama vernika i predstavlja entitete Srži kao uništena stvorenja koja su bila u savezu sa đavolom. Paks Merkantilus nema potrebu za takvim predrasudama i marifetlucima. Ako bi Srž odabrala da u savezu sa nama nastavi sa skrivanjem, mi bismo poštovali tu politiku, uvek spremni da Srž predstavimo kao vidljivog i cenjenog partnera kada i ako vi to odlučite. U međuvremenu, međutim, Savez bi preduzeo sve što je potrebno da se, sada i za svagda, okonča demonizacija TehnoSrži u istoriji, predanjima i umovima ljudskih bića gde god ona postoje."
<BR>&nbsp;&nbsp;&nbsp;&nbsp;&nbsp;Savetnik Albedo je izgledao zamišljeno. Posle trenutka zurenja kroz prozor u asteroid koji se tamo tumbao, on reče: "Znači, učinićete nas bogatim i cenjenim?"
<BR>&nbsp;&nbsp;&nbsp;&nbsp;&nbsp;Kenzo Isozaki oćuta. Osećao je da se njegova budućnost i ravnoteža moći u ljudskom svemiru klate na oštrici noža. Nije mogao da pronikne u Albeda: kibridov sarkazam mogao je biti i uvod u pregovore.
<BR>&nbsp;&nbsp;&nbsp;&nbsp;&nbsp;"A šta bismo sa Crkvom?" upita Albedo. "Sa više od dva i po veka tihog partnerstva?"
<BR>&nbsp;&nbsp;&nbsp;&nbsp;&nbsp;Isozaki ponovo primora srce da uspori. "Mi ne želimo da prekidamo nijedan odnos sa Crkvom koji se za Srž pokazao kao koristan ili unosan", reče on tiho. "Kao poslovni ljudi, članovi Saveza obučeni su tako da uoče ograničenja svakog međuzvezdanog društva zasnovanog na religiji. Dogma i hijerarhija endemske su za takve strukture... štaviše, takve jesu strukture bilo koje teokratije. Kao poslovni ljudi posvećeni zajedničkom profitu nas samih i naših poslovnih partnera, uviđamo načine na koje bi drugi nivo saradnje Srži i ljudi, koliko god bio tajan i ograničen, trebalo da bude od koristi za obe strane."
<BR>&nbsp;&nbsp;&nbsp;&nbsp;&nbsp;Savetnik Albedo ponovo klimnu glavom. "Isozaki-san, sećate li se kada ste u svojoj privatnoj kancelariji u Torusu naredili svojoj saradnici, Ani Peli Konjani, da se svuče?"
<BR>&nbsp;&nbsp;&nbsp;&nbsp;&nbsp;Isozaki održa neutralni izraz na licu, ali samo krajnjim naporom volje. Činjenica da je Srž uhodila njegovu privatnu kancelariju i snimala svaku transakciju bukvalno mu je ohladila krv.
<BR>&nbsp;&nbsp;&nbsp;&nbsp;&nbsp;"Tada ste pitali", nastavi Albedo, "zbog čega smo pomogli Crkvi da usavrši kruciformu. 'U kom cilju?' mislim da ste rekli. 'Gde je tu korist za Srž?'"
<BR>&nbsp;&nbsp;&nbsp;&nbsp;&nbsp;Isozaki je gledao čoveka u sivom, ali više nego ikada ranije imao je osećaj da je zatvoren u malom asterodiskom skakaču sa kobrom koja se uspravila i raširila kukuljicu.
<BR>&nbsp;&nbsp;&nbsp;&nbsp;&nbsp;"Da li ste ikada imali psa, Isozaki-san?" upita Albedo.
<BR>&nbsp;&nbsp;&nbsp;&nbsp;&nbsp;I dalje razmišljajući o kobrama, funkcioner Merkantilusa mogao je samo da zuri. "Psa?" upita on trenutak kasnije. "Ne. Ne lično. Psi nisu bili prisutni na mom rodnom svetu."
<BR>&nbsp;&nbsp;&nbsp;&nbsp;&nbsp;"A, tako je", reče Albedo i ponovo pokaza bele zube. "Na vašem ostrvu odabrali ste ajkule kao kućne mezimce. Mislim da ste imali malu ajkulu koju ste pokušali da pripitomite kada vam je bilo nekih šest standardnih godina. Nazvali ste je Keigo, ako ne grešim."
<BR>&nbsp;&nbsp;&nbsp;&nbsp;&nbsp;Isozaki u tom trenutku ne bi bio u stanju da progovori ni da mu je život od toga zavisio.
<BR>&nbsp;&nbsp;&nbsp;&nbsp;&nbsp;"A kako ste sprečavali svoju malu ajkulu koja je rasla da vas ne pojede dok ste zajedno plivali u laguni Šioko, Isozaki-san?"
<BR>&nbsp;&nbsp;&nbsp;&nbsp;&nbsp;Posle trenutka upinjanja, Isozaki izusti: "Ogrlicom."
<BR>&nbsp;&nbsp;&nbsp;&nbsp;&nbsp;"Izvinite, kako ste rekli?" Savetnik Albedo se nagnu bliže.
<BR>&nbsp;&nbsp;&nbsp;&nbsp;&nbsp;"Ogrlicom", reče funkcioner. Sitne, savršeno crne tačke poigravale su mu na rubu vidokruga. "Ogrlicom za šokove. Morali smo da nosimo predajnike na dlanovima. Iste uređaje koje su koristili naši ribari."
<BR>&nbsp;&nbsp;&nbsp;&nbsp;&nbsp;"Ah, da", reče Albedo, i dalje sa osmehom. "Ako bi vaše mezimče uradilo nešto nevaljalo, doveli biste ga u red. Običnim dodirom prsta." On pruži ruku i savi šaku kao da u njoj drži nevidljivi predajnik za dlan. Osunčani prst spusti se na nevidljivo dugme.
<BR>&nbsp;&nbsp;&nbsp;&nbsp;&nbsp;Ono što je prošlo kroz telo Kenza Isozakija nije toliko bilo nalik na električni šok, koliko na širenje talasa čiste, ničim ublažene agonije - započevši u grudima, u kruciformi koja mu je bila usađena ispod kože, mesa i kostiju - da bi se raširilo poput telegrafskih signala bola koji su potekli kroz stotine metara vlakana, končića i grupisanih čvorišta tkiva kruciforme što je metastaziralo kroz njegovo telo poput ukorenjenih tumora.
<BR>&nbsp;&nbsp;&nbsp;&nbsp;&nbsp;Isozaki vrisnu u presamiti se od bola. Sruši se na pod skakača.
<BR>&nbsp;&nbsp;&nbsp;&nbsp;&nbsp;"Verujem da su vaši predajnici za dlan staroj Keigo mogli da daju sve jače šokove ako bi postajala agresivnija", razmišljao je glasno savetnik Albedo. "Zar nije bilo tako, Isozaki-san?" Njegovi prsti ponovo kucnuše po praznom vazduhu, kao da podešavaju predajnik.
<BR>&nbsp;&nbsp;&nbsp;&nbsp;&nbsp;Bol se pogorša. Isozaki se izmokri u brodsko odelo, a ispraznio bi i creva da već nisu bila prazna. On pokuša da ponovo vrisne, ali vilice su mu se čvrsto stegle, kao od silovitog tetanusa. Gleđ na njegovim zubima popuca i poče da se odlama. Oseti ukus krvi tamo gde je pregrizao vršak jezika.
<BR>&nbsp;&nbsp;&nbsp;&nbsp;&nbsp;"Na skali od deset, mislim da bi ovo bilo otprilike dva za starog Keiga", reče savetnik Albedo. On ustade i priđe vazdušnoj komori, pa ukuca kombinaciju za otvaranje.
<BR>&nbsp;&nbsp;&nbsp;&nbsp;&nbsp;Koprcajući se na podu, sa telom i mozgom kao beskorisnim dodacima za kruciformu užasavajućeg bola koji mu se širio telom, Isozaki pokuša da vrisne kroz vilicu stegnutu u grču. Oči su mu se kolačile u dupljama. Krv mu je curela iz nosa i ušiju.
<BR>&nbsp;&nbsp;&nbsp;&nbsp;&nbsp;Završivši sa kombinacijom za otvaranje vazdušne komore, savetnik Albedo ponovo kucnu po nevidljivom predajniku na dlanu.
<BR>&nbsp;&nbsp;&nbsp;&nbsp;&nbsp;Bol nestade. Isozaki se ispovraća po pločicama palube. Svaki mišić u telu nasumce mu se trzao dok se činilo da mu nervi šalju lažne signale.
<BR>&nbsp;&nbsp;&nbsp;&nbsp;&nbsp;"Vaš predlog će čuti Tri Elementa TehnoSrži", reče savetnik Albedo formalno. "Predlog će biti krajnje ozbiljno razmotren. U međuvremenu, prijatelju, računamo na vašu diskreciju."
<BR>&nbsp;&nbsp;&nbsp;&nbsp;&nbsp;Isozaki pokuša da se oglasi nekim razgovetnim zvukom, ali mogao je samo da se sklupča i nastavi da povraća na metalnom podu. Na njegov užas, utroba mu u grču pusti vetar u uzastopnom nizu.
<BR>&nbsp;&nbsp;&nbsp;&nbsp;&nbsp;"I više nećete puštati AI virusni teletak ni u čiju sferu podataka, zar ne, Isozaki-san?" Albedo stupi u vazdušnu komoru i zatvori vrata.
<BR>&nbsp;&nbsp;&nbsp;&nbsp;&nbsp;Iza brodskog prozora, rošava stena bezimenog asteroida tumbala se i obrtala u dinamici znanoj samo bogovima matematike haosa.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Bilo je potrebno samo nekoliko minuta da Radamant Nemes i njenih troje blizanaca dolete padobrodom iz baze Bombasino do sela Prevodnica Čajld Lamond na svetu Vitus-Grej-Balianus B. suvom kao barut, ali putovanje je zakomplikovalo prisustvo tri vojna letača koje je ta nametljiva budala, zapovednik Solznjikov, poslao kao pratnju. Nemes je znala po 'bezbednim' porukama preko uskog snopa između baze i letača da je zapovednik baze poslao svog ađutanta, uobraženog pukovnika Vinaru, da lično preuzme komandu nad ekspedicijom. I više od toga, Nemes je znala da pukovnik neće komandovati ničim - to jest, Vinara će biti toliko zaokupljen holosimulacijama u stvarnom vremenu i porukama preko uskog snopa, da će Solznjikov zapravo komandovati trupama Paksa, a da ne mora ponovo da pokaže svoje lice sa podvaljcima.
<BR>&nbsp;&nbsp;&nbsp;&nbsp;&nbsp;Kada su zalebdeli iznad samog sela - mada se činilo da je 'selo' previše formalni termin za četvorostruki niz kuća od čerpiča koje su se pružale zapadnom obalom reke baš kao i stotine drugih kuća čitavim putem od baze do ovde - letači su ih pristigli i počeli da se spuštaju u spirali dok je Nemes tražila dovoljno veliko i čvrsto mesto za sletanje padobroda.
<BR>&nbsp;&nbsp;&nbsp;&nbsp;&nbsp;Vrata kuća od ćerpiča bila su ofarbana jarkim osnovnim bojama. Ljudi na ulicama nosili su odore istih nijansi. Nemes je znala razlog za ovaj šareniš: pristupila je kako brodskoj memoriji, tako i šifrovanim fajlovima o ljudima Helikoide Spektra u Bombasinu. Podaci su bili zanimljivi samo u tome da su ukazivali na to da će se ti čudnovati ljudi sporo prikloniti krstu, a još sporije podvrgnuti kontroli Paksa. Drugim rečima, da će verovatno pomoći buntovnom detetu, muškarcu i jednorukom androidu da se kriju od vlasti.
<BR>&nbsp;&nbsp;&nbsp;&nbsp;&nbsp;Letači su sleteli na drum na vrhu bedema kraj kanala. Nemes je spustila padobrod u park, delimično uništivši arterski bunar.
<BR>&nbsp;&nbsp;&nbsp;&nbsp;&nbsp;Gajgs se pomeri na sedištu kopilota i diže obrvu.
<BR>&nbsp;&nbsp;&nbsp;&nbsp;&nbsp;"Scila i Brajareus krenuće u formalniju potragu", reče Nemes naglas. "Ti ćeš ostati sa mnom." Primetila je bez gordosti ili taštine da su se klonirani blizanci odavno podvrgli njenom autoritetu, uprkos pretnji smrću koju su joj doneli od Tri Elementa i izvesnosti da će ova biti ispunjena ukoliko ponovo bude pretrpela neuspeh.
<BR>&nbsp;&nbsp;&nbsp;&nbsp;&nbsp;Druga žena i muškarac siđoše niz rampu i prođoše kroz gomilu jarko odevenih ljudi. Vojnici u borbenim oklopima, spuštenih vizira, potrčaše da ih susretnu. Posmatrajući na opštem optičkom kanalu, ne preko uskog snopa ili video kamera, Nemes je prepoznala glas pukovnika Vinare kroz zvučnik njegove kacige. "Gradonačelnik - žena po imenu Ses Gia - odbija da nam dozvoli pretres kuća."
<BR>&nbsp;&nbsp;&nbsp;&nbsp;&nbsp;Nemes je videla prezrivi Brajareusov osmeh u odrazu na uglačanom pukovnikovom viziru. Bilo je to kao da je gledala sopstveni odraz sa nešto snažnijom strukturom kostiju.
<BR>&nbsp;&nbsp;&nbsp;&nbsp;&nbsp;"I vi dozvoljavate toj... gradonačelnici... da vam naređuje?" upita Brajareus.
<BR>&nbsp;&nbsp;&nbsp;&nbsp;&nbsp;Pukovnik Vinara podiže ruku u oklopljenoj rukavici. "Paks priznaje vlasti urođenika sve dok ne postanu... deo Protektorata Paksa."
<BR>&nbsp;&nbsp;&nbsp;&nbsp;&nbsp;Scila reče: "Kazali ste da je doktor Molina ostavila vojnika Paksa kao stražara..."
<BR>&nbsp;&nbsp;&nbsp;&nbsp;&nbsp;Vinara klimnu glavom. Disanje mu se čulo pojačano kroz morfičnu ćilibarsku kacigu. "Tom vojniku nema ni traga ni glasa. Pokušali smo da uspostavimo komunikaciju čim smo napustili Bombasino."
<BR>&nbsp;&nbsp;&nbsp;&nbsp;&nbsp;"Zar taj vojnik nema hirurški usađeni čip-tragač?" upita Scila.
<BR>&nbsp;&nbsp;&nbsp;&nbsp;&nbsp;"Ne, utkan mu je u oklop protiv udara."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Pronašli smo oklop u jednom bunaru nekoliko ulica dalje", reče pukovnik Vinara.
<BR>&nbsp;&nbsp;&nbsp;&nbsp;&nbsp;Scilin glas ostao je ravan. "Pretpostavljam da vojnik nije bio u oklopu."
<BR>&nbsp;&nbsp;&nbsp;&nbsp;&nbsp;"Nije", reče pukovnik, "tamo su samo bili oklop i kaciga. U bunaru nije bilo tela."
<BR>&nbsp;&nbsp;&nbsp;&nbsp;&nbsp;"Šteta", reče Scila. Ona poče da se okreće, ali onda se ponovo osvrnu prema pukovniku Paksa. "Samo oklop, kažete. Bez oružja?"
<BR>&nbsp;&nbsp;&nbsp;&nbsp;&nbsp;"Bez." Vinarin glas bio je turoban. "Naredio sam pretragu ulica i ispitivaćemo stanovnike sve dok nam neko ne prizna gde se nalazi kuća u kojoj je doktor Molina uhapsila nedostajućeg člana posade. Onda ćemo je opkoliti i zatražiti od svih unutra da se predaju. Ja sam... ovaj... zatražio od civilnih sudova u Bombasinu da uvaže naš zahtev za izdavanje naloga za pretres."
<BR>&nbsp;&nbsp;&nbsp;&nbsp;&nbsp;Brajareus reče: "Dobar plan, pukovniče. Ako pre izdavanja naloga ne stignu glečeri i ne prekriju selo."
<BR>&nbsp;&nbsp;&nbsp;&nbsp;&nbsp;"Glečeri?" upita pukovnik Vinara.
<BR>&nbsp;&nbsp;&nbsp;&nbsp;&nbsp;"Nema veze", reče Scila. "Ako se slažete, pomoći ćemo vam da pretražite okolne ulice i sačekaćemo da stigne propisno ovlašćenje za pretres svih kuća." Za Nemes je odaslala preko interne frekvencije: Šta sad?
<BR>&nbsp;&nbsp;&nbsp;&nbsp;&nbsp;Ostanite s njim i uradite upravo ono što si ponudila, odasla Nemes. Budite ljubazni i poštujte zakon. Ne želimo da pronađemo Endimiona ili devojčicu sa ovim idiotima u blizini. Gajgs i ja ćemo preći u brzo vreme.
<BR>&nbsp;&nbsp;&nbsp;&nbsp;&nbsp;Srećan lov, odasla Brajareus.
<BR>&nbsp;&nbsp;&nbsp;&nbsp;&nbsp;Gajgs je već čekao u izlaznoj komori padobroda. Nemes reče: "Ja ću preuzeti grad, a ti kreni nizvodno do luka dalekobacača i postaraj se da ništa ne prođe - ni uzvodno ni nizvodno - a da ne proveriš šta je u pitanju. Spusti se fazno da bi poslao poruku, a ja ću periodično da se prebacujem kako bih proverila ima li šta na frekvenciji. Ako pronađeš njega ili devojčicu, pošalji mi signal." Bilo je moguće komunicirati preko zajedničke frekvencije za vreme faznog pomeranja, ali utrošak energije bio je toliko užasavajuće visok - da je bilo beskrajno ekonomičnije prebacivati se u razmacima radi provere zajedničke frekvencije. Čak i signal alarma zahtevao je ekvivalent čitavog godišnjeg energetskog budžeta ovog sveta.
<BR>&nbsp;&nbsp;&nbsp;&nbsp;&nbsp;Gajgs klimnu glavom i njih dvoje se istovremeno fazno premestiše, postaše hromirane skulpture golog muškarca i žene. Ispred komore, vazduh kao da se zgusnuo, a svetlost produbila. Zvuci zamreše. Pokreti se zaustaviše. Ljudske prilike postaše donekle zamućene statue sa vetrom nošenom odorom krutom i zaleđenom nalik na svečanu odeću bronzanih skulptura.
<BR>&nbsp;&nbsp;&nbsp;&nbsp;&nbsp;Nemes nije shvatala fiziku faznog premeštanja. Nije morala da ga shvati da bi ga koristila. Znala je da to nije ni antientropijska ni hiperientropijska manipulacija vremenom - iako je UI budućnosti ovladala obema naizgled čarobnim tehnologijama - niti nekakvo 'ubrzavanje' koje bi izazvalo probijanje zvučnog zida i ključanje temperature vazduha za njima, već da je fazno premeštanje neka vrsta iskoraka u ispražnjena mesta na granici prostora/vremena. "Postaćete - u najboljem smislu reči - pacovi koji trčkaraju u zidovima prostorija vremena", rekao je entitet Srži najodgovorniji za njeno stvaranje.
<BR>&nbsp;&nbsp;&nbsp;&nbsp;&nbsp;Nemes nije bila uvređena tim poređenjem. Znala je za nezamislive količine energije koje su morale da se prebacuju iz Srži kroz Prazninu Koja Spaja njoj i njenim blizancima prilikom faznog premeštanja. Elementi mora da su poštovali čak i sopstvene instrumente kada su toliko energije usmeravali prema njima.
<BR>&nbsp;&nbsp;&nbsp;&nbsp;&nbsp;Dve reflektivne prilike strčaše niz rampu i krenuše različitim smerovima - Gajgs južno prema dalekobacaču, Nemes kraj svojih zaleđenih blizanaca i skulptura vojnika Paksa i građana Spektra, u grad od ćerpiča.
<BR>&nbsp;&nbsp;&nbsp;&nbsp;&nbsp;Bukvalno joj nije trebalo nimalo vremena da pronađe kuću sa lisicama privezanim vojnikom Paksa koji je spavao u spavaćoj sobi sa pogledom na kanal. Prošla je kroz učitane fajlove iz Paksove baze Bombasino kako bi identifikovala usnulog vojnika - Lusijanca po imenu Gerin Poc, starog trideset osam standardnih godina, lenjog alkoholičara lišenog svake inicijative, sa još dve godine službe do penzije, šest raščinjavanja i tri kazne pritvora u dosjeu, i zadacima ograničenim na dužnosti u kasarni i najprostije obaveze u bazi - a onda je fajl obrisala. Vojnik je nije ni najmanje zanimao.
<BR>&nbsp;&nbsp;&nbsp;&nbsp;&nbsp;Proverivši još jednom da bi se uverila da je kuća prazna, Radamant Nemes izišla je iz faznog premeštanja i na trenutak zastala u spavaćoj sobi. Zvuci i pokreti se vratiše: hrkanje vezanog vojnika, kretanje pešaka pločnikom kraj kanala, blagi lahor koji pomera bele zavese, tutnjava udaljenog saobraćaja, pa čak i šuštanje samurajskih oklopa vojnika Paksa koji su trčali kroz obližnje ulice i sokake u beskorisnoj potrazi.
<BR>&nbsp;&nbsp;&nbsp;&nbsp;&nbsp;Dok je stajala iznad vojnika Paksa, Nemes je pružila ruku i kažiprst kao da pokazuje prema čovekovom vratu. Ispod njenog nokta pojavi se igla i prevali deset centimetara do vrata usnulog čoveka, kliznuvši pod kožu i meso sa jedva primetnom kapljicom krvi koja je pokazivala mesto uboda. Vojnik se nije probudio.
<BR>&nbsp;&nbsp;&nbsp;&nbsp;&nbsp;Nemes izvuče iglu i pregleda krv u njoj: opasan nivo C27H45OH - Lusijanci su često trpeli od rizika povišenog holesterola - kao i mali broj trombocita koji je ukazivao na prisustvo imuno-trombocitopenične krvave pege, verovatno izazvane u mlađem uzrastu, kada je vojnik provodio vreme u okruženju sa jakim zračenjem na garnizonskim svetovima, nivo alkohola u krvi od 122 mg/100 ml - vojnik je bio pijan, mada mu je prošlost alkoholičara verovatno dopuštala da najveći deo efekata prikriva - i, voila, prisustvo veštačkog opijata pod nazivom ultramorf pomešanog sa povišenim nivoima kofeina. Nemes se osmehnu. Neko je vojnika opio ultramorfom koji ga je, pomešan sa čajem ili kafom, uspavao - ali to je učinio vodeći računa o tome da se nivoi zadrže ispod opasne, prevelike doze.
<BR>&nbsp;&nbsp;&nbsp;&nbsp;&nbsp;Ona omirisa vazduh. Nemesina sposobnost detektovanja i identifikacije osobenih organskih molekula u vazduhu - to jest, njeno čulo mirisa - bilo je oko tri puta osetljivije od tipičnog gasnog hromatografa i spektrometra mase: drugim rečima, nešto iznad čula mirisa psa sa Stare Zemlje zvanog ptičar. Soba je bila ispunjena osobenim mirisima mnogo ljudi. Neki mirisi bili su stari; nekoliko ih je bilo veoma svežih. Identifikovala je alkoholni smrad lusijanskog vojnika, nekoliko suptilnih, mošusnih ženskih mirisa, molekularni otisak najmanje dva deteta - jednog duboko u pubertetu, drugog mlađeg, ali sa nekim kancerom koji je zahtevao hemoterapiju - i dva odrasla muškarca, od kojih je jedan imao jasni slatkasti otisak izazvan vrstom ishrane na ovoj planeti, dok je drugi istovremeno bio i poznat i stran. Stran zato što je čovek još nosio miris sveta koji Nemes nikada nije posetila, poznat zato što je to bio osobeni ljudski miris koji je smestila u poseban fajl: Rol Endimion, koji je još na sebi nosio miris Stare Zemlje.
<BR>&nbsp;&nbsp;&nbsp;&nbsp;&nbsp;Nemes krenu iz sobe u sobu, ali nije bilo traga onom naročitom mirisu sa kojim se srela četiri godine ranije kod devojčice po imenu Anea, niti aseptičnog androidskog mirisa sluge po imenu A. Betik. Ovde je bio samo Rol Endimion. Ali bio je tu pre samo nekoliko trenutaka.
<BR>&nbsp;&nbsp;&nbsp;&nbsp;&nbsp;Nemes krenu za tragom mirisa do kapka ispod dasaka poda. Iščupavši vrata uprkos mnogostrukim bravama, ona zastade pre nego što je pošla niz lestvice. Odasla informacije na zajedničkoj frekvenciji, ali ne dobi signal kao odgovor od Gajgsa, koji se verovatno fazno premestio. Prošlo je samo devedeset sekundi otkad su sišli iz broda. Nemes se osmehnu. Mogla je da signalizira Gajgsu i da se ovaj stvori ovde pre nego što Rolu Endimionu i ostalima dole u tunelu srce načini deset otkucaja.
<BR>&nbsp;&nbsp;&nbsp;&nbsp;&nbsp;Ali Radamant Nemes je radije želela da sama izmiri stare račune. I dalje sa osmehom, ona skoči u rupu i pade na pod tunela, osam metara niže.
<BR>&nbsp;&nbsp;&nbsp;&nbsp;&nbsp;Tunel je bio osvetljen. Nemes onjuši svež vazduh, razdvojivši adrenalinom zasićen miris Rola Endimiona od drugih ljudskih mirisa. Begunac sa Hiperiona bio je nervozan. I bio je bolestan ili povređen - Nemes je osetila u podlozi miris znoja pomešanog sa ultramorfom. Endimion je svakako bio taj posetilac sa drugog sveta koga je lečila doktor Molina, a neko je upotrebio njemu prepisane sedative na zlosrećnom lusijanskom vojniku.
<BR>&nbsp;&nbsp;&nbsp;&nbsp;&nbsp;Nemes se fazno premesti i potrča tunelom koji je sada bio ispunjen zgusnutom svetlošću. Bez obzira na to koliko su Endimion i njegovi saveznici odmakli pred njom, sada će ih uhvatiti. Nemes bi sa zadovoljstvom odsekla glavu tom problematičnom tipu - a to odrubljivanje glave posmatračima bi izgledalo natprirodno, kao da ga je izvršio nevidljivi dželat - ali trebale su joj informacije od Rola Endimiona. Međutim, nije joj trebao svestan. Najjednostavnije bi bilo da ga otme od prijatelja iz Helikoide Spektra, okruži ga istim fazno pomerenim poljem koje je štitilo Nemes, zavuče mu iglu u mozak da bi ga učinila nepokretnim, vrati ga do padobroda, strpa ga tamo u ležaj za vaskrsavanje, a onda prođe kroz čitavu šaradu sa zahvaljivanjem pukovniku Vinari i zapovedniku Solzjikovu na pomoći. Mogli bi da 'ispitaju' Rola Endimiona kada njihov brod napusti orbitu: Nemes bi zavukla mikrovlakna čoveku u mozak i izvukla RNK i sećanja po volji. Endiomion nikada ne bi došao svesti; kada bi ona i njeni blizanci saznali ono što im treba iz njegovih sećanja, eliminisala bi ga i telo izbacila u svemir. Cilj je bio da se pronađe dete po imenu Anea.
<BR>&nbsp;&nbsp;&nbsp;&nbsp;&nbsp;Najednom, svetla se pogasiše.
<BR>&nbsp;&nbsp;&nbsp;&nbsp;&nbsp;Dok sam fazno premeštena, pomisli Nemes. Nemoguće. Ništa nije moglo da se dogodi tako brzo.
<BR>&nbsp;&nbsp;&nbsp;&nbsp;&nbsp;Ona naglo stade. U tunelu uopšte nije bilo svetla, ničega što bi mogla da pojača. Ona se prebaci na infracrveno, pretraživši prolaz ispred i iza sebe. Prazno. Otvori usta i odasla sonarni vrisak, okrenuvši se brzo da uradi isto i iza sebe. Praznina, ultrazvučni krik odjeknuo je sa oba kraja tunela. Ona podesi polje oko sebe kako bi u oba smera poslala puls dubinskog radara. Tunel je bio prazan, ali dubinski radar registrovao je lavirint sličnih tunela kilometrima u svim pravcima. Trideset metara napred, iza debelih metalnih vrata, nalazila se podzemna garaža sa raznolikim vozilima i ljudskim obličjima.
<BR>&nbsp;&nbsp;&nbsp;&nbsp;&nbsp;I dalje podozriva, Nemes istupi iz fazne premeštenosti na trenutak, da bi videla kako su to svetla mogla da se pogase u mikrosekundi.
<BR>&nbsp;&nbsp;&nbsp;&nbsp;&nbsp;Obličje je bilo neposredno pred njom. Nemes je imala manje od desethiljaditog dela sekunde da se ponovo fazno premesti kada je pesnica sa četiri sečiva tresnu silinom stotinu hiljada maljeva. Ona odlete duž čitavog tunela, kroz rascepljene lestvice, kroz tunelski zid od tvrdog kamena, duboko u samu stenu.
<BR>&nbsp;&nbsp;&nbsp;&nbsp;&nbsp;Svetla ostaše pogašena.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Za dvadeset standardnih dana koliko je Veliki inkvizitor boravio na Marsu, naučio je da ga mrzi mnogo više nego što je mislio da bi ikada mogao da mrzi sam pakao.
<BR>&nbsp;&nbsp;&nbsp;&nbsp;&nbsp;Planetna peščana oluja simum duvala je svakodnevno dok je bio tamo. Uprkos činjenici da su on i njegova ekipa od dvadeset jednog člana preuzeli guvernerovu palatu na rubu grada Svetog Malahija i uprkos činjenici da je palata teorijski bila hermetički zatvorena poput nekog svemirskog broda Paksa, sa vazduhom koji se filtrirao, čistio i ponovo filtrirao i prozorima od pedeset dva sloja plastike otporne na jake udare, sa ulazima koji su pre podsećali na vazdušne komore nego na vrata, marsovska prašina prodirala je unutra.
<BR>&nbsp;&nbsp;&nbsp;&nbsp;&nbsp;Kada se Džon Domeniko kardinal Mustafa jutrom tuširao, prašina koja se nakupila tokom noći tekla je u crvenim potočićima blata u odvod tuša. Kada je sluga jutrom pomagao Velikom inkvizitoru da obuče mantiju i odoru - a sva odeća čistila se i prala preko noći - u svilenim prevojima već je bilo tragova crvenih zrnaca. Dok je Mustafa doručkovao - sam u guvernerovoj trpezariji - zrnca su mu krckala pod sekutićima. Tokom razgovora i ispitivanja Svete Kancelarije u odjekujućoj velikoj balskoj dvorani palate, Veliki inkvizitor je osećao kako mu se prašina taloži u čakširama, za okovratnikom, u kosi i pod savršeno manikiranim noktima.
<BR>&nbsp;&nbsp;&nbsp;&nbsp;&nbsp;Napolju je to već bilo smešno. Letači i Skorpioni nisu mogli da lete. Svemirska luka radila je samo nekoliko sati dnevno, tokom retkih smirivanja simuma. Parkirana površinska vozila ubrzo su postala humke i nanosi crvenog peska, a čak ni filteri Paksovog kvaliteta nisu mogli da zadrže crvene čestice izvan motora, mašina i modula u čvrstom stanju. Nekoliko drevnih guseničara i fuzionih raketnih šatlova održavalo je dotok i protok hrane i informacija u prestonici, ali kada se sve uzme u obzir, uprava i vojska Paksa na Marsu potpuno su prestali da dejstvuju.
<BR>&nbsp;&nbsp;&nbsp;&nbsp;&nbsp;Petog dana simuma stigao je izveštaj o napadu Palestinaca na baze Paksa na visoravni Tarsis. Major Pijet, guvernerov lakonski zapovednik površinskih snaga, poveo je četu pomešanih vojnika Paksa i teritorijalne garde, u guseničarima i APC-ima pod pratnjom. Upali su u zasedu stotinu klika pre visoravni i samo su se Pijet i polovina njegove komande vratili u Svetog Malahiju.
<BR>&nbsp;&nbsp;&nbsp;&nbsp;&nbsp;Druge nedelje, stigli su izveštaji o palestinskim napadima na desetak garnizonskih postaja na obe polulopte. Izgubljena je svaka veza sa kontigentom Helasa, a stanica na južnom polu javila je radiom Džibrilu da se priprema da se preda snagama napadača.
<BR>&nbsp;&nbsp;&nbsp;&nbsp;&nbsp;Guverner Kler Palo - iz male kancelarije koja je pripadala jednom od njenih ađutanata - posavetovala se sa nadbiskupom Robsonom i Velikim inkvizitorom, pa je podelila taktičko fuziono i plazma naoružanje opsednutim garnizonima. Kardinal Mustafa se saglasio da Džibril bude upotrebljen kao platforma za naoružavanje u borbi protiv Palestinaca, a Južni Pol Jedan spržen je iz orbite. Teritorijalci, Paks, marinci Flote, švajcarska garda i komanda Svete kancelarije usredsredili su se na to da se postaraju da prestonica Svetog Malahije, njena katedrala i guvernerova palata budu bezbedni od napada. U neumoljivoj peščanoj oluji, svaki domorodac koji bi se približio na osam klika od gradskog perimetra, bez primopredajnika koji je delio Paks, bio bi spržen laserom, a telo bi dovukli kasnije. Nekoliko ih je pripadalo palestinskim gerilcima.
<BR>&nbsp;&nbsp;&nbsp;&nbsp;&nbsp;"Simum ne može da traje večno", progunđao je zapovednik Brauning, šef obezbeđenja Svete Kancelarije.
<BR>&nbsp;&nbsp;&nbsp;&nbsp;&nbsp;"Može da traje još tri do četiri standardna meseca", reče major Pijet, čiji je gornji deo trupa bio glomazan od gipsa za opekotine. "Možda i duže."
<BR>&nbsp;&nbsp;&nbsp;&nbsp;&nbsp;Posao Inkvizicije Svete Kancelarije nije napredovao: vojnici milicije koji su otkrili masakr u Arafat-kafijehu ponovo su ispitani pod Istinozborom i uz pomoć neurosondi, ali njihova priča ostala je ista; stručnjaci za sudsku medicinu Svete Kancelarije radili su sa mrtvozornicima u bolnici Svetog Malahija samo da bi potvrdili da nijedan od 362 leša ne može da se vaskrsne - Šrajk je iščupao svaki čvorić i milivlakno njihovih kruciformi; na Pacem je poslat upit sondom sa trenutnim pogonom u vezi sa identitetom žrtava i - što je bilo još važnije - sa prirodom operacija Opus Dei na Marsu i razlozima za postojanje savremene svemirske luke, ali kada se sonda vratila posle četrnaest lokalnih dana, donela je samo identifikacione podatke ubijenih, bez ikakvog objašnjenja njihove povezanosti sa Opus Dei ili razlozima za poslovanje te organizacije na Marsu.
<BR>&nbsp;&nbsp;&nbsp;&nbsp;&nbsp;Posle petnaest dana peščane oluje, izveštaja o nastavljenim palestinskim napadima na konvoje i garnizone, i dugih dana ispitivanja i češljanja informacija koji nisu vodili nikuda, Veliki inkvizitor je bio zadovoljan kada je čuo poziv kapetana Volmaka sa Džibrila preko bezbednog uskog snopa sa vešću da je došlo do hitne stvari koja zahteva što brži povratak Velikog inkvizitora i njegove svite na orbitu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Džibril je bio jedan od najnovijih zvezdanih brodova arhanđela i kardinalu Mustafi je izgledao funkcionalno i smrtonosno dok su njihovi padobrodovi prevaljivali nekoliko poslednjih kilometara do mesta sastanka. Veliki inkvizitor znao je malo toga o ratnim brodovima Paksa, ali čak je i on mogao da vidi da je kapetan Volmak morfovao zvezdani brod tako da bude spreman za bitku: razni nosači i senzori uvučeni su pod kožu broda, ispupčenje Gideonovog pogona dobilo je oklop za odbijanje lasera, a različiti portali za oružje bili su spremni za akciju. Iza arhanđela, okretao se Mars - prašinom zaogrnut disk boje sasušene krvi. Kardinal Mustafa se nadao da će ovo biti njegov poslednji pogled na to mesto.
<BR>&nbsp;&nbsp;&nbsp;&nbsp;&nbsp;Otac Farel je napomenuo da se svih osam bakljoborodova udarne jedinice u sistemu Marsa nalazi na udaljenosti od pet stotina klika od Džibrila - tesna, defanzivna grupacija po merilima svemirskih putovanja - i Veliki inkvizitor je shvatio da se sprema nešto ozbiljno.
<BR>&nbsp;&nbsp;&nbsp;&nbsp;&nbsp;Mustafin padobrod prvi je pristao i Volmak ih je sačekao u predvorju vazdušne komore. Unutrašnje polje sila davalo im je gravitaciju.
<BR>&nbsp;&nbsp;&nbsp;&nbsp;&nbsp;"Izvinjavam se zbog remećenja vaše Inkvizicije, Ekselencijo..." započe kapetan.
<BR>&nbsp;&nbsp;&nbsp;&nbsp;&nbsp;"Pustite to", reče kardinal Mustafa, otresajući pesak sa prevoja odore. "Šta je to toliko važno, kapetane?"
<BR>&nbsp;&nbsp;&nbsp;&nbsp;&nbsp;Volmak trepnu kada se svita pojavila iz vazdušne komore iza Velikog inkvizitora: otac Farel, naravno, praćen zapovednikom obezbeđenja Brauningom, uz tri ađutanta Svete Kancelarije, narednika marinaca Nel Kasner, kapelana za vaskrsavanje biskupa Erdla i majora Pijeta, bivšeg zapovednika površinskih snaga koga je kardinal Mustafa izuzeo iz službe kod guvernerke Palo.
<BR>&nbsp;&nbsp;&nbsp;&nbsp;&nbsp;Veliki inkvizitor vide da kapetan okleva. "Možete slobodno da govorite, kapetane. Svi u ovoj grupi prošli su proveru Svete Kancelarije."
<BR>&nbsp;&nbsp;&nbsp;&nbsp;&nbsp;Volmak klimnu glavom. "Ekselencijo, pronašli smo brod."
<BR>&nbsp;&nbsp;&nbsp;&nbsp;&nbsp;Kardinal Mustafa mora da se zapiljio u njega sa nerazumevanjem.
<BR>&nbsp;&nbsp;&nbsp;&nbsp;&nbsp;"Teški teretni brod koji mora da je napustio Marsovu orbitu na dan masakra, Ekselencijo", nastavi kapetan. "Znali smo da su njihovi brodovi tog dana imali sastanak sa nekim brodom."
<BR>&nbsp;&nbsp;&nbsp;&nbsp;&nbsp;"Da", reče Veliki inkvizitor, "ali pretpostavljali smo da je on odavno otišao - da se prebacio u zvezdani sistem koji mu je bio cilj."
<BR>&nbsp;&nbsp;&nbsp;&nbsp;&nbsp;"Da, ser", reče Volmak, "ali za slučaj da, ma koliko neverovatno bilo, brod nikada nije ubrzao u C-plus, naredio sam padobrodovima da pretraže sistem. Pronašli smo teretnjak u pojasu asteroida."
<BR>&nbsp;&nbsp;&nbsp;&nbsp;&nbsp;"Je li to bilo njegovo odredište?" upita Mustafa.
<BR>&nbsp;&nbsp;&nbsp;&nbsp;&nbsp;Kapetan je odmahivao glavom. "Mislim da nije, Ekselencijo. Teretnjak je hladan i mrtav. Tumba se. Naši instrumenti ne registruju nikakav život na palubi, nema aktiviranih sistema... čak ni fuzionog pogona."
<BR>&nbsp;&nbsp;&nbsp;&nbsp;&nbsp;"Ali to jeste zvezdani teretnjak?" upita otac Farel.
<BR>&nbsp;&nbsp;&nbsp;&nbsp;&nbsp;Kapetan Volmak se okrenu visokom, mršavom muškarcu. "Da, oče. H.H.M.S. Sajgon Maru. Teretnjak kapaciteta tri miliona tona za rudu i rasuti teret, koji je bio u službi još od vremena Hegemonije."
<BR>&nbsp;&nbsp;&nbsp;&nbsp;&nbsp;"Merkantilus", reče tiho Veliki inkvizitor.
<BR>&nbsp;&nbsp;&nbsp;&nbsp;&nbsp;Volmak je izgledao smrknuto. "Prvobitno, Ekselencijo. Ali naši podaci pokazuju da je Sajgon Maru izbačen iz flote Merkantilusa i pretvoren u staro gvožđe pre osam standardnih godina."
<BR>&nbsp;&nbsp;&nbsp;&nbsp;&nbsp;Kardinal Mustafa i otac Farel se zgledaše.
<BR>&nbsp;&nbsp;&nbsp;&nbsp;&nbsp;"Jeste li se već ukrcali na brod, kapetane?" upita zapovednik Brauning.
<BR>&nbsp;&nbsp;&nbsp;&nbsp;&nbsp;"Ne", reče Volmak. "Zbog političkih implikacija, mislio sam da je najbolje da Njegova Ekselencija bude ovde da odobri takvu pretragu."
<BR>&nbsp;&nbsp;&nbsp;&nbsp;&nbsp;"Vrlo dobro", reče Veliki inkvizitor.
<BR>&nbsp;&nbsp;&nbsp;&nbsp;&nbsp;"Takođe", reče kapetan Volmak, "želeo sam da se najpre ukrca puni sastav marinaca i vojnika švajcarske garde."
<BR>&nbsp;&nbsp;&nbsp;&nbsp;&nbsp;"Zbog čega, ser?" upita major Pijet. Uniforma mu je izgledala glomazno preko gipsa za opekotine.
<BR>&nbsp;&nbsp;&nbsp;&nbsp;&nbsp;"Nešto nije u redu", reče kapetan, pogledavši majora, pa Velikog inkvizitora. "Nešto stvarno nije u redu."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Više od dve stotine svetlosnih godina od Marsovog sistema, udarna jedinica GIDEON dovršavala je svoj zadatak uništenja Lucifera.
<BR>&nbsp;&nbsp;&nbsp;&nbsp;&nbsp;Sedmi i poslednji sistem Proteranih u njihovom kaznenom pohodu bilo je najteže dokusuriti. Sistem žute zvezde tipa G sa šest svetova, od kojih su dva bila nenastanjiva bez teraformiranja, bio je pun Proteranih: vojne baze iza asteroida, asteroidi-porodilišta u pojasu asteroida, anđeoska okruženja oko vodenog sveta najdublje u sistemu, depoi za natakanje goriva na niskoj orbiti oko gasnog džina i orbitalna šuma koja je odgajana između onoga što bi bile orbite Venere i Stare Zemlje u sistemu Starog Sola. GIDEON-u je trebalo deset standardnih dana da pretraži i uništi glavninu tih čvorišta života Proteranih.
<BR>&nbsp;&nbsp;&nbsp;&nbsp;&nbsp;Kada su završili, admiral Aldikakti sazvala je fizički sastanak sedam kapetana na brodu Njegove Svetosti Urijelu i otkrila da su planovi izmenjeni: pohod je bio toliko uspešan da će potražiti nove mete i nastaviti sa napadom. Aldikakti je poslala sondu sa Gideonovim pogonom u sistem Pacema i dobila dozvolu da produži misiju. Sedam arhanđela prebaciće se do najbliže baze Paksa, u sistem Tau Ceti, gde će biti ponovo naoružani, pripremljeni, napunjeni gorivom, a pridružiće im se još pet novih arhanđela. Sonde su već odredile desetak sistema Proteranih kao nove mete, među kojima nijedan još nije dobio vesti o masakru koji je udarna jedinica GIDEON ostavila u svom tragu uništenja. Računajući vreme vaskrsavanja, napašće ponovo za deset standardnih dana.
<BR>&nbsp;&nbsp;&nbsp;&nbsp;&nbsp;Sedam kapetana vratilo se na svojih sedam brodova i pripremilo za translaciju iz ciljnog sistema Lucifera do centralne baze Tau Ceti.
<BR>&nbsp;&nbsp;&nbsp;&nbsp;&nbsp;Na H.H.S. Rafaelu, zapovednik Hagan 'Hag' Libler osećao je nelagodnost. Pored svog zvaničnog svojstva izvršnog oficira zvezdanog broda, drugi po komandi iza oca kapetana De Soje, Libler je bio plaćen da uhodi oca-kapetana i javlja o svakom sumnjivom ponašanju - prvo šefu bezbednosti Svete Kancelarije na komandnom brodu admirala Aldikakti, Urijelu, a onda - koliko je izvršni oficir mogao da shvati - sve do vrha, lancem komandovanja, do legendarnog kardinala Lurdusamija. Liblerov problem u tom trenutku bilo je to što je osećao sumnju, ali nije mogao da odredi njen uzrok.
<BR>&nbsp;&nbsp;&nbsp;&nbsp;&nbsp;Uhoda teško da je mogla da javi uskim snopom Urijelu opasne vesti da posada Rafaela oca kapetana De Soje suviše često odlazi da se ispoveda, ali upravo to je bio jedan od razloga za Liblerovu zabrinutost. Naravno, Hag Libler nije bio uhoda po obuci ili sklonostima: on je bio džentlmen koji je zapao u nevolje, primoran finansijskim problemima najpre da upotrebi opciju jednog džentlmena sa Renesanse Minor da stupi u vojsku, a zatim još primoraniji - odanošću Paksu i Crkvi, ubedio je sebe, više nego stalnom potrebom za novcem da bi ponovo došao do svojih imanja i restaurirao ih - da uhodi svog kapetana.
<BR>&nbsp;&nbsp;&nbsp;&nbsp;&nbsp;Ispovedanja i nisu bila toliko neuobičajena - posada je, naravno, bila sastavljena od vernika, vojnika koji su bili ponovo rođeni hrišćani i koji su redovno odlazili u crkvu i na ispovedanje, a okolnosti u kojima su se našli, mogućnost prave i večne smrti ako neko od fuzionih oružja Proteranih ili k-zraka prodre kroz zaštitno polje sila, svakako je doprinosilo neophodnosti te vere - ali Libler je osetio da je u svim tim ispovedanjima na delu još neki činilac posle ciljnog sistema Mamon. Za vreme zatišja u žestokoj borbi ovde, u ciljnom sistemu Lucifer, čitava posada i pripadnici švajcarske garde na Rafaelu - nekih dvadeset sedmoro ukupno, ne računajući zbunjenog izvršnog oficira - kružili su kroz ispovedaonicu poput svemirskih putnika u bordelu neke luke u Zabačenosti.
<BR>&nbsp;&nbsp;&nbsp;&nbsp;&nbsp;A ispovedaonica je bila jedino mesto gde čak ni brodski izvršni oficir nije smeo da se zadržava kako bi prisluškivao.
<BR>&nbsp;&nbsp;&nbsp;&nbsp;&nbsp;Libler nije mogao da zamislil kakva bi to zavera mogla da se sprema. Pobuna je bila besmislena. Najpre, tako nešto bilo je nezamislivo - nijedna posada u skoro tri veka Flote Paksa nije se pobunila niti došla blizu pobuni. Drugo, to je bilo besmisleno - pobunjenici ne bi hrlili u ispovedaonicu da raspravljaju o grehu planirane pobune sa kapetanom broda.
<BR>&nbsp;&nbsp;&nbsp;&nbsp;&nbsp;Možda je otac kapetan De Soja regrutovao te muškarce i žene za neki bezočni postupak, ali Hag Libler nije mogao da zamisli ništa što bi otac-kapetan mogao da ponudi i privuče ove odane svemirske putnike Paksa i vojnike švajcarske garde. Posada nije volela Haga Liblera - navikao je na to da ga ne vole drugovi iz razreda ili posade, bila je to kletva njegove urođene aristokratije, znao je to - ali nije mogao da zamisli da se oni okupljaju kako bi planirali neki zločin usmeren prema njemu. Ako je otac kapetan De Soja nekako zaveo ovu posadu da izvrši izdaju, najgore što bi mogli da urade bilo je da pokušaju da ukradu arhanđela - Libler je podozrevao da je ta malo verovatna mogućnost upravo i bila razlog što je postavljen tu kao uhoda - ali sa kakvim ciljem? Rafael nikada nije bio lišen kontakta sa drugim arhanđelima udarne jedinice GIDEON, izuzev u trenutku C-plus translacije i dva dana ubrzanog vaskrsavanja, tako da, ukoliko bi se posada pokazala izdajnička i pokušala da ukrade brod, ostalih šest arhanđela saseklo bi ih u trenu.
<BR>&nbsp;&nbsp;&nbsp;&nbsp;&nbsp;Na tu pomisao Hag Libler oseti fizički mučninu. Nije voleo umiranje i nije želeo da se njime bavi više nego što je bilo neophodno. Štaviše, njegovoj karijeri ponovo postavljenog Lorda Veleposednika na Renesansi Minor ne bi mnogo pomoglo ako bi mu se vojna služba pamtila po tome da je bio član Posade Izdajnika. Bilo je moguće, shvatio je, da bi kardinal Lurdusami - ili ko god bio na vrhu njegovog špijunskog lanca ishrane - dao da ga muče, ekskomuniciraju i smaknu u pravu smrt zajedno sa ostatkom posade samo da bi sakrio činjenicu da je Vatikan na brodu imao uhodu.
<BR>&nbsp;&nbsp;&nbsp;&nbsp;&nbsp;Na tu pomisao Hag Libler oseti i više od mučnine.
<BR>&nbsp;&nbsp;&nbsp;&nbsp;&nbsp;Tešio se mišlju da takav čin izdaje ne samo da je neverovatan, već i bezuman. To nije bilo nalik na stare dane na Staroj Zemlji ili nekom drugom morskom svetu o kome je Libler čitao, gde je ratni brod na okeanu mogao da se odmetne i postane piratski, loveći trgovačke brodove i terorišući luke. Ukradeni arhanđeo ne bi imao gde da umakne, niti da se sakrije, a nigde ne bi mogao da se ponovo naoruža u opremi brod. Flota Paksa bi ih raščerečila.
<BR>&nbsp;&nbsp;&nbsp;&nbsp;&nbsp;Zapovednik Hag Libler i dalje je osećao mučninu i nelagodnost uprkos svoj usiljenoj logici.
<BR>&nbsp;&nbsp;&nbsp;&nbsp;&nbsp;Bio je na letačkoj palubi četiri sata od početka ubrzavanja do tačke translacije u sistem Tau Ceti kada je sa Urijela stigla prioritetna poruka: pet bakljobrodova Proteranih klase razarača skrivalo se u torusu od prašine naelektrisanih čestica unutrašnjeg meseca spoljnjeg gasnog džina i sada je bežalo prema sopstvenim tačkama translacije, koristeći sunce tipa G kao štit između sebe i udarne jedinice GIDEON. Gavrilo i Rafael trebalo je da skrenu sa svojih lukova translacije dovoljno da pronađu krivulju gađanja za preostale C-plus hiperkinetičke projektile, unište bakljobrodove, a potom nastave sa izlaskom iz sistema Lucifer. Urijel je procenio da dva arhanđela mogu da ubrzaju do translacije oko osam sati posle odlaska preostalih pet brodova.
<BR>&nbsp;&nbsp;&nbsp;&nbsp;&nbsp;Otac kapetan De Soja potvrdio je prijem poruke i naredio promenu kursa, a zapovednik Libler pratio je razgovor preko uskog snopa dok je majka kapetan Stoun na Gavrilu činila isto. Admiral ne ostavlja Rafaela samog za sobom, pomislio je izvršni oficir. Moji gospodari nisu jedini koji nemaju poverenja u De Soju.
<BR>&nbsp;&nbsp;&nbsp;&nbsp;&nbsp;Nije to bila uzbudljiva potera - u stvari, uopšte i nije bila potera, kad se bolje razmisli. Imajući u vidu gravitacionu dinamiku ovog sistema, bakljobrodovima Proteranih sa starim Hokingovim pogonom bilo je potrebno oko četrnaest sati da stignu do relativističkih brzina pre skoka. Dva arhanđela naći će se u položaju za gađanje za četiri sata. Proterani nisu imali oružje koje bi moglo da dosegne do druge strane sistema i naudi arhanđelima: i Gavrilo i Rafael imali su dovoljno oružja u smanjenim rezervama da unište bakljobrodove desetak puta. Ako sve ostalo propadne, upotrebiće mrske zrake smrti.
<BR>&nbsp;&nbsp;&nbsp;&nbsp;&nbsp;Zapovednik Libler upravljao je brodom - sveštenik kapetan otišao je u svoju kabinu da par sati odspava - kada su dva arhanđela zaobišla sunce tako da dođu u položaj za gađanje. Ostatak udarne jedinice GIDEON odavno se prebacio. Libler se okrenuo u svojoj stolici za ubrzanja da se javi kapetanu kada se portal najednom otvorio i otac kapetan De Soja i još nekoliko drugih stupili unutra. Za trenutak, Libler je zaboravio na svoje sumnje - zaboravio je čak i na to da je plaćen da bude sumnjičav - dok je buljio u neočekivanu grupu. Pored kapetana, bio je tu i narednik švajcarske garde - Gregorijus - i dvoje njegovih vojnika. Takođe su bili prisutni oficir za sisteme naoružanja (WHIZZO) zapovednik Karel Šan, oficir za energetske sisteme (ESSO) poručnik Pol Deniš, oficir za životne sisteme (VIRO) zapovednik Bec Argajl i inženjer pogonskih sistema (GOPRO) poručnik Elija Husein Majer.
<BR>&nbsp;&nbsp;&nbsp;&nbsp;&nbsp;"Šta, kog đa..." započe izvršni oficir Libler, a onda ućuta. Narednik švajcarske garde držao je nervni omamljivač uperen u Liblerovo lice.
<BR>&nbsp;&nbsp;&nbsp;&nbsp;&nbsp;Hag Libler je nedeljama nosio skriveni flešetni pištolj u čizmi, ali u ovom trenutku potpuno je zaboravio na njega. Nikada niko u njega nije uperio neko oružje - čak ni omamljivač - i učinak je bio takav da je želeo da se pomokri niz nogavicu. Usredsredio se na nastojanje da to ne učini. To je ostavljalo malo prostora da bi se posvetio bilo čemu drugom.
<BR>&nbsp;&nbsp;&nbsp;&nbsp;&nbsp;Jedna od žena-vojnika priđe i izvuče mu pištolj iz čizme. Libler je zurio u njega kao da ga nikada ranije nije video.
<BR>&nbsp;&nbsp;&nbsp;&nbsp;&nbsp;"Hag", reče otac kapetan De Soja. "Žao mi je zbog ovoga. Glasali smo i zaključili da nema vremena da pokušamo da te ubedimo da nam se priključiš. Moraćeš da budeš odstranjen na izvesno vreme."
<BR>&nbsp;&nbsp;&nbsp;&nbsp;&nbsp;Prizivajući sve one dijaloge koje je ikada čuo u holodramama, Libler zabrblja: "Ovo vam neće proći. Gavrilo će vas uništiti. Svi ćete biti mučeni i obešeni. Iščupaće vam kruciforme iz..."
<BR>&nbsp;&nbsp;&nbsp;&nbsp;&nbsp;Omamljivač u ruci džinovskog narednika zazuja. Hag Libler bi pao licem na palubu da ga žena-vojnik nije uhvatila i pažljivo spustila na podne pločice.
<BR>&nbsp;&nbsp;&nbsp;&nbsp;&nbsp;Otac kapetan De Soja zauze svoje mesto na komandnoj stolici. "Udaljite se od ovog kursa", reče on poručniku Majeru za krmom. "Odredite naše koordinate za translaciju. Puno ubrzanje za slučaj opasnosti. Puna borbena spremnost." Sveštenik kapetan pogleda odozgo Liblera. "Smestite ga u komoru za vaskrsavanje i podesite je na 'čuvanje'."
<BR>&nbsp;&nbsp;&nbsp;&nbsp;&nbsp;Vojnici izneše usnulog čoveka.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;I pre nego što je otac kapetan De Soja naredio da se unutrašnje polje sila broda podesi na nultu gravitaciju za borbeni položaj, sveštenik-kapetan imao je onaj kratak, ali ushićujući osećaj koji čovek ima u trenutku posle skoka sa litice, pre nego što gravitacija ponovo uspostavi svoje apsolutne imperative. U stvari, njihov brod sada je stenjao pod više od šest stotina gravitacija fuzionog ubrzanja, gotovo 180 odsto u odnosu na normalno visoko ubrzanje. Svaki poremećaj u zaštitnom polju ubio bi ih za manje od trenutka. Ali tačka translacije sada je bila udaljena manje od četrdeset minuta.
<BR>&nbsp;&nbsp;&nbsp;&nbsp;&nbsp;De Soja nije bio siguran da je ono što čini ispravno. Pomisao na to da izdaje svoju Crkvu i Flotu Paksa bila je za njega nešto najstrašnije na svetu. Ali znao je da ukoliko zaista ima besmrtnu dušu, onda stvarno nema izbora.
<BR>&nbsp;&nbsp;&nbsp;&nbsp;&nbsp;Zapravo, ono što je nagnalo oca kapetana De Soju da pomisli da je u pitanju možda neko čudo - ili, u najmanju ruku, da je došlo do vrlo neverovatnog srećnog događaja - bila je činjenica da se još sedmoro saglasilo da krene sa njim u ovu pobunu osuđenu na propast. Osmoro, uključujući i njega, u posadi od dvadeset osmoro. Ostalih dvadeset prespavaće svoje nervno omamljivanje u komorama za vaskrsavanje. De Soja je znao da njih osmoro mogu da upravljaju Rafaelovim sistemima i zadacima u gotovo svim okolnostima: bio je srećan - ili blagosloven - zbog toga što je nekoliko suštinski važnih inženjera leta pristalo da mu se pridruži. U početku, mislio je da će to biti Gregorijus, njegova dva mlada vojnika i on sam.
<BR>&nbsp;&nbsp;&nbsp;&nbsp;&nbsp;Prvi nagoveštaj pobune došao je od tri vojnika švajcarske garde posle njihovog 'čišćenja' drugog asteroida-porodilišta u sistemu Lucifer. Uprkos zakletvi Paksu, Crkvi i švajcarskoj gardi, pokolj beba njima je ipak previše izgledao kao ubistvo. Strelci Dona Fu i Enos Delrino najpre su se obratili svom naredniku, a onda sa Gregorijusom došli u ispovedaonicu oca kapetana De Soje sa planom da dezertiraju. Prvobitno, zatražili su oproštaj greha ako odluče da umaknu sa broda u sistemu Proteranih. De Soja ih je zamolio da razmisle o alternativnom planu.
<BR>&nbsp;&nbsp;&nbsp;&nbsp;&nbsp;Inženjer pogonskih sistema, poručnik Majer, došao je na ispovedanje sa istim brigama. Sveobuhvatni pokolj divnih anđela od polja sila - koji je posmatrao u taktičkom svemiru - izazvao je mučninu kod mladića i nagnao ga da poželi da se vrati religijama svojih predaka, judaizmu i islamu. Umesto toga, otišao je u ispovedaonicu da prizna svoje duhovno slabljenje. Otac kapetan De Soja zapanjio je Majera rekavši mu da njegove brige nisu u sukobu sa pravim hrišćanstvom.
<BR>&nbsp;&nbsp;&nbsp;&nbsp;&nbsp;U danima koji su usledili, oficir za životne sisteme zapovednik Bec Argajl i oficir za energetske sisteme poručnik Pol Deniš sledili su sopstvenu savest kada su otišli u ispovedaonicu. Deniš je bio među onima koje je bilo najteže ubediti, ali dugi razgovori šapatom sa poručnikom Majerom, koji je sa njim delio kabinu, uverili su ga da treba da se pridruži.
<BR>&nbsp;&nbsp;&nbsp;&nbsp;&nbsp;Zapovednik WHIZZO Karel Šan poslednji im se pridružio; oficir za sisteme naoružanja više nije mogao da odobrava napade zrakom smrti. Nije spavao tri nedelje.
<BR>&nbsp;&nbsp;&nbsp;&nbsp;&nbsp;De Soja je shvatio tokom njihovog poslednjeg dana u sistemu Lucifer da niko od ostalih oficira ne namerava da dezertira. Oni su svoj posao smatrali neukusnim, ali neophodnim. Kada bi došlo do gužve, shvatio je, većina inženjera leta i preostala tri vojnika švajcarske garde svrstali bi se uz XO-a, Haga Liblera. Otac kapetan De Soja i narednik Gregorijus odlučili su da im ne pruže priliku za to.
<BR>&nbsp;&nbsp;&nbsp;&nbsp;&nbsp;"Gavrilo nam se obraća, oče kapetane", reče poručnik Deniš. ESSO je bio uključen u komtakt kao i u svoju konzolu energetskih sistema.
<BR>&nbsp;&nbsp;&nbsp;&nbsp;&nbsp;De Soja klimnu glavom. "Neka se svi postaraju da im ležajevi za vaskrsavanje budu aktivni." Bilo je to suvišno naređenje, znao je. Svaki član posade stupao je na borbeni položaj ili u C-plus translaciju u svom ležaju za ubrzavanje, a svaki od njih bio je opremljen kao automatska komora za vaskrsavanje.
<BR>&nbsp;&nbsp;&nbsp;&nbsp;&nbsp;Pre nego što se priključio na taktičku simulaciju, De Soja je proverio njihovu krivulju na displeju središnje jame. Udaljavali su se od Gavrila, iako se drugi arhanđeo podvrgnuo ubrzanju od tri stotine gravitacija kako bi izmenio kurs i išao uporedo sa Rafaelom. S druge strane sunčevog sistema Lucifer, pet bakljobrodova Proteranih još je puzalo prema sopstvenim tačkama translacije. De Soja im je poželeo sreću, znajući sve vreme da je jedini razlog za to što brodovi još postoje trenutno skretanje pažnje koje je Rafaelov zbunjujući kurs izazvao kod Gavrila. On se uključi u komandnu taktičku simulaciju.
<BR>&nbsp;&nbsp;&nbsp;&nbsp;&nbsp;Istog trena, postao je džin koji stoji u svemiru. Šest svetova i bezbroj satelita, kao i zapaljene, bukteće orbitalne šume Lucifera, širili su se oko njega u visini struka. Daleko iza plamtećeg sunca, šest tačkica Proteranih balansiralo je na majušnim fuzionim repovima. Gavrilov rep bio je mnogo duži; Rafaelov najduži od svih, i njegov sjaj konkurisao je sjaju središnje zvezde. Majka kapetan Stoun stajala je i čekala nekoliko džinovskih koraka od De Soje.
<BR>&nbsp;&nbsp;&nbsp;&nbsp;&nbsp;"Federiko", reče ona, "za ime Hristovo, šta to radiš?"
<BR>&nbsp;&nbsp;&nbsp;&nbsp;&nbsp;De Soja je pomislio da ne odgovori na Gavrilov poziv. Da je to moglo da mu pruži još nekoliko minuta, oćutao bi. Ali poznavao je Stounovu. Ona ne bi oklevala. Na zasebnom taktičkom kanalu, bacio je pogled na projektovanu translaciju. Trideset šest minuta do tačke premeštanja.
<BR>&nbsp;&nbsp;&nbsp;&nbsp;&nbsp;Kapetane! Detektovano lansiranje četiri projektila! Prebacuju se... sad! To je bio zapovednik WHIZZO Šan na bezbednoj provodnoj liniji.
<BR>&nbsp;&nbsp;&nbsp;&nbsp;&nbsp;Otac kapetan De Soja postara se da vidno ne poskoči niti reaguje pred majkom kapetanom Stoun u taktičkoj simulaciji. Preko sopstvene koštane linije subvokalizovao je: U redu je, Karel. Vidim ih na taku. Prebacili su se prema brodovima proteranih. Stounovoj reče preko taktičke veze: "Lansirala si na Proterane."
<BR>&nbsp;&nbsp;&nbsp;&nbsp;&nbsp;Lice Stounove bilo je napeto čak i pri svetlu simulacije. "Naravno. Zašto ti nisi, Federiko?"
<BR>&nbsp;&nbsp;&nbsp;&nbsp;&nbsp;Umesto da odgovori, De Soja kroči bliže središnjem suncu i vide kako projektili izranjaju iz Hokingovog pogona neposredno ispred šest bakljobrodova Proteranih. Detonirali su za samo nekoliko sekundi: dva fuziona, uz dve šire eksplozije plazme. Svi Proterani imali su zaštitna polja sila podešena na maksimum - narandžasti sjaj u taktičkoj simulaciji - ali bliske eksplozije savladale su ih sve. Slike su od narandžastih postale crvene, pa bele, a onda su tri broda jednostavno prestala da postoje kao materijalni objekti. Dva su se pretvorila u razbacane fragmente koji su se tumbali prema sada beskrajno udaljenim tačkama translacije. Jedan bakljobrod ostao je nedirnut, ali izgubio je zaštitno polje, a fuzioni rep mu je nestao. Ako je iko na njemu preživeo učinak eksplozije, sada je bio mrtav posle naleta zračenja koje je šibalo kroz brod lišen zaštite.
<BR>&nbsp;&nbsp;&nbsp;&nbsp;&nbsp;"Šta radiš, Federiko?" ponovi majka kapetan Stoun.
<BR>&nbsp;&nbsp;&nbsp;&nbsp;&nbsp;De Soja je znao da je rođeno ime Stounove Halen. Odlučio je da ovaj deo razgovora ne učini ličnim. "Izvršavam naređenja, majko kapetane."
<BR>&nbsp;&nbsp;&nbsp;&nbsp;&nbsp;Čak i u taktičkoj simulaciji, izraz Stounove bio je sumnjičav. "O čemu to govorite, oče kapetane De Soja?" Oboje su znali da se ovaj razgovor snima. Ko god bude preživeo sledećih nekoliko minuta, imaće zapis o tome.
<BR>&nbsp;&nbsp;&nbsp;&nbsp;&nbsp;De Sojin glas bio je smiren. "Komandni brod admirala Aldikakti javio nam je uskim snopom izmenu naređenja deset minuta pre nego što se prebacio. Izvršavamo ta naređenja."
<BR>&nbsp;&nbsp;&nbsp;&nbsp;&nbsp;Izraz Stounove bio je ravnodušan, ali De Soja je znao da ona subvokalizuje svom izvršnom oficiru da potvrdi je li bilo transmisije uskog snopa između Urijela i Rafaela u to vreme. Bilo je. Ali sadržina je bila trivijalna: ažuriranje koordinata za sastanak u sistemu Tau Ceti.
<BR>&nbsp;&nbsp;&nbsp;&nbsp;&nbsp;"Kakva su to naređenja, oče kapetane De Soja?"
<BR>&nbsp;&nbsp;&nbsp;&nbsp;&nbsp;"Poverljiva, majko kapetane Stoun. Ne tiču se Gavrila." Preko unutrašnjeg kola, on reče oficiru za sisteme naoružanja Šanu, Odredite koordinate za zrak smrti i dajte mi aktivator kao što smo se dogovorili. Sekund kasnije, on u taktičkoj simulaciji oseti težinu energetskog oružja u desnoj ruci. Pištolj je za Stounovu bio nevidljiv, ali za De Soju savršeno opipljiv. On pokuša da izvede da mu šaka na dršci oružja izgleda opušteno dok mu se prst svijao oko nevidljivog okidača. De Soja je po nehajnom načinu na koji je ruka majke kapetana Stoun visila odmaknuta od tela video da i ona drži virtuelno oružje. Stajali su udaljeni tri metra jedno od drugog u prostoru taktičke simulacije. Između njih, Rafaelov dugi fuzioni rep i Gavrilov kraći stub plamena uspinjali su se prema njihovim prsima iz ravni ekliptike.
<BR>&nbsp;&nbsp;&nbsp;&nbsp;&nbsp;"Oče kapetane De Soja, vaša nova tačka translacije neće vas odvesti u sistem Tau Ceti kao što je bilo naređeno."
<BR>&nbsp;&nbsp;&nbsp;&nbsp;&nbsp;"Ta naređenja su opozvana, majko kapetane." De Soja je posmatrao oči svog nekadašnjeg prvog oficira. Halen je oduvek dobro skrivala osećanja i namere. Izgubio je od nje na pokeru više puta na njihovom starom bakljobrodu, Baltazaru.
<BR>&nbsp;&nbsp;&nbsp;&nbsp;&nbsp;"Koje je vaše novo odredište, oče kapetane?"
<BR>&nbsp;&nbsp;&nbsp;&nbsp;&nbsp;Trideset tri minuta do tačke premeštanja.
<BR>&nbsp;&nbsp;&nbsp;&nbsp;&nbsp;"Tajna, majko kapetane. Mogu ovo da vam kažem - Rafael će se ponovo pridružiti udarnoj jedinici u sistemu Tau Ceti pošto naša misija bude završena."
<BR>&nbsp;&nbsp;&nbsp;&nbsp;&nbsp;Levom rukom, Stounova protrlja obraz. De Soja je posmatrao savijeni prst njene desne šake. Neće morati da podigne nevidljivi pištolj da bi aktivirala zrak smrti, ali ljudi su nagonski uperivali vatreno oružje u protivnika.
<BR>&nbsp;&nbsp;&nbsp;&nbsp;&nbsp;De Soja je mrzeo zrake smrti i znao je da ih mrzi i Stounova. To je bilo kukavičko oružje: zabranjeno od Flote Paksa i Crkve sve do ovog kaznenog pohoda. Za razliku od starih štapova smrti iz doba Hegemonije koji su uistinu odašiljali srpasti zrak nervnog razaranja, kod međubrodskih zraka smrti nije bilo nikakve koherentne projekcije. U suštini, moćni akumulatori Gideonovog pogona istezali su C-plus distorziju prostorvremena unutar konačnog konusa. Rezultat je bio suptilno izopačenje matrice stvarnog vremena - slično neuspešnoj translaciji u svemir starog Hokingovog pogona - ali više nego dovoljno da se uništi delikatni ples energije ljudskog mozga.
<BR>&nbsp;&nbsp;&nbsp;&nbsp;&nbsp;Ali koliko god Stounova delila mržnju oficira Flote Paksa prema zracima smrti, sada je njihova upotreba imala smisla. Rafael je predstavljao zapanjujući ulog fondova Paksa: njen prvi cilj bio bi da spreči posadu da ga ne ukrade, bez oštećenja broda. Njen problem je, međutim, bio u tome što ubijanje posade zracima smrti verovatno ne bi sprečilo Rafaelovu translaciju, već prema tome koliki je deo ubrzanja posada prethodno programirala. Bila je tradicija da kapetan samu translaciju izvede ručno - ili da bar bude spreman da isključi brodski kompjuter prekidačem za slučaj krajnje nužde - ali Stounova nije mogla da bude sigurna da će De Soja poštovati tradiciju.
<BR>&nbsp;&nbsp;&nbsp;&nbsp;&nbsp;"Molim vas, dozvolite da razgovaram sa zapovednikom Liblerom", reče majka kapetan Stoun.
<BR>&nbsp;&nbsp;&nbsp;&nbsp;&nbsp;De Soja se osmehnu. "Moj izvršni oficir izvršava svoje dužnosti." On pomisli: Dakle, Hag je bio uhoda. To je potvrda koja nam je trebala.
<BR>&nbsp;&nbsp;&nbsp;&nbsp;&nbsp;Gavrilo sada nije mogao da ih stigne, čak ni uz sopstveno ubrzanje od šest stotina gravitacija. Rafael će ispuniti uslove translacije pre nego što drugi brod stigne na domet vučnog zraka. Ne, da bi ih zaustavila, Stounova bi morala da pobije posadu, a onda da onesposobi brod upotrebivši poslednje ostatke arsenala da bi poništila Rafaelova spoljna zaštitna polja. Ako je grešila - ako je De Soja zaista postupao po naređenjima dobijenim u poslednji tren - gotovo sigurno će biti izvedena pred vojni sud i izbačena iz Flote Paksa. Ako ne bude učinila ništa, a De Soja ukrade jedan od Paksovih arhanđela, Stounova će biti izvedena pred vojni sud, izbačena, ekskomunicirana i gotovo izvesno pogubljena.
<BR>&nbsp;&nbsp;&nbsp;&nbsp;&nbsp;"Federiko", reče ona tiho, "molim te da smanjiš potisak tako da možemo da uskladimo brzine. I dalje možeš da izvršiš naređenja i da ubrzaš do svojih tajnih koordinata. Tražim samo da se ukrcam na Rafaela i uverim se da je sve u redu pre vaše translacije."
<BR>&nbsp;&nbsp;&nbsp;&nbsp;&nbsp;De Soja je oklevao. Nije mogao da se prikrije naređenjima za strmoglavi odlazak pod šest stotina gravitacija, jer gde god da Rafael završi, uslediće dva dana sporog vaskrsavanja posade pre nego što misija bude mogla da se nastavi. Posmatrao je oči Stounove dok je istovremeno proveravao majušnu sliku Gavrila na stubu bele vatre pod tri stotine gravitacija. Mogla bi da pokuša da mu preoptereti polja salvom iz preostalog naoružanja. De Soja nije želeo da joj uzvrati projektilima ili laserskim zracima: bilo je neprihvatljivo da Gavrilo bude pretvoren u paru. Sada je bio izdajnik Crkve i države, ali nije imao nameru da postane ubica, izazivajući pravu smrt.
<BR>&nbsp;&nbsp;&nbsp;&nbsp;&nbsp;Dakle, moraće da upotrebi zrake smrti.
<BR>&nbsp;&nbsp;&nbsp;&nbsp;&nbsp;"U redu, Halen", reče on nehajno. "Reći ću Hagu da uspori na 200 g dovoljno dugo dok se ne poravnamo." On okrenu glavu kao da se usredsređuje na izdavanje naređenja preko unutrašnjeg kola.
<BR>&nbsp;&nbsp;&nbsp;&nbsp;&nbsp;Ruka mora da mu se trznula. Isto je bilo i sa rukom Stounove, dok se nevidljivi pištolj malo podizao, a njen prst pritiskivao okidač.
<BR>&nbsp;&nbsp;&nbsp;&nbsp;&nbsp;U deliću sekunde pre udara nervnog razaranja, otac kapetan De Soja vide kako osam iskri kreće od Gavrila u taktičkoj simulaciji: Stounova nije htela da rizikuje - radije će pretvoriti Rafaela u paru nego što će ga pustiti da umakne.
<BR>&nbsp;&nbsp;&nbsp;&nbsp;&nbsp;Virtuelna slika majke kapetana polete unazad i ispari kada se zrak smrti zario u njen brod, presekavši sve komunikacione veze, uz trenutnu smrt svih članova posade.
<BR>&nbsp;&nbsp;&nbsp;&nbsp;&nbsp;Posle manje od sekunde, otac kapetan De Soja oseti da je istrgnut iz simuliranog svemira dok su se neuroni u njegovom mozgu bukvalno pržili. Krv mu prsnu iz očiju, usta i ušiju, ali sveštenik-kapetan već je bio mrtav, kao i svaki drugi svesni entitet na Rafaelu - narednik Gregorijus i njegova dva vojnika na palubi C, GOPRO Majer, VIRO Argajl, ESSO Deniš i WHIZZO Šan na letačkoj palubi.
<BR>&nbsp;&nbsp;&nbsp;&nbsp;&nbsp;Šesnaest sekundi kasnije, osam projektila sa Hokingovim pogonom blesnuše u stvarni svemir i detoniraše sa svih strana oko nemog Rafaela.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Gajgs je posmatrao u stvarnom vremenu kako se Rol Endimion pozdravlja sa porodicom u crvenim odorama i vesla u kajaku prema luku dalekobacača. Svet je bio u dvostrukom lunarnom pomračenju. Vatromet je eksplodirao iznad kanala-reke, a neobično zapevanje dopiralo je iz hiljada grla pozadi, u linearnom gradu. Gajgs ustade i spremi se da pređe preko vode kako bi izvukao čoveka iz kajaka. Dogovoreno je da, ukoliko Rol Endimion bude sam, treba da ostane u životu kako bi bio ispitan u zvezdanom brodu koji je čekao gore - cilj ove misije bilo je otkrivanje boravišta devojčice Anee - ali niko nije ništa rekao o tome da se čoveku malo ne oteža borba ili bekstvo. I dalje fazno premešten, Gajgs je nameravao da obogalji Endimiona i preseče mu tetive u nadlakticama. To bi mogao da učini trenutno, hirurški, tako da ljudsko biće ne dođe u opasnost da iskrvari pre nego što bude uskladištena u brodskom automatskom lekaru, a zatim ispitano.
<BR>&nbsp;&nbsp;&nbsp;&nbsp;&nbsp;Gajgs je začas pretrčao šest klika do luka dalekobacača, zagledajući pešake i neobična kola na pogon vetra dok je prolazio kraj zamrznutih obličja i prilika. Kada se našao kraj luka i sakrio u vrbaku na visokoj obali kanala, prebacio se natrag u sporo vreme. Njegov posao bio je da čuva zadnja vrata. Nemes će mu javiti kada pronađe nedostajućeg svemirskog putnika.
<BR>&nbsp;&nbsp;&nbsp;&nbsp;&nbsp;Tokom dvadeset minuta čekanja, Gajgs je komunicirao sa Scilom i Brajareusom preko interne zajedničke frekvencije, ali nije čuo ništa od Nemes. To je bilo iznenađujuće. Svi su pretpostavljali da će pronaći nestalog muškarca u prvih nekoliko sekundi stvarnog vremena posle njenog premeštanja. Gajgs nije bio zabrinut - zapravo, nije bio ni sposoban za brigu u pravom smislu reči - ali pretpostavljao je da je Nemes tragala u sve širim lukovima, koristeći stvarno vreme tako što se često prebacivala u njega, a zatim vraćala natrag. Pretpostavio je da su njegovi upiti na zajedničkoj frekvenciji bili u vreme dok je ona bila prebačena. Uz to je znao da je Nemes, iako je bila klonirani blizanac, prva napravljena. Nije imala takvu naviku da koristi zajedničku frekvenciju kao Scila, Brajareus i on. Uistinu, Gajgs ne bi mario čak ni da su njihova naređenja bila da jednostavno izvuku Nemes iz stene na Božjem Gaju i likvidiraju je na licu mesta.
<BR>&nbsp;&nbsp;&nbsp;&nbsp;&nbsp;Reka je bila puna saobraćaja. Svaki put kada bi se neki brod približio luku dalekobacača sa istoka ili zapada, Gajgs se prebacivao u brzo vreme i hodao preko sunđeraste površine reke da bi ga pretražio i proverio ko su putnici. Neke je morao da svuče da bi se uverio da nije u pitanju prerušeni Endimion, android A. Betik, ili devojčica Anea. Da bi bio siguran, njušio ih je i uzimao iglom DNK za biopsiju ne bi li se uverio da su zaista u pitanju domoroci Vitus-Grej-Balianusa B. Svi su bili.
<BR>&nbsp;&nbsp;&nbsp;&nbsp;&nbsp;Posle svakog ispitivanja, vraćao se na obalu da nastavi stražu. Osamnaest minuta posle njegovog silaska sa broda, letač Paksa obleteo je luk dalekobacača i prošao kroz njega. Za Gajgsa bi bilo zamorno da se ukrca na njega u brzom vremenu, ali Scila je već bila tamo sa vojnicima Paksa, tako da je bio pošteđen tog napora.
<BR>&nbsp;&nbsp;&nbsp;&nbsp;&nbsp;Ovo je zamorno, rekla je ona na zajedničkoj frekvenciji.
<BR>&nbsp;&nbsp;&nbsp;&nbsp;&nbsp;Da, saglasio se Gajgs.
<BR>&nbsp;&nbsp;&nbsp;&nbsp;&nbsp;Gde je Nemes? Bio je to Brajareus, u gradu. Trapavi vojnici dobili su preko radija nalog za pretres i išli su od kuće do kuće.
<BR>&nbsp;&nbsp;&nbsp;&nbsp;&nbsp;Nije mi se javljala, reče Gajgs.
<BR>&nbsp;&nbsp;&nbsp;&nbsp;&nbsp;Za vreme pomračenja i pratećih ceremonijalnih besmislica, video je kako se zaustavljaju kola vetrocikla i kako iz njih izlazi Rol Endimion. Gajgs je bio siguran da je to Endimion. Ne samo što su se vizuelni podaci savršeno poklapali, već je nanjušio i lični miris koji im je Nemes učitala. Gajgs je mogao smesta da se fazno premesti, priđe zamrznutom prizoru i uzme iglom DNK za biopsiju, ali nije morao. To je bio njihov čovek.
<BR>&nbsp;&nbsp;&nbsp;&nbsp;&nbsp;Umesto da pošalje poruku preko zajedničke frekvencije ili signalizira Nemes, Gajgs je sačekao još minut. Iščekivanje je za njega bilo prijatno. Nije želeo da ga razvodni tako što bi ga podelio sa drugima. Osim toga, zaključio je, bolje bi bilo oteti Endimiona pošto se oprosti sa porodicom Helikoide Spektra koja je upravo mahala čoveku u kajaku.
<BR>&nbsp;&nbsp;&nbsp;&nbsp;&nbsp;Gajgs je posmatrao kako Rol Endimion vesla u besmislenom čamčiću do struje proširenog kanala-reke. Shvatio je da bi najbolje bilo da uzme i kajak zajedno sa Endimionom: ljudi Helikoide Spektra koji su posmatrali ionako su očekivali da on nestane, ukoliko su znali da pokušava da pobegne dalekobacačem. Njima bi se učinilo da su videli blesak i da je Endimion nestao sa vidika, upotrebivši dalekobacač. Zapravo, Gajgs bi još bio fazno premešten, ali sada bi nosio čoveka i kajak u proširenom polju faznog premeštanja. Kajak je takođe mogao da posluži za otkrivanje mesta na kome se krila devojčica Anea: izdajnički planetni mirisi, metod izrade.
<BR>&nbsp;&nbsp;&nbsp;&nbsp;&nbsp;Duž rečnih obala na severu, ljudi su klicali i pevali. Lunarno pomračenje bilo je potpuno. Vatromet je eksplodirao iznad reke i bacio barokne senke na zarđali luk dalekobacača. Endimion više nije obraćao pažnju na porodicu Helikoide Spektra koja mu je mahala i usredsredio se na to da ostane u najsnažnijoj struji dok je veslao prema dalekobacaču.
<BR>&nbsp;&nbsp;&nbsp;&nbsp;&nbsp;Gajgs ustade, lenjo se protegnu i pripremi za fazno premeštanje.
<BR>&nbsp;&nbsp;&nbsp;&nbsp;&nbsp;Najednom, kraj njega se pojavi stvorenje visoko najmanje tri metra, nadnevši se nad njim, udaljeno samo nekoliko centimetara.
<BR>&nbsp;&nbsp;&nbsp;&nbsp;&nbsp;Nemoguće, pomisli Gajgs. Osetio bih distorziju faznog premeštanja.
<BR>&nbsp;&nbsp;&nbsp;&nbsp;&nbsp;Rakete koje su eksplodirale na nebu sipale su krvavo crveno svetlo na hromirani lub. Metalni zubi i hromirani šiljci izobličavali su širenje cvetova žute, bele i crvene boje preko površina od žive. Gajgs na tren opazi sopstveni odraz, izobličen i zapanjen, a onda se fazno premesti.
<BR>&nbsp;&nbsp;&nbsp;&nbsp;&nbsp;Premeštanje je trajalo manje od jedne mikrosekunde. Nekako, jedna od četiri kandže stvorenja uspela je da prodre u polje pre nego što se ono u potpunosti obrazovalo. Prsti sa sečivima zariše se u sintetičko meso i mišiće, u potrazi za jednim od Gajgsovih srca.
<BR>&nbsp;&nbsp;&nbsp;&nbsp;&nbsp;Gajgs nije obratio pažnju na napad, već je uzvratio napadom, zamahnuvši posrebrenom, fazno premeštenom rukom kao da je vodoravna giljotina. Mogla je da proseče ugljeničnu leguru kao da je vlažni karton. Ali nije presekla visoko obličje ispred njega. Iskre i grmljavina eksplodiraše kada mu je ruka odskočila, obamrlih prstiju, sa smrvljenom metalnom žbicom i lakatnjačom.
<BR>&nbsp;&nbsp;&nbsp;&nbsp;&nbsp;Šaka sa kandžama u njemu iščupa užad utrobe, kilometre optičkih mikrovlakana. Gajgs shvati da je rasporen od pupka do grudne kosti. To nije bilo važno. Još je mogao da dejstvuje.
<BR>&nbsp;&nbsp;&nbsp;&nbsp;&nbsp;Gajgs stegnu desnu šaku u oštru tojagu i zabi je napred u sjajne crvene oči. Bio je to ubistveni udarac. Ali velike četvrtaste čeljusti otvoriše se, zatvoriše, brže od faznog premeštanja, i Gajgsova desna ruka najednom se završavala iznad ručnog zgloba.
<BR>&nbsp;&nbsp;&nbsp;&nbsp;&nbsp;Gajgs se baci na prikazu, pokušavajući da stopi polja ne bi li približio sopstvene zube dovoljno da mogu da kidaju. Dve ogromne šake ga zgrabiše, prsti sa sečivima zariše se kroz polje premeštanja i meso kako bi ga pridržali. Hromirana lobanja ispred njega suknu napred: igličasti šiljci probiše Gajgsovo desno oko i prođoše mu kroz desni frontalni režanj mozga.
<BR>&nbsp;&nbsp;&nbsp;&nbsp;&nbsp;Gajgs tada vrisnu - ne od bola, iako je osetio nešto slično tome prvi put u svom kratkom životu - već od čistog, neumoljivog gneva. Zubi mu zaškljocaše sa zveketom nalik na čelična sečiva dok je tražio grlo stvorenja, ali ono ga je i dalje držalo dalje od sebe trima ispruženim rukama.
<BR>&nbsp;&nbsp;&nbsp;&nbsp;&nbsp;Onda čudovište iščupa oba Gajgsova srca i baci ih daleko preko reke. Nanosekund kasnije, baci se napred, progrize Gajgsovo grlo i preseče mu kičmenu moždinu od ugljenične legure jednim jedinim škljocajem dugačkih zuba. Gajgsova glava bila je odrubljena od tela. On pokuša da pređe na telemetrijske kontrole tela koje se još borilo, zureći kroz krv i fluid preostalim okom, odašiljući na zajedničkoj frekvenciji, ali predajnik u njegovoj lobanji bio je probušen, a prijemnik u slezini iščupan.
<BR>&nbsp;&nbsp;&nbsp;&nbsp;&nbsp;Svet se okrenu oko njega - najpre korona sunca koje se pomaljalo oko drugog meseca, zatim nebeske rakete, pa bojama prošarana površina reke, zatim ponovo nebo, konačno tama. Sve nekoherentnije, Gajgs shvati da mu je glava bačena daleko u reku. Poslednja slika na mrežnjači pre nego što je uronio u tamu bila je slika njegovog sopstvenog obezglavljenog tela koje se beskorisno grčilo u zagrljaju uz lub stvorenja, gde je bilo nataknuto na šiljke i trnje. Onda, sa bleskom, Šrajk se fazno premesti čak i iz postojanja u brzom vremenu, a Gajgsova glava pljusnu u vodu i potonu pod tamne talase.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Radamant Nemes stigla je pet minuta kasnije. Prebacila se u sporo vreme. Rečna obala bila je pusta izuzev obezglavljenog leša njenog blizanca. Kola vetrocikla i porodica u crvenim odorama nestali su. Nijedan čamac nije se mogao videti na ovom delu reke. Sunce je počelo da se pomalja iza drugog meseca.
<BR>&nbsp;&nbsp;&nbsp;&nbsp;&nbsp;Gajgs je ovde, odasla ona preko zajedničke frekvencije. Brajareus i Scila još su bili sa trupama u gradu. Usnuli vojnik Paksa pronađen je i oslobođen lisica. Niko od građana koji su ispitivani nije hteo da kaže kome je pripadala ta kuća. Scila je ubeđivala pukovnika Vinaru da digne ruke od toga.
<BR>&nbsp;&nbsp;&nbsp;&nbsp;&nbsp;Nemes je osećala neprijatnost dok je napuštala polje premeštanja. Sva njena rebra - od kostiju i permačelika - bila su ili naprsla ili savijena. Nekoliko njenih unutrašnjih organa bilo je zgnječeno. Leva ruka joj nije radila. Bila je u nesvesti gotovo dvadeset standardnih minuta. U nesvesti! Nije gubila svest niti na sekund za četiri godine koliko je ležala u stvrdnutom kamenu na Božjem Gaju. A sva ova oštećenja načinjena su kroz neprobojno polje premeštanja.
<BR>&nbsp;&nbsp;&nbsp;&nbsp;&nbsp;To nije bilo važno. Dopustiće svom telu da se popravi u danima neaktivnosti pošto napusti ovaj svet Srži iza leđa. Nemes kleknu kraj leša svog blizanca. Bio je rasporen, obezglavljen i iskidan - gotovo bez kostiju. Još se koprcao, a slomljeni prsti pokušavali su da dohvate odsutnog neprijatelja.
<BR>&nbsp;&nbsp;&nbsp;&nbsp;&nbsp;Nemes uzdrhta - ne zbog saučešća prema Gajgsu ili odvratnosti usled pričinjene štete, ona je profesionalno procenjivala Šrajkov obrazac napada i ako je bilo šta osećala, onda je to bilo divljenje - već zbog čiste osujećenosti usled propuštenog sukoba. Napad u tunelu bio je suviše brz da bi reagovala - bila je usred faznog premeštanja - a ranije je to smatrala nemogućim.
<BR>&nbsp;&nbsp;&nbsp;&nbsp;&nbsp;Pronaći ću ga, odasla i premesti se u brzo vreme. Vazduh se zgusnu kao mulj. Nemes krenu niz obalu, probi se kroz gusti otpor površine vode i pođe duž rečnog korita, pozivajući preko zajedničke frekvencije i pretražujući dubinskim radarom.
<BR>&nbsp;&nbsp;&nbsp;&nbsp;&nbsp;Pronašla je Gajgsovu glavu gotovo jedan klik nizvodno. Struja je tu bila jaka. Slatkovodni ljuskari već su pojeli usne i preostalo oko i cunjali su po očnim dupljama. Nemes ih je istresla i odnela glavu natrag na obalu kanala-reke.
<BR>&nbsp;&nbsp;&nbsp;&nbsp;&nbsp;Gajgsov predajnik za zajedničku frekvenciju bio je smrskan, a glasne žice su mu nestale. Nemes izbaci optičko vlakno i spoji se neposredno sa njegovim memorijskim centrom. Lobanja mu je s leve strane bila smrvljena i moždana materija i komadići želea za DNK-obradu ispadali su napolje.
<BR>&nbsp;&nbsp;&nbsp;&nbsp;&nbsp;Nije mu postavljala pitanja. Prebacila se u sporo vreme i učitala memoriju, odaslavši je preostalim blizancima onako kako ju je primila.
<BR>&nbsp;&nbsp;&nbsp;&nbsp;&nbsp;Šrajk, odasla Scila.
<BR>&nbsp;&nbsp;&nbsp;&nbsp;&nbsp;Dobro jutro, Kolumbo, odasla Brajareus.
<BR>&nbsp;&nbsp;&nbsp;&nbsp;&nbsp;Tišina, naredi Nemes. Završite sa tim idiotima. Ja ću ovde da počistim i sačekaću vas u padobrodu.
<BR>&nbsp;&nbsp;&nbsp;&nbsp;&nbsp;Gajgsova glava - slepa, iscurela - pokušavala je da govori, koristeći ostatke jezika da oblikuje šuškave i glotalne slogove. Nemes je prinese uhu.
<BR>&nbsp;&nbsp;&nbsp;&nbsp;&nbsp;"Ss-t- mm-le-mmm." Molim. "Ss-po-mzee." Pomozi. "Ssss-ttp-m-ih." Mi.
<BR>&nbsp;&nbsp;&nbsp;&nbsp;&nbsp;Nemes spusti glavu i pogleda telo na obali isprskanoj krvlju. Mnogi organi su nedostajali. Metri i metri mikrovlakna bili su prosuti po korenju i blatu, a neka je nosila struja. Siva creva i nervni želatin bili su iskidani i razasuti. Parčići kostiju videli su se na svetlu dok se sunce pomaljalo iz Dvaput Tame. Ni padobrod ni automatski lekar na starom arhanđelu nisu mogli da pomognu veštački rođenome. A Gajgsu bi trebali standardni meseci da se sam izleči.
<BR>&nbsp;&nbsp;&nbsp;&nbsp;&nbsp;Nemes spusti glavu i umota telo u njegova sopstvena mikrovlakna, pa ga oteža spolja i iznutra kamenjem. Uverivši se da na reci i dalje nema brodova, ona baci obezglavljeni leš daleko u struju. Videla je da je reka puna surovih i neprobirljivih strvoždera. Čak i tako, postojali su delovi njenog blizanca koji im neće biti ukusni.
<BR>&nbsp;&nbsp;&nbsp;&nbsp;&nbsp;Ona diže Gajgsovu glavu. Jezik je još palacao. Upotrebivši očne duplje kao rupe za palac i kažiprst, ona baci glavu daleko iznad reke lakim, niskim zamahom. Glava potonu, gotovo ne poremetivši površinu vode.
<BR>&nbsp;&nbsp;&nbsp;&nbsp;&nbsp;Nemes otrča do luka dalekobacača, iščupa skrivenu ploču za pristup iz zarđale i naizgled neprobojne unutrašnjosti, pa izbaci vlakno iz ručnog zgloba. Priključi se.
<BR>&nbsp;&nbsp;&nbsp;&nbsp;&nbsp;Ne razumem, javi se Brajareusova šifra na zajedničkoj frekvenciji. Nije se otvorio ni u šta.
<BR>&nbsp;&nbsp;&nbsp;&nbsp;&nbsp;Ne baš ni u šta, odasla Nemes, uvlačeći vlakno. Samo ni u šta u okviru stare Mreže. Gde Srž nije napravila dalekobacač.
<BR>&nbsp;&nbsp;&nbsp;&nbsp;&nbsp;Nemoguće, odasla Scila. Nema drugih dalekobacača osim onih koje je napravila Srž.
<BR>&nbsp;&nbsp;&nbsp;&nbsp;&nbsp;Nemes uzdahnu. Njeni blizanci bili su idioti. Zavežite i vratite se u padobrod, odasla ona. Moramo lično izvestiti o ovome. Savetnik Albedo želeće da se lično učita.
<BR>&nbsp;&nbsp;&nbsp;&nbsp;&nbsp;Nemes se fazno premesti i otrča natrag do padobroda kroz zgusnuti vazduh i sepiju sporo uskomešanog vremena.
</TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
