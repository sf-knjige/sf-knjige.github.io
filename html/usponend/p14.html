<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>12.
<P>&nbsp;&nbsp;&nbsp;&nbsp;&nbsp;Nisam zaboravio da postoji i dugme za paniku. Problem je jednostavan - kada zaista nastupi panika, čovek ne pomisli odmah na dugmad.
<BR>&nbsp;&nbsp;&nbsp;&nbsp;&nbsp;Kajak je padao u dubinu bez dna kroz vazduh remećen samo oblacima koji su se uzdizali desetinama hiljada metara iz dubina ljubičastih poput masnice do mlečne tavanice koja se sastojala od novih oblaka, hiljadama metara iznad mene. Ispustio sam veslo i odgledao kako se tumba u slobodnom padu. Kajak i ja padali smo brže od vesla zbog aerodinamike i krajnje brzine koju u tom trenutku nisam bio u stanju da izračunam. Velike ovalne suze vode iz reke koju sam ostavio za sobom padale su ispred i iza mene, razdvajajući se i obrazujući jajaste sfere koje sam viđao pri nultoj gravitaciji, ali onda bi ih razneo vetar. Bilo je to kao da padam u sopstvenoj lokalizovanoj kišnoj oluji. Flešetni pištolj koji sam uzeo usnulom vojniku u Dem Loinoj spavaćoj sobi bio je uklešten između spoljnjeg dela moje desne butine i zaobljene unutrašnje površine prekrivača otvora. Ruke su mi bile podignute kao da sam ptica koja se sprema da poleti. Pesnice su mi bile stisnute od užasa. Posle prvobitnog vriska, ustanovio sam da su mi vilice stisnute i da mi kutnjaci škripe. Pad se nastavljao i nastavljao.
<BR>&nbsp;&nbsp;&nbsp;&nbsp;&nbsp;Načas sam ugledao luk dalekobacača daleko iznad i iza sebe, mada 'luk' više nije bila odgovarajuća reč: ogromna sprava koja je lebdela bez oslonca bila je metalni prsten, torus, zarđala krofna. U kratkotrajnom trenutku video sam nebo Vitus-Grej-Balianusa B. kroz svetlucavi prsten, a onda je slika zgasnula i kroz sve manji obruč mogli su se videti samo oblaci. Bila je to jedina čvrsta stvar u čitavom nebeskom predelu oblaka, a ja sam već pao više od hiljadu metara ispod nje. U jednom vrtoglavom, uspaničenom trenutku fantazije, zamislio sam da bih, da sam ptica, mogao da odletim natrag do prstena dalekobacača, posadim se na njegov široki niži luk i sačekam...
<BR>&nbsp;&nbsp;&nbsp;&nbsp;&nbsp;Sačekam - šta? Zgrabio sam sa obe strane kajak dok se ovaj obrtao i premetao me gotovo naopako, ponirući pramcem prema ljubičastim dubinama bezbroj klika niže.
<BR>&nbsp;&nbsp;&nbsp;&nbsp;&nbsp;Tada se setih dugmeta za paniku. Ne pipaj to, šta god da uradiš, rekla je Anea kada smo porinuli kajak u Hanibalu. Mislim, ne diraj to sve dok apsolutno ne budeš morao.
<BR>&nbsp;&nbsp;&nbsp;&nbsp;&nbsp;Kajak se ponovo zavrteo oko dužne ose i umalo me nije istresao napolje. Zadnjica mi više nije dodirivala postavljeni jastuk na dnu korita. Lebdeo sam slobodno unutar pretrpanog korita, zajedno sa vodom, zatumbanim veslom i obrušenim kajakom u slobodnom padu. Zaključio sam da se ovo vreme kvalifikuje za ono 'apsolutno moranje'. Podigao sam plastični poklopac i pritisnuo palcem crveno dugme.
<BR>&nbsp;&nbsp;&nbsp;&nbsp;&nbsp;Ispred otvora, blizu pramca, i iza mene otvoriše se ploče. Sagnuh se kada užad i masa tkanine izleteše odatle. Kajak se ispravi, a onda ukoči tako naglo da umalo nisam izleteo iz njega. Grčevito ščepah stranice čamca od fiberstakla dok se ovaj divlje ljuljao. Bezoblična masa iznad moje glave kao da se obrazovala u nešto složenije od padobrana. Čak i usred navale adrenalina i panike zbog koje sam stezao zube, prepoznao sam tkaninu: memorijsko platno koje smo A. Betik i ja kupili na Indijanskoj pijaci blizu Zapadnog Taliesina. Piezoelektrični materijal za solarnu energiju bio je gotovo providan, ultralak, ultrajak i mogao je da upamti desetak prethodno podešenih konfiguracija; mislili smo da kupimo još toga kako bismo zamenili platno nad glavnim studiom za arhitekte, pošto je stara pokrivka utonula, istrulela i morala se redovno popravljati i menjati. Ali gospodin Rajt je insistirao na tome da zadržimo staro platno. Više je voleo svetlo boje maslaca. A. Betik je uzeo desetak metara memorijske tkanine i odneo ih u svoju radionicu, a ja više nisam pomišljao na to.
<BR>&nbsp;&nbsp;&nbsp;&nbsp;&nbsp;Sve do sada.
<BR>&nbsp;&nbsp;&nbsp;&nbsp;&nbsp;Pad je bio zaustavljen. Sada je kajak visio pod jedrom u obliku delte, o desetak dizača od najlona-10 koji su se uzdizali sa strategijski raspoređenih mesta duž gornjeg dela korita. Čamac i ja još smo se spuštali, ali sada u postepenom njihanju pre nego u strmoglavom obrušavanju. Digao sam pogled - memorijska tkanina bila je dovoljno providna da se vidi kroz nju - ali prsten dalekobacača bio je predaleko iza mene, skriven oblacima. Vetrovi i vazdušne struje nosili su me dalje od dalekobacača.
<BR>&nbsp;&nbsp;&nbsp;&nbsp;&nbsp;Pretpostavljam da je trebalo da budem zahvalan prijateljima, devojci i androidu, što su nekako ovo predvideli i odgovarajuće pripremili kajak, ali prvo što sam pomislio bilo je neodoljivo: Prokleti da ste! Ovo je bilo previše. Biti ispušten na svet oblaka i vazduha, bez tla, to je zaista previše. Ako je Anea znala da ću biti prebačen ovamo, zašto nije...
<BR>&nbsp;&nbsp;&nbsp;&nbsp;&nbsp;Bez tla? Nagnuh se preko ruba kajaka i pogledah dole. Možda je trebalo da se blago spustim na neku nevidljivu površinu.
<BR>&nbsp;&nbsp;&nbsp;&nbsp;&nbsp;Ne. Ispod mene su bili kilometri praznog vazduha, a ispod toga, niži slojevi bili su ljubičasti i crni, tama remećena samo žestokim palacanjem munja. Pritisak tamo dole mora da je strašan. Što me nagna da pomislim sledeće: ako je ovo bio neki jupiterijanski svet - Vrtlog, Jupiter ili neki drugi - kako to da udišem kiseonik? Koliko sam znao, svi gasni džinovi na koje je čovečanstvo nailazilo bili su sazdani od neprijateljskih gasova - metana, amonijaka, helijuma, ugljen-monoksida, fosfina, vodoničnog cijanida, drugih gadnih stvari, sa vodom u tragovima. Nikada nisam čuo za nekog gasnog džina sa kombinacijom kiseonika i azota koja se mogla udisati, ali ja sam disao. Vazduh je ovde bio ređi nego na drugim svetovima kojima sam proputovao i malo je zaudarao na amonijak, ali neosporno se mogao udisati. Onda ovo mora da nije gasni džin. Gde sam ja to, do đavola?
<BR>&nbsp;&nbsp;&nbsp;&nbsp;&nbsp;Podigao sam ručni zglob i obratio se komlogu: "Gde sam ja to, do đavola?"
<BR>&nbsp;&nbsp;&nbsp;&nbsp;&nbsp;Nastade pauza i na trenutak pomislih da se ta stvarčica pokvarila na Vitus-Grej-Balianusu B. Ona onda progovori oholim glasom broda: "Nepoznato, Č. Endimione. Imam neke podatke, ali nisu potpuni."
<BR>&nbsp;&nbsp;&nbsp;&nbsp;&nbsp;"Kaži mi."
<BR>&nbsp;&nbsp;&nbsp;&nbsp;&nbsp;Usledi brzometno navođenje temperatura po Kelvinu, atmosferskog pritiska u milibarima, procenjene srednje gustine u gramima po kubnom centimetru, verovatna brzina za oslobađanje od gravitacionog polja u kilometrima u sekundi i izmereno magnetno polje u gausima, praćeno dugim spiskom atmosferskih gasova i odnosom elemenata.
<BR>&nbsp;&nbsp;&nbsp;&nbsp;&nbsp;"Brzina za oslobađanje od gravitacionog polja od pedeset četiri zarez dva klika u sekundi", rekoh ja. "To je već teritorija gasnih džinova, zar ne?"
<BR>&nbsp;&nbsp;&nbsp;&nbsp;&nbsp;"Sasvim sigurno", reče glas broda. "Jupiterijanska osnova je pedeset devet zarez pet kilometara u sekundi."
<BR>&nbsp;&nbsp;&nbsp;&nbsp;&nbsp;"Ali atmosfera nije kao kod gasnih džinova?" Video sam napred obrazovanje stratokumulusa, poput nekog prirodnjačkog holoa puštenog ubrzano. Visoki oblak mora da je dosezao deset klika iznad mene, dok mu je osnova nestajala dole, u ljubičastim dubinama. Munje su mu svetlucale u podnožju. Sunčeva svetlost na njegovoj daljoj strani izgledala je bogato i nisko: večernja svetlost.
<BR>&nbsp;&nbsp;&nbsp;&nbsp;&nbsp;"Atmosfera ne odgovara ničemu što se nalazi u mojim podacima", reče komlog. "Ugljen-monoksid, etan, acetilen i drugi ugljovodonici koji krše Solmevljeve vrednosti ravnoteže mogu se lako objasniti molekularnom kinetičkom energijom u stilu Jupitera i sunčevim zračenjem koje razlaže metan, a prisustvo ugljen-monoksida standardni je ishod mešanja metanske i vodene pare u dubokim slojevima gde temperature prelaze hiljadu dvesta stepeni po Kelvinu, ali nivoi kiseonika i azota..."
<BR>&nbsp;&nbsp;&nbsp;&nbsp;&nbsp;"Da", podstaknuh ga.
<BR>&nbsp;&nbsp;&nbsp;&nbsp;&nbsp;"Ukazuju na život", reče komlog.
<BR>&nbsp;&nbsp;&nbsp;&nbsp;&nbsp;Obrnuh se potpuno oko sebe, zagledajući oblake i nebo kao da se nešto šunja za mnom. "Život na površini?" upitah.
<BR>&nbsp;&nbsp;&nbsp;&nbsp;&nbsp;"Sumnjam", reče ravni glas. "Ako ovaj svet prati norme Jupitera i Vrtloga, pritisak na takozvanoj površini bio bi ispod sedamdeset miliona atmosfera Stare Zemlje sa temperaturom od nekih dvadeset pet hiljada stepeni Kelvina."
<BR>&nbsp;&nbsp;&nbsp;&nbsp;&nbsp;"Koliko smo visoko?" upitah ja.
<BR>&nbsp;&nbsp;&nbsp;&nbsp;&nbsp;"Neizvesno", reče instrument, "ali sa trenutnim atmosferskim pritiskom od nula zarez šest po standardu Stare Zemlje, na standardnom jupiterijanskom svetu procenjujem da bismo bili iznad troposfere i tropopauze - zapravo, u nižim slojevima stratosfere."
<BR>&nbsp;&nbsp;&nbsp;&nbsp;&nbsp;"Zar tako visoko ne bi bilo hladnije? To je gotovo spoljnji svemir."
<BR>&nbsp;&nbsp;&nbsp;&nbsp;&nbsp;"Ne na gasnom džinu", reče komlog svojim neumoljivim pofesorskim glasom. "Efekt zimske bašte stvara sloj termalne inverzije, grejući slojeve stratosfere gotovo do temperatura optimalnih za ljude. Mada razlika od nekoliko hiljada metara može da pokaže izraziti porast ili pad temperature."
<BR>&nbsp;&nbsp;&nbsp;&nbsp;&nbsp;"Nekoliko hiljada metara", rekoh ja tiho. "Koliko je vazduha iznad i ispod nas?"
<BR>&nbsp;&nbsp;&nbsp;&nbsp;&nbsp;"Nepoznato", reče komlog ponovo, "ali ekstrapolacija bi nagovestila da bi polutarni poluprečnik od središta ovog sveta do njegove gornje atmosfere bio otprilike sedamdeset hiljada kilometara sa ovim slojem kiseonika-azota-ugljen-dioksida koji se proteže od tri do osam hiljada kilometara, na otprilike dve trećine udaljenosti od hipotetičnog središta planete."
<BR>&nbsp;&nbsp;&nbsp;&nbsp;&nbsp;"Sloj od tri do osam hiljada klika", ponovih glupavo. "Nekih pedeset hiljada klika iznad površine..."
<BR>&nbsp;&nbsp;&nbsp;&nbsp;&nbsp;"Približno", reče komlog, "mada treba imati u vidu da se pod pritiscima blizu jezgra molekularni vodonik pretvara u metal..."
<BR>&nbsp;&nbsp;&nbsp;&nbsp;&nbsp;"Aha", rekoh ja. "Dosta je za sada." Osećao sam da ću se ispovraćati preko ivice kajaka.
<BR>&nbsp;&nbsp;&nbsp;&nbsp;&nbsp;"Trebalo bi da ukažem na jednu anomaliju: zanimljiva boja obližnjeg stratokumulusa ukazuje na prisustvo amonijak-monosulfida ili polisulfida, mada na apotroposferskim visinama može da se pretpostavi samo prisustvo oblaka cirusa od amonijaka sa pravim vodenim oblacima koji se formiraju tek kada dubina dosegne nekih deset standardnih atmosfera zbog..."
<BR>&nbsp;&nbsp;&nbsp;&nbsp;&nbsp;"Dosta", rekoh.
<BR>&nbsp;&nbsp;&nbsp;&nbsp;&nbsp;"Ističem ovo samo zbog zanimljivog atmosferskog paradoksa koji obuhvata..."
<BR>&nbsp;&nbsp;&nbsp;&nbsp;&nbsp;"Zaveži", rekoh ja.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Zahladnelo je kada je zašlo sunce. Sam zalazak sunca pamtiću dok sam živ.
<BR>&nbsp;&nbsp;&nbsp;&nbsp;&nbsp;Visoko, visoko iznad mene, delići nečega što je moglo biti plavo nebo smrkli su se u duboku hiperionsku boju lapisa, a zatim produbili dalje u tamnoljubičastu. Oblaci svuda oko mene postali su svetliji dok su nebo visoko iznad i duboko ispod njih tamneli. Kažem oblaci, ali taj generički pojam smešno je neodgovarajući da bi dočarao moć i grandioznost onoga što sam posmatrao. Ja sam odrastao u nomadskom pastirskom karavanu na pustopoljinama bez drveća između Hiperionovog Velikog Južnog Mora i visoravni Pinion: znam šta su oblaci.
<BR>&nbsp;&nbsp;&nbsp;&nbsp;&nbsp;Visoko iznad mene, paperjasti cirusi i namreškani startokumulusi hvatali su svetlost sutona u pastelnom haosu meke ružičaste boje, rumenog sjaja, ljubičastih preliva i zlatnog svetla u pozadini. Bilo je to kao da sam u nekom hramu sa visokom, rumenom tavanicom poduprtom hiljadama nepravilnih stubova i nosača. Stubovi i nosači bili su visoke planine kumulusa i kumulonimbusa, čija su podnožja u obliku nakovnja nestajala u sve tamnijim dubinama stotinama ili hiljadama kilometara ispod mog lebdećeg kajaka, sa zaobljenim vrhovima koji su se nadimali visoko prema oreolom obojenim cirostratusima stotinama ili hiljadama kilometara iznad mene. Svaki stub od oblaka hvatao je nisku, bogatu svetlost koja je prodirala kroz otvore u oblaku mnogo hiljada klika zapadno, a svetlost je palila oblake kao da im je površina od veoma zapaljivog materijala.
<BR>&nbsp;&nbsp;&nbsp;&nbsp;&nbsp;"Monosulfidi ili polisulfidi", rekao je komlog: pa, šta god je činilo te žućkastomrke kumuluse na difuznom dnevnom svetlu, sunce ih je potpalilo svetlošću crvenom kao rđa, blistavim grimiznim šarama, krvavim snopovima koji su se udaljavali od glavnih masa oblaka kao grimizni barjaci, rumenim vlaknima koja su se međusobno prožimala kroz tavanicu od cirusa poput mišićnih vlakana pod mesom živog tela, nadimajuće mase kumulusa tako belih da su me nagnali da trepćem kao od snežnog slepila, zlatne, prugaste ciroforme koje su kuljale iz proključalih tornjeva kumulonimbusa kao mase plave kose koja vijori uklonjena sa bledih, naviše okrenutih lica. Svetlost je postala dublja, bogatija, tako silovita da su mi suze pošle na oči, a onda je postala još blistavija. Veliki, gotovo vodoravni zraci Božjeg svetla goreli su među stubovima, obasjavali neke ovde, bacajući druge u senku tamo, u prolazu kroz ledene oblake i trake okomite kiše, da bi sipali stotine jednostavnih i hiljadu mnogostrukih duga. Onda su se senke digle iz dubina crnih kao masnica, zatamnevši sve veći broj uskomešanih kumulusa i nimbusa da bi se konačno popele u visoke ciruse i altokumuluse namreškane poput jezerceta, ali senke isprva nisu donosile sivilo ili tamu, već beskonačnu paletu tananih nijansi: blistavo zlato tamnelo je u bronzu, čisto belo prelazilo je u krem, a zatim tamnelo u sepiju i senke, grimiz drzak poput prolivene krvi lagano je tamneo u crvenilo rđe kao kod sasušene krvi, da bi potom izbledeo u jesenje žućkastomrko rumenilo. Korito mog kajaka izgubilo je sjaj, a jedro iznad mene prestalo je da hvata svetlost kada je ovaj okomiti terminador prošao pored i iznad mene. Lagano, te senke su se prikradale naviše - to mora da je trajalo najmanje trideset minuta, iako sam bio previše obuzet posmatranjem da bih pogledao na komlog - a kada su stigle do tavanice od cirusa, bilo je to kao da je neko prigušio sve svetiljke u hramu.
<BR>&nbsp;&nbsp;&nbsp;&nbsp;&nbsp;Bio je to jedan straobalan zalazak sunca.
<BR>&nbsp;&nbsp;&nbsp;&nbsp;&nbsp;Sećam se da sam tada trepnuo, smlavljen međusobnom igrom svetlosti i senki oblaka i neobično uznemirujućom kinetičkom neumornošću svih tih uskomešanih masa oblaka, spreman da odmorim oči dok se ne spusti potpuni mrak, i da priberem misli. A tada je počela igra munja i aurore.
<BR>&nbsp;&nbsp;&nbsp;&nbsp;&nbsp;Na Hiperionu nije postojala aurora borealis - ili, ako i jeste, ja je nikada nisam video. Ali video sam primer severnog svetla Stare Zemlje na poluostrvu koje je nekada bilo Skandinavska Republika dok sam obilazio tu planetu padobrodom: bilo je treperavo, izazivalo je jezu, nabiralo se i poigravalo severnim horizontom kao tanana odora neke utvarne balerine.
<BR>&nbsp;&nbsp;&nbsp;&nbsp;&nbsp;Aurora ovog sveta nije imala ni trunke takve suptilnosti. Trake svetlosti, postojana prugasta svetla - diskretna i razaznatljiva kao dirke okomitog klavira - počele su igru visoko na nebu u smeru koji sam ja smatrao jugom. Druge zavese zelene, zlatne, crvene i kobaltne boje zatreperele su naspram tamnog vazdušnog sveta ispod mene. One su se produžile, proširile, izrasle i istegle da bi se susrele i stopile sa drugim zavesama elektrona u skoku. Bilo je to kao da planeta iseca papirne lutke od treperave svetlosti. Za samo nekoliko minuta, svaki deo neba bio je živ i igrao je okomitim, zakošenim i gotovo vodoravnim trakama boje. Tornjevi oblaka ponovo su postali vidljivi, nadimanje i barjaci odražavali su pulsiranje hiljada tih hladnih svetala. Gotovo sam mogao da čujem šištanje i struganje solarnih čestica teranih duž zastrašujućih linija magnetne sile koja je okruživala taj svet.
<BR>&nbsp;&nbsp;&nbsp;&nbsp;&nbsp;I jesam mogao da ih čujem: treskanje, tutnjavu, cepanje, glasno pucanje, duge lance odsečnih zvukova. Okrenuo sam se u svom malom otvoru i nagnuo se preko korita da bih pogledao pravo dole. Počele su munje i gromovi.
<BR>&nbsp;&nbsp;&nbsp;&nbsp;&nbsp;Video sam kao dete dovoljno oluja sa grmljavinom na pustopoljinama. Na Staroj Zemlji, Anea, A. Betik i ja redovno smo uveče sedeli ispred njenog skloništa i posmatrali kako se velike električne oluje kreću preko planina na severu. Ništa me od toga nije pripremilo za ovo.
<BR>&nbsp;&nbsp;&nbsp;&nbsp;&nbsp;Dubine, kako sam ih nazvao, jedva da su bile nešto više od tamnog poda toliko duboko ispod mene da su bile samo smešan, uskomešan nagoveštaj strašnih pritisaka i još strašnije vreline. Ali sada su te dubine oživele svetlom, po njima su skakale oluje sa munjama pomerajući se od jednog vidljivog horizonta do drugih kao lančane eksplozije nuklearnih bombi. Mogao sam da zamislim čitave polulopte gradova uništenih u jednoj od tih gromoglasnih lančanih reakcija svetlosti. Zgrabio sam stranice kajaka i ubedio sebe da su oluje stotinama klika ispod mene.
<BR>&nbsp;&nbsp;&nbsp;&nbsp;&nbsp;Munje su se uspinjale kulama kumulonimbusa. Blesci unutrašnje bele svetlosti nadmetali su se treptajima obojenog svetla iz susednih aurora. Buka gromova bila je podzvučna, zatim zvučna, isprva tanano zastrašujuća, potom ne tanana, ali zato još strašnija. Kajak i njegovo jedro-padobran poskakivali su i ljuljali se u iznenadnim strujanjima naniže i termalnom podizanju brzom poput lifta. Zgrabio sam stranice ludačkom snagom i pomolio se Bogu da budem na bilo kom drugom svetu, samo ne na ovom.
<BR>&nbsp;&nbsp;&nbsp;&nbsp;&nbsp;Onda su munje počele da sevaju od jedne kule oblaka do druge.
<BR>&nbsp;&nbsp;&nbsp;&nbsp;&nbsp;Komlog i moj sopstveni razum procenili su razmere ovog mesta - atmosferu duboku desetine hiljada klika, horizont toliko dalek da sam mogao da ubacim mnoštvo Starih Zemalja ili Hiperiona između sebe i zalaska sunca - ali munje su me konačno uverile da je ovaj svet sazdan za džinove i bogove, ne za čovečanstvo.
<BR>&nbsp;&nbsp;&nbsp;&nbsp;&nbsp;Električna pražnjenja bila su šira od Misisipija i duža od Amazona. Video sam te reke, a mogao sam da vidim ove munje. Znao sam.
<BR>&nbsp;&nbsp;&nbsp;&nbsp;&nbsp;Zgurio sam se u svom malom otvoru, kao da bi mi to pomoglo ako neka od tih munja dokači moj mali leteći kajak. Malje na podlakticama stajale su mi uspravno i shvatio sam da su žmarci koji su mi puzali po vratu i skalpu upravo to - kosa na glavi koprcala mi se kao klupko zmija. Komlog je blescima signalizovao preopterećenje na ploči disključa. Verovatno je i vikao nešto, ali ne bih čuo ni laserski top da mi je opalio deset centimetara od uha u tom vrtlogu. Jedro se mreškalo i cimalo užad dok su nas zagrejani vazduh i implodirani vakuum treskali. U jednom trenutku, jašući na tragu munje koja me je zaslepila, kajak se zanjihao iznad horizontale na visini većoj od visine jedra. Bio sam siguran da će dizači spasti i da ćemo se kajak i ja obrušiti u pokrovu od jedra, padajući minutima - satima - sve dok pritisak i vrelina ne okončaju moje vrištanje.
<BR>&nbsp;&nbsp;&nbsp;&nbsp;&nbsp;Kajak se zaljuljao natrag, zatim ponovo gore, a onda je nastavio da se ljulja kao poludelo klatno - ali ispod jedra.
<BR>&nbsp;&nbsp;&nbsp;&nbsp;&nbsp;Pored oluje sa munjama ispod mene, pored lanca eksplozija koji se uzdizao u svakom tornju kumulusa, pored vrelih gromova koji su sada proželi tornjeve kao mreža aktiviranih neurona u pomahnitalom mozgu, mnoštvo kuglastih munja i lančanih gromova iznenada je počelo da izleće iz oblaka i lebdi u tamnim prostorima kroz koje je leteo moj kajak.
<BR>&nbsp;&nbsp;&nbsp;&nbsp;&nbsp;Gledao sam kako jedna od tih namreškanih, brzih sfera elektriciteta proleće na manje od stotinu metara ispod mene: bila je velika kao mali, okrugli asteroid - električni mali mesec. Buka koju je napravio ne da se opisati, ali u meni su nezvana navrla sećanja na trenutke kada sam se našao usred šumskog požara u ritovima Akvile, na uragan koji je preskočio naš karavan na pustopoljinama kada sam imao pet godina, na detonacije plazma bombi na velikom, plavom glečeru Kandže. Nikakva kombinacija ova tri sećanja nije mogla da se uporedi sa silinom energije koja se tumbala ispod kajaka kao neka odbegla gromada sačinjena od plave i zlatne svetlosti.
<BR>&nbsp;&nbsp;&nbsp;&nbsp;&nbsp;Oluja je trajala duže od osam sati. Tama je potrajala još osam. Preživeo sam prvo. Prespavao sam drugo. Kada sam se probudio, protresen i žedan, ispunjen snovima o svetlosti i buci, još delimično zaglušen, sa jakom potrebom da se pomokrim i zabrinut da ću ispasti iz kajaka dok budem klečao da to obavim, video sam da jutarnja svetlost boji suprotnu stranu stubova oblaka koji su zamenili nosače hrama iz prethodne noći. Izlazak sunca bio je jednostavniji od zalaska: blistava bela i zlatna boja puzala je naniže sa tavanice od cirusa, duž uskomešanih bokova kumulusa i nimbusa, sve do mog sloja gde sam sedeo i drhtao od hladnoće. Koža, odeća i kosa bili su mi mokri. Negde u toku te noćne ludnice na mene je pala kiša, i to pljusak.
<BR>&nbsp;&nbsp;&nbsp;&nbsp;&nbsp;Kleknuo sam na postavljeni pod korita, pridržavajući se čvrsto za rub otvora levom rukom, uverio se da se njihanje kajaka donekle smirilo i obavio posao. Tanak, zlatni potočić zablistao je na jutarnjem svetlu dok je padao u beskraj. Dubine su bile crne, ljubičaste i još jednom nedokučive. Zabolela su me krsta i setio sam se košmara sa bubregom u kamenu iz prethodnih nekoliko dana. To mi je sada izgledalo kao drugi život, davno prošao i dalek. Pa, pomislio sam, ako budem izmokrio još neki kamen, danas ga neću uhvatiti.
<BR>&nbsp;&nbsp;&nbsp;&nbsp;&nbsp;Zakopčavao sam se i spuštao natrag u otvor, pokušavajući da protegnem bolne noge, a da pri tom ne ispadnem, pomišljajući na nemogućnost pronalaska drugog prstena dalekobacača bilo gde na ovom beskrajnom nebu posle prošle noći koja me je izbacila sa kursa - kao da sam uopšte i imao kurs - kada sam najednom shvatio da nisam sam.
<BR>&nbsp;&nbsp;&nbsp;&nbsp;&nbsp;Živa stvorenja dizala su se iz dubina i kružila oko mene.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Najpre sam ugledao samo jedno stvorenje i nisam imao skalu na osnovu koje bih procenio veličinu posetioca. Moglo je biti široko par centimetara, udaljeno samo nekoliko metara od mog lebdećeg kajaka, ili mnogo kilometara široko i veoma daleko. Onda je organizam zaplivao između udaljenog stuba od oblaka i još daljeg tornja od kumulusa, i ja sam shvatio da su kiometri prikladniji za nagađanje njegove veličine. Dok se približavao, video sam bezbroj manjih obličja koja su ga pratila kroz noćno nebo.
<BR>&nbsp;&nbsp;&nbsp;&nbsp;&nbsp;Pre nego što pokušam da opišem ta stvorenja, moram da kažem da nas je malo toga u istoriji ljudskog širenja ovim delom Galaksije pripremilo za opisivanje velikih tuđinskih organizama. Na stotinama svetova istraženim i kolonizovanim za vreme i posle Hedžire, najveći deo zatečenog života predstavljale su biljke i nekoliko veoma jednostavnih organizama, kao što je svetlucava paučina na Hiperionu. Nekoliko krupnih, evoluiranih životinjskih oblika - lampousti na Mare Infinitusu, recimo, ili zeplini sa Vrtloga - lovljeno je sve do zatiranja. Uobičajeniji ishod bio je svet ispunjen malim brojem domaćih oblika života i mnoštvom ljudski prilagođenih vrsta. Čovečanstvo je teraformiralo sve te svetove, donoseći svoje bakterije, gliste, ribe, ptice i kopnene životinje u sirovom DNK obliku, odleđujući embrione u ranim semebrodovima, dižući fabrike-porodilišta u kasnijem širenju. Rezultat je bio mahom kao na Hiperionu - vitalne domaće biljke poput tesla drveća, čalme, vrše i nekoliko preživelih lokalnih insekata koegzistirali su sa transplantima sa Stare Zemlje i bioskrojenim prilagođenim vrstama koje su napredovale, poput triaspena, zimplavih, hrastova, divljih plovki, ajkula, kolibrija i jelenova. Nismo navikli na tuđinske životinje.
<BR>&nbsp;&nbsp;&nbsp;&nbsp;&nbsp;A ovo što se dizalo meni u susret neosporno su bile tuđinske životinje.
<BR>&nbsp;&nbsp;&nbsp;&nbsp;&nbsp;Najkrupnija me je podsetila na sipu - ponovo na jednu prilagođenu vrstu Stare Zemlje - kojih je bilo u izobilju u Velikom Južnom Moru na Hiperionu. Ovo stvorenje ličilo je na sipu, ali bilo je gotovo providno, unutrašnji organi bili su mu sasvim vidljivi, mada priznajem da je bilo teško odrediti šta mu je spoljašnjost a šta unutrašnjost dok je pulsiralo i nadimalo se, menjalo oblik iz sekunda u sekund, gotovo kao zvezdani brod koji se morfuje pred bitku. Stvorenje nije imalo glavu, čak ni spljošteni, sipasti produžetak koji bi se mogao smatrati glavom, ali mogao sam da razaberem raznolike pipke, mada bi vlakna ili tanki listovi predstavljali prikladniji opis za izraštaje koji su se neprestano njihali, uvlačili, izbijali i drhturili. Ali ova vlakna nalazila su se podjednako unutar bledog, providnog tela kao i izvan njega, i nisam bio siguran da li je kretanje stvorenja kroz vazduh posledica kretanja vlakana nalik na plivanje ili gasova izbačenih prilikom skupljanja i širenja džinovske sipe.
<BR>&nbsp;&nbsp;&nbsp;&nbsp;&nbsp;Koliko sam mogao da se prisetim starih knjiga i Grandaminih objašnjenja, zeplini sa Vrtloga izgledali su mnogo jednostavnije - mehuraste vreće gasa, puke meduzaste ćelije čija je uloga bila da zadržavaju u sebi vodonik i metan, da čuvaju i metabolišu helijum u primitivnim kesama za dizanje, džinovske meduze koje plutaju u vodonično-amonijačno-metanskoj atmosferi Vrtloga. Koliko sam mogao da se setim, zeplini su jeli neku vrstu atmosferskog protoplanktona koji je plutao u otrovnoj atmosferi nalik na leteću manu. Na Vrtlogu nije bilo grabljivaca... sve dok nisu stigli ljudi u svojim lebdećim batiskafima da žanju ređe gasove.
<BR>&nbsp;&nbsp;&nbsp;&nbsp;&nbsp;Dok je stvorenje slično sipi raslo i približavalo se, video sam koliko mu je utroba složena: bledi, pulsirajući obrisi organa, namotaji slični crevima, nešto nalik na vlakna za hranjenje i cevi koje su mogle da služe za razmnožavanje ili odstranjivanje, a postojali su i izraštaji koji su mogli da predstavljaju seksualne organe ili možda oči. I sve vreme stvorenje se uvijalo i uvlačilo vijugava vlakna, pulsirajući zatim napred, pružajući pipke punom dužinom kao sipa koja pliva kroz bistru vodu. Bilo je dugačko pet ili šest stotina metara.
<BR>&nbsp;&nbsp;&nbsp;&nbsp;&nbsp;Počeo sam da zapažam i druge stvari. Oko sipe je vrvelo na stotine ili na hiljade zlatnih stvorenja u obliku diska, u rasponu veličine od majušnih, možda koliko moja šaka, do drugih, krupnijih od rečnih manti koje su na Hiperionovim rekama vukle barže. Ova stvorenja takođe su bila gotovo providna, mada im je unutrašnjost bila zamagljena nekim zelenkastim sjajem koji je mogao predstavljati inertni gas podstaknut u svetlost bioelektričnim poljem same životinje. Ta stvorenja vrvela su oko sipe i povremeno se činilo da su progutana ili apsorbovana ovim ili onim otvorom, samo da bi se ponovo pojavila napolju. Nisam mogao da se zakunem da sam video kako sipa jede neke od uzvrvelih diskova, ali u jednom trenutku pomislio sam da mogu da vidim kako se oblak stvorenja zelenog sjaja kreće kroz utrobu sipe nalik na utvarne trombocite u providnoj veni.
<BR>&nbsp;&nbsp;&nbsp;&nbsp;&nbsp;Čudovište i njegov oblak saputnika dolebdeše bliže, dižući se sve dok sunčeva svetlost nije prošla kroz njegovo telo da bi obasjala moj kajak i jedro. Revidirao sam mu veličinu naviše - mora da je bilo dugačko najmanje klik, a trećinu toga široko pri najvećem nadimanju. Živi diskovi lebdeli su sada svuda oko mene. Video sam da se obrću, kao i da se uvijaju nalik na mante.
<BR>&nbsp;&nbsp;&nbsp;&nbsp;&nbsp;Istrgnuh flešetni pištolj koji mi je Alem dao i otkočih ga. Ako me čudovište napadne, ispaliću čitav magacin iglica u njegov bledi bok, u nadi da je tanko podjednako kao što je providno. Možda je postojala prilika da ga izbušim tako da iz njega iscure gasovi koji su mu omogućavali da lebdi kroz ovaj sloj atmosfere kiseonika.
<BR>&nbsp;&nbsp;&nbsp;&nbsp;&nbsp;U tom trenutku, hidrasta vlakna stvorenja suknuše napolje u svim pravcima i neka promašiše moje jedro za samo nekoliko metara, a ja shvatih da nikada ne bih mogao da ubijem ili oborim čudovište pre nego što ono uništi moje jedro jednim jedinim trzajem pipka. Sačekah, upola očekujući da svakog trena budem izvučen u gubicu sipe - ako je gubicu uopšte imala.
<BR>&nbsp;&nbsp;&nbsp;&nbsp;&nbsp;Ništa se ne dogodi. Moj kajak lebdeo je u smeru koji sam smatrao zapadom, jedro se dizalo na termalima i spuštalo na hladnijim strujama, oblaci su se nadnosili iznad mene, a sipa i njeni saputnici - smatrao sam ih parazitima bez nekog pravog razloga - zadržali su se nekoliko stotina metara 'severno' i oko stotinak metara iznad mene. Zapitao sam se prati li me to stvorenje iz radoznalosti ili zato što je gladno. Zapitao sam se neće li me zeleni diskovi koji su lebdeli oko mene svakog trena napasti.
<BR>&nbsp;&nbsp;&nbsp;&nbsp;&nbsp;Pošto nisam mogao da učinim ništa drugo, spustio sam beskorisni flešetni pištolj u krilo, počeo da grickam poslednji keks iz ranca i da pijuckam iz boce sa vodom. Imao sam vode za manje od jednog dana. Opsovao sam sebe zbog toga što nisam pokušao da uhvatim nešto kišnice za vreme strašne noćne oluje, mada nisam imao pojma da li se voda ovog sveta mogla piti.
<BR>&nbsp;&nbsp;&nbsp;&nbsp;&nbsp;Dugo jutro preraslo je u dugo popodne. Nekoliko puta, lebdeće jedro odnelo me je u toranj od oblaka i ja sam dizao lice prema kapavoj magli i lizao kapi sa usana i brade. Voda je imala ukus vode. Svaki put kada bih izronio iz magle, očekivao sam da je sipa otišla, ali ona je svaki put ostala desno i iznad mene. Jednom, neposredno pošto je oreol sunca gore prošao zenit, kajak je bio oduvan u izuzetno neprijatan deo oblaka koji se uspinjao i jedro se umalo nije presavilo na silovitoj struji koja ga je terala naviše. Ali stabilizovalo se, i kada sam tada izronio iz oblaka, bio sam na visini većoj za nekoliko kilometara. Vazduh je bio razređeniji i hladniji. Sipa me je pratila naviše.
<BR>&nbsp;&nbsp;&nbsp;&nbsp;&nbsp;Možda još nije gladna. Možda se hrani kad padne mrak. Ohrabrivao sam sebe nizom takvih misli.
<BR>&nbsp;&nbsp;&nbsp;&nbsp;&nbsp;Nastavio sam da pretražujem prazno nebo između oblaka u potrazi za drugim prstenom dalekobacača, ali nijedan se nije pojavio. Činilo se ludo očekivati da ću ga pronaći - vazdušne struje nosile su me mahom prema zapadu, ali nestalni naleti odneli su me klikama severno i južno. Kako sam mogao da provučem konac kroz ušice tako male igle posle dana, noći i dana ovakvog lutanja, nošen vetrom? To nije izgledalo verovatno. Ali ipak sam i dalje pretraživao nebo.
<BR>&nbsp;&nbsp;&nbsp;&nbsp;&nbsp;Sredinom popodneva, shvatio sam da se i druga živa bića vide duboko dole, južno. Još sipa koje su se kretale oko osnove ogromnog tornja od oblaka, sa suncem koje je probilo dubine dovoljno da im obasja providna tela spram crnih uskomešanih dubina ispod njih. Mora da je bilo na desetine - ne, stotine - pulsirajućih stvorenja koja su plivala oko osnove tog jednog oblaka. Bio sam predaleko da bih razabrao trombocitne parazite oko njih, ali tamo je difuizna svetlost - nalik na prašinu koja lebdi - nagoveštavala njihovo prisustvo i hiljadama ili milionima. Zapitao sam se da li se čudovišta obično drže nižih atmosferskih nivoa i nije li se ovo - koje me je i dalje pratilo na udaljenosti vlakna za hranjenje - uputilo naviše iz radoznalosti.
<BR>&nbsp;&nbsp;&nbsp;&nbsp;&nbsp;Imao sam grčeve u mišićima. Izvukao sam se iz otvora i pokušao da se protegnem na gornjem delu korita kajaka, okačen o užad jedra kako bih zadržao ravnotežu. To je bilo opasno, ali morao sam da se protegnem. Ležao sam na leđima i okretao podignutim nogama pedale zamišljenog bicikla. Radio sam sklekove, držeći se za rubove otvora i održavajući tako ravnotežu. Kada sam odagnao većinu grčeva, zavukao sam se natrag u otvor i napola zadremao.
<BR>&nbsp;&nbsp;&nbsp;&nbsp;&nbsp;Možda je neobično priznati, ali misli su mi vrludale čitavog popodneva, iako je tuđinska sipa plivala kraj mene dovoljno blizu da me proguta, a tuđinska trombocitna stvorenja poigravala i lebdela na samo nekoliko metara od kajaka i jedra. Ljudski um se vrlo brzo navikne na neobičnosti ukoliko ove ne ispoljavaju zanimljivo ponašanje.
<BR>&nbsp;&nbsp;&nbsp;&nbsp;&nbsp;Počeo sam da mislim na proteklih nekoliko dana, na protekle mesece i protekle godine. Mislio sam na Aneu - na to da sam je ostavio za sobom - i na sve druge ljude koje sam ostavio: na A. Betika i ostale u Zapadnom Taliesinu, starog pesnika na Hiperionu, Dem Lou i Dem Riu i njihovu porodicu na Vitus-Grej-Balianusu B, oca Glaukusa u zaleđenim vazdušnim tunelima na Sol Drakoni Septemu, na Kučijata, Čiakua, Kučtua, Čičtikua i ostale Čitčatuke na istom svetu - Anea je bila sigurna da su otac Glaukus i naši prijatelji Čitčatuci pobijeni posle našeg odlaska sa tog sveta, mada nikada nije objasnila kako to može da zna - i mislio sam na druge koje sam ostavio za sobom, sve do poslednjeg pozdrava sa Grandam i pripadnicima Klana kojima sam mahao dok sam odlazio da služim u teritorijalnoj gardi pre mnogo godina. I uvek su mi se misli vraćale na trenutak kada sam ostavio Aneu.
<BR>&nbsp;&nbsp;&nbsp;&nbsp;&nbsp;Ostavio sam previše ljudi. I pustio sam da previše ljudi obavlja moj posao i bori se umesto mene. Od sada ću se boriti sam za sebe. Ako je ikada ponovo budem pronašao, ostaću sa Aneom zauvek. Ta odluka gorela je u meni kao gnev, potpaljen beznadežnim izgledima za pronalaženje drugog prstena dalekobacača u ovom beskrajnom pejsažu oblaka...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;TI POZNAJEŠ
<BR>&nbsp;&nbsp;&nbsp;&nbsp;&nbsp;ONU KOJA PODUČAVA
<BR>&nbsp;&nbsp;&nbsp;&nbsp;&nbsp;ONA TE JE
<BR>&nbsp;&nbsp;&nbsp;&nbsp;&nbsp;DODIRNULA (!?!?)
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Reči nisu bile prenesene zvukom niti sam ih čuo ušima. Pre su bile nalik na udarce u unutrašnjosti moje lobanje. Bukvalno sam se zaneo, zgrabivši stranice kajaka da ne bih ispao.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;JESI LI
<BR>&nbsp;&nbsp;&nbsp;&nbsp;&nbsp;BIO DODIRNUT/IZMENJEN
<BR>&nbsp;&nbsp;&nbsp;&nbsp;&nbsp;UČEĆI
<BR>&nbsp;&nbsp;&nbsp;&nbsp;&nbsp;DA ČUJEŠ/VIDIŠ/HODAŠ
<BR>&nbsp;&nbsp;&nbsp;&nbsp;&nbsp;OD
<BR>&nbsp;&nbsp;&nbsp;&nbsp;&nbsp;ONE KOJA PODUČAVA
<BR>&nbsp;&nbsp;&nbsp;&nbsp;&nbsp;(????)
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Svaka reč bila je udar migrene. Svaka je udarala silinom moždanog krvarenja. Reči su mi bile zaurlane u lobanji mojim rođenim glasom. Možda sam počeo da ludim.
<BR>&nbsp;&nbsp;&nbsp;&nbsp;&nbsp;Obrisavši suze, zagledao sam se u džinovsku sipu i njen roj zelenih trombocitnih parazita. Krupniji organizam je pulsirao, skupljao se, izbacivao vijugava vlakna i plivao kroz ledeni vazduh. Nisam mogao da poverujem da su reči potekle od tog stvorenja. Bilo je previše biološko. A ja nisam verovao u telepatiju. Pogledao sam diskove koji su se rojili, ali njihovo ponašanje nije ukazivalo na postojanje neke više svesti baš kao ni ponašanje čestica prašine u zraku svetla - manje nego sinhronizovano pomeranje ribljeg jata ili grupe šišmiša. Osećao sam se blesavo kada sam viknuo: "Ko si ti? Ko to govori?"
<BR>&nbsp;&nbsp;&nbsp;&nbsp;&nbsp;Skupio sam oči u iščekivanju novih gromkih reči u mozgu, ali nije bilo nikakvog odgovora od džinovskog organizma ili njegovih saputnika.
<BR>&nbsp;&nbsp;&nbsp;&nbsp;&nbsp;"Ko je progovorio?" viknuh u sve jači vetar. Nikakav zvuk nije mi odgovorio, ako se izuzmu udari nosača o platno jedra.
<BR>&nbsp;&nbsp;&nbsp;&nbsp;&nbsp;Kajak se nagnu udesno, ispravi se, pa se ponovo nagnu. Okrenuh se ulevo, očekujući da vidim kako me napada novo sipasto čudovište, ali umesto toga video sam da se približava nešto beskrajno zlokobnije.
<BR>&nbsp;&nbsp;&nbsp;&nbsp;&nbsp;Dok mi je pažnja bila usmerena na tuđinsko stvorenje na severu, nadimajući, crni kumulus gotovo me je okružio s juga. Vetrom terane trake crnila izbijale su iz olujnog oblaka nošenog toplotom i komešale se oko mene kao reke boje abonosa. Video sam kako duboko dole sevaju munje, a naviruće kugle loptastih munja izletale su iz crnog stuba oluje. Bliže, mnogo bliže, viseći iz reke crnog oblaka koja je tekla iznad mene, svijalo se desetak ili više uragana, čiji su levkasti oblaci šibali prema meni kao repovi škorpiona. Svaki levak bio je velik kao sipa ili veći - okomiti kilometri vrtložnog ludila - i svaki je izbacivao sopstveni nakot manjih uragana. Nije bilo načina da moje tanušno jedro izdrži makar i tesni promašaj jednog od tih vrtloga - a nije bilo načina da me levkovi promaše.
<BR>&nbsp;&nbsp;&nbsp;&nbsp;&nbsp;Ustao sam u koritu koje se drmusalo, obrtalo, zadržavši se u čamcu samo tako što sam levom rukom zgrabio uže. Stisnuo sam desnu pesnicu i zamahao prema uraganima, prema uskomešanoj oluji iza njih, a onda prema nevidljivom nebu pozadi. "E, pa, onda, neka vas đavo nosi!" dreknuo sam. Reči su mi se izgubile u zavijanju vetra. Prsluk je lepetao oko mene. Nalet vetra umalo me ne izbaci u vrtlog. Nagnuvši se daleko preko korita kajaka, stajao sam na vetru kao skakač na skijama koga sam jednom video na Glečeru u trenutku ludačkog održavanja ravnoteže pred neizbežni spust. Potom sam ponovo zamahnuo pesnicom: "Uradite najgore što možete. Ne priznajem vaše bogove!"
<BR>&nbsp;&nbsp;&nbsp;&nbsp;&nbsp;Kao da želi da mi odgovori, jedan od levkova uragana postrance mi se približi i najniži deo njegovog uskovitlanog konusa suknu naniže kao da traži tvrdu površinu koju bi uništio. Promašio me je za par stotina metara, ali vakuum njegovog prolaska zavrteo je kajak i jedro unaokolo kao brodić-igračku u kadi koja se prazni. Lišen otpora vetra, padoh napred na klizavu oplatu kajaka i skliznuo bih u zaborav da mi ruke u grčevitom mahanju nisu pronašle uže za koje su se uhvatile. Stopala su mi u tom trenutku bila potpuno izvan kajaka.
<BR>&nbsp;&nbsp;&nbsp;&nbsp;&nbsp;Sa levkom je u prolazu putovala i oluja grada. Komadi leda - neki veliki koliko i moja pesnica - probili su jedro, zadobovali po kajaku sa zvukom flešetnih sevova koji se zabijaju u metu, i udarili me u nogu, rame i krsta. Bol me gotovo natera da popustim stisak. To je bilo malo važno, shvatio sam dok sam visio o uzdrmanom, ponirućem kajaku, pošto je jedro bilo iskidano na stotinu mesta. Samo je njegov baldahin sprečio da budem raskomadan tučom, ali sada je jedro u obliku delte bilo izrešetano. Izgubilo je visinu podjednako iznenadno kao kada ju je prvi put steklo, i kajak je ponirao napred prema tami toliko hiljada kilometara niže. Uragani su ispunili nebo oko mene. Stiskao sam sada beskorisni dizač tamo gde je ulazio u izubijanu oplatu i držao se, odlučan da dovršim taj čin - držanje - sve dok čamac, svijeno jedro i ja ne budemo smrvljeni pritiskom ili rastrgnuti vetrovima. Shvatio sam da ponovo vrištim, ali zvuk mi je sada bio drugačiji u ušima - gotovo radostan.
<BR>&nbsp;&nbsp;&nbsp;&nbsp;&nbsp;Pao sam manje od jednog kilometra, kajak i ja ubrzavali smo mnogo dalje od krajnje brzine Hiperiona ili Stare Zemlje, kada se sipa - zaboravljena iza i iznad mene - obrušila. Mora da se kretala zaslepljujućom brzinom, potisnuvši sebe kroz vazduh kao sipa koja na mlazu hita prema plenu. Shvatio sam da je gladna i rešena da ne ostane bez večere tek kada su me dugačka vlakna za hranjenje okružila kao mnoštvo ogromnih pipaka koji su se uvijali, pipkali me i omotavali.
<BR>&nbsp;&nbsp;&nbsp;&nbsp;&nbsp;Da me je stvorenje cimnulo i trenutno zaustavilo pri brzini kojom smo čamac i ja padali, i kajak i ja bili bismo rastrgnuti u veoma male komade. Ali sipa je padala sa nama, okruživši čamac, jedro, užad i mene najmanjim svojim pipcima - koji su opet bili debeli od dva do pet metara - a onda je prikočilo pad, izbacivši mlaz gasova koji su zaudarali na amonijak kao padobrod pred prizemljenje. Onda ponovo poče da se uspinje, prema oluji gde su uragani još besneli i gde je središnji stratokumulus rotirao sopstvenim crnim intenzitetom. Tek polusvestan, shvatio sam da sipa leti u taj uskomešani oblak, istovremeno uvlačeći moj izlupani kajak i mene u otvor na svom ogromnom providnom telu.
<BR>&nbsp;&nbsp;&nbsp;&nbsp;&nbsp;Pa, pomislih omamljeno, sad bar znam gde su mu usta.
<BR>&nbsp;&nbsp;&nbsp;&nbsp;&nbsp;Užad i rite jedra ležali su na meni kao preveliki pokrov. Kajak kao da je bio obavijen žućkastomrkim materijalom dok nas je sipa privlačila bliže. Pokušah da se okrenem, pomislih da otpuzim natrag prema otvoru i pronađem flešetni pištolj, da probijem sebi put napolje iz tog stvorenja.
<BR>&nbsp;&nbsp;&nbsp;&nbsp;&nbsp;Flešetni pištolj je, naravno, nestao, istresen iz kajaka prilikom sveg tog silovitog tumbanja i pada. Nestali su takođe jastuci iz otvora, kao i moj ranac sa odećom, hranom, vodom i laserom-svetiljkicom. Sve je nestalo.
<BR>&nbsp;&nbsp;&nbsp;&nbsp;&nbsp;Pokušah da se zakikoćem, ali taj zvuk nije bio naročito uspešan dok su pipci vukli kajak i njegovog pripijenog putnika kroz poslednjih pedeset metara do razjapljenog otvora na donjoj strani tela sipe. Sada sam jasnije mogao da vidim unutrašnje organe - pulsirali su i apsorbovali, pomerajući se u peristaltičkim talasima, neki od njih puni zelenih trombocitnih stvorenja. Dok sam se približavao, zapahnuo me je gotovo neizdrživi zadah fluida za čišćenje - amonijaka, shvatio sam - od kog su mi oči zasuzile, a grlo me zapeklo.
<BR>&nbsp;&nbsp;&nbsp;&nbsp;&nbsp;Pomislih na Aneu. Nije to bila neka duža niti rečitija misao - samo mentalni pogled na nju u vreme kada je napunila šesnaestu, kratke kose, slatka i opaljena suncem posle pustinjskih meditacija - i oblikovao sam jednu jedinu poruku: Žao mi je, malena. Uradio sam sve što sam mogao da dođem do broda i dovedem ga tebi. Žao mi je.
<BR>&nbsp;&nbsp;&nbsp;&nbsp;&nbsp;Tada se dugački pipci za hranjenje uviše i uvukoše čamac i mene u usta bez usana koja su, shvatio sam, morala biti široka trideset ili četrdeset metara. Pomislih na fiberstaklo, ultranajlonsku tkaninu jedra i dizače od ugljeničnih vlakana koji su ulazili sa mnom, sa dovoljno vremena za poslednju misao - nadam se da će ti nešto od ovoga izazvati trbobolju.
<BR>&nbsp;&nbsp;&nbsp;&nbsp;&nbsp;A onda, uvučen u miris amonijaka i ribe, maglovito svestan toga da vazduh ovde, u trbuhu stvorenja ne može uistinu da se diše, odlučih da skočim sa kajaka radije nego da budem svaren, ali izgubih svest pre nego što sam stigao da delam ili uobličim novu koherentnu misao.
<BR>&nbsp;&nbsp;&nbsp;&nbsp;&nbsp;Bez mog znanja ili zapažanja, sipa nastavi da se diže kroz oblak crnji od noći bez mesečine, dok su joj se usta bez usana zatvarala i nestajala u bešavnom mesu, sa mnom, kajakom i jedrom kao pukim senkama u fluidnoj sadržini njenog donjeg trakta.
</TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
