<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>29.
<P>&nbsp;&nbsp;&nbsp;&nbsp;&nbsp;Igdrasil je nastavio dalje. Drvo Bola, kako ga je zvao njegov kapetan, Templarski Istinski Glas Drveta Het Mastin. Na to nisam mogao da stavim nikakvu primedbu. Svaki skok oduzimao je još energije mojoj Anei, mojoj ljubavi, mojoj jadnoj, umornoj Anei, a svaki rastanak punio je sve prazniji basen energije sve većim rezervoarom tuge. A za sve to vreme, Šrajk je stajao beskoristan i sam na svojoj visokoj platformi, kao neki grozni ukras na pramcu broda osuđenog na propast ili zlokobni, tamni anđeo na vrhu nevesele božićne jelke.
<BR>&nbsp;&nbsp;&nbsp;&nbsp;&nbsp;Pošto smo ostavili pukovnika Kasada na Marsu, drvobrod je skočio na orbitu oko Maui-Kovenanta. Taj svet bio je pobunjen, ali duboko u Paksovom svemiru, i očekivao sam da nas presretnu horde ratnih brodova Paksa, ali za onih nekoliko sati koje smo proveli tamo, nije bilo nikakvih napada.
<BR>&nbsp;&nbsp;&nbsp;&nbsp;&nbsp;"Jedna od povoljnosti napada armade na Bisoferu Zvezdanog Drveta", rekla je Anea sa tužnom ironijom. "Uklonili su borbene brodove iz unutrašnjih sistema."
<BR>&nbsp;&nbsp;&nbsp;&nbsp;&nbsp;Teo je bila ta čiju je ruku Anea uzela da bi stupila na Maui-Kovenant. Ponovo sam pratio svoju prijateljicu i njenu prijateljicu.
<BR>&nbsp;&nbsp;&nbsp;&nbsp;&nbsp;Treptanjem sam odagnao belu svetlost i našli smo se na pokretnom ostrvu, čija su stabla-jedra bila ispunjena toplim tropskim vetrom, a od plavetnila neba i mora zastajao je dah. Druga ostrva pratila su nas u stopu, dok su delfini-pratioci na bokovima konvoja ostavljali bele tragove sa obe strane.
<BR>&nbsp;&nbsp;&nbsp;&nbsp;&nbsp;Na visokoj platformi bilo je ljudi i mada su bili zbunjeni našim pojavljivanjem, nisu digli uzbunu. Teo je zagrlila visokog plavokosog muškarca i njegovu tamnokosu ženu koji su istupili da nas pozdrave.
<BR>&nbsp;&nbsp;&nbsp;&nbsp;&nbsp;"Anea, Role", reče ona. "Imam zadovoljstvo da vam predstavim Merina i Deneb Aspik-Koro."
<BR>&nbsp;&nbsp;&nbsp;&nbsp;&nbsp;"Merin?" upitah ja, osetivši snagu muškarčeve šake pri rukovanju.
<BR>&nbsp;&nbsp;&nbsp;&nbsp;&nbsp;On se osmehnu. "Deset pokolenja posle onog Merina Aspika", reče. "Ali u direktnoj liniji. Kao što je Deneb direktan potomak naše čuvene gospe, Siri." On spusti ruku na Aneino rame. "Vratila si se baš kao što si obećala. I dovela si našeg najžešćeg borca."
<BR>&nbsp;&nbsp;&nbsp;&nbsp;&nbsp;"Jesam", reče Anea. "A vi je morate štititi. U sledećim danima i mesecima, morate se kloniti kontakta sa Paksom."
<BR>&nbsp;&nbsp;&nbsp;&nbsp;&nbsp;Deneb Aspik-Koro se nasmeja. Primetio sam bez ikakvog tračka žudnje da je to možda najzdravija, najlepša žena koju sam ikada video. "Ionako bežimo da bismo se spasli, Ti Koja Podučavaš. Triput smo pokušali da uništimo naftnu platformu kod Tri Struje, i triput su nas sasekli kao Tomasovi sokolovi. Sada se samo nadamo da ćemo stići do Polutarnog Arhipelaga i sakriti se u migraciji ostrvlja, da bismo se najzad pregrupisali u podvodnoj bazi kod Lat-Nule."
<BR>&nbsp;&nbsp;&nbsp;&nbsp;&nbsp;"Štitite je po svaku cenu", ponovi Anea. Okrenu se prema Teo. "Nedostajaćeš mi, prijateljice."
<BR>&nbsp;&nbsp;&nbsp;&nbsp;&nbsp;Teo Bernard se primetno upinjala da ne zaplače, nije uspela u tome i žestoko je zagrlila Aneu. "Sve vreme je... bilo dobro", reče Teo i odstupi. "Molim se da uspeš. I molim se da ne uspeš... za tvoje dobro."
<BR>&nbsp;&nbsp;&nbsp;&nbsp;&nbsp;Anea odmahnu glavom. "Moli se da svi uspemo." Ona diže ruku u znak pozdrava i vrati se sa mnom na visoku platformu.
<BR>&nbsp;&nbsp;&nbsp;&nbsp;&nbsp;Osećao sam opojni morski miris soli i ribe. Sunce je bilo tako jako da sam morao da čkiljim, ali temperatura vazduha bila je savršena. Voda na koži delfina izgledala mi je bistra poput znoja na mojim podlakticama. Mogao sam da zamislim da ostanem ovde zauvek.
<BR>&nbsp;&nbsp;&nbsp;&nbsp;&nbsp;"Moramo poći", reče Anea. Uze me za ruku.
<BR>&nbsp;&nbsp;&nbsp;&nbsp;&nbsp;Jedan bakljobrod se pojavio na radaru dok smo se dizali iz gravitacionog bunara Maui-Kovenanta, ali mi smo ga prenebregli dok je Anea stajala sama na platformi mosta i zurila u zvezde.
<BR>&nbsp;&nbsp;&nbsp;&nbsp;&nbsp;Otišao sam tamo i stao kraj nje.
<BR>&nbsp;&nbsp;&nbsp;&nbsp;&nbsp;"Možeš li da ih čuješ?" šapnu ona.
<BR>&nbsp;&nbsp;&nbsp;&nbsp;&nbsp;"Zvezde?" upitah ja.
<BR>&nbsp;&nbsp;&nbsp;&nbsp;&nbsp;"Svetove", reče ona. "Ljude na njima. Njihove tajne i tišine. Toliko otkucaja srca."
<BR>&nbsp;&nbsp;&nbsp;&nbsp;&nbsp;Odmahnuo sam glavom. "Kada nisam usredsređen na nešto drugo", rekoh, "još me proganjaju glasovi i slike sa drugih mesta. Iz drugih vremena. Moj otac u lovu na pustopoljinama, sa svojom braćom. Otac Glaukus koga je u smrt bacila Radamant Nemes."
<BR>&nbsp;&nbsp;&nbsp;&nbsp;&nbsp;Ona me pogleda. "Video si to?"
<BR>&nbsp;&nbsp;&nbsp;&nbsp;&nbsp;"Da. Bilo je grozno. Nije mogao da vidi ko ga to napada. Pad... tama... hladnoća... trenuci bola pre nego što je umro. Odbio je da primi kruciformu. Zato ga je Crkva i poslala na Sol Drakoni Septem... izgnanstvo u led."
<BR>&nbsp;&nbsp;&nbsp;&nbsp;&nbsp;"Da", reče Anea. "Dodirnula sam ta njegova poslednja sećanja mnogo puta u proteklih deset godina. Ali postoje i druga sećanja na oca Glaukusa, Role. Topla i divna sećanja... ispunjena svetlošću. Nadam se da ćeš ih naći."
<BR>&nbsp;&nbsp;&nbsp;&nbsp;&nbsp;"Samo želim da glasovi prestanu", rekoh ja iskreno. "Ovo..." Mahnuo sam prema drvobrodu, ljudima koje smo poznavali, Hetu Mastinu za kontrolama. "Ovo je isuviše važno."
<BR>&nbsp;&nbsp;&nbsp;&nbsp;&nbsp;Anea se osmehnu. "Isuviše je važno. U tome je upravo taj prokleti problem, zar ne?" Ona ponovo okrenu lice prema zvezdama. "Ne, Role, ono što budeš morao da čuješ pre preduzimanja koraka nije rezonanca jezika mrtvih... pa čak ni živih. Već... suština stvari." Oklevao sam, u želji da ne ispadnem budala, ali sam nastavio:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;...Tako
<BR>&nbsp;&nbsp;&nbsp;&nbsp;&nbsp;Mora da je prošlo milion oseka i plima,
<BR>&nbsp;&nbsp;&nbsp;&nbsp;&nbsp;A on je nadvladan. Ipak, neće umreti,
<BR>&nbsp;&nbsp;&nbsp;&nbsp;&nbsp;Kad sve to postigne. Ako sasvim...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Anea upade:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;...Pretraži sve dubine magije i objasni
<BR>&nbsp;&nbsp;&nbsp;&nbsp;&nbsp;Značenja vaskolikog kretanja, obličja i zvukova;
<BR>&nbsp;&nbsp;&nbsp;&nbsp;&nbsp;Ako istraži sve oblike i tvari
<BR>&nbsp;&nbsp;&nbsp;&nbsp;&nbsp;Sve do njihovog simbola i suštine;
<BR>&nbsp;&nbsp;&nbsp;&nbsp;&nbsp;Umreti neće...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ona se ponovo osmehnu. "Pitam se kako je Čika Martin. Da li provodi godine u hladnom snu? Zanoveta svojim jadnim slugama-androidima? I dalje radi na nedovršenom Spevu? Ni u jednom snu ne uspevam da vidim Čika Martina."
<BR>&nbsp;&nbsp;&nbsp;&nbsp;&nbsp;"On umire", rekoh ja.
<BR>&nbsp;&nbsp;&nbsp;&nbsp;&nbsp;Anea trepnu u šoku.
<BR>&nbsp;&nbsp;&nbsp;&nbsp;&nbsp;"Sanjao sam ga... video ga... jutros", rekoh. "Odledio se poslednji put, tako je rekao svojim vernim slugama. Mašine ga održavaju u životu. Polsenovi tretmani konačno su izgubili dejstvo. On je..." Zaćutah.
<BR>&nbsp;&nbsp;&nbsp;&nbsp;&nbsp;"Kaži mi", reče Anea.
<BR>&nbsp;&nbsp;&nbsp;&nbsp;&nbsp;"Odlučan je da ostane u životu dok ne bude mogao ponovo da te vidi", rekoh ja. "Ali na samom je rubu."
<BR>&nbsp;&nbsp;&nbsp;&nbsp;&nbsp;Anea odvrati pogled. "Čudno", reče. "Moja majka svađala se sa Čika Martinom tokom čitavog hodočašća. U nekim trenucima mogli su jedno drugo da ubiju. Pre nego što je umrla, bio joj je najbliži prijatelj. Sada..." Glas joj je bio nabijen osećanjima i ona zaćuta.
<BR>&nbsp;&nbsp;&nbsp;&nbsp;&nbsp;"Moraćeš samo da ostaneš živa, malena", rekoh ja, i sam čudnim glasom. "Da ostaneš živa, da ostaneš zdrava i da se vratiš da vidiš starca. Toliko mu duguješ."
<BR>&nbsp;&nbsp;&nbsp;&nbsp;&nbsp;"Uzmi me za ruku, Role."
<BR>&nbsp;&nbsp;&nbsp;&nbsp;&nbsp;Brod se prebaci kroz svetlost.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Oko Tau Ceti Centra, smesta smo bili napadnuti, i to nisu učinili samo brodovi Paksa, već i pobunjenički bakljobrodovi koji su se borili za planetnu secesiju čiji je početak izazvala ambiciozna žena-biskup, Akila Silvaski. Zaštitno polje buktalo je kao nova.
<BR>&nbsp;&nbsp;&nbsp;&nbsp;&nbsp;"Sigurno ne možeš da se prebaciš kroz ovo", rekao sam Anei kada je ponudila Tromou Tročiju iz Domua i meni da je uhvatimo za ruke.
<BR>&nbsp;&nbsp;&nbsp;&nbsp;&nbsp;"Čovek se ne prebacuje kroz bilo šta", reče moja prijateljica, uze nas za ruke i mi se nađosmo na površini bivše prestonice pokojne i nikada prežaljene Hegemonije.
<BR>&nbsp;&nbsp;&nbsp;&nbsp;&nbsp;Tromo Troči nikada nije bio na TC <SUP>2</SUP>, u stvari, nikada nije napuštao svet T'ien Šan, ali njegovo trgovačko zanimanje bilo je pobuđeno pričama o nekadašnjoj kapitalističkoj prestonici ljudske Vaseljene.
<BR>&nbsp;&nbsp;&nbsp;&nbsp;&nbsp;"Šteta što nema ništa čime bih trgovao", reče mudri trgovac. "Za šest meseci, na tako plodnom svetu, sagradio bih komercijalno carstvo."
<BR>&nbsp;&nbsp;&nbsp;&nbsp;&nbsp;Anea posegnu u ranac koji je ponela i izvadi tešku zlatnu polugu. "Ovo bi trebalo da ti bude dovoljno za početak", reče ona, "ali upamti šta ti je ovde zaista dužnost."
<BR>&nbsp;&nbsp;&nbsp;&nbsp;&nbsp;Držeći polugu, niski muškarac se nakloni. "Nikada neću zaboraviti, Ti Koja Podučavaš. Nisam se podvrgnuo učenju jezika mrtvih tek tako."
<BR>&nbsp;&nbsp;&nbsp;&nbsp;&nbsp;"Samo se pripazi sledećih nekoliko meseci", reče Anea. "A onda, ubeđena sam, bićeš u stanju da putuješ na koji god svet odabereš."
<BR>&nbsp;&nbsp;&nbsp;&nbsp;&nbsp;"Doći ću tamo gde ti budeš, Č. Anea", reče trgovac uz jedino vidljivo pokazivanje osećanja kome sam kod njega prisustvovao. "I daću sve svoje bogatstvo - prošlo, buduće i ono o kome maštam - da tako bude."
<BR>&nbsp;&nbsp;&nbsp;&nbsp;&nbsp;Morao sam da zatrepćem na to. Prvi put mi je palo na pamet da su mnogi Aneini učenici možda - verovatno - pomalo zaljubljeni u nju, koliko god prema njoj osećali strahopoštovanje. Ipak, čuti to od ovog novcem opsednutog trgovca bio je pravi šok.
<BR>&nbsp;&nbsp;&nbsp;&nbsp;&nbsp;Anea mu dodirnu ruku. "Čuvaj se i ostaj mi zdravo."
<BR>&nbsp;&nbsp;&nbsp;&nbsp;&nbsp;Igdrasil je još bio pod napadom kada smo se vratili. Bio je pod napadom i kada nas je Anea prebacila dalje iz sistema Tau Ceti.
<BR>&nbsp;&nbsp;&nbsp;&nbsp;&nbsp;Unutrašnji grad-svet Lusus bio je dosta nalik na ono čega sam se sećao sa svog kratkotrajnog putovanja tamo: niz kula Košnice iznad okomitih kanjona od sivog metala. Džordž Carong i Džigme Norbu tamo su se oprostili od nas. Zdepasti, mišićavi Džordž - u suzama dok je grlio Aneu - mogao je da prođe kao prosečni Lusijanac pri slabom svetlu, ali koščati Džigme štrčaće u gomilama Košnice. Ali Lusus je navikao na stanovnike drugih svetova i naša dvojica predradnika dobro će prolaziti sve dok budu imali novca. Ali Lusus je bio jedan od onih malobrojnih svetova Paksa koji su se vratili univerzalnim kreditnim karticama, a Anea nije imala jednu od njih u rancu.
<BR>&nbsp;&nbsp;&nbsp;&nbsp;&nbsp;Međutim, nekoliko minuta pošto smo stupili iz praznih hodnika Dregove Košnice, prišlo nam je sedam prilika u grimiznim plaštovima. Kročio sam između Anee i tih pretećih prilika, ali umesto da napadnu, sedam muškaraca palo je na kolena na masni pod, pognulo glave i zapevalo:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;NEKA JE BLAŽENA
<BR>&nbsp;&nbsp;&nbsp;&nbsp;&nbsp;NEKA JE BLAŽEN IZVOR NAŠEG SPASENJA
<BR>&nbsp;&nbsp;&nbsp;&nbsp;&nbsp;NEKA JE BLAŽENO ORUĐE NAŠEG ISKUPLJENJA
<BR>&nbsp;&nbsp;&nbsp;&nbsp;&nbsp;NEKA JE BLAŽEN PLOD NAŠEG POMIRENJA
<BR>&nbsp;&nbsp;&nbsp;&nbsp;&nbsp;NEKA JE BLAŽENA.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Kult Šrajka", rekoh ja glupavo. "Mislio sam da ih više nema - da su zbrisani tokom Pada."
<BR>&nbsp;&nbsp;&nbsp;&nbsp;&nbsp;"Radije bismo da o nama govore kao o Crkvi Konačnog Iskupljenja", reče prvi muškarac, podignavši se sa kolena, ali i dalje naklonjen prema Anei. "I ne... nismo 'zbrisani' kako si ti to rekao... samo naterani u podzemlje. Dobro došla, Kćeri Svetlosti. Dobro došla, Avatarova Nevesto."
<BR>&nbsp;&nbsp;&nbsp;&nbsp;&nbsp;Anea odmahnu glavom sa očiglednim nestrpljenjem. "Nisam ja ničija nevesta, biskupe Durijene. Ova dva muškarca sam dovela da ih poverim vašoj zaštiti u sledećih deset meseci."
<BR>&nbsp;&nbsp;&nbsp;&nbsp;&nbsp;Biskup u crvenom pognu ćelavu glavu. "Baš kao što vele proročanstva, Kćeri Svetlosti."
<BR>&nbsp;&nbsp;&nbsp;&nbsp;&nbsp;"Ne proročanstva", reče Anea. "Obećanja." Ona se okrenu i poslednji put zagrli Džordža i Džigmea.
<BR>&nbsp;&nbsp;&nbsp;&nbsp;&nbsp;"Hoćemo li te videti ponovo, Neimare?" upita Džigme.
<BR>&nbsp;&nbsp;&nbsp;&nbsp;&nbsp;"To ne mogu da obećam", reče Anea. "Ali obećavam da ćemo, ako to bude u mojoj moći, ponovo biti u vezi."
<BR>&nbsp;&nbsp;&nbsp;&nbsp;&nbsp;Pratio sam je natrag do prazne dvorane u kapavim hodnicima Dregove Košnice, gde naš odlazak neće izgledati toliko čudesno da bi mogao dodati nove elemente ionako plodnom kanonu Kulta Šrajka.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Na Cintao-Hsišuang Pani, oprostili smo se sa Dalaj Lamom i njegovim bratom, Labsangom Samtenom. Labsang je plakao. Mali lama nije.
<BR>&nbsp;&nbsp;&nbsp;&nbsp;&nbsp;"Mandarinski dijalekt lokalnih stanovnika je grozan", reče Dalaj Lama.
<BR>&nbsp;&nbsp;&nbsp;&nbsp;&nbsp;"Ali oni će vas razumeti, Vaša Svetosti", reče Anea. "I slušaće vas."
<BR>&nbsp;&nbsp;&nbsp;&nbsp;&nbsp;"Ali ti si moja učiteljica", reče dečak glasom koji je bio gotovo ljutit. "Kako da ih učim bez tvoje pomoći?"
<BR>&nbsp;&nbsp;&nbsp;&nbsp;&nbsp;"Pomoći ću vam", reče Anea. "Pokušaću da pomognem. A onda će to biti vaš posao. I njihov."
<BR>&nbsp;&nbsp;&nbsp;&nbsp;&nbsp;"Ali smemo da podelimo pričest sa njima?" upita Labsang.
<BR>&nbsp;&nbsp;&nbsp;&nbsp;&nbsp;"Ako to zatraže", reče Anea, a onda se obrati dečaku: "Hoćete li mi dati svoj blagoslov, Vaša Svetosti?"
<BR>&nbsp;&nbsp;&nbsp;&nbsp;&nbsp;Dete se osmehnu. "Ja sam taj koji bi trebalo da traži blagoslov, Učiteljice."
<BR>&nbsp;&nbsp;&nbsp;&nbsp;&nbsp;"Molim vas", reče Anea i ponovo sam čuo umor u njenom glasu.
<BR>&nbsp;&nbsp;&nbsp;&nbsp;&nbsp;Dalaj Lama se nakloni i, zatvorenih očiju, reče:
<BR>&nbsp;&nbsp;&nbsp;&nbsp;&nbsp;"Ovo je iz 'Molitvi Kuntua Sangpa', koje su mi otkrivene kroz viziju mog tertona u prethodnom životu...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;HO! Fenomenalni svet i svo postojanje, samsara i nirvana,
<BR>&nbsp;&nbsp;&nbsp;&nbsp;&nbsp;Sve ima jednu osnovu, ali postoje dve staze i dva ishoda...
<BR>&nbsp;&nbsp;&nbsp;&nbsp;&nbsp;Ispoljavanje i neznanja i Uviđanje.
<BR>&nbsp;&nbsp;&nbsp;&nbsp;&nbsp;Kroz težnju Kuntua Sangpa,
<BR>&nbsp;&nbsp;&nbsp;&nbsp;&nbsp;U Palati Praiskonskog Prostora Praznine
<BR>&nbsp;&nbsp;&nbsp;&nbsp;&nbsp;Neka sva bića dostignu savršeno ispunjenje i Budino stanje.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Vaseljenska je osnova neuslovljena,
<BR>&nbsp;&nbsp;&nbsp;&nbsp;&nbsp;Spontano nastaje, ogroman samosvojni predeo, neopisiv,
<BR>&nbsp;&nbsp;&nbsp;&nbsp;&nbsp;Gde ni samsara ni nirvana ne postoje.
<BR>&nbsp;&nbsp;&nbsp;&nbsp;&nbsp;Neka sva razumna bića iz tri carstva
<BR>&nbsp;&nbsp;&nbsp;&nbsp;&nbsp;Dostignu Uviđanje prirode neiskazive osnove.
<BR>&nbsp;&nbsp;&nbsp;&nbsp;&nbsp;Anea se nakloni dečaku. "Palata Praiskonskog Prostora Praznine", promrmlja ona. "Koliko je to elegantnije od mog nezgrapnog opisa 'Praznine Koja Spaja'. Hvala vam, Vaša Svetosti."
<BR>&nbsp;&nbsp;&nbsp;&nbsp;&nbsp;Dete se nakloni. "Hvala tebi, poštovana učiteljice. Neka ti smrt bude brža i manje bolna nego što to oboje očekujemo."
<BR>&nbsp;&nbsp;&nbsp;&nbsp;&nbsp;Anea i ja smo se vratili na drvobrod. "Na šta je to mislio?" upitao sam, spustivši obe ruke na njena ramena. "'Smrt brža i manje bolna'? Do đavola, šta to znači? Zar nameravaš da budeš razapeta? Zar ta prokleta imitacija mesije mora da se završi na isti bizarni način? Reci mi, Anea!" Shvatio sam da je tresem... da tresem svoju dragu prijateljicu, voljenu devojku. Spustih ruke.
<BR>&nbsp;&nbsp;&nbsp;&nbsp;&nbsp;Anea me zagrli. "Samo ostani sa mnom, Role. Ostani sa mnom koliko god možeš."
<BR>&nbsp;&nbsp;&nbsp;&nbsp;&nbsp;"Hoću", rekao sam potapšavši je po leđima. "Kunem ti se da hoću."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Na Fudžiju smo se oprostili sa Kenširom Endom i Harujukijem Otakijem. Na Denebu Drei ostalo je dete koje nikada nisam upoznao - desetogodišnja devojčica po imenu Katarina - sama i naizgled bez straha. Na Sol Drakoni Septemu, tom svetu zamrznutog vazduha i smrtonosnih utvara gde su otac Glaukus i naši prijatelji Čitčatuci bili tako gnusno pobijeni, tužni i zamišljeni monter skela Rimsi Kjupip javio se gotovo srećno kao dobrovoljac za ostajanje. Na Nikadviše, bio je to neki drugi muškarac kog nikada nisam imao priliku da sretnem - postariji gospodin blagog glasa koji je ličio na ljubaznijeg, mlađeg brata Martina Silenusa. Na Božjem Gaju, gde je A. Betik izgubio deo ruke pre deset standardnih godina, dva templarska poručnika Heta Mastina prebacila su se dole sa Aneom i sa mnom i nisu se vratila. Na Hebronu, gde više nije bilo jevrejskih naseljenika, ali jeste bilo dobrih hrišćanskih kolonista koje je poslao Paks, empati Senešaj Aluiti, Lleeoonn i Ooeeaall prebacili su se da bi se pozdravili sa nama u praznoj pustinji gde je stenje još svetlucalo sjajem dnevnog svetla.
<BR>&nbsp;&nbsp;&nbsp;&nbsp;&nbsp;Na Parvatiju, obično srećne sestre Kuku Se i Kej Se isplakale su se i zagrlile nas oboje u znak pozdrava. Na Askvitu je ostala porodica od dvoje roditelja i petoro njihove zlatokose dece. Iznad belog kovitlaca oblaka i plavog okeanskog sveta Mare Infinitusa - sveta čije me je samo ime proganjalo sećanjem na bol i prijateljstvo - Anea je zamolila narednika Gregorijusa da se prebaci dole sa njom, upozna se sa pobunjenicima i pomogne njenoj stvari.
<BR>&nbsp;&nbsp;&nbsp;&nbsp;&nbsp;"I da ostavim kapetana?" upitao je džin, očito šokiran takvim predlogom.
<BR>&nbsp;&nbsp;&nbsp;&nbsp;&nbsp;De Soja je istupio. "Nema više kapetana, naredniče. Moj dragi prijatelju. Tu je samo ovaj sveštenik bez crkve. A pretpostavljam da ćemo sada više dobroga učiniti razdvojeni nego zajedno. Jesam li u pravu, Č. Anea?"
<BR>&nbsp;&nbsp;&nbsp;&nbsp;&nbsp;Moja prijateljica klimnu glavom. "Nadala sam se da će Ljomo biti moj predstavnik na Mare Infinitusu", reče ona. "Krijumčari, pobunjenici i lovci na lampouste na ovom svetu poštovali bi tako snažnog čoveka. Ali biće teško i opasno... pobuna ovde još besni, a Paks ne uzima zarobljenike."
<BR>&nbsp;&nbsp;&nbsp;&nbsp;&nbsp;"Ne marim ja za opasnost!" uzviknu Gregorijus. "Spreman sam da umrem pravom smrću stotinu puta za dobar cilj."
<BR>&nbsp;&nbsp;&nbsp;&nbsp;&nbsp;"Znam to, naredniče", reče Anea.
<BR>&nbsp;&nbsp;&nbsp;&nbsp;&nbsp;Džin pogleda svog nekadašnjeg kapetana, pa onda ponovo Aneu. "Curo, znam da ne voliš da govoriš o budućnosti, mada znamo da zvirneš u nju tu i tamo. Ali reci mi ovo... postoje li izgledi da se ponovo sretnem sa svojim kapetanom?"
<BR>&nbsp;&nbsp;&nbsp;&nbsp;&nbsp;"Da", reče Anea. "I sa nekima koje si smatrao mrtvim... kao što je kaplar Ki."
<BR>&nbsp;&nbsp;&nbsp;&nbsp;&nbsp;"Onda ću poći. Uradiću po tvome. Možda više ne spadam u Corps Helveticu, ali poslušnost kojoj su me naučili tamo ukorenjena je duboko."
<BR>&nbsp;&nbsp;&nbsp;&nbsp;&nbsp;"Sada ne tražimo poslušnost", reče otac kapetan De Soja. "Već nešto teže i dublje."
<BR>&nbsp;&nbsp;&nbsp;&nbsp;&nbsp;Narednik Gregorijus razmisli na trenutak. "Važi", reče on najzad i na tren okrenu svima leđa. "Hajdemo, curo", reče i ispruži ruku da je Anea dodirne.
<BR>&nbsp;&nbsp;&nbsp;&nbsp;&nbsp;Ostavili smo ga na napuštenoj platformi negde u Južnom Pribrežju, ali Anea mu je rekla da će za samo koji dan tamo stići podmornice.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Iznad MadredeDiosa, otac De Soja je stupio napred, ali Anea je podigla ruku kako bi ga zaustavila.
<BR>&nbsp;&nbsp;&nbsp;&nbsp;&nbsp;"Ovo je svakako moj svet", reče sveštenik. "Ovde sam rođen. Moja dioceoza bila je ovde. Pretpostavljam da ću ovde i umreti."
<BR>&nbsp;&nbsp;&nbsp;&nbsp;&nbsp;"Možda", reče Anea, "ali potrebni ste mi za jedno teže mesto i jedan opasniji posao, Federiko."
<BR>&nbsp;&nbsp;&nbsp;&nbsp;&nbsp;"A gde je to?" upita sveštenik tužnih očiju.
<BR>&nbsp;&nbsp;&nbsp;&nbsp;&nbsp;"Na Pacemu", reče Anea. "To je naša poslednja stanica."
<BR>&nbsp;&nbsp;&nbsp;&nbsp;&nbsp;Stupih bliže. "Čekaj, malena", rekoh. "Ja idem sa tobom na Pacem, ako već insistiraš na tome da tamo odeš. Rekla si da mogu da ostanem sa tobom." Glas kojim sam to rekao zvučao je čak i meni upitno i očajnički.
<BR>&nbsp;&nbsp;&nbsp;&nbsp;&nbsp;"Da", reče Anea i dodirnu mi ručni zglob hladnim prstima. "Ali volela bih da otac De Soja pođe sa nama kada dođe vreme za to."
<BR>&nbsp;&nbsp;&nbsp;&nbsp;&nbsp;Jezuita je izgledao zbunjeno i pomalo razočarano, ali pognuo je glavu. Očigledno, poslušnost je u Isusovom Društvu još dublje ukorenjena nego u Corpc Helvetici.
<BR>&nbsp;&nbsp;&nbsp;&nbsp;&nbsp;Na kraju, majstor za bambus sa T'ien Šana Vojtek Majer i njegova nova verenica, ciglarka Viki Groselj, dobrovoljno su se javili da ostanu na MadredeDiosu.
<BR>&nbsp;&nbsp;&nbsp;&nbsp;&nbsp;Na Friholmu smo se pozdravili sa Janušom Kurtikom. Na Kastrop-Rokselu, koji je Paks nedavno teraformirao i naselio, dobrovoljac za pronalaženje pobunjenika bio je vojnik Džigme Paring. Iznad Parsimonije, dok su ratni brodovi Paksa pretvarali zaštitno polje u bujicu buke i svetla, žena po imenu Helen Din O'Brajan istupila je i uzela Aneu za ruku. Na Esperanci, Anea i ja pozdravili smo se sa bivšim gradonačelnikom Džo-kunga Čarlsom Či-Kijap Kempom. Na Travi, dok smo stajali u žutoj preriji koja nam je dopirala do ramena i prekrivala čitav svet, mahnuli smo u znak pozdrava Išeru Perpetu, jednom od smelijih pobunjenika koje je iz Paksove zatvorske galije izbavio i okupio otac De Soja. Na Kom-Rijadu, gde su novi naseljenici iz Paksa brzo rušili džamije buldožerima ili ih pretvarali u katedrale, prebacili smo se dole usred noći i šapatom se oprostili od nekadašnjeg izbeglice sa tog sveta po imenu Mervin Muhamed Ali i našeg bivšeg prevodioca sa T'ien Šana, mudrog Perija Samdupa.
<BR>&nbsp;&nbsp;&nbsp;&nbsp;&nbsp;Iznad Renesanse Minor, dok je horda ratnih brodova unutar sistema ubrzavala prema nama u nameri da nas uništi, napred je kročio tihi bivši zatvorenik Hagan Libler. "Bio sam uhoda", rekao je bledi čovek. Govorio je Anei, ali gledao je pravo u oca De Soju. "Prodao sam svoju odanost za novac, kako bih mogao da se vratim na ovaj svet i obnovim izgubljena porodična imanja i bogatstvo. Izdao sam svog kapetana i svoju dušu."
<BR>&nbsp;&nbsp;&nbsp;&nbsp;&nbsp;"Sine", reče otac De Soja, "odavno su ti oprošteni ti gresi, ako su to uopšte i bili... oprostio ti je tvoj kapetan i, još važnije, Bog. Nije pričinjena nikakva šteta."
<BR>&nbsp;&nbsp;&nbsp;&nbsp;&nbsp;Libler sporo klimnu glavom. "Glasovi koje slušam otkad sam popio vino sa Č. Aneom..." On zaćuta. "Poznajem mnogo ljudi na ovom svetu", reče, snažnijim glasom. "Želim da se vratim kući i počnem novi život."
<BR>&nbsp;&nbsp;&nbsp;&nbsp;&nbsp;"Da", reče Anea i pruži mu ruku.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Na Vitus-Grej-Balianusu B, Anea, Dordže Famo i ja prebacili smo se u pustinju, daleko od reke, kraj pooranih njiva i jarko obojenih kućica oko puta gde su me dobri ljudi Helikoide Amojetovog Spektra negovali dok nisam ozdravio i pomogli mi da umaknem Paksu. Ovde su bile samo gomile stenja i suve pukotine, lavirinti tunelskih ulaza u kamenu i peščane oluje koje su se približavale iz pravca krvavog sutona na horizontu crnih oblaka. To me je podsetilo na Mars sa toplijim, gušćim vazduhom i većom koncentracijom zadaha smrti i kordita.
<BR>&nbsp;&nbsp;&nbsp;&nbsp;&nbsp;Pokrivene prilike opkolile su nas skoro istog trena, sa spremnim flešetnim pištoljima i paklenim bičevima. Pokušao sam da stanem između Anee i opasnosti, ali prilike su nas opkolile u snažnom crvenom vetru i podigle oružje.
<BR>&nbsp;&nbsp;&nbsp;&nbsp;&nbsp;"Čekajte!" uzviknu ženski glas koji mi je bio poznat, i jedan od vojnika pod plaštovima skliznu niz crvenu dinu da bi stao ispred nas. "Čekajte!" doviknu ona ponovo onima lakim na obaraču i ovog puta razmota trake svoje kapuljače.
<BR>&nbsp;&nbsp;&nbsp;&nbsp;&nbsp;"Dem Loa!" uzviknuo sam i stupio napred da zagrlim nisku ženu u glomaznoj borbenoj opremi. Video sam da joj suze ostavljaju blatnjave tragove na obrazima.
<BR>&nbsp;&nbsp;&nbsp;&nbsp;&nbsp;"Doveo si sa sobom svoju izuzetnu draganu", reče žena koja me je spasla. "Baš kao što si obećao."
<BR>&nbsp;&nbsp;&nbsp;&nbsp;&nbsp;Predstavio sam je Anei, a zatim i Dordže Famo, i pri tom sam se istovremeno osećao i glupo i srećno. Dem Loa i Anea su se gledale jedan trenutak, da bi se zatim zagrlile.
<BR>&nbsp;&nbsp;&nbsp;&nbsp;&nbsp;Pogledao sam okolo prema drugim prilikama koje su i dalje bile iza, u crvenom sumraku. "Gde je Dem Ria?" upitao sam. "Alem Mikail Dem Alem? I vaša deca - Bin i Ces Ambre?"
<BR>&nbsp;&nbsp;&nbsp;&nbsp;&nbsp;"Mrtvi", reče Dem Loa. "Svi mrtvi, osim Ces Ambre koja je nestala prilikom poslednjeg napada iz Bombasino Paksa."
<BR>&nbsp;&nbsp;&nbsp;&nbsp;&nbsp;Stajao sam bez reči, zapanjen.
<BR>&nbsp;&nbsp;&nbsp;&nbsp;&nbsp;"Bin Ria Dem Loa Alem umro je od svoje bolesti", nastavi Dem Loa, "ali ostali su poginuli u našem ratu protiv Paksa."
<BR>&nbsp;&nbsp;&nbsp;&nbsp;&nbsp;"Rat protiv Paksa", ponovio sam. "Tako mi Boga, nadam se da ga nisam ja izazvao..."
<BR>&nbsp;&nbsp;&nbsp;&nbsp;&nbsp;Dem Loa diže ruku. "Ne, Role Endimione. Nisi ga ti izazvao. Mi koji cenimo sopstvene običaje u Helikoidi Amojetovog Spektra odbili smo krst... to je izazvalo rat. Pobuna je već bila u toku kada si ti bio sa nama. Posle tvog odlaska, pomislili smo da smo pobedili. Kukavička vojska iz Paksove baze Bombasino tražila je primirje, prenebregla je naređenja svoje komande iz svemira i potpisala sporazume s nama. Stigli su novi brodovi Paksa. Bombardovali su sopstvenu bazu... a onda krenuli na naša sela. Od tada neprekidno traje rat. Kada se spuste i pokušaju da zauzmu zemlju, pobijemo ih mnogo. Ali šalju ih još."
<BR>&nbsp;&nbsp;&nbsp;&nbsp;&nbsp;"Dem Loa", rekoh ja, "tako mi je žao."
<BR>&nbsp;&nbsp;&nbsp;&nbsp;&nbsp;Ona spusti ruku na moja prsa i klimnu glavom. Video sam osmeh koji sam upamtio iz vremena koje smo proveli zajedno. Ponovo je pogledala Aneu. "Ti si ona o kojoj je govorio u svom delirijumu i bolu. Ti si ona koju je voleo. Da li i ti njega voliš, dete?"
<BR>&nbsp;&nbsp;&nbsp;&nbsp;&nbsp;"Volim ga", reče Anea.
<BR>&nbsp;&nbsp;&nbsp;&nbsp;&nbsp;"Dobro", reče Dem Loa. "Bilo bi tužno da čovek koji misli da umire iskaže takvu ljubav prema nekome ko ne oseća isto prema njemu." Dem Loa pogleda Gromovnu Krmaču, nemu i kraljevsku. "Ti si sveštenica?"
<BR>&nbsp;&nbsp;&nbsp;&nbsp;&nbsp;"Ne sveštenica", reče Gromovna Krmača, "već opatica manastira Samden Gompa."
<BR>&nbsp;&nbsp;&nbsp;&nbsp;&nbsp;Dem Loa pokaza zube. "Ti vladaš kaluđerima? Muškarcima?"
<BR>&nbsp;&nbsp;&nbsp;&nbsp;&nbsp;"Ja im... dajem uputstva", reče Dordže Famo. Vetar joj je mreškao čeličnosivu kosu.
<BR>&nbsp;&nbsp;&nbsp;&nbsp;&nbsp;"To ti je isto kao da njima vladaš", nasmeja se Dem Loa. "Dobro došla onda, Dordže Famo." Anei reče: "A da li ćeš i ti ostati sa nama, dete? Ili nas samo dodiruješ i ideš dalje, kao što to predviđaju naša proročanstva?"
<BR>&nbsp;&nbsp;&nbsp;&nbsp;&nbsp;"Ja moram dalje", reče Anea. "Ali volela bih da ostavim Dordže Famo ovde kao vašeg saveznika i našu... vezu."
<BR>&nbsp;&nbsp;&nbsp;&nbsp;&nbsp;Dem Loa klimnu glavom. "Ovde je sada opasno", reče ona Gromovnoj Krmači.
<BR>&nbsp;&nbsp;&nbsp;&nbsp;&nbsp;Dordže Famo se osmehnu nižoj ženi. Snaga njih dve bila je gotovo opipljiva energija u vazduhu oko nas.
<BR>&nbsp;&nbsp;&nbsp;&nbsp;&nbsp;"Dobro", reče Dem Loa. Ona me zagrli. "Budi dobar prema svojoj ljubavi, Role Endimione. Budi dobar prema njoj u satima koji su vam podareni ciklusima života i haosa."
<BR>&nbsp;&nbsp;&nbsp;&nbsp;&nbsp;"Hoću", rekoh ja.
<BR>&nbsp;&nbsp;&nbsp;&nbsp;&nbsp;Anei, Dem Loa reče: "Hvala ti na dolasku, dete. Želeli smo to. Nadali smo se." Dve žene se ponovo zagrliše. Najednom sam bio postiđen, kao da sam doveo Aneu da upozna moju rođenu majku ili Grandam.
<BR>&nbsp;&nbsp;&nbsp;&nbsp;&nbsp;Dordže Famo nas dodirnu oboje u blagoslovu. "Kale pe a", reče ona Anei.
<BR>&nbsp;&nbsp;&nbsp;&nbsp;&nbsp;Udaljili smo se u sumrak i peščanu oluju i prebacli se kroz eksploziju bele svetlosti. Na utihnulom mostu Igdrasila rekao sam Anei: "Šta je to kazala?"
<BR>&nbsp;&nbsp;&nbsp;&nbsp;&nbsp;"Kale pe a", ponovi moja prijateljica. "To je drevni tibetanski oproštaj kada karavan pođe u uspon na visoke vrhove. Znači - idi polako ako misliš da se vratiš."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;I tako je to bilo sa stotinu drugih svetova, svaki bismo posetili samo na nekoliko trenutaka, ali svaki oproštaj bio je dirljiv i bolan na svoj način. Teško mi je da kažem koliko sam dana i noći proveo na tom poslednjem putovanju sa Aneom, jer smo se samo prebacivali dole, pa gore, drvobrod je ulazio u svetlost na jednom mestu i izranjao drugde, a kada bi svi postali previše umorni da bi nastavili dalje, Igdrasilu bi bilo dopušteno da lebdi u praznom svemiru nekoliko sati, kako bi se ergovi odmorili, a mi ostali pokušali da odspavamo.
<BR>&nbsp;&nbsp;&nbsp;&nbsp;&nbsp;Sećam se najmanje tri takva razdoblja spavanja, tako da smo možda putovali samo tri dana i noći. Ili smo možda putovali nedelju dana ili više, a spavali samo tri puta. Ali sećam se da smo Anea i ja spavali malo i nežno vodili ljubav, kao da bi svaki zagrljaj mogao da nam bude poslednji.
<BR>&nbsp;&nbsp;&nbsp;&nbsp;&nbsp;Prilikom jedne od tih kratkih pauza nasamo šapnuo sam joj: "Zašto ovo radiš, malena? Ne samo da bismo svi mogli da postanemo kao Proterani i hvatamo sunčevu svetlost krilima. Mislim... to jeste bilo divno... ali ja volim planete. Volim zemlju pod čizmama. naprosto volim to što sam... ljudsko biće. Muškarac."
<BR>&nbsp;&nbsp;&nbsp;&nbsp;&nbsp;Anea se nasmejala i dodirnula mi obraz. Sećam se da je svetlost bila slaba, ali još sam mogao da joj vidim znoj između dojki. "I ja volim što si muškarac, Role, ljubavi."
<BR>&nbsp;&nbsp;&nbsp;&nbsp;&nbsp;"Mislim..." počeh nespretno.
<BR>&nbsp;&nbsp;&nbsp;&nbsp;&nbsp;"Znam šta misliš", šapnu Anea. "I ja volim planete. I volim to što sam ljudsko biće... što sam naprosto žena. Ne radim... ovo što moram da radim... zbog nekakve utopijske evolucije čovečanstva u anđele-Proterane ili Senešaj empate."
<BR>&nbsp;&nbsp;&nbsp;&nbsp;&nbsp;"Zašto onda?" šapnuh joj u kosu.
<BR>&nbsp;&nbsp;&nbsp;&nbsp;&nbsp;"Samo zbog mogućnosti izbora", reče ona tiho. "Samo zbog mogućnosti da svako nastavi da bude ljudsko biće, šta god to značilo za osobu koja bira."
<BR>&nbsp;&nbsp;&nbsp;&nbsp;&nbsp;"Da bira ponovo?" upitah ja.
<BR>&nbsp;&nbsp;&nbsp;&nbsp;&nbsp;"Da", reče Anea. "Makar to značilo i da izabere isto što i pre. Čak i ako ponovo izabere Paks, kruciformu i savezništvo sa Srži."
<BR>&nbsp;&nbsp;&nbsp;&nbsp;&nbsp;Nisam razumeo, ali u tom trenutku više me je zanimalo da je držim nego da je sasvim razumem.
<BR>&nbsp;&nbsp;&nbsp;&nbsp;&nbsp;Posle nekoliko trenutaka tišine, Anea reče: "Role... i ja volim zemlju pod čizmama, zvuk vetra u travi. Hoćeš li učiniti nešto za mene?"
<BR>&nbsp;&nbsp;&nbsp;&nbsp;&nbsp;"Sve", rekoh odlučno.
<BR>&nbsp;&nbsp;&nbsp;&nbsp;&nbsp;"Ako umrem pre tebe", šapnu ona, "hoćeš li vratiti moj pepeo na Staru Zemlju i rasuti ga tamo gde smo zajedno bili najsrećniji?"
<BR>&nbsp;&nbsp;&nbsp;&nbsp;&nbsp;Da me je ubola nožem u srce, ne bi me toliko zabolelo. "Kazala si da mogu da ostanem sa tobom", rekoh konačno, glasom napetim, ljutitim i izgubljenim. "Da mogu da pođem kuda god ti budeš pošla."
<BR>&nbsp;&nbsp;&nbsp;&nbsp;&nbsp;"I mislila sam to, ljubavi", šapnu Anea. "Ali ako krenem u smrt pre tebe, hoćeš li učiniti to za mene? Sačekati nekoliko godina, a onda rasuti moj pepeo tamo gde smo bili najsrećniji na Staroj Zemlji?"
<BR>&nbsp;&nbsp;&nbsp;&nbsp;&nbsp;Tada sam poželeo da je stegnem sve dok ne jekne. Dok ne opozove svoj zahtev. Umesto toga, šapnuo sam: "Do đavola, majku mu, kako uopšte da se vratim na Staru Zemlju? Ona je u Manjem Magelanovom Oblaku, zar ne? Oko stotinu šezdeset svetlosnih godina odavde, zar ne?"
<BR>&nbsp;&nbsp;&nbsp;&nbsp;&nbsp;"Da", reče Anea.
<BR>&nbsp;&nbsp;&nbsp;&nbsp;&nbsp;"Pa, hoćeš li ponovo da otvoriš vrata dalekobacača kako bih se vratio tamo?"
<BR>&nbsp;&nbsp;&nbsp;&nbsp;&nbsp;"Ne", reče Anea. "Ta su vrata zauvek zatvorena."
<BR>&nbsp;&nbsp;&nbsp;&nbsp;&nbsp;"Kako onda, do đavola, očekuješ da..." Zatvorio sam oči. "Ne traži to od mene, Anea."
<BR>&nbsp;&nbsp;&nbsp;&nbsp;&nbsp;"Već sam zatražila, ljubavi."
<BR>&nbsp;&nbsp;&nbsp;&nbsp;&nbsp;"Zatraži umesto toga da umrem sa tobom."
<BR>&nbsp;&nbsp;&nbsp;&nbsp;&nbsp;"Ne", reče ona. "Tražim da živiš za mene. Da uradiš ovo za mene."
<BR>&nbsp;&nbsp;&nbsp;&nbsp;&nbsp;"Sranje", rekoh.
<BR>&nbsp;&nbsp;&nbsp;&nbsp;&nbsp;"Da li to znači da, Role?"
<BR>&nbsp;&nbsp;&nbsp;&nbsp;&nbsp;"To znači sranje", rekoh ja. "Mrzim mučenike. Mrzim predodređenost. Mrzim ljubavne priče sa tužnim završetkom."
<BR>&nbsp;&nbsp;&nbsp;&nbsp;&nbsp;"I ja", šapnu Anea. "Hoćeš li učiniti to za mene?"
<BR>&nbsp;&nbsp;&nbsp;&nbsp;&nbsp;Frknuo sam. "Gde smo bili najsrećniji na Staroj Zemlji?" upitah konačno. "Mora da misliš na Zapadni Taliesin, pošto nismo zajedno videli mnogo od te planete."
<BR>&nbsp;&nbsp;&nbsp;&nbsp;&nbsp;"Znaćeš već", šapnu Anea. "Hajdemo na spavanje."
<BR>&nbsp;&nbsp;&nbsp;&nbsp;&nbsp;"Ne želim da spavam", rekao sam grubo.
<BR>&nbsp;&nbsp;&nbsp;&nbsp;&nbsp;Zagrlila me je. Zajedničko spavanje pri nultoj gravitaciji Zvezdanog Drveta bilo je pravo uživanje. Još je veće uživanje bilo zajedničko spavanje na malom krevetu u našoj privatnoj kabini i pri slabom gravitacionom polju Igdrasila. Nisam mogao da zamislim vreme kada ću morati da spavam bez nje kraj sebe.
<BR>&nbsp;&nbsp;&nbsp;&nbsp;&nbsp;"Da ti raspem pepeo, a?" šapnuo sam konačno.
<BR>&nbsp;&nbsp;&nbsp;&nbsp;&nbsp;"Da", promrmljala je ona, više usnula nego budna.
<BR>&nbsp;&nbsp;&nbsp;&nbsp;&nbsp;"Malena moja, ljubavi", rekao sam, "ti si jedna morbidna mala kučka."
<BR>&nbsp;&nbsp;&nbsp;&nbsp;&nbsp;"Da", promrmljala je Anea. "Ali sam zato tvoja morbidna mala kučka."
<BR>&nbsp;&nbsp;&nbsp;&nbsp;&nbsp;Malo-pomalo, utonuli smo u san.
<BR>&nbsp;&nbsp;&nbsp;&nbsp;&nbsp;Poslednjeg dana, Anea nas je prebacila u zvezdani sistem sa crvenim patuljkom klase M3 u jezgru i slatkim zemljolikim svetom koji se ljuljao na bliskoj orbiti.
<BR>&nbsp;&nbsp;&nbsp;&nbsp;&nbsp;"Ne", reče Rejčel dok je naša mala grupa stajala na Het Mastinovom mostu. Tri stotine su nas napustile, jedno po jedno, mnoštvo Aneinih učenika rasutih po svetovima Paksa kao boce bačene u veliki okean, bez poruka. Sada je preostao otac De Soja, Rejčel, Anea, kapetan Het Mastin, A. Betik, nekoliko klonova iz posade, ergovi dole i ja. I Šrajk, nem i nepokretan na svojoj visokoj platformi.
<BR>&nbsp;&nbsp;&nbsp;&nbsp;&nbsp;"Ne", ponovi Rejčel. "Predomislila sam se. Hoću da nastavim dalje, sa tobom."
<BR>&nbsp;&nbsp;&nbsp;&nbsp;&nbsp;Anea je stajala prekrštenih ruku. Bila je izuzetno ćutljiva čitavog tog dugoh jutra dok se prebacivala i opraštala sa učenicima. "Kako hoćeš", reče ona tiho. "Znaš da ne bih od tebe zahtevala bilo šta, Rejč."
<BR>&nbsp;&nbsp;&nbsp;&nbsp;&nbsp;"Prokleta bila", reče Rejčel tiho.
<BR>&nbsp;&nbsp;&nbsp;&nbsp;&nbsp;"Da", reče Anea.
<BR>&nbsp;&nbsp;&nbsp;&nbsp;&nbsp;Rejčel stegnu pesnice. "Jebote, hoće li se ovo ikada okončati?"
<BR>&nbsp;&nbsp;&nbsp;&nbsp;&nbsp;"Na šta misliš?" upita Anea.
<BR>&nbsp;&nbsp;&nbsp;&nbsp;&nbsp;"Znaš na šta mislim. Moj otac... moja majka... tvoja majka... njihovi životi ispunjeni ovim. Moj život... sada dvaput proživljen... uvek u borbi protiv tog nevidljivog neprijatelja. U bekstvu i bekstvu, u čekanju i čekanju. Napred-nazad kroz vreme kao neka ukleta, nekontrolisana čigra... oh, prokletstvo."
<BR>&nbsp;&nbsp;&nbsp;&nbsp;&nbsp;Anea sačeka.
<BR>&nbsp;&nbsp;&nbsp;&nbsp;&nbsp;"Jedan zahtev", reče Rejčel. Pogledala me je. "Bez uvrede, Role. Veoma sam te zavolela. Ali želela bih da me Anea spusti sama na Barnardov svet."
<BR>&nbsp;&nbsp;&nbsp;&nbsp;&nbsp;Pogledah Aneu. "U redu, što se mene tiče", rekoh.
<BR>&nbsp;&nbsp;&nbsp;&nbsp;&nbsp;Rejčel uzdahnu. "Ponovo na taj zaostali svet... kukuruzišta i zalasci sunca, gradići sa velikim belim kućama i širokim verandama. To mi je bilo dosadno još kada sam imala osam godina."
<BR>&nbsp;&nbsp;&nbsp;&nbsp;&nbsp;"Volela si to kada si imala osam godina", reče Anea.
<BR>&nbsp;&nbsp;&nbsp;&nbsp;&nbsp;"Aha", reče Rejčel. "Jesam." Ona se rukova sa sveštenikom, zatim sa Hetom Mastinom, pa sa mnom.
<BR>&nbsp;&nbsp;&nbsp;&nbsp;&nbsp;Bez nekog razloga, setio sam se najnejasnijih strofa iz Speva starog pesnika, setio sam se kako sam im se smejao na ivici svetlosti logorske vatre dok me je Grandam terala da ih ponavljam, stih po stih, pitajući se da li ljudi zaista ikada govore takve stvari, i rekao Rejčel: "Vidimo se kasnije, aligatore."
<BR>&nbsp;&nbsp;&nbsp;&nbsp;&nbsp;Mlada žena me pogleda čudno i zelene oči joj blesnuše svetlom sveta koji je visio iznad nas. "Malo sutra, krokodile."
<BR>&nbsp;&nbsp;&nbsp;&nbsp;&nbsp;Ona uze Aneinu ruku i njih dve nestaše. Nije bilo bleska svetlosti kada čovek nije putovao sa Aneom. Samo iznenadnog... odsustva.
<BR>&nbsp;&nbsp;&nbsp;&nbsp;&nbsp;Anea se vratila posle pet minuta. Het Mastin je istupio iz kontrolnog kruga i sklopio ruke u rukavima svoje mantije. "Ti Koja Podučavaš?"
<BR>&nbsp;&nbsp;&nbsp;&nbsp;&nbsp;"Pacemov sistem, molim vas, Istinski Glasu Drveta Hete Mastine."
<BR>&nbsp;&nbsp;&nbsp;&nbsp;&nbsp;Templar se nije ni pomerio. "Znaš, draga prijateljice i učiteljice, da je Paks do sada već opozvao polovinu svojih brobenih brodova u sistem Vatikana."
<BR>&nbsp;&nbsp;&nbsp;&nbsp;&nbsp;Anea diže pogled prema blago namreškanom lišću divnog drveta na kome smo se vozili. Kilometar iza nas, sjaj fuzionog pogona lagano nas je gurao iz gravitacionog bunara Barnardovog Sveta. Ovde nas nije presreo nijedan brod Paksa. "Hoće li ergovi biti u stanju da održavaju polja dok se ne približimo Pacemu?" upita ona.
<BR>&nbsp;&nbsp;&nbsp;&nbsp;&nbsp;Kapetanove male šake pojaviše se iz rukava mantije i on ih diže dlanovima okrenutim naviše. "Sumnjam. Iscrpljeni su. Ovi napadi su ih veoma izmučili..."
<BR>&nbsp;&nbsp;&nbsp;&nbsp;&nbsp;"Znam", reče Anea. "I veoma mi je žao. Potrebno je da budete unutar sistema samo minut ili dva. Možda će, ako sada ubrzate i budete spremni za manevrisanje pod punim pogonom kada se pojavimo u Pacemovom sistemu, drvobrod moći da se prebaci napolje pre nego što polja budu savladana."
<BR>&nbsp;&nbsp;&nbsp;&nbsp;&nbsp;"Pokušaćemo", reče Het Mastin. "Ali budi spremna za trenutno prebacivanje. Život ovog drvobroda meriće se sekundama posle našeg dolaska."
<BR>&nbsp;&nbsp;&nbsp;&nbsp;&nbsp;"Najpre moramo poslati Konzulov brod na neko drugo mesto", reče Anea. "Moraćemo to da učinimo sada, ovde. Samo par trenutaka, Hete Mastine."
<BR>&nbsp;&nbsp;&nbsp;&nbsp;&nbsp;Templar klimnu glavom i vrati se svojim prikazima i panelima za dodir.
<BR>&nbsp;&nbsp;&nbsp;&nbsp;&nbsp;"Oh, ne", rekoh ja kada se okrenula prema meni. "Ne vraćam se brodom na Hiperion."
<BR>&nbsp;&nbsp;&nbsp;&nbsp;&nbsp;Anea je izgledala iznenađeno. "Zar si pomislio da te šaljem od sebe, iako sam rekla da možeš da kreneš sa mnom?"
<BR>&nbsp;&nbsp;&nbsp;&nbsp;&nbsp;Prekrstio sam ruke. "Posetili smo većinu svetova Paksa i Zabačenosti... osim Hiperiona. Šta god da planiraš, ne mogu da verujem da ćeš iz toga izostaviti svoj rodni svet."
<BR>&nbsp;&nbsp;&nbsp;&nbsp;&nbsp;"I neću", reče Anea. "Ali isto tako neću da nas prebacim tamo."
<BR>&nbsp;&nbsp;&nbsp;&nbsp;&nbsp;Nisam razumeo.
<BR>&nbsp;&nbsp;&nbsp;&nbsp;&nbsp;"A. Betiče", reče Anea, "brod bi trebalo da je spreman za polazak. Da li imaš pismo koje sam napisala Čika Martinu?"
<BR>&nbsp;&nbsp;&nbsp;&nbsp;&nbsp;"Imam, Č. Anea", reče android. Plavokožac nije izgledao zadovoljno, ali isto tako nije izgledao ni zabrinuto.
<BR>&nbsp;&nbsp;&nbsp;&nbsp;&nbsp;"Molim te da mu kažeš da ga volim", reče Anea.
<BR>&nbsp;&nbsp;&nbsp;&nbsp;&nbsp;"Čekaj, čekaj", rekoh ja. "A. Betik je tvoj... tvoj izaslanik... na Hiperionu?"
<BR>&nbsp;&nbsp;&nbsp;&nbsp;&nbsp;Anea protrlja obraz. Osetio sam da je iscrpljena više nego što sam mogao da zamislim, ali da čuva snagu za nešto važno što tek treba da se dogodi. "Moj izaslanik?" upita ona. "Misliš, kao Rejčel, Teo, Dordže Famo, Džordž i Džigme?"
<BR>&nbsp;&nbsp;&nbsp;&nbsp;&nbsp;"Aha", rekoh ja. "I još tri stotine drugih."
<BR>&nbsp;&nbsp;&nbsp;&nbsp;&nbsp;"Ne", reče Anea, "A. Betik neće biti moj izaslanik na Hiperionu. Ne u tom smislu. A Konzulov brod mora da plati vremenski dug zahvaljujući Hokingovom pogonu. On... i A. Betik... stići će tamo tek kada prođu meseci našeg vremena."
<BR>&nbsp;&nbsp;&nbsp;&nbsp;&nbsp;"Ko je onda izaslanik... veza na Hiperionu?" upitah ja, siguran da taj svet neće biti izuzet.
<BR>&nbsp;&nbsp;&nbsp;&nbsp;&nbsp;"Zar ne možeš da pogodiš?" Moja prijateljica se osmehnu. "Dragi Čika Martin. Pesnik i kritičar još jednom je postao igrač u beskrajnoj partiji šaha sa Srži."
<BR>&nbsp;&nbsp;&nbsp;&nbsp;&nbsp;"Ali ostali", rekoh ja, "svi su uzeli tvoju pričest i..." Zaćutah.
<BR>&nbsp;&nbsp;&nbsp;&nbsp;&nbsp;"Da", reče Anea. "Dok sam još bila dete, Čika Martin je shvatio. Ispio je vino. Njemu nije bilo teško da se prilagodi... on je slušao jezik mrtvih i živih vekovima na sopstveni, pesnički način. Tako je i mogao da napiše Spev. Zato je i smatrao Šrajka svojom muzom."
<BR>&nbsp;&nbsp;&nbsp;&nbsp;&nbsp;"Ali zašto onda A. Betik vraća brod tamo?" upitah ja. "Samo da bi preneo tvoju poruku?"
<BR>&nbsp;&nbsp;&nbsp;&nbsp;&nbsp;"Više od toga", reče Anea. "Ako sve bude kako treba, videćemo." Ona zagrli androida, a on je nespretno potapša po leđima jedinom rukom.
<BR>&nbsp;&nbsp;&nbsp;&nbsp;&nbsp;Trenutak kasnije, dok je u meni naviralo više emocija nego što sam mislio da je moguće, prodrmao sam tu plavu šaku. "Nedostajaćeš mi", rekao sam glupavo.
<BR>&nbsp;&nbsp;&nbsp;&nbsp;&nbsp;Android me je pogledao jedan dugi trenutak, klimnuo glavom i okrenuo se prema brodu koji ga je čekao.
<BR>&nbsp;&nbsp;&nbsp;&nbsp;&nbsp;"A. Betiče!" doviknuo sam mu pre nego što je ušao u brod.
<BR>&nbsp;&nbsp;&nbsp;&nbsp;&nbsp;Okrenuo se i sačekao da se sjurim do svoje male gomile stvari na nižoj platformi, da bih zatim ustrčao natrag uz stepenice. "Hoćeš li uzeti ovo?" upitah, pruživši mu kožnu cev.
<BR>&nbsp;&nbsp;&nbsp;&nbsp;&nbsp;"Hoking-prostirka", reče A. Betik. "Da, naravno, Č. Endimione. Rado ću ovo sačuvati za vas dok se ponovo ne sretnemo."
<BR>&nbsp;&nbsp;&nbsp;&nbsp;&nbsp;"A ako se ne budemo ponovo sreli", rekoh ja i zastadoh. Nameravao sam da kažem: Molim te, daj to Martinu Silenusu, ali znao sam iz sopstvenih vizija na javi da je stari pesnik na umoru. "Ako se ne budemo ponovo sreli, A. Betiče", rekoh, "molim te da sačuvaš ovu prostirku kao uspomenu na naše zajedničko putovanje."
<BR>&nbsp;&nbsp;&nbsp;&nbsp;&nbsp;A. Betik me je posmatrao još jedan tihi trenutak, ponovo klimnuo glavom i ušao u Konzulov brod. Upola sam očekivao da će se i brod oprostiti sa mnom, uz uobičajena pogrešna tumačenja i informacije, ali on se jednostavno posavetovao sa ergovima drvobroda, nemo uzdigao na potisnicima sve dok nije napustio zaštitno polje, a onda se udaljio na slabim mlazevima sve dok se nije našao na bezbednoj udaljenosti. Njegov fuzioni rep bio je tako sjajan da su mi oči zasuzile dok sam posmatrao kako brod ubrzava i udaljava se od Barnardovog Sveta i Igdrasila. Tada sam svim srcem i voljom poželeo da se Anea i ja vratimo sa A. Betikom na Hiperion, spremni da spavamo danima u velikom krevetu na vrhu broda, da bismo potom slušali muziku na 'stejnveju' i plivali u basenu pri nultoj gravitaciji iznad balkona...
<BR>&nbsp;&nbsp;&nbsp;&nbsp;&nbsp;"Moramo da pođemo", reče Anea Hetu Mastinu. "Da li biste, molim vas, pripremili ergove za ono što će nas sačekati?"
<BR>&nbsp;&nbsp;&nbsp;&nbsp;&nbsp;"Kako želiš, poštovana Ti Koja Podučavaš", reče Istinski Glas Drveta.
<BR>&nbsp;&nbsp;&nbsp;&nbsp;&nbsp;"I, Hete Mastine..." reče Anea.
<BR>&nbsp;&nbsp;&nbsp;&nbsp;&nbsp;Templar se okrenu i sačeka dalja naređenja.
<BR>&nbsp;&nbsp;&nbsp;&nbsp;&nbsp;"Hvala, Hete Mastine", reče ona. "U ime svih onih koji su bili sa vama na ovom putovanju i svih onih koji će pričati o vašem putovanju pokolenjima koja će doći, hvala, Hete Mastine."
<BR>&nbsp;&nbsp;&nbsp;&nbsp;&nbsp;Templar se nakloni i vrati svojim panelima. "Puni fuzioni pogon na nula devet dva. Pripremite se za izbegavanje napada. Pripremite se za Pacemov sistem."
<BR>&nbsp;&nbsp;&nbsp;&nbsp;&nbsp;Otac De Soja je nemo stajao u blizini, ali sada je levom rukom uzeo Aneinu desnu. Desnom rukom, tiho je blagoslovio Templara i klonove iz posade: "In nomine Patris et Filii et Spiritu Sanctus."
<BR>&nbsp;&nbsp;&nbsp;&nbsp;&nbsp;"Amin", rekoh ja, uzevši Aneu za levu ruku.
<BR>&nbsp;&nbsp;&nbsp;&nbsp;&nbsp;"Amin", reče Anea.
</TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
