<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>15.
<P>&nbsp;&nbsp;&nbsp;&nbsp;&nbsp;Nalazim se na izbočini pijace Fari sa A. Betikom, Džigmeom Norbuom i Džordžom Carongom kada čujem za vest da su brodovi i trupe Paksa konačno stigli na T'ien Šan, 'Nebeske planine'.
<BR>&nbsp;&nbsp;&nbsp;&nbsp;&nbsp;"Trebalo bi da javimo Anei", kažem. Oko nas, iznad nas i ispod nas, hiljade tona skela ljuljaju se i škripe od težine gomile ljudi koja kupuje, prodaje, trguje, svađa se i smeje. Veoma je malo njih čulo za dolazak Paksa. Veoma će malo njih shvatiti implikacije kada čuju za to. Vest nam stiže od kaluđera po imenu Čim Din, koji samo što se vratio iz prestonice Potale, gde radi kao učitelj u Zimskoj palati Dalaj Lame. Na sreću, Čim Din takođe radi svake druge nedelje na vezivanju bambusa u Hsuan-k'ung Šuu, 'Hramu koji visi u vazduhu', Aneinom projektu, i pozdravlja nas na pijaci Fari, na putu prema hramu. Tako smo među prvima van dvora u Potali koji čuju za dolazak Paksa.
<BR>&nbsp;&nbsp;&nbsp;&nbsp;&nbsp;"Pet brodova", rekao je Čim Din. "Nekoliko dvadesetina hrišćana. Oko polovine čine ratnici u crvenom i crnom. Preostalu polovinu čine misionari, potpuno u crnom. Zakupili su gompu sekte Crvenog Šešira blizu Ran Coa, Vidrinog jezera, kraj Šivinog Falusa. Osveštali su deo gompe kao kapelu za svog trostrukog Boga. Dalaj Lama im ne dozvoljava da koriste svoje leteće mašine niti da odlaze iza južnog grebena Srednjeg Kraljevstva, ali odobrio im je slobodno kretanje unutar ove oblasti."
<BR>&nbsp;&nbsp;&nbsp;&nbsp;&nbsp;"Trebalo bi da javimo Anei", kažem ponovo A. Betiku, pognuvši se bliže tako da može da me čuje uprkos buci pijace.
<BR>&nbsp;&nbsp;&nbsp;&nbsp;&nbsp;"Trebalo bi da javimo svima u Džo-kungu", kaže android. Okreće se i govori Džordžu i Džigmeu da završe kupovinu - da ne zaborave da se dogovore sa nosačima da ovi ponesu naručene kablove i dodatne količine bonsai bambusa za izgradnju - a onda diže masivni ranac, priteže opremu za penjanje na remenju i klima glavom prema meni.
<BR>&nbsp;&nbsp;&nbsp;&nbsp;&nbsp;Dižem svoj teški ranac i polazim prvi sa pijace, niz merdevine na skelama, do nivoa sa kablovima. "Mislim da će Visoki put biti brži od Nogostupa, zar ne?"
<BR>&nbsp;&nbsp;&nbsp;&nbsp;&nbsp;Plavokožac klima glavom. Oklevao sam da predložim Visoki put za povratak, pošto A. Betik sigurno teško može da rukuje kablovima i klizačima samo jednom rukom. Po našem ponovnom sastanku, iznenadio sam se što nije za sebe načinio neku metalnu kuku - leva ruka mu se i dalje završava glatkim patrljkom između ručnog zgloba i lakta - ali ubrzo sam video kako je koristio kožnu traku i razne kožne dodatke koji su mu zamenjivali nedostajuće prste. "Da, Č. Endimione", kaže on. "Visoki put. Mnogo je brži. Slažem se. Osim ako ne želite da pošaljete nekog letača kao kurira."
<BR>&nbsp;&nbsp;&nbsp;&nbsp;&nbsp;Gledam ga, pretpostavivši da se on to šali. Letači su posebna vrsta, svi odreda ludi. Oni se bacaju sa svojim zmajevima za jedrenje sa visokih građevina, hvataju uzlaznu struju kraj velikih kamenih zidova grebena, prelaze široke prostore između grebena i vrhova tamo gde nema kablova ili mostova, posmatraju ptice, tragaju za toplim strujama kao da im od toga život zavisi... u stvari, baš zato što im život zaista od toga zavisi. Nema ravnih oblasti na koje bi letač mogao da se spusti ako se varljivi vetar promeni, ili ih uzlazna struja izda, ili ako dođe do nekog problema sa njihovim zmajem za jedrenje. Prinudno sletanje na zid grebena gotovo uvek znači smrt. Najmanja greška u proračunu pri merenju vetra, uzlaznih struja, silaznih struja, mlazne struje... svaka greška za letača znači smrt. Zbog toga oni žive sami, imaju tajni kult i naplaćuju pravo bogatstvo za usluge Dalaj Lami u prenošenju poruka iz prestonice u Potali, nošenje molitvenih traka za vreme budističkih proslava, ili prenošenje hitnih poruka od nekog trgovca do njegove matične kancelarije, kako bi ovaj prestigao konkurente, ili - kako veli legenda - za posete istočnom vrhu T'ai Šan, svake godine mesecima odsečenom od ostatka T'ien Šana rastojanjem većim od stotinu klika vazduha i smrtonosnih oblaka.
<BR>&nbsp;&nbsp;&nbsp;&nbsp;&nbsp;"Mislim da ovu vest ne treba poveravati nekom letaču", kažem ja.
<BR>&nbsp;&nbsp;&nbsp;&nbsp;&nbsp;A. Betik klima glavom. "Da, Č. Endimione, ali ovde, na pijaci, možemo kupiti zmaja za jedrenje. Na tezgama Letačkog esnafa. Mogli bismo da kupimo dva i da se vratimo najkraćim putem. Vrlo su skupi, ali mogli bismo da prodamo par zaj-koza iz krda."
<BR>&nbsp;&nbsp;&nbsp;&nbsp;&nbsp;Nikada ne znam da li se moj prijatelj android šali ili ne. Prisećam se kada sam poslednji put bio ispod jedra-padobrana i moram da se oduprem porivu da se stresem. "Jesi li ikada jedrio zmajem na ovom svetu?" kažem.
<BR>&nbsp;&nbsp;&nbsp;&nbsp;&nbsp;"Ne, Č. Endimione."
<BR>&nbsp;&nbsp;&nbsp;&nbsp;&nbsp;"Na bilo kom svetu?"
<BR>&nbsp;&nbsp;&nbsp;&nbsp;&nbsp;"Ne, Č. Endimione."
<BR>&nbsp;&nbsp;&nbsp;&nbsp;&nbsp;"Šta misliš, kakvi bi nam izgledi bili ako bismo pokušali?"
<BR>&nbsp;&nbsp;&nbsp;&nbsp;&nbsp;"Jedan prema deset", kaže on bez sekunde oklevanja.
<BR>&nbsp;&nbsp;&nbsp;&nbsp;&nbsp;"A kakvi su nam izgledi na kablovima i toboganu ovako kasno?"
<BR>&nbsp;&nbsp;&nbsp;&nbsp;&nbsp;"Oko devet prema deset pre mraka", kaže on. "Osim ako nas suton ne uhvati pre tobogana."
<BR>&nbsp;&nbsp;&nbsp;&nbsp;&nbsp;"Idemo kablovima i toboganom", kažem ja.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Čekamo u kratkom redu pijačnih kupaca koji odlaze kablom, a onda dolazi red na nas da stupimo na polaznu platformu. Platforma od bambusa nalazi se dvadesetak metara ispod najniže pijačne skele i pruža se oko pet metara dalje iznad ponora nego ostatak Farija. Ispod nas nema ničega osim vazduha hiljadama metara, a na dnu te praznine nalazi se sveprisutno more oblaka koje se valja uz hrbate isturenog kamena kao bela plima koja zapljuskuje kamene sojenice. Kilometrima ispod tih oblaka, znam, nalaze se otrovni gasovi i uzburkano, kiselo more koje prekriva čitav ovaj svet izuzev planina.
<BR>&nbsp;&nbsp;&nbsp;&nbsp;&nbsp;Kabl-majstor pokazuje nam da priđemo i A. Betik i ja stupamo zajedno na platformu za skok. Sa ove tačke, dvadesetak ili više kablova spušta se koso preko ponora, u crnoj paukovoj mreži koja nestaje na ivici vidokruga. Najbliži kablovski terminal nalazi se više od kilometar i po severno - na malom kamenom očnjaku koji štrči iz bele, veličanstvene Čomo Lori, 'Snežne kraljice' - ali mi idemo na istok preko procepa između grebenja i naš terminal udaljen je dvadeset kilometara, a kabl koji se obrušava u tom smeru kao da se završava usred vazduha gde se stapa sa večernjim sjajem udaljenog kamenog zida. A naše konačno odredište udaljeno je više od trideset pet klika odatle, prema severu i istoku. Pešice, trebalo bi nam oko šest sati da prevalimo dugi put duž grebena Fari, a zatim istočno preko sistema mostova i gazišta. Putovanje kablom i toboganom trebalo bi da potraje upola kraće, ali dan je pri kraju, a tobogan je posebno opasan. Ponovo bacam pogled na nisko sunce i opet se pitam koliko je taj plan pametan.
<BR>&nbsp;&nbsp;&nbsp;&nbsp;&nbsp;"Spremni", reži kabl-majstor, niski, smeđi muškarac u zamrljanoj i iskrpljenoj chubi. Žvaće koren besila i okreće se da pljune preko ivice dok mi prilazimo kablu za prikačivanje.
<BR>&nbsp;&nbsp;&nbsp;&nbsp;&nbsp;"Spremni", kažemo A. Betik i ja jednoglasno.
<BR>&nbsp;&nbsp;&nbsp;&nbsp;&nbsp;"Drž'te daljinu", reži kabl-majstor i pokazuje mi da pođem prvi.
<BR>&nbsp;&nbsp;&nbsp;&nbsp;&nbsp;Istresam putničku užad iz remenja kojim mi je obavijeno čitavo telo, prelazim rukama preko načičkanog nosača koji zovemo vešalica, pronalazim pipanjem kotur sa dva ležišta, kačim ga za prsten užeta pomoću prstenaste kopče, provlačim Munterov vez kroz drugu prstenastu kopču kao frikcionu kočnicu, rezervu za kočnicu kotura, pronalazim svoju najbolju kopču u obliku slova D i koristim je za pričvršćivanje ivica kotura za kabl, pa onda provlačim sigurnosno uže kroz prve dve prstenaste kopče, pokušavajući da privežem kratki povez za konopac, da bih konačno to prikačio za svoje remenje na prsima, ispod užadi. Sve to traje manje od minuta. Podižem obe ruke, hvatam kontrole kotura sa D-prstenom i skačem gore-dole, oprobavajući vezu kotura i moje kopče. Sve drži.
<BR>&nbsp;&nbsp;&nbsp;&nbsp;&nbsp;Kabl-majstor se naginje da proveri dvostruku vezu sa D-prstenom i kopču kotura očima stručnjaka. Gura kotur tamo-amo za jedan metar da bi se uverio da ležišta gotovo bez trenja glatko klize u svom kompaktnom kućištu. Konačno, oslanja se čitavom težinom o moja ramena i remenje, viseći o meni kao drugi ranac, a onda me pušta da bi se uverio da prstenovi i užad za kočenje drže. Siguran sam da ga nije briga za to da li ću pasti i poginuti, ali ako se kotur zaglavi negde na dvadeset kilometara upletenog kabla od monovlakna koje se pruža tamo i gubi u daljini, kabl-majstor će biti taj koji će morati da očisti sve to, viseći o svom remenju ili nosiljci iznad kilometara i kilometara vazduha. Izgleda zadovoljan opremom.
<BR>&nbsp;&nbsp;&nbsp;&nbsp;&nbsp;"Kreći", kaže i pljeska me po ramenu.
<BR>&nbsp;&nbsp;&nbsp;&nbsp;&nbsp;Skačem u prostor, zabacivši pri tom prepuni ranac naviše uz leđa. Remenje se isteže, kabl se uleže, ležišta kotura jedva čujno zuje i ja počinjem brže da klizim dok popuštam kočnicu pomoću oba palca na kontrolama D-prstenova. Za samo nekoliko sekundi jurim niz kabl. Dižem noge i zavaljujem se u sedište od remenja na način koji je za mene postao gotovo kao nešto urođeno u protekla tri meseca. Greben K'un Lun, naše odredište, blista jarko dok senka sutona počinje da puni ponor ispod mene, a večernja hladovina se pomera iza, niz zid grebena Fari.
<BR>&nbsp;&nbsp;&nbsp;&nbsp;&nbsp;Osećam blagu promenu u naponu kabla i čujem njegovo zujanje kada A. Betik počne svoj spust iza mene. Obazrevši se, vidim ga kako napušta platformu za iskakanje, nogu ispruženih pravo ispred sebe u pravilnom položaju, dok mu telo poskakuje gore-dole ispod elastičnog remenja. Jedva mogu da razaznam povez koji spaja kožnu traku na njegovoj levoj ruci sa užetom za kočenje kotura. A. Betik maše i ja mu odmahujem, obrnuvši se u remenju tako da mogu da obratim pažnju na kabl koji s vriskom prolazi kraj mene dok ja i dalje strmoglavo hitam preko klisure. Ponekad se ptice spuste na kabl da bi se odmorile. Ponekad dođe do iznenadnih naslaga leda ili uplitanja kabla. Vrlo retko može da se naiđe na iščupani kotur nekoga ko je pretrpeo nesreću ili je presekao svoje remenje i tako ga se oslobodio iz samo njemu znanih razloga. Još ređe, ali dovoljno da se fiksira u umu, neko ko je kivan ili ima nejasne psihopatske sklonosti može da zastane na kablu da bi privezao remen sa klinom za zadržavanje ili zubac opremljen oprugom oko njega, ostavljajući malo iznenađenje za sledećeg ko naiđe u letu duž kabla. Kazna za taj zločin je smrt bacanjem sa najviše platforme u Potali ili Džo-kungu, ali to je slaba uteha za osobu koja prva naiđe na klin ili zubac.
<BR>&nbsp;&nbsp;&nbsp;&nbsp;&nbsp;Nijedna od tih mogućnosti ne materijalizuje se dok klizim preko praznine ispod ultralakog kabla. Jedini zvuk je blago zujanje kočnice kotura dok smanjujem brzinu, i meki nalet vazduha. Još smo na suncu; na ovom svetu je pozno proleće, ali vazduh je uvek hladan iznad osam hiljada metara. Disanje nije problem. Svakog dana otkad sam stigao na T'ien Šan zahvaljujem bogovima planetne evolucije što je, čak i sa nešto lakšom ovdašnjom gravitacijom - 0,954 standardne - kiseonik bogatiji na ovoj visini. Bacivši pogled dole, na oblake, nekoliko klika ispod čizama, pomišljam na uzavreli okean pod tim slepim pritiskom, uskomešan vetrovima fozgena i gustog CO <SUB>2</SUB>. Na T'ien Šanu nema pravog tla, već je tu samo gusta čorba planetnog okeana i bezbroj oštrih vrhova i grebena koji se uzdižu hiljadama metara do sloja O <SUB>2</SUB> i jarke sunčeve svetlosti nalik na Hiperionovu.
<BR>&nbsp;&nbsp;&nbsp;&nbsp;&nbsp;Sećanja me podstiču. Pomišljam na jedan drugi svet sa predelom oblaka od pre nekoliko meseci. Pomišljam na svoj prvi dan u brodu, pre nego što sam stigao do tačke translacije, dok su mi se zaceljivale groznica i slomljena noga, kada sam dokono rekao brodu: "Pitam se kako sam ovde dospeo dalekobacačem. Poslednje čega se sećam bila je džinovska..."
<BR>&nbsp;&nbsp;&nbsp;&nbsp;&nbsp;Brod je odgovorio tako što je pustio holo snimljen jednom od njegovih plutajućih kamera dok je on ležao na dnu reke, tamo gde smo ga ostavili. Bila je to slika uz pojačanu svetlost zvezda - padala je kiša - i prikazivala je luk dalekobacača koji je sijao zelenim sjajem i uznjihane krošnje. Iznenada, jedan pipak duži od broda prošao je kroz otvor dalekobacača, noseći nešto nalik na kajak-igračku obmotanu masom iskidane tkanine jedra-padobrana. Pipak se jednom, graciozno, usporeno izvio i jedro, kajak i klonula prilika u njemu skliznuli su - zapravo, zalepršali - nekih stotinu metara niže da bi nestali u vetrom šibanim krošnjama.
<BR>&nbsp;&nbsp;&nbsp;&nbsp;&nbsp;"Zašto tada nisi došao po mene?" upitao sam, ne krijući iritiranost u glasu. Noga me je još bolela. "Zašto si čekao čitavu noć dok sam ja tamo visio na kiši? Mogao sam da umrem."
<BR>&nbsp;&nbsp;&nbsp;&nbsp;&nbsp;"Nisam imao uputstva da vas izbavim po povratku", reče ohol, idiot-savant glas broda. "Mogli ste da obavljate neki važan posao koji ne bi trpeo ometanje. Da nisam čuo ništa od vas nekoliko dana, poslao bih puzeću sondu u džunglu da ispita da li ste dobro."
<BR>&nbsp;&nbsp;&nbsp;&nbsp;&nbsp;Objasnio sam mu svoje mišljenje o logici broda.
<BR>&nbsp;&nbsp;&nbsp;&nbsp;&nbsp;"To je čudno označavanje", reče brod. "Mada imam određene organske elemente inkorporirane u podstrukturu i decentralizovane računarske DNK komponente, ja nisam - u najstrožem smislu reči - biološki organizam. Nemam probavni sistem. Nemam potrebe za odstranjivanjem, izuzev povremenih otpadnih gasova i izmeta putnika. Stoga, nemam anus kako u stvarnom, tako ni u figurativnom smislu. Prema tome, teško mogu da poverujem da se kvalifikujem za naziv..."
<BR>&nbsp;&nbsp;&nbsp;&nbsp;&nbsp;"Zaveži", rekao sam ja.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Klizanje traje manje od petnaest minuta. Kočim oprezno dok se približava veliki zid grebena K'un Lun. U poslednjih nekoliko stotina metara, moja senka - i A. Betikova - bačena je ispred nas na okomito kameno prostranstvo u ružičastom sjaju i mi postajemo lutke od senki - dve neobične štrkljaste prilike sa uzmlataralim izraštajima dok podešavamo prstenove na remenju da bismo prikočili i isturamo noge kako bismo se pripremili za udar. Onda zvuk kočnice kotura narasta od tihog zujanja do bučnog stenjanja dok usporavam pred konačni prilazak izbočini za zaustavljanje - kamenoj ploči od šest metara sa zadnjim zidom obloženim runom zaj-koza, mrkim i trulim od izloženosti vremenskim prilikama.
<BR>&nbsp;&nbsp;&nbsp;&nbsp;&nbsp;Klizam se i odskakujem da bih se zaustavio tri metra od zida, pronalazim uporište u kamenu i otkopčavam kotur i sigurnosno uže brzinom koju sam stekao u praksi. A. Betik se klizeći zaustavlja trenutak kasnije. Čak i sa jednom rukom, android je beskrajno graciozniji od mene na kablovima; treba mu manje od jednog metra da bi se zaustavio.
<BR>&nbsp;&nbsp;&nbsp;&nbsp;&nbsp;Stojimo tamo načas i posmatramo kako sunce balansira na rubu grebena Fari, dok nisko svetlo boji ledenu kupu koja se uzdiže iznad mlazne struje južno od njega. Po završetku podešavanja remenja i opreme kažem: "Smračiće se dok stignemo u Srednje Kraljevstvo."
<BR>&nbsp;&nbsp;&nbsp;&nbsp;&nbsp;A. Betik klima glavom. "Radije bih da ostavimo tobogan za sobom pre nego što sasvim padne mrak, Č. Endimione, ali mislim da neće biti tako."
<BR>&nbsp;&nbsp;&nbsp;&nbsp;&nbsp;Čak i na samu pomisao o spustu toboganom po mraku, stežu mi se mošnice. Dokono se pitam da li muški android reaguje na neki sličan način. "Hajdemo", kažem i krećem trkom sa izbočine.
<BR>&nbsp;&nbsp;&nbsp;&nbsp;&nbsp;Na kablovima smo izgubili nekoliko stotina metara visine i sada ćemo morati da ih nadoknadimo. Izbočina ubrzo prestaje - na vrhovima Nebeskih Planina postoji vrlo malo ravnih mesta - i čizme nam odzvanjaju dok trčimo niz gazište-skelu od bonsai-bambusa koja visi o zidu litice i štrči iznad praznine. Ovde nema ograde. Večernji vetrovi jačaju i ja zakopčavam termo-jaknu i chubu od runa zaj-koza dok trčimo. Teški ranac poskakuje mi na leđima.
<BR>&nbsp;&nbsp;&nbsp;&nbsp;&nbsp;Džumar-tačka nalazi se manje od jednog klika severno od izbočine. Ne nailazimo ni na koga na gazištu, ali daleko s druge strane doline od uskomešanih oblaka vidimo da se pale baklje na gazištu između Farija i Džo-kunga. Put na skelama i lavirint visećih mostova sa te strane Velikog Ponora oživljavaju, ispunjeni ljudima koji idu prema severu - neki nesumnjivo prema Hramu koji visi u vazduhu da čuju Aneinu večernju javnu raspravu. Hoću da stignem tamo pre njih.
<BR>&nbsp;&nbsp;&nbsp;&nbsp;&nbsp;Džumar-tačka sastoji se od četiri fiksirana kabla koji se pružaju uz okomiti kameni zid gotovo sedam stotina metara iznad nas. Ti crveni kablovi služe za penjanje. Nekoliko metara dalje vise plavi kablovi za uspravno penjanje od vrha grebena. Večernja senka sada nas prekriva, a sve jači vetrovi donose jezu. "Jedan uz drugog?" kažem A. Betiku, mahnuvši prema jednom od kablova u sredini.
<BR>&nbsp;&nbsp;&nbsp;&nbsp;&nbsp;Android klima glavom. Njegovo plavo lice potpuno je isto kao što sam ga upamtio sa našeg putovanja s Hiperiona, pre skoro deset godina. Šta sam pa očekivao - da android ostari?
<BR>&nbsp;&nbsp;&nbsp;&nbsp;&nbsp;Vadimo motorne penjače iz mreže sa opremom i kačimo ih na susedne kablove, protresavši najpre užad od mikrovlakna kao da ćemo po tome videti jesu li i dalje propisno učvršćena. Ovde fiksiranu užad kabl-majstori proveravaju samo povremeno; možda su ih iskidale nečije džumar-kopče, iskrzale skrivene kamene izbočine, ili su optočene ledom. Ubrzo ćemo saznati.
<BR>&nbsp;&nbsp;&nbsp;&nbsp;&nbsp;Obojica kačimo beočuge i remenje za svoje motorne penjače. A. Betik razmotava osam metara dugačko uže za penjanje koje privezujemo za remenje pomoću prstenastih kopči. Sada, ako jedno fiksirano uže popusti, drugi od nas može da zaustavi pad prvog planinara. Ili tako bar veli teorija.
<BR>&nbsp;&nbsp;&nbsp;&nbsp;&nbsp;Motorni penjači su vrhunac tehnologije koju poseduje većina građana na T'ien Šanu; pokretani zatvorenom solarnom baterijom, nešto veći od naših šaka koje staju u izlivene rukohvate, penjači su elegantni delovi planinarske opreme. A. Betik proverava svoje vezove i klima glavom. Palčevima aktiviram oba svoja penjača. Signalna svetla su zelena. Džumarujem desni penjač naviše za metar, stežem ga, stupam u omču remena za stopalo, proveravam da li je sve u redu, guram levi penjač nešto dalje, stežem ga čvrsto, levo stopalo smeštam u drugu omču iznad prve, i tako dalje. I tako dalje, sedam stotina metara, uz povremeno zastajanje da bismo ostali da visimo o svom remenju zagledani u drugu stranu doline, tamo gde gazište plamti buktinjama. Sunce je sada zašlo i nebo se smesta zamračilo u ljubičastu i purpurnu boju, a najsjajnije zvezde već se pojavljuju. Procenjujem da imamo još oko dvadeset minuta pravog sumraka. Spuštaćemo se toboganom po mraku.
<BR>&nbsp;&nbsp;&nbsp;&nbsp;&nbsp;Drhtim dok vetar zavija oko nas.
<BR>&nbsp;&nbsp;&nbsp;&nbsp;&nbsp;Fiksirana užad vise preko okomitog leda u poslednjih dve stotine metara. Obojica nosimo u vrećama pozadi rasklopive krampone, ali nisu nam potrebni dok nastavljamo sa zamornim obredom - džumar - stezanje - korak - oslobađanje remenja - odmor na tren - džumar - stezanje - korak - cimanje - odmor - džumar. Treba nam skoro četrdeset minuta da pređemo sedam stotina metara. Veoma je mračno dok stupamo na platformu ledenog grebena.
<BR>&nbsp;&nbsp;&nbsp;&nbsp;&nbsp;T'ien Šan ima pet satelita: četiri su zarobljeni asteroidi, ali na dovoljno niskim orbitama da odraze poprilično svetlosti, dok je peti gotovo velik kao mesec Stare Zemlje, ali u gornjem desnom kvadrantu naružen je jednim jedinim, ogromnim udarnim kraterom čiji se zraci šire kao svetlucava paučina do svih vidljivih rubova sfere. Ovaj veliki mesec - Znamenje - diže se na severoistoku dok A. Betik i ja lagano hodamo prema severu po uskom ledenom grebenu, prikačeni za fiksirane kablove da nas sada ne bi dole odneli vetrovi sa temperaturom ispod nule iz mlazne struje.
<BR>&nbsp;&nbsp;&nbsp;&nbsp;&nbsp;Navukao sam termo-kapuljaču i stavio masku na lice, ali oči me ipak peku od ledenog vetra, kao i svaki delić izložene kože. Ovde ne možemo dugo da se zadržavamo. Ali u meni je snažan poriv da stanem i zagledam se, kao i uvek kada stojim na terminalu kablovskog puta na grebenu K'un Lun i gledam Srednje Kraljevstvo i svet Nebeskih Planina.
<BR>&nbsp;&nbsp;&nbsp;&nbsp;&nbsp;Zastavši na ravnom, otvorenom, ledenom polju na početku tobogana, okrećem se oko sebe i upijam prizor. Na jugu i zapadu preko mesečinom obasjanih uskomešanih vrhova oblaka toliko duboko ispod nas, greben Fari sija pod sjajem Znamenja. Buktinje visoko duž grebena severno od Farija jasno obeležavaju gazište, i mogu da vidim osvetljene viseće mostove mnogo dalje prema severu. Iza pijace Fari nebo sija i ja zamišljam da je to bakljama obasjana Potala, Zimska palata Njegove Svetosti Dalaj Lame i dom najveličanstvenije kamene arhitekture na planeti. Samo nekoliko klika odatle, znam, Paksu je upravo dodeljena enklava kod Ran Coa, u večernjoj senci Šivlinga - 'Šivinog falusa'. Osmehujem se pod termo-maskom, pomišljajući na to kako se hrišćanski misionari dure zbog te paganske nedostojnosti.
<BR>&nbsp;&nbsp;&nbsp;&nbsp;&nbsp;Iza Potale, stotinama klika zapadno, nalazi se predeo grebena Koko Nor sa bezbroj visećih sela i opasnih mostova. Daleko prema jugu, duž velikog hrbata grebena po imenu Lob-sang Gijaco, leži zemlja sekte Žutog Šešira, završavajući se krajnjim vrhom Nanda Devi, gde kažu da obitava induska boginja blaženstva. Jugozapadno odatle, toliko daleko oko zakrivljenja sveta da tamo još bukti suton, nalazi se Muctag Alta sa destinama hiljada islamskih stanovnika koji čuvaju grobnicu Alija i drugih islamskih svetaca. Severno od Muctag Alte, grebenje se pruža u teritoriju koju nisam video - čak ni sa orbite za vreme prilaska - gde su visoke kuće Lutajućih Jevreja na prilazima planina Cion i i Morije, gde su gradovi-blizanci Avram i Isak, koji se razmeću najboljim bibliotekama na T'ien Šanu. Severno i zapadno od njih diže se planina Sumeru - središte Vaseljene - i vrh Harni, začudo, takođe središte Vaseljene - i jedno i drugo nekih šest stotina klika jugoistočno od vrhova San Francisko gde kultura Hopi-Eskima uspeva da se održi na hladnim hrbatima i u klancima sa papratima, takođe ubeđena da njeni vrhovi označavaju središte Vaseljene.
<BR>&nbsp;&nbsp;&nbsp;&nbsp;&nbsp;Dok se okrećem i gledam prema severu, vidim najveću planinu na našoj polulopti i severnu granicu našeg sveta, pošto greben nestaje ispod oblaka fozgena par klika severno odatle - Čomo Lori, 'Snežnu kraljicu'. Začudo, suton još obasjava zaleđeni vrh Čomo Lori, iako Znamenje kupa njegove istočne hrbate mekšim svetlom.
<BR>&nbsp;&nbsp;&nbsp;&nbsp;&nbsp;Od planine Čomo Lori, i greben K'un Lun i greben Fari pružaju se prema jugu, a procep između njih širi se do nepremostivih udaljenosti južno od kablovskog puta kojim smo upravo prošli. Okrećem leđa severnom vetru i gledam prema jugu i istoku, prateći petljasti hrbat K'un Lun, zamišljajući da vidim baklje nekih dve stotina klika južno gde u gradu Hsi Vang-muu, 'Kraljici Majci Zapada' (a pri tom je 'zapad' južno i zapadno od Srednjeg Kraljevstva), nekih trideset pet hiljada ljudi žive u bezbednosti njegovih useka i procepa.
<BR>&nbsp;&nbsp;&nbsp;&nbsp;&nbsp;Južno od Hsi Vang-mua, uzdiže se veliki vrh planine Koja tako da mu se samo visoka kapa vidi iznad mlazne struje, gde - ako je verovati onim vernicima koji žive u gradovima u ledenim tunelima na nižim padinama - Kobo Dajši, osnivač Šingon budizma, leži položen u bezvazdušnu ledenu grobnicu, čekajući na odgovarajuće uslove za buđenje iz svog meditativnog transa.
<BR>&nbsp;&nbsp;&nbsp;&nbsp;&nbsp;Istočno od planine Koja, izvan vidokruga preko zakrivljenja sveta, nalaze se planine Kale, dom Kubere, induskog boga blagostanja, kao i Šive, kome očigledno ne smeta što ga od sopstvenog falusa razdvaja više od hiljadu kilometara. Parvati, Šivina žena, navodno takođe živi u planinama Kale, mada niko nije čuo njeno mišljenje o toj razdvojenosti.
<BR>&nbsp;&nbsp;&nbsp;&nbsp;&nbsp;A. Betik je putovao do planina Kale za vreme svoje prve pune godine na ovoj planeti i rekao mi je da je vrh divan, jedan od najviših vrhova na planeti - više od devetnaest hiljada kilometara iznad nivoa mora - i opisao ga je kao mermernu skulpturu koja se diže sa postolja od naboranog kamena. Android je takođe rekao da na vrhu planina Kale, visoko na ledenim poljima gde je vazduh suviše redak za vetar ili disanje, stoji od ugljenične legure izrađeni hram budističkom božanstvu planine, Demčogu, 'Vrhunski blaženome', džinu visokom najmanje deset metara, plavom poput neba, ovenčanom lobanjama, u zadovoljnom zagrljaju sa svojom družbenicom dok pleše. A. Betik je rekao da plavokožno božanstvo donekle izgleda kao on. Sama palata je tačno u središtu zaobljenog vrha koji se nalazi u središtu mandale sačinjene od manjih snežnih vrhova, tako da sve to grli sveti krug - fizičku mandalu - božanskog prostora Demčoga, gde će oni koji meditiraju otkriti mudrost što će ih olsoboditi ciklusa patnji.
<BR>&nbsp;&nbsp;&nbsp;&nbsp;&nbsp;U vidokrugu mandale Demčog na planinama Kale, rekao je A. Betik, i tako daleko prema jugu da je vrh ukopan ispod glečera od blistavog leda dubokih jedan kilometar, uzdiže se Helgafel - 'Dvorana sa medovinom mrtvih' - gde se nekoliko stotina Islanđana transplantovanih za vreme Hedžire vratilo običajima Vikinga.
<BR>&nbsp;&nbsp;&nbsp;&nbsp;&nbsp;Gledam prema jugozapadu. Ako bih jednog dana mogao tamo da obiđem luk Antarktičkog Kruga, znam da bih naišao na takve vrhove kao što je Gunung Agung, pupak sveta (jedan od desetina na T'ien Šanu), gde je svetkovina Eka Dasa Rudra sada zašala u dvadeset sedmu godinu svog šestovekovnog ciklusa i gde kažu da Balinežanke igraju, nenadmašno lepe i ljupke. Severozapadno, više od hiljadu klika duž visokog hrbata od Gunung Agunga, nalazi se Kilimačago, gde stanovnici nižih terasa iskopavaju svoje mrtve iz pukotina sa ilovačom posle pristojnog vremena i nose kosti visoko iznad atmosfere koja se može udisati - verući se u ručno sašivenim kožama-odelima sa maskama za pritisak - da bi ponovo sahranili srodnike u ledu tvrdom kao kamen blizu nivoa od osamnaest hiljada metara, tako da im lobanje zure kroz led prema vrhu u večitoj nadi.
<BR>&nbsp;&nbsp;&nbsp;&nbsp;&nbsp;Iza Kilimačaga, jedini vrh koji poznajem po imenu jeste Kroag Patrik, gde navodno nema zmija. Ali, koliko znam, zmija nema nigde na Nebeskim Planinama.
<BR>&nbsp;&nbsp;&nbsp;&nbsp;&nbsp;Ponovo se okrećem prema severoistoku. Hladnoća i vetar šibaju me čeono, nagone na žurbu, ali koristim taj poslednji trenutak da pogledam prema našem odredištu. Čini se da se ni A. Betiku ne žuri, mada ga to možda napetost zbog tobogana koji nas čeka nagoni da ovde zastane na tren sa mnom.
<BR>&nbsp;&nbsp;&nbsp;&nbsp;&nbsp;Severno i istočno odavde, iza strmog zida grebena K'un Lun, leži Srednje Kraljevstvo sa svojih pet vrhova obasjanih svetlom fenjera Znamenja.
<BR>&nbsp;&nbsp;&nbsp;&nbsp;&nbsp;Severno od nas, gazište i desetak visećih mostova premošćavaju prostor do grada Džo-kunga i središnjeg vrha Sung Šan, 'Uzvišenog', mada je to daleko najniži od pet vrhova Srednjeg Kraljevstva.
<BR>&nbsp;&nbsp;&nbsp;&nbsp;&nbsp;Ispred nas, spojena sa jugozapadom samo strmim ledenim zidom ukrašenim petljastom trasom tobogana, uzdiže se Hua Šan, 'Cvetna planina', najzapadniji vrh u Srednjem Kraljevstvu i jamačno najlepši od pet vrhova. Od Hua Šana, poslednje klike kablovskog puta spajaju Cvetnu Planinu sa bočnim grebenima severno od Džo-kunga, gde Anea radi u Hsuan-k'ung Šuu, Hramu koji visi u vazduhu, usečenom u strmu liticu, tako da gleda prema severu preko ponora u Heng Šan, Svetu Planinu Severa.
<BR>&nbsp;&nbsp;&nbsp;&nbsp;&nbsp;Nekih dvesta klika južno nalazi se drugi Heng Šan, koji tamo označava granicu Srednjeg Kraljevstva, ali to je neugledna planina u poređenju sa strmim zidovima, velikim grebenima i talasastim profilom njegovog severnog parnjaka. Zagledan prema severu, kroz mahnite vetrove i nanose paperjastih oblaka, prisećam se vremena kada sam bio u Konzulovom brodu i lebdeo između plemenitog Heng Šana i Hrama, u tom prvom satu na planeti.
<BR>&nbsp;&nbsp;&nbsp;&nbsp;&nbsp;Bacivši ponovo pogled prema istoku i severu, iza Hua Šana i kratkog središnjeg vrha Sung Šana, sa lakoćom opažam i neverovatni vrh T'ai Šan, ocrtan spram uzdižućeg Znamenja i udaljen više od trista klika. To je Veliki Vrh Srednjeg Kraljevstva, visok 18.200 metara, sa gradom Tai'an - Gradom Mira - zgurenim na visini od 9.000 metara, kao i sa legendardnim stepeništem od 27.000 stepenika što se uzdiže iz Tai'ana, kroz snežna polja i kamene zidove, sve do mitskog Hrama Žadnog Cara na vrhu.
<BR>&nbsp;&nbsp;&nbsp;&nbsp;&nbsp;Iza naše Svete Planine na Severu, znam, dižu se Četiri Planine Hodočašća za budističke vernike - O'mei Šan na zapadu; Čiu-hua Šan, 'Planina Devet Cvetova', na jugu'; Vu-t'ai Šan, 'Planina Pet Terasa' sa gostoprimljivom Purpurnom Palatom na severu; i niži, ali tanano lepi P'u-t'o Šan na dalekom istoku.
<BR>&nbsp;&nbsp;&nbsp;&nbsp;&nbsp;Provodim nekoliko poslednjih sekundi na toj ledenoj izbočini šibanoj vetrom zagledan u Džo-kung, u nadi da ću videti svetlost buktinja duž pukotine i prolaza prema Hsuan-k'ung Šuu, ali visoki oblaci ili paperjasti nanosi zamagljuju pogled, tako da se može videti samo mrlja obasjana Znamenjem.
<BR>&nbsp;&nbsp;&nbsp;&nbsp;&nbsp;Okrenuvši se A. Betiku, pokazujem prema toboganu i dižem palac. Vetar sada duva prejako da bi preneo reči.
<BR>&nbsp;&nbsp;&nbsp;&nbsp;&nbsp;A. Betik klima glavom i poseže iza sebe da razmota foliju sanki iz spoljnjeg džepa na leđima. Shvatam da mi srce tuče ne samo zbog napora dok pronalazim sopstvenu foliju i nosim je na polaznu platformu tobogana.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Tobogan je brz. To je oduvek bila njegova privlačnost. I to je njegova najveća opasnost.
<BR>&nbsp;&nbsp;&nbsp;&nbsp;&nbsp;Još postoje mesta u Paksu, siguran sam, gde i dalje živi drevni običaj spusta toboganom. U tom sportu, čovek sedne u sanke sa ravnim dnom i stušti se niz pripremljenu ledenu stazu. To prilično dobro opisuje i ovaj tobogan, osim što umesto sanki sa ravnim dnom A. Betik i ja imamo po foliju kraću od jednog metra, zaobljenu poput kašike. Folija sanki je više folija nego ovo drugo, mlitava poput alumijumskog omotača sve dok ne usmerimo deo energije iz svojih penjača, poslavši piezoelektričnu poruku ukrućivačima strukture folije tako da se čini da se naše male sanke naduvavaju i poprimaju oblik za samo nekoliko sekundi.
<BR>&nbsp;&nbsp;&nbsp;&nbsp;&nbsp;Anea mi je jednom rekla da su duž tobogana nekada postojala fiksirana ugljenično-ugljenična užad i da su se sankaši mogli prikačiti za njih kao za kablove ili uže za okomito penjanje, koristeći naročiti sigurnosni prsten za nisko trenje sličan kablovskom koturu, da se ne bi gubila brzina. Na taj način, moglo se kočiti pomoću kabla ili, ako bi sanke odletele u prazan prostor, upotrebiti prikačeno uže kao vez za spasavanje. Sa takvim sigurnosnim užetom bilo bi masnica i slomljenih kostiju, ali telo makar ne bi odletelo u prazninu zajedno sa sankama.
<BR>&nbsp;&nbsp;&nbsp;&nbsp;&nbsp;Ali kablovi se nisu dobro pokazali, rekla je Anea. Bilo je potrebno previše održavanja da bi ostali čisti i funkcionalni. Iznenadne ledene oluje zamrzle bi ih za ivicu tobogana i neko ko bi putovao brzinom od 150 klika na sat iznenada bi shvatio da mu je sigurnosni prsten naišao na nepomični led. U ovo doba dovoljno je teško održavati i kablovski put: fiksirana užad tobogana nisu se mogla koristiti.
<BR>&nbsp;&nbsp;&nbsp;&nbsp;&nbsp;I tako su tobogani napušteni. Sve dok omladina u potrazi za uzbuđenjem i odrasli kojima se ozbiljno žurilo nisu ustanovili da u devet od deset slučajeva osoba može da zadrži foliju sanki u žlebu pukim tociljanjem - što će reći, korišćenjem jedne ili više sekirica za led u položaju za kočenje, uz dovoljno nisku brzinu da se ostane na stazi. 'Dovoljno nisko' ovde znači ispod 150 klika na sat. U devet slučajeva od deset, to dejstvuje. Ako je čovek vrlo vešt. Ako su uslovi savršeni. Ako je dan.
<BR>&nbsp;&nbsp;&nbsp;&nbsp;&nbsp;A. Betik i ja spuštali smo se toboganom tri puta ranije, jednom u povratku sa Farija sa nekim lekovima potrebnim da se spase život jedne devojčice i dvaput da bismo upoznali krivine i prave deonice. Putovanje je tada bilo ushićujuće i zastrašujuće, a i bezbedno smo stigli. Ali svaki put je to bilo po danu... bez vetra... i sa nekim drugim sankačem pred nama, koji nam je pokazivao put.
<BR>&nbsp;&nbsp;&nbsp;&nbsp;&nbsp;Sada je mrak; dugačka staza opako svetluca na mesečini pred nama. Površina izgleda ledeno i tvrdo kao kamen. Nemam pojma da li se iko spuštao danas... ili ove nedelje... da li je iko proverio ima li pukotina, ledenih izbočina, napuklina, urušenja, jaruga, ledenih šiljaka ili drugih prepreka. Ne znam koliko su bili dugački drevni tobogani, ali ovaj je duži od dvadeset klika i pruža se duž strmog kraka Abruci koji spaja greben K'un Lun sa padinama Hua Šana, prostirući se postepenim ledenim poljima na zapadnoj strani Cvetne Planine, kilometrima južno od bezbednijeg i sporijeg gazišta koje se u petlji spušta sa severa. Od Hua Šana ima samo devet klika i tri lake deonice kablom do skela Džo-kunga, a zatim brzi hod kroz klanac i niz gazišta strme litice do Hsun-k'ung Šua.
<BR>&nbsp;&nbsp;&nbsp;&nbsp;&nbsp;A. Betik i ja sedimo jedan kraj drugog kao deca na sankama koja čekaju da ih gurnu tata i mama. Naginjem se, hvatam prijatelja za rame i privlačim ga bliže kako bih mogao da viknem kroz termo-materijal njegove kapuljače i maske za lice. Vetar me bocka ledenim snegom. "Slažeš se da ja idem prvi?" derem se.
<BR>&nbsp;&nbsp;&nbsp;&nbsp;&nbsp;A. Betik okreće lice tako da nam se obrazi prekriveni tkaninom dodiruju. "Č. Endimione, mislim da bi trebalo da prvi idem ja. Spustio sam se ovim toboganom dva puta više nego vi, ser."
<BR>&nbsp;&nbsp;&nbsp;&nbsp;&nbsp;"Po mraku?" vičem.
<BR>&nbsp;&nbsp;&nbsp;&nbsp;&nbsp;A. Betik odmahu prekrivenom glavom. "Malobrojni u ova vremena to pokušavaju po mraku, Č. Endimione. Ali ja sam veoma dobro upamtio svaku krivinu i pravi deo. Mislim da bih mogao da vam pomognem tako što bih vam ukazao na odgovarajuća mesta za kočenje."
<BR>&nbsp;&nbsp;&nbsp;&nbsp;&nbsp;Oklevam samo na sekund. "U redu", kažem. Stiskam mu ruku kroz rukavice.
<BR>&nbsp;&nbsp;&nbsp;&nbsp;&nbsp;Sa naočarima za noćni vid, ovo bi bilo lako kao spuštanje toboganom po danu - što po meni nije nimalo lako. Ali ja sam izgubio naočari koje sam poneo na svoju odiseju kroz dalekobacače, i mada su u brodu postojale rezervne, ostavio sam ih tamo. "Ponesi dve kože-odela i respiratore", prenela mi je Rejčel Aneinu poruku. Mogla je da pomene i naočari za noćni vid.
<BR>&nbsp;&nbsp;&nbsp;&nbsp;&nbsp;Današnji izlet trebalo je da se sastoji od običnog lakog pešačenja do pijace Fari, noći provedene tamo i zajedničkog povratka sa Džordžom Carongom, Džigmeom Norbuom i dugim redom nosača koji bi teglili teški materijal za gradilište.
<BR>&nbsp;&nbsp;&nbsp;&nbsp;&nbsp;Možda, pomišljam, preterano burno reagujem na novosti o spuštanju Paksa. Sada je prekasno. Čak i ako se krenemo natrag, silazak niz fiksiranu užad na grebenu K'un Lun bio bi podjednako težak kao i ovaj spust. Ili bar tako lažem sebe.
<BR>&nbsp;&nbsp;&nbsp;&nbsp;&nbsp;Posmatram kako A. Betik uglavljuje kratak čekić za penjanje po ledu, dužine 38 centimetara, u petlju narukvice na levoj ruci, a onda priprema uobičajenu sekiru za led dugačku 75 centimetara. Dok sedim ukrštenih nogu na sankama, uzimam levom rukom sopstveni čekić za led, a desnom držim sekiru kao krmu. Ponovo dajem androidu znak podignutim palcem i gledam kako se otiskuje na mesečini, obrnuvši se jednom, da bi zatim stručno ispravio sanke kratkim čekićem za led, u oblaku opiljaka, a onda se stuštio preko ruba i začas nestao iz vidokruga. Čekam dok se ne udalji desetak metara - dovoljno daleko da izbegnem mlaz leda izazvan njegovim prolaskom, dovoljno blizu da ga vidim u narandžastom svetlu Znamenja - a onda se odgurujem i sam.
<BR>&nbsp;&nbsp;&nbsp;&nbsp;&nbsp;Dvadeset kilometara. Pri prosečnoj brzini od 120 klika na sat, trebalo bi da tu udaljenost pređemo za deset minuta. Za deset ledenih minuta uz pumpanje adrenalina, dizanje želuca, udare strave o rebra i reagovanje u mikrosekundi, gde je alternativa smrt.
<BR>&nbsp;&nbsp;&nbsp;&nbsp;&nbsp;A. Betik je blistav. U svaku krivinu ulazi savršeno, nisko za skretanje sa visokom okukom, tako da njegova najviša tačka - i moja, par sekundi kasnije - bude na samom rubu ledenog zida, izbijajući iz krivine upravo najpogodnijom brzinom za sledeće pravo spuštanje, da bi se zatim sjurio uz poskakivanje niz dugačku ledenu rampu tako brzo da oko ne može da ga prati; udari mi se dižu kroz repnu kost i kičmu tako da vidim dvostruko, trostruko, u glavi mi bubnja bol, da bi se sve ponovo zamutilo od mlaza letećih ledenih opiljaka koji stvaraju oreole na mesečini, jarki kao zvezde prosute i uskovitlane bez treptaja iznad nas - blistave zvezde koje konkurišu čak i sjaju Znamenja i brzom, zatumbanom svetlu meseca-asteroida - a onda kočimo i jako odskačemo uvis, u oštrom skretanju ulevo od kog ostajem bez daha, potom poskakujemo u još oštriju desnu krivinu, pa treskamo i letimo niz pravu deonicu tako strmoglavu da i sanke i ja kao da vrištimo u slobodnom padu. Načas gledam pravo dole u mesečinom obasjane oblake fozgena - zelene poput senf-gasa na lažljivoj mesečini - a onda obojica kao rakete obilazimo niz spirala, dvostrukih krivina nalik na helikoidu DNK, sanke nam se klatare na rubu svakog bočnog zida tako da mi se dvaput sekira za led zabija samo u ledeni vazduh, ali oba puta padamo natrag i pojavljujemo se - ne toliko kao da izlazimo, već više kao da smo ispljunuti odatle, dva metka iz puške ispaljena odmah iznad leda - pa zatim ponovo skrećemo visoko, izlazimo ubrzavajući na pravi deo i sukljamo preko osam kilometara dugačog, strmog ledenog zida na kraku Abruci, desni kosi zid tobogana sad služi kao pod za naš prolazak, moja sekira diže uskovitlane opiljke u okomiti prostor dok nam se brzina povećava, zatim još povećava, da bi potom postala nešto više od brzine dok mi hladan, redak vazduh proseca masku i termo-odeću, rukavice i čizme sa grejanjem, da bi mi ledio meso i čupao mišiće. Osećam kako mi se zamrznuta koža obraza rasteže pod termo-maskom dok se idiotski cerim, a ruke mi se neprestano, automatski, trenutno prilagođavaju promenama u držalji sekire i kočnici čekića za led.
<BR>&nbsp;&nbsp;&nbsp;&nbsp;&nbsp;Iznenada, A. Betik skreće ulevo, opiljci lete kada zaseca duboko zakrivljenim sečivima i kratke i dugačke sekire - to nema smisla, takav potez baciće ga, baciće obojicu! - da se odbijemo od unutrašnjeg zida, od okomitog ledenog zida, a onda zavrištimo napolje, u crni vazduh - ali ja mu verujem, donosim odluku za manje od sekunde i zabijam sečivo svoje velike sekire, udaram snažno čekićem za led, osećam srce u grlu dok poskakujem postrance i kao da ću skliznuti desno umesto levo, na rubu toga da se zavrtim i sjurim u spirali sa uske ledene izbočine brzinom od 140 kilometara na sat - ali ispravljam se i stabilizujem, i letim kraj rupe u ledenom podu gde bismo proklizali da nije bilo ovog divljeg obilaženja, strmoglavce na odlomljenu izbočinu široku šest ili osam metara, kapak za smrt - a onda se A. Betik odbija od unutrašnjeg zida, usporava klizanje uz blesak sečiva sekire za led na mesečini, pa nastavlja da leti niz krak Abruci prema poslednjem nizu krivina na ledenim padinama Hua Šana.
<BR>&nbsp;&nbsp;&nbsp;&nbsp;&nbsp;A ja ga sledim.
<BR>&nbsp;&nbsp;&nbsp;&nbsp;&nbsp;Na Cvetnoj Planini, obojica smo previše zaleđeni i uzdrmani da bismo ustali sa sanki nekoliko hladnih minuta. Onda, zajedno, ustajemo, isključujemo piezoelektrični naboj u sankama, savijamo ih i trpamo u rančeve. Hodamo ledenom stazom po obroncima Hua Šana u tišini - ja zbog strahopoštovanja izazvanog reakcijama i hrabrošću A. Betika, on u tišini koju ne mogu da protumačim, ali usrdno se nadam da ne predstavlja bes zbog moje lakomislene odluke da se vratimo ovuda.
<BR>&nbsp;&nbsp;&nbsp;&nbsp;&nbsp;Poslednja tri spusta kablovskim putem predstavljaju antiklimaks, vredan pomena samo zbog mesečine na vrhovima i grebenima oko nas, i zbog poteškoća da stegnem prstima kočnice sa D-prstenom.
<BR>&nbsp;&nbsp;&nbsp;&nbsp;&nbsp;Džo-kung gori bakljama posle mesečinom obasjane praznine viših padina, ali mi izbegavamo glavne skele i silazimo lestvicama do prolaza kroz klanac. Onda nas okružuje senovita tama severne litice, isprekidana pucketavim bakljama duž visokog gazišta koji vodi do Hsuan-k'ung Šua. Taj poslednji kilometar prevaljujemo trkom.
<BR>&nbsp;&nbsp;&nbsp;&nbsp;&nbsp;Stižemo baš kada Anea počinje ranu večernju raspravu. Stotinak ljudi naguralo se u malu pagodu na platformi. Ona gleda preko glava ljudi koji čekaju, vidi moje lice, moli Rejčel da počne raspravu i smesta prilazi promajnom ulazu gde stojimo A. Betik i ja.
</TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
