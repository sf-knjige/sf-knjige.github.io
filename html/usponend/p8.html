<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>6.
<P>&nbsp;&nbsp;&nbsp;&nbsp;&nbsp;Iz iskustva sam znao da odmah posle određenog traumatičnog rastanka - napuštanja porodice da bi se otišlo u rat, na primer, ili posle smrti člana porodice, ili posle rastanka sa voljenom osobom bez sigurnosti da će doći do ponovnog sastanka - postoji neobična smirenost, gotovo osećaj olakšanja, kao da se najgore desilo i ne postoji više ništa čega bi se trebalo plašiti. Tako je bilo tog kišnog praskozorja kada sam ostavio Aneu na Staroj Zemlji.
<BR>&nbsp;&nbsp;&nbsp;&nbsp;&nbsp;Kajak u kome sam veslao bio je mali, a reka Misisipi velika. Isprva, u tami, veslao sam sa pomnim oprezom koji je bio blizu strahu, teran adrenalinom, naprežući oči da bih mogao da uočim podvodne klade, peščane sprudove i plutajuće predmete u besnoj bujici. Reka je tamo bila veoma široka, gotovo čitavu milju, pretpostavljao sam - Stari Arhitekta koristio je arhaične engleske jedinice za dužinu i udaljenost, stope, jarde, milje, a većina nas u Taliesinu navikla je da ga oponaša - i rečne obale izgledale su poplavljeno, sa mrtvim stablima koja su pokazivala gde se voda izdigla stotinama metara izvan prvobitnih obala, tako da je reka izbila do visokih obronaka sa obe strane.
<BR>&nbsp;&nbsp;&nbsp;&nbsp;&nbsp;Oko jedan sat pošto sam se rastao sa prijateljicom, svetlost je počela lagano da jača, najpre pokazavši granicu između sivih oblaka i crnosivih obronaka s moje leve strane, da bi zatim ravno, hladno obasjala površinu same reke. Sa razlogom sam se plašio u mraku: reka je bila puna podvodnih klada i dugačkih prstiju peščanih sprudova; velika, vodom natopljena stabla sa hidrinim glavama od korenja tutnjala su kraj mene nošena središnjim strujama i treskala u sve što bi im se našlo na putu kao džinovski ovnovi za probijanje kapija. Odabrao sam struju koja mi se činila najblaža i nastavio da snažno veslam kako bih ostao dalje od plutajućih otpadaka, a onda pokušao da uživam u svitanju.
<BR>&nbsp;&nbsp;&nbsp;&nbsp;&nbsp;Čitavo jutro veslao sam prema jugu, ne opazivši nikakav znak ljudskih naseobina na obe obale, izuzev jednog jedinog oproštajnog pogleda upućenog drevnim, nekada belim zgradama potopljenim usred mrtvog drveća i ustajale vode tamo gde je nekada bila zapadna obala, a sada se nalazila močvara u podnožju obronaka. Dvaput sam pristao na ostrvca: jednom da bih se olakšao, a drugi put da bih odložio mali ranac koji mi je bio jedini prtljag. Prilikom tog drugog prekida - u kasno prepodne, dok je sunce zagrevalo i reku i mene - seo sam na kladu na peščanoj obali i pojeo jedan od sendviča sa hladnim mesom i senfom koje mi je Anea spremila prošle noći. Poneo sam dve boce za vodu - jedna mi je bila za opasač, dok je druga trebalo da mi ostane u rancu - i pio sam odmereno, ne znajući da li je voda Misisipija pogodna za piće i isto tako ne znajući kada ću pronaći nove zalihe.
<BR>&nbsp;&nbsp;&nbsp;&nbsp;&nbsp;Bilo je popodne kada sam ispred sebe ugledao grad i luk.
<BR>&nbsp;&nbsp;&nbsp;&nbsp;&nbsp;Nešto ranije, druga reka ulila se u Misisipi s moje desne strane i značajno proširila kanal. Bio sam siguran da to mora biti Misuri, a kada sam upitao komlog, brodska memorija potvrdila je moju pretpostavku. Nedugo zatim, spazio sam luk.
<BR>&nbsp;&nbsp;&nbsp;&nbsp;&nbsp;Ovaj portal dalekobacača izgledao je drugačije od onih kroz koje smo prošli prilikom našeg puta na Staru Zemlju: bio je veći, stariji, tamniji, prekriveniji rđom. Možda je nekada bio uzdignut, na suvom, na zapadnoj obali reke, ali sada se metal luka izdizao iz vode stotinama metara daleko od obale. Kosturni ostaci potopljenih zgrada - niski 'neboderi' iz prehedžirskih dana, ako je verovati mom novom arhitektonskom senzibilitetu - takođe su se izdizali iz spore vode.
<BR>&nbsp;&nbsp;&nbsp;&nbsp;&nbsp;"Sent Luis", reče narukvica komloga kada sam upitao brodsku AI. "Uništen još pre Iskušenja. Napušten pre Velike Greške iz '08."
<BR>&nbsp;&nbsp;&nbsp;&nbsp;&nbsp;"Uništen?" upitah ja, upravih kajak prema džinovskoj omči luka i opazih prvi put kako zapadna obala iza njega obilazi u savršenom polukrugu, obrazujući plitko jezero. Drevno drveće pružalo se u oštrom luku na obali. Krater od udara, pomislih, mada nisam mogao da razlučim da li je to bio meteorski krater, krater od bombe, od uništenja nekog izvora energije ili druge vrste nasilnog događaja. "Kako je uništen?" upitah komlogu.
<BR>&nbsp;&nbsp;&nbsp;&nbsp;&nbsp;"Nema informacija", reče narukvica. "Međutim, imam unesene podatke koji se poklapaju sa lukom ispred nas."
<BR>&nbsp;&nbsp;&nbsp;&nbsp;&nbsp;"To je portal dalekobacača, zar ne?" upitah ja, boreći se sa snažnom strujom tu, na zapadnoj obali glavnog kanala, da bih upravio kajak prema luku koji je bio okrenut istočno.
<BR>&nbsp;&nbsp;&nbsp;&nbsp;&nbsp;"Prvobitno ne", reče tihi glas na mom ručnom zglobu. "Veličina i orijentacija artefakta poklapaju se sa položajem i razmerama takozvane Lučne Kapije, arhitektonske nastranosti sagrađene u gradu Sent Luisu za vreme nacije-države po imenu Sjedinjene Američke Države, sredinom dvadesetog veka. Trebalo je da simbolizuje širenje na zapad hegemonijskih protonacionalističkih pionira evropskog porekla koji su ovuda migrirali u svom nastojanju da isteraju prvobitne severnoameričke domorce iz prerezervatskog doba."
<BR>&nbsp;&nbsp;&nbsp;&nbsp;&nbsp;"Indijance", rekoh ja, dahćući dok sam veslao uz poskakivanje kajaka kroz poslednju struju koja je vukla u suprotnom smeru, da bih se poravnao uz ogromni luk. Prošlo je sat ili dva bogate sunčeve svetlosti, ali sada su se vratili hladan vetar i oblaci. Kišne kapi zadobovale su po fiberstaklu kajaka i istačkale vrhove talasa sa obe strane. Struja je sada nosila kajak prema središtu luka i ja sam za tren položio veslo, postaravši se da slučajno ne pritisnem tajanstveno crveno dugme. "Znači, ovaj portal dalekobacača sagrađen je u slavu ljudi koji su ubijali Indijance", rekoh ja, naslonivši se na laktove.
<BR>&nbsp;&nbsp;&nbsp;&nbsp;&nbsp;"Prvobitna Lučna Kapija nije imala funkciju dalekobacača", reče brodski glas sitničavo.
<BR>&nbsp;&nbsp;&nbsp;&nbsp;&nbsp;"Da li je preživeo katastrofu koja je... učinila ovo?" upitah ja, pokazavši veslom na udarni krater i mnoštvo poplavljenih zgrada.
<BR>&nbsp;&nbsp;&nbsp;&nbsp;&nbsp;"Nema informacija", uzvrati komlog.
<BR>&nbsp;&nbsp;&nbsp;&nbsp;&nbsp;"A ti ne znaš da li je ovo dalekobacač?" upitah ja, zadahtavši ponovo dok sam snažno veslao. Luk se uzdizao visoko iznad nas, najmanje stotinu metara do vrha. Zimska sunčeva svetlost mutno je sijala na njegovim zarđalim stranama.
<BR>&nbsp;&nbsp;&nbsp;&nbsp;&nbsp;"Ne", reče brodska memorija. "Nema podataka ni o kakvim dalekobacačima na Staroj Zemlji."
<BR>&nbsp;&nbsp;&nbsp;&nbsp;&nbsp;Naravno da ne postoje takvi podaci. Stara Zemlja kolabirala je u crnu rupu Velike Greške - ili su je oteli Lavovi, Tigrovi i Medvedi - najmanje vek i po pre nego što je TehnoSrž dala Hegemoniji tehnologiju dalekobacača. Ali postojao je mali, premda veoma funkcionalni luk dalekobacača iznad te reke - zapravo, potoka - u zapadnoj Pensilvaniji gde smo Anea i ja bili prebačeni sa Božjeg Gaja četiri godine ranije. A video sam i druge na svojim putovanjima.
<BR>&nbsp;&nbsp;&nbsp;&nbsp;&nbsp;"Pa", rekoh ja, više za sebe nego idiotskoj AI komloga, "ako ovo nije to, naprosto ćemo nastaviti nizvodno. Anea je imala razlog da nas pošalje sa mesta sa kog smo pošli."
<BR>&nbsp;&nbsp;&nbsp;&nbsp;&nbsp;Nisam bio tako siguran. Ispod luka nije bilo izdajničkog treperenja dalekobacača - niti se iza njega moglo videti svetlo sunca ili zvezda. Samo sve tamnije nebo i crna traka šume na obali iza jezera.
<BR>&nbsp;&nbsp;&nbsp;&nbsp;&nbsp;Nagnuh se unazad i pogledah naviše uz luk, šokiran prizorom nedostajućih ploča i otkrivenih čeličnih rebara. Kajak je već prošao ispod njega i nije bilo tranzicije, niti iznenadne promene svetlosti, gravitacije i tuđinskih mirisa. Ova stvar bila je samo urušena stara arhitektonska nakaza koja je slučajno podsećala na...
<BR>&nbsp;&nbsp;&nbsp;&nbsp;&nbsp;Sve se promeni.
<BR>&nbsp;&nbsp;&nbsp;&nbsp;&nbsp;Jedne sekunde, kajak i ja poskakivali smo na Misisipiju nošeni vetrom, na putu prema plitkom jezeru u krateru koji je nekada bio grad Sent Luis, a sledećeg trena bila je noć i mali čamac od fiberstakla i ja klizili smo uskim kanalom između kanjona osvetljenih zgrada pod tamnim svetlarnikom koji se nalazio kilometar ili više iznad moje glave.
<BR>&nbsp;&nbsp;&nbsp;&nbsp;&nbsp;"Isuse", šapnuh.
<BR>&nbsp;&nbsp;&nbsp;&nbsp;&nbsp;"Drevna mesijanska figura", reče komlog. "Religije zasnovane na njegovim navodnim učenjima obuhvataju hrišćanstvo, zen-hrišćanstvo, stari i moderni katolicizam i takve protestantske sekte kao što su..."
<BR>&nbsp;&nbsp;&nbsp;&nbsp;&nbsp;"Umukni", rekoh ja. "Modus dobrog deteta." Ova komanda primoravala je komlog da govori samo onda kada mu se obratim.
<BR>&nbsp;&nbsp;&nbsp;&nbsp;&nbsp;Po ovom kanalu, ako je to uopšte bio kanal, plovili su i drugi ljudi. Mnoštvo čamaca sa veslima, malih jedrilica i drugih kajaka kretalo se uzvodno i nizvodno. U blizini, na rečnim šetalištima i esplanadama, na uzdignutim putevima koji su se ukrštali iznad dobro osvetljene vode, stotine drugih hodale su u parovima ili u malim grupama. Zdepasti pojedinci u šarenoj opremi džogirali su tuda.
<BR>&nbsp;&nbsp;&nbsp;&nbsp;&nbsp;Osetih težinu gravitacije na mišicama posle pokušaja da podignem veslo kajaka - trenutni utisak bio je da je najmanje upola jača od Zemljine - pa lagano podigoh lice da pogledam te stotine - hiljade - osvetljenih prozora i tornjeva, nogostupa, balkona i sletališta, i nova svetla hromirano-srebrnih vozova koji su tiho zujali kroz providne cevi iznad reke, EMV-a koji su prosecali vazduh na visini, levitacionih platformi i nebeskih skela koje su prenosile ljude tamo-amo preko ovog neverovatnog kanjona... i shvatih.
<BR>&nbsp;&nbsp;&nbsp;&nbsp;&nbsp;Lusus. Ovo mora da je Lusus.
<BR>&nbsp;&nbsp;&nbsp;&nbsp;&nbsp;I ranije sam sretao Lusijance: bogate lovce koji su dolazili na Hiperion da love patke ili polu-gire, još bogatije kockare sa drugog sveta koji su se muvali po kockarnicama na Devet Repova, gde sam radio kao izbacivač, čak i nekoliko iseljenika u našoj teritorijalnoj jedinici, najverovatnije prestupnika koji su bežali od pravde Paksa. Svi su imali taj izgled neuglednih, niskih, zdepastih, veoma mišićavih džogera pod visokom gravitacijom, koji su trčali po rečnim šetalištima i esplanadama poput nekih primitivnih, ali moćnih parnih mašina.
<BR>&nbsp;&nbsp;&nbsp;&nbsp;&nbsp;Izgleda da niko nije obraćao pažnju na moj kajak ili na mene. To me je iznenadilo: iz perspektive ovih domorodaca, mora da sam se pojavio niotkuda, materijalizovao se ispod portala dalekobacača koji je ostao za mnom.
<BR>&nbsp;&nbsp;&nbsp;&nbsp;&nbsp;Osvrnuh se i shvatih zbog čega je moje pojavljivanje ostalo neprimećeno. Portal dalekobacača bio je star, naravno, deo srušene Hegemonije i nekadašnje reke Tetis, i luk je bio ugrađen u zidove grada Košnice - platforme i nogostupi bili su načičkani oko vitkog portala - tako da je deo reke ili kanala direktno ispod luka bio jedini vidljivi deo ovog unutrašnjeg grada koji je ležao u dubokoj senci. Dok sam se osvrtao, mali motorni čamac iskliznu iz te senke, uhvati sjaj osvetljenja od natrijumovih isparenja koje se nadnosilo nad rečno šetalište i naizgled banu u postojanje baš kao i ja pola trenutka ranije.
<BR>&nbsp;&nbsp;&nbsp;&nbsp;&nbsp;Onako natrpan, u džemperu i jakni, tesno uglavljen u najlonski prekrivač na otvoru malog kajaka, verovatno sam izgledao zdepasto poput Lusijanaca koje sam video sa obe strane. Neki muškarac i žena na mlaznim skijama mahnuše mi dok su uz šištanje jurili kraj mene.
<BR>&nbsp;&nbsp;&nbsp;&nbsp;&nbsp;Mahnuh i ja njima.
<BR>&nbsp;&nbsp;&nbsp;&nbsp;&nbsp;"Isuse", šapnuh ja ponovo, više u molitvi nego u svetogrđu. Ovaj put, komlog se uzdržao od komentara.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ovde ću prekinuti svoje izlaganje.
<BR>&nbsp;&nbsp;&nbsp;&nbsp;&nbsp;Osećao sam iskušenje na ovom mestu pripovedanja, uprkos gasu cijanida koji može da zašišti u kutiju za Šredingerovu mačku svakog trena, pa me stoga požuruje, da veoma podrobno opišem svoju odiseju među svetovima. Uistinu, to je za mene bilo nešto najbliže pustolovini otkad smo Anea i ja stigli u sigurnost Stare Zemlje četiri standardne godine ranije.
<BR>&nbsp;&nbsp;&nbsp;&nbsp;&nbsp;U tridesetak standardnih sati otkad je Anea odlučno najavila moj predstojeći odlazak dalekobacačem, prirodno sam pretpostavljao da će to putovanje biti slično našem ranijem putovanju - od Renesanse Vektor do Stare Zemlje, putovali smo kroz puste i napuštene pejsaže na svetovima kao što su Hebron, Nova Meka, Božji Gaj i bezimenim svetovima poput planete sa džunglom na kojoj smo ostavili skriven Konzulov brod. Na jednoj od nekoliko planeta gde smo se sreli sa stanovnicima - ironično, bio je to Mare Infinitus, retko naseljeni okeanski svet - kontakt je bio katastrofalan za sve koji su u njemu učestvovali: ja sam digao u vazduh najveći deo njihove plutajuće platforme; oni su me zarobili, uboli nožem, pucali na mene i umalo me nisu udavili. Pri tom sam izgubio neke izuzetno vredne stvari koje smo poneli na put, uključujući i drevnu hoking-prostirku koja je predavana iz ruke u ruku još od dana legende o Siri i Merinu, i podjednako drevni pištolj kalibra 45 koji je, kako sam želeo da verujem, pripadao Aneinoj majci, Bron Lamiji.
<BR>&nbsp;&nbsp;&nbsp;&nbsp;&nbsp;Ali najvećim delom putovanja, reka Tetis nosila je Aneu, A. Betika i mene kroz prazne predele - zlokobno prazne na Hebronu i Novoj Meki, kao da je neki užas odneo čitavu populaciju - i bili smo sami.
<BR>&nbsp;&nbsp;&nbsp;&nbsp;&nbsp;Ali ne ovde. Lusus je bio živ i uskomešan. Prvi put sam shvatio zašto su ova planetna saća nazvana Košnice.
<BR>&nbsp;&nbsp;&nbsp;&nbsp;&nbsp;Putujući zajedno kroz nenaseljene oblasti, devojčica, android i ja bili smo prepušteni sami sebi. Sada, sam i praktično nenaoružan u svom malom kajaku, ustanovio sam da mašem policiji Paksa i ponovo rođenim lusijanskim sveštenicima koji su šetali kraj mene. Kanal ovde nije bio širi od trideset metara, oivičen betonom i plastikom, bez pritoka ili skrovišta. Bilo je senki ispod mostova i nadvožnjaka, baš kao i ispod portala dalekobacača uzvodno, ali rečni saobraćaj kretao se kroz ta zasenčena mesta u stalnom toku. Nisam imao gde da se sakrijem.
<BR>&nbsp;&nbsp;&nbsp;&nbsp;&nbsp;Prvi put sam pomislio na bezumnost putovanja dalekobacačem. Odeća će mi biti neprikladna i smesta će privući pažnju, čim iziđem iz kajaka. Telo mi je pogrešno građeno. Moj dijalekt sa Hiperiona biće im neobičan. Nisam imao novca, čip sa identitetom, dozvolu za EMV ili keditne kartice, parohijske papire Paksa niti prebivalište. Zaustavivši kajak na trenutak kraj rečne kafane - miris šnicle na roštilju ili nekog sličnog jela dopirao je napolje nošen ventilatorima, tako da sam lučio pljuvačku od gladi, a u istom lahoru osećao se i miris kvasca koji je ukazivao na bačve sa hladnim pivom - shvatio sam da ću gotovo izvesno biti uhapšen samo dva minuta pošto stupim u neko takvo mesto.
<BR>&nbsp;&nbsp;&nbsp;&nbsp;&nbsp;Ljudi su putovali između svetova Paksa - mahom milioneri, poslovni ljudi i pustolovi spremni da provedu mesece u kriogenskom snu i uzmu godine vremenskog duga putujući Merkantilusovim transporterima između zvezda, samozadovoljni u svojoj kruciformom izazvanoj sigurnosti da će ih posao, dom i porodica čekati u postojanoj hrišćanskoj vaseljeni kada se budu vratili - ali to je bilo retko, i niko nije putovao između svetova bez novca i dozvole Paksa. Dva minuta pošto ušetam u ovaj kafe, bar ili restoran, šta god bio, neko će verovatno pozvati lokalnu policiju ili vojsku Paksa. Posle prve pretrage utvrdiće da ne nosim krst - pagan u vaseljeni ponovo rođenih hrišćana.
<BR>&nbsp;&nbsp;&nbsp;&nbsp;&nbsp;Oblizujući se, uz krčanje creva, mišica premorenih od dodatne gravitacije, očiju koje su suzile zbog nedostatka sna i duboke osujećenosti, odveslao sam dalje od kafea kraj obale i nastavio nizvodno, u nadi da će sledeći dalekobacač biti što je moguće bliže.
<BR>&nbsp;&nbsp;&nbsp;&nbsp;&nbsp;I ovde se odupirem iskušenju da ispričam sve o čudesnim prizorima i zvucima, o neobičnim ljudima koje sam video i bliskim susretima na koje sam se usudio. Nikada nisam bio na tako naseljenom, pretrpanom, unutrašnjem svetu kao što je Lusus, i lako sam mogao da provedem mesece u istraživanju užurbane Košnice koju sam gledao iz reke u betonskom kanalu.
<BR>&nbsp;&nbsp;&nbsp;&nbsp;&nbsp;Posle šest sati putovanja nizvodno kanalom na Lususu, doveslao sam pod dobrodošli luk i pojavio se na Frojdi, užurbanom, veoma naseljenom svetu o kome sam malo toga znao i koji ne bih mogao čak ni da prepoznam da nije bilo navigacionih fajlova komloga. Tu sam konačno zaspao, sakrivši kajak u pet metara visokoj kanalizacionoj cevi, sklupčan pod pipcima industrijske fiberplastike uhvaćene u žičanu ogradu.
<BR>&nbsp;&nbsp;&nbsp;&nbsp;&nbsp;Spavao sam čitav standardni dan i noć na Frojdi, ali tamo su dani trajali trideset devet standardnih sati, i tek uveče istog dana kada sam prispeo pronašao sam sledeći luk, manje od pet klika nizvodno, i ponovo se prebacio.
<BR>&nbsp;&nbsp;&nbsp;&nbsp;&nbsp;Sa sunčane Frojde, naseljene građanima Paksa u složenim harlekinskim tkaninama i jarkim plaštovima, reka me je odnela na Nikadviše, sa turobnim selima uklesanim u stenje i kamenim zamkovima postavljenim na zidove kanjona pod neprestano sumornim nebom. U noći na Nikadviše, komete su išarale nebo prugama, a leteća stvorenja slična vranama - pre džinovski šišmiši nego ptice - lepetala su kožnatim krilima nisko iznad reke i zaklanjale sjaj kometa crnim telima.
<BR>&nbsp;&nbsp;&nbsp;&nbsp;&nbsp;Tu su me pozdravili komercijalni splavari, a ja sam im uzvratio pozdravom, veslajući sve vreme prema brzacima koji mi umalo nisu prevrnuli kajak, a svakako su stavili na probu i poslednje deliće moje umešnosti kajakaša-početnika. Sirene su trubile iz naherenih zamkova na Nikadviše kada sam mahnito doveslao ispod sledećeg portala dalekobacača i shvatio da se kuvam na pustinjskom suncu užurbanog, malog sveta čije je ime, kako je komlog rekao, bilo Vitus-Grej-Balianus B. Nikada za njega nisam čuo, čak ni iz starih atlasa iz doba hegemonije koje je Grandam čuvala u svom putujućem karavanu i koje sam krišom izučavao uz svetlo svetlećeg štapa kad god sam mogao.
<BR>&nbsp;&nbsp;&nbsp;&nbsp;&nbsp;Reka Tetis nosila je Aneu, A. Betika i mene pustinjskim planetama na putu prema Staroj Zemlji, ali to su bili čudnovato prazni svetovi Hebron i Nova Meka - njihove pustinje bile su lišene života, gradovi napušteni. Ali ovde, na Vitus-Grej-Balianusu B. kuće od čerpiča bile su zgurene uz samu reku, a na svaki klik nailazio sam na prevodnice gde je najveći deo vode odvođen za navodnjavanje do zelenih polja koje su pratile rečni tok. Na sreću, reka je ovde služila i kao glavna ulica i središnji drum, pa sam iz senke luka drevnog dalekobacača izronio u okrilje masivne barže i nastavio mirno da veslam usred gustog rečnog saobraćaja - skifovi, splavovi, barže, tegljači, električni gliseri, brodovi-kuće, pa čak i poneka EM levitaciona barža koja bi lebdela tri ili četiri metra iznad rečne površine.
<BR>&nbsp;&nbsp;&nbsp;&nbsp;&nbsp;Gravitacija je ovde bila laka, verovatno manje od dve trećine gravitacije Stare Zemlje ili Hiperiona, i povremeno sam mislio da će moji zamasi veslom izbaciti i kajak i mene iz vode. Ali ako je gravitacija bila laka, svetlost - sunčeva svetlost - bila je teška kao džinovski, oznojeni dlan. Posle pola sata veslanja, iskapio sam i drugu bocu s vodom i znao sam da moram da pristanem kako bih pronašao nešto za piće.
<BR>&nbsp;&nbsp;&nbsp;&nbsp;&nbsp;Čovek bi pomislio da će na svetu slabije gravitacije stanovnici biti kao motke - uspravna antiteza lusijanskog bačvastog obličja - ali većina muškaraca, žena i dece koje sam video na užurbanim ulicama i teretnim prolazima duž reke bili su gotovo podjednako niski i zdepasti kao Lusijanci. Odeća im je bila jarka poput harlekinske mešavine sa Frojde, ali ovde je svaka osoba nosila jednu jedinu blistavu nijansu - uske grimizne kombinezone od glave do pete, plaštove i kapuljače intenzivne nebeski plave boje, smaragdne haljine i odela koji su probadali oči sa složenim smaragdnim kapama i šalovima, šlajere od žutog šifona i svetle ćilibarske turbane. Shvatio sam da su vrata i kapci kuća od ćerpiča, prodavnica i svratišta takođe ofarbani u te upadljive boje i zapitao se šta li to može da znači - kasta? Politička sklonost? Društveni ili ekonomski status? Neka vrsta signala za srodstvo? Šta god bilo, neću se uklopiti kada budem stupio na obalu da pronađem piće, odeven ovako u tamnu kaki boju i iznošeni pamuk.
<BR>&nbsp;&nbsp;&nbsp;&nbsp;&nbsp;Ali morao sam da biram između pristajanja uz obalu ili smrti od žeđi. Odmah iza jedne od mnogih prevodnica kojima se svako plovilo moglo poslužiti bez tuđe pomoći, doveslao sam do keja, privezao poskakujući kajak dok je neka teška barža izlazila iz prevodnice iza mene i krenuo prema kružnoj građevini od drveta i ćerpiča u nadi da je to arteški bunar. Video sam kako nekoliko žena u haljinama žutim kao šafran nose odatle nešto nalik na krčage za vodu, pa sam bio prilično siguran da sam pogodio svrhu građevine. Ono u šta nisam mogao da se pouzdam bili su izgledi da sam tamo natočim vodu, a da ne prekršim neki zakon, kodeks, kastinsko pravilo, versku zapovest ili lokalni običaj. Nisam video primetno prisustvo Paksa na ulicama ili teretnim stazama - ni crnu odeću sveštenika, ni crveno-crnu standardnu uniformu policije Paksa - ali to nije značilo mnogo. Postojalo je veoma malo svetova, čak i u Zabačenosti u kojoj je, kako me je obavestio komlog, bio Vitus-Grej-Balianus B, gde Paks nije bio stalno prisutan u nekom vidu. Potajno sam izvukao kaniju sa lovačkim nožem iz ranca i stavio je u zadnji džep, ispod prsluka, a jedini plan bio mi je da oštricom sebi prokrčim put natrag do čamca ukoliko se okupi rulja. Ako stigne policija Paksa, sa omamljivačima ili flešetnim pištoljima, moje putovanje biće okončano.
<BR>&nbsp;&nbsp;&nbsp;&nbsp;&nbsp;Ubrzo će biti okončano - bar za izvesno vreme - iz daleko drugačijih razloga, ali ništa me nije upozoravalo na to, ako se izuzme bol u leđima koji me je pratio i pre nego što sam napustio Lusus, dok sam snebivljivo prilazio bunaru, ako je to uopšte bio bunar.
<BR>&nbsp;&nbsp;&nbsp;&nbsp;&nbsp;Bio je to bunar.
<BR>&nbsp;&nbsp;&nbsp;&nbsp;&nbsp;Niko nije reagovao na moj visoki stas ili neuglednu boju. Niko - čak ni deca odevena u blistavocrveno i svetloplavo koja su prekinula igru da bi me osmotrila, a onda odvratila pogled - nije me zaustavio niti pokazao da primećuje očiglednog stranca u svojoj sredini. Dok sam žudno pio, a zatim punio obe boce vodom, imao sam utisak - ne znam odakle mi to - da su stanovnici Vitus-Grej-Balianusa B, ili bar ovog sela duž davno napuštenog dalekobacačkog puta reke Tetis, naprosto isuviše učtivi da bi pokazali na mene i zurili, ili pitali šta tu tražim. Osećao sam u tom trenutku, dok sam zatvarao drugu bocu i okretao se da se vratim kajaku, da kada bi neki troglavi mutantni tuđinac ili - da govorimo o nečemu stvarnijem, a bizarnijem - kada bi sam Šrajk došao da pije iz tog arterskog bunara tog prijatnog pustinjskog popodneva, građani ga ne bi zaustavljali niti zapitkivali.
<BR>&nbsp;&nbsp;&nbsp;&nbsp;&nbsp;Načinih tri koraka prašnjavom stazom kada osetih bol. Najpre se presamitih, uzdahnuvši od bola, nesposoban da uzmem vazduh, a onda padoh na koleno, pa se izvrnuh na bok. Sklupčah se u agoniji. Vrisnuo bih da mi strašan bol nije oduzeo vazduh i energiju. A jeste. Dahćući kao rečna riba izbačena na tu prašnjavu obalu, sklupčao sam se još jače u položaj fetusa, jašući na talasima agonije.
<BR>&nbsp;&nbsp;&nbsp;&nbsp;&nbsp;Ovde bi trebalo da kažem da mi bol i neugodnosti nisu bili sasvim nepoznati. Kada sam bio u teritorijalcima, jedna studija vojske Hiperiona pokazala je da većina regruta koje su poslali na jug da se bore protiv pobunjenika na Ledenoj Kandži slabo podnosila bol. Gradlije iz gradova severne Akvile i lepših gradova na Devet Repova retko su, ako su uopšte ikada iskusili ikakav bol koji se nije mogao otkloniti gutanjem pilule, pozivanjem autohirurga ili vožnjom do najbližeg 'doktora-u-kutiji'.
<BR>&nbsp;&nbsp;&nbsp;&nbsp;&nbsp;Kao pastir i seljače, ja sam imao nešto više iskustva sa podnošenjem bola: slučajne posekotine nožem, slomljeno stopalo kada me je nagazilo goveče, modrice i kontuzije od padova daleko u stenovitim predelima, potres mozga jednom dok sam se hrvao na sastanku karavana, plikovi od jahanja, čak i naduvene usne i šljive na oku posle tuča oko logorske vatre za vreme Muškog sabora. A na Glečeru sam bio tri puta ranjen - dvaput su to bile posekotine od šrapnela pošto su mi bele mine pobile drugove, a jednom od hica iz dalekometnog snajpera - ta potonja rana bila je dovoljno ozbiljna da pozovu sveštenika koji umalo nije zahtevao da primim kruciformu pre nego što bude prekasno.
<BR>&nbsp;&nbsp;&nbsp;&nbsp;&nbsp;Ali nikada nisam iskusio ovakav bol.
<BR>&nbsp;&nbsp;&nbsp;&nbsp;&nbsp;Stenjući, dahćući, dok su učtivi građani konačno uzmicali od te prikaze koja se bacakala i primoravala ih da primete stranca, podigao sam ručni zglob i zatražio od komloga da mi kaže šta mi se to dešava. Nije odgovorio. Između talasa neizdrživog bola, upitah ponovo. I dalje bez odgovora. Onda se setih da sam ostavio prokletinju u modusu dobrog deteta. Pozvah ga imenom i ponovih pitanje.
<BR>&nbsp;&nbsp;&nbsp;&nbsp;&nbsp;"Smem li da uključim neaktivnu biosenzornu funkciju, Č. Endimione?" upita idiotska AI.
<BR>&nbsp;&nbsp;&nbsp;&nbsp;&nbsp;Nisam znao da je sprava posedovala biosenzornu funkciju, aktivnu ili ne. Dadoh pristanak uz psovku i presavih se još jače u položaj fetusa. Kao da me je neko proburazio kroz gornji deo leđa, pa sada okreće tamo-amo nazubljeno sečivo. Bol je kuljao kroz mene kao struja kroz vrelu žicu. Povratih u prašinu. Neka lepa žena u čisto beloj odori ustuknu za još jedan korak i diže jednu belu sandalu.
<BR>&nbsp;&nbsp;&nbsp;&nbsp;&nbsp;"Šta je to?" prodahtah ponovo u najkraćem mogućem razmaku između probadanja bola. "Šta se dešava?" upitah komlog. Drugom rukom opipah leđa, u potrazi za krvlju ili ulaznom ranom. Očekivao sam da pronađem strelu ili koplje, ali tamo nije bilo ničega.
<BR>&nbsp;&nbsp;&nbsp;&nbsp;&nbsp;"Obuzima vas šok, Č. Endimione", reče lobotomizovano parče AI sa Konzulovog broda. "Krvni pritisak, otpor kože, rad srca i atropinski broj, sve to podržava ovu dijagnozu."
<BR>&nbsp;&nbsp;&nbsp;&nbsp;&nbsp;"Zašto?" upitah ja ponovo i rastegoh ta dva sloga u dugo stenjanje dok mi se bol kotrljao sa leđa kroz čitavo telo. Ponovo povratih. Želudac mi je bio prazan, ali povraćanje se nastavljalo. Građani odeveni u jarke boje ostali su na udaljenosti, ne okupljajući se u radoznalu gomilu, ne pokazujući loše manire kroz buljenje ili mrmljanje, ali očito su prekinuli ono što su radili.
<BR>&nbsp;&nbsp;&nbsp;&nbsp;&nbsp;"Šta nije u redu?" prodahtah ponovo, pokušavši da šapnem narukvici komloga. "Šta bi moglo ovo da izazove?"
<BR>&nbsp;&nbsp;&nbsp;&nbsp;&nbsp;"Pogodak iz puške", uzvrati slabašni, metalni glas. "Rana od uboda. Koplje, nož, strela, ručna strelica. Rana od energetskog oružja. Zrak, laser, omega nož, pulsna oštrica. Koncentrisani flešetni udar. Možda dugačka, tanka igla zabijena kroz gornji deo bubrega, jetru i slezinu."
<BR>&nbsp;&nbsp;&nbsp;&nbsp;&nbsp;Koprcajući se od bola, ponovo opipah leđa, istrgnuvši sopstvenu kaniju sa nožem i bacivši je dalje od sebe. Spoljnji deo prsluka i košulja pod njim bili su neoprljeni i bez rupa. Nije bilo oštrih predmeta koji bi mi virili iz mesa.
<BR>&nbsp;&nbsp;&nbsp;&nbsp;&nbsp;Bol me ponovo prože plamenom i ja glasno zastenjah. Nisam to učinio kada me je snajper pogodio zrakom na Glečeru niti kada mi je bivo Ujka Vanje slomio stopalo.
<BR>&nbsp;&nbsp;&nbsp;&nbsp;&nbsp;Bilo mi je teško da mislim razgovetno, ali mislio sam otprilike... domoroci Vitus-Grej-Balianusa B... nekako... snaga uma... otrov... voda... nevidljivi zraci... kažnjavaju me... zbog...
<BR>&nbsp;&nbsp;&nbsp;&nbsp;&nbsp;Odustadoh od tog napora i ponovo zastenjah. Neko u svetloplavoj suknji ili togi i besprekornim sandalama, sa noktima na nogama lakiranim u plavo, priđe bliže.
<BR>&nbsp;&nbsp;&nbsp;&nbsp;&nbsp;"Izvinite, gospodine", reče blagi glas engleskim jezikom stare Mreže, sa jakim naglaskom. "Ali, imate li nekih problema?" Mate l' proublemma?
<BR>&nbsp;&nbsp;&nbsp;&nbsp;&nbsp;"Aaarrrgghhhggghuhh", odgovorih, podvukavši taj zvuk novim suvim povraćanjem.
<BR>&nbsp;&nbsp;&nbsp;&nbsp;&nbsp;"Smem li onda da vam pomognem?" upita isti blagi glas iznad plave toge. Pou-moug-nemm?
<BR>&nbsp;&nbsp;&nbsp;&nbsp;&nbsp;"O... ahhrrgghah... nnnrrehhakk", rekoh ja i umalo se ne onesvestih od agonije. Crne tačke zaigraše mi pred očima sve dok nisam više mogao da vidim ni sandale niti plave nokte, ali strašni bol nije me puštao... nisam mogao da umaknem u nesvesticu.
<BR>&nbsp;&nbsp;&nbsp;&nbsp;&nbsp;Haljine i toge zašuštaše oko mene. Osetih parfem, kolonjsku vodu, sapun... osetih snažne ruke na mišicama, nogama i bokovima. Njihov pokušaj da me podignu bio je poput zagrejane žice koja mi je probila kičmu i zarila mi se u podnožje lobanje.
</TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
