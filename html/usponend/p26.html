<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>22.
<P>&nbsp;&nbsp;&nbsp;&nbsp;&nbsp;Na Hiperionu, nekoliko stotina svetlosnih godina prema galaktičkom središtu od događaja i ljudi na T'ien Šanu, zaboravljeni starac probudio se iz dugotrajne kriogenske fuge, iz sna lišenog snevanja, i lagano postao svestan svog okruženja. Njegovo okruženje činio je suspenzioni krevet za ležanje bez dodira, gomila modula za održavanje života koji su ga okruživali i njuškali kao mnoštvo grabljivih zveri, i bezbroj cevi, žica i pupčanika koji su dovršavali svoj posao hranjenja, izbacivanja otrova iz njegove krvi, podsticanja njegovih bubrega, davanja antibiotika za borbu protiv infekcije, praćenja znakova života i generalno zauzimanja njegovog tela i lišavanja dostojanstva da bi ga oživeli i održali u životu.
<BR>&nbsp;&nbsp;&nbsp;&nbsp;&nbsp;"Oh, jebeš ga", zatrugao je starac. "Buđenje je jebena, prokleta, usrana, raspadnuta gomila govana od košmara za neizlečivo stare. Platio bih milion maraka kada bih samo mogao da ustanem da se ispišam."
<BR>&nbsp;&nbsp;&nbsp;&nbsp;&nbsp;"I ja vama želim dobro jutro, Č. Silenuse", reče žena-android koja je pratila znake života starog pesnika na lebdećem biomonitoru. "Izgleda da ste danas dobro raspoloženi."
<BR>&nbsp;&nbsp;&nbsp;&nbsp;&nbsp;"Jebeš sve te ženetine plave kože", promumla Martin Silenus. "Gde su mi zubi?"
<BR>&nbsp;&nbsp;&nbsp;&nbsp;&nbsp;"Još vam nisu ponovo izrasli, Č. Silenuse", reče android. Ime joj je bilo A. Radik i bila je nešto starija od tri veka, manje od jedne trećine starosti drevne ljudske mumije koja je lebdela u suspenzionom krevetu.
<BR>&nbsp;&nbsp;&nbsp;&nbsp;&nbsp;"Nema ni potrebe", promumla starac. "Jebote, neću biti budan dovoljno dugo. Koliko sam bio nesvestan?"
<BR>&nbsp;&nbsp;&nbsp;&nbsp;&nbsp;"Dve godine, tri meseca, osam dana", reče A. Radik.
<BR>&nbsp;&nbsp;&nbsp;&nbsp;&nbsp;Martin Silenus se zagleda u čisto nebo iznad kule. Platneni krov na ovom najvišem nivou kamenog kubeta bio je pomeren u stranu. Duboko plavetnilo lapisa. Slaba svetlost ranog jutra ili pozne večeri. Treptaji i streloviti let svetlucave paučine čija krhka, pola metra dugačka krila leptira još nisu bila osvetljena.
<BR>&nbsp;&nbsp;&nbsp;&nbsp;&nbsp;"Koje je doba?" izusti Silenus.
<BR>&nbsp;&nbsp;&nbsp;&nbsp;&nbsp;"Pozno proleće", reče žena-android. Drugi plavokošci koji su služili starom pesniku ulazili su i izlazili iz kružne prostorije, da bi obavljali tajanstvene poslove. Samo je A. Radik pratila poslednje faze pesnikovog oživljavanja iz fuge.
<BR>&nbsp;&nbsp;&nbsp;&nbsp;&nbsp;"Koliko je prošlo otkad su otišli?" Nije morao da objašnjava ko su bili 'oni'. A. Radik je znala da stari pesnik misli ne samo na Rola Endimiona, poslednjeg posetioca njihovog napuštenog grada-univerziteta, već i na devojku Aneu - koju je Silenus poznavao tri veka ranije i koju se još nadao da će ponovo jednog dana videti.
<BR>&nbsp;&nbsp;&nbsp;&nbsp;&nbsp;"Devet godina, osam meseci, jedna nedelja, jedan dan", reče A. Radi. "Sve po Zemljinom standardu, naravno."
<BR>&nbsp;&nbsp;&nbsp;&nbsp;&nbsp;"Hggrhh", progunđa stari pesnik. I dalje je zurio u nebo. Sunce je bilo filtrirano kroz platno razvučeno prema istoku i posredno je obasjavalo južni zid kamenog kubeta, ali njegove drevne oči ipak su suzile od sjaja. "Postao sam stvorenje tame", promumlao je. "Kao Drakula. Ustajem iz svog jebenog groba svakih nekoliko godina da bih proverio šta se zbiva u svetu živih."
<BR>&nbsp;&nbsp;&nbsp;&nbsp;&nbsp;"Da, Č. Silenuse", saglasi se A. Radik, promenivši nekoliko veličina na kontrolnoj tabli.
<BR>&nbsp;&nbsp;&nbsp;&nbsp;&nbsp;"Zaveži, ženturačo", reče pesnik.
<BR>&nbsp;&nbsp;&nbsp;&nbsp;&nbsp;"Da, Č. Silenuse."
<BR>&nbsp;&nbsp;&nbsp;&nbsp;&nbsp;Starac zastenja. "Koliko će mi trebati da se smestim u hover-stolicu, Radik?"
<BR>&nbsp;&nbsp;&nbsp;&nbsp;&nbsp;Ćosava androidkinja napući usne. "Još dva dana, Č. Silenuse. Možda dva i po."
<BR>&nbsp;&nbsp;&nbsp;&nbsp;&nbsp;"Oh, đavo da ga nosi", promrmlja Martin Silenus. "Oporavak je svaki put sve sporiji. Jednom se uopšte neću probuditi... mašinerija za fugu neće me povratiti."
<BR>&nbsp;&nbsp;&nbsp;&nbsp;&nbsp;"Da, Č. Silenuse", saglasi se androidkinja. "Svaki hladni san sve je nepovoljniji za vaš sistem. Oprema za oživljavanje i održavanje života prilično je stara. Istina je da nećete preživeti još mnogo buđenja."
<BR>&nbsp;&nbsp;&nbsp;&nbsp;&nbsp;"Ma, umukni", zareža Martin Silenus. "Ti si jedna morbidna, mračna, matora kuja."
<BR>&nbsp;&nbsp;&nbsp;&nbsp;&nbsp;"Da, Č. Silenuse."
<BR>&nbsp;&nbsp;&nbsp;&nbsp;&nbsp;"Koliko si dugo sa mnom, Radik?"
<BR>&nbsp;&nbsp;&nbsp;&nbsp;&nbsp;"Dve stotine četrdeset jednu godinu, jedanaest meseci, devetnaest dana", kaže android. "Standardnih."
<BR>&nbsp;&nbsp;&nbsp;&nbsp;&nbsp;"I još nisi naučila da skuvaš poštenu kafu."
<BR>&nbsp;&nbsp;&nbsp;&nbsp;&nbsp;"Ne, Č. Silenuse."
<BR>&nbsp;&nbsp;&nbsp;&nbsp;&nbsp;"Ali jesi stavila džezvu, zar ne?"
<BR>&nbsp;&nbsp;&nbsp;&nbsp;&nbsp;"Da, Č. Silenuse. Po vašim važećim uputstvima."
<BR>&nbsp;&nbsp;&nbsp;&nbsp;&nbsp;"Da ga jebeš", reče pesnik.
<BR>&nbsp;&nbsp;&nbsp;&nbsp;&nbsp;"Ali nećete biti u stanju da oralno uzimate tečnost najmanje još dvanaest sati, Č. Silenuse", reče A. Radik.
<BR>&nbsp;&nbsp;&nbsp;&nbsp;&nbsp;"Arrrggghhh!" reče pesnik.
<BR>&nbsp;&nbsp;&nbsp;&nbsp;&nbsp;"Da, Č. Silenuse."
<BR>&nbsp;&nbsp;&nbsp;&nbsp;&nbsp;Posle nekoliko minuta u kojima se činilo da je starac ponovo usnuo, Martin Silenus reče: "Ima li ikakvih vesti od momka ili deteta?"
<BR>&nbsp;&nbsp;&nbsp;&nbsp;&nbsp;"Ne, ser", reče A. Redik. "Ali, naravno, sada imamo pristup samo komunikacionoj mreži Paksa u sistemu. A njihove nove šifre uglavnom su prilično dobre."
<BR>&nbsp;&nbsp;&nbsp;&nbsp;&nbsp;"Ima li nekih glasina o njima?"
<BR>&nbsp;&nbsp;&nbsp;&nbsp;&nbsp;"Ništa sigurno, Č. Silenus", reče Android. "Paks je u velikim problemima... revolucija u mnogim sistemima, problemi sa Krstaškim pohodom protiv Proteranih, stalni pokreti ratnih brodova i transportera trupa unutar granica Paksa... a priča se i o virusnoj zarazi, veoma zaobilazno i u teškim šiframa."
<BR>&nbsp;&nbsp;&nbsp;&nbsp;&nbsp;"Zaraza", ponovi Martin Silenus i osmehnu se bezubo. "Pretpostavljam da je u pitanju dete."
<BR>&nbsp;&nbsp;&nbsp;&nbsp;&nbsp;"Sasvim moguće, Č. Silenuse", reče A. Radik, "mada je isto tako moguće da postoji prava virusna pošast na svetovima gde..."
<BR>&nbsp;&nbsp;&nbsp;&nbsp;&nbsp;"Ne", reče pesnik, odmahnuvši gotovo silovito glavom. "To je Anea. I njena učenja. Šire se kao pekinški grip. Ne sećaš se pekinškog gripa, Radik, zar ne?"
<BR>&nbsp;&nbsp;&nbsp;&nbsp;&nbsp;"Ne, ser", reče žena, završivši proveru očitavanja i podesivši module na automatiku. "To je bilo pre mog vremena. To je bilo pre bilo čijeg vremena. Osim vašeg, ser."
<BR>&nbsp;&nbsp;&nbsp;&nbsp;&nbsp;Ovo bi obično izazvalo neki pesnikov skaredni ispad, ali on sada samo klimnu glavom. "Znam. Ja sam nakaza prirode. Platite dva cvonjka i uđite da vidite sporednu predstavu... vidite najstarijeg čoveka u galaksiji... vidite mumiju koja hoda i govori... donekle... vidite gnusnu stvar koja odbija da umre. Baš sam bizaran, A. Radik, zar ne?"
<BR>&nbsp;&nbsp;&nbsp;&nbsp;&nbsp;"Da, Č. Silenuse."
<BR>&nbsp;&nbsp;&nbsp;&nbsp;&nbsp;Pesnik zagunđa. "Pa, nemoj mnogo da se nadaš, plava. Neću da zakovrnem sve dok mi se ne jave Rol i Anea. Moram da dovršim Spev, a ne znam kraj dok mi ga ne stvore. Kako da znam šta mislim dok ne vidim šta to oni rade?"
<BR>&nbsp;&nbsp;&nbsp;&nbsp;&nbsp;"Baš tako, Č. Silenuse."
<BR>&nbsp;&nbsp;&nbsp;&nbsp;&nbsp;"Nemoj mi povlađivati, plava ženo."
<BR>&nbsp;&nbsp;&nbsp;&nbsp;&nbsp;"Da, Č. Silenuse."
<BR>&nbsp;&nbsp;&nbsp;&nbsp;&nbsp;"Momak... Rol... pitao me je pre skoro deset godina kakva su mu naređenja. Rekao sam mu... spasi dete, Aneu... sruši Paks... uništi moć Crkve... i vrati Zemlju sa onog jebenog mesta na koje je otišla. Rekao je da će to da uradi. Naravno, bio je tom prilikom mortus pijan zajedno sa mnom."
<BR>&nbsp;&nbsp;&nbsp;&nbsp;&nbsp;"Da, Č. Silenuse."
<BR>&nbsp;&nbsp;&nbsp;&nbsp;&nbsp;"Pa?" upita pesnik.
<BR>&nbsp;&nbsp;&nbsp;&nbsp;&nbsp;"Šta, pa, ser?" upita A. Radik.
<BR>&nbsp;&nbsp;&nbsp;&nbsp;&nbsp;"Pa, ima li ikakvog znaka da je on uradio bilo šta od onoga što je obećao, A. Radik?"
<BR>&nbsp;&nbsp;&nbsp;&nbsp;&nbsp;"Znamo na osnovu transmisija Paksa od pre devet godina i osam meseci da su on i Konzulov brod umakli sa Hiperiona", reče androidkinja. "Možemo se nadati da je dete Anea i dalje bezbedno i zdravo."
<BR>&nbsp;&nbsp;&nbsp;&nbsp;&nbsp;"Da, da", promrmlja Silenus, mahnuvši slabo rukom, "ali da li je Paks srušen?"
<BR>&nbsp;&nbsp;&nbsp;&nbsp;&nbsp;"Koliko vidimo, nije, Č. Silenuse", reče A. Radik. "Bilo je manjih problema koje sam ranije pomenula, a turizam iznova rođenih sa drugih svetova ovde na Hiperionu u izvesnom je padu, ali..."
<BR>&nbsp;&nbsp;&nbsp;&nbsp;&nbsp;"A prokleta Crkva još pravi zombije?" upita pesnik, sada snažnijim glasom.
<BR>&nbsp;&nbsp;&nbsp;&nbsp;&nbsp;"Crkva je i dalje nadmoćna", reče A. Radik. "Sve više ljudi sa pustopoljina i planina svake godine prihvata kruciformu."
<BR>&nbsp;&nbsp;&nbsp;&nbsp;&nbsp;"Nek se nose", reče pesnik. "A pretpostavljam da se Zemlja nije vratila na svoje mesto."
<BR>&nbsp;&nbsp;&nbsp;&nbsp;&nbsp;"Nismo čuli da se dogodila jedna tako neverovatna stvar", reče A. Radik. "Naravno, kao što sam pomenula, naše elektronsko prisluškivanje ograničeno je sada na transmisije unutar sistema, a pošto je Konzulov brod odleteo zajedno sa Č. Endimionom i Č. Aneom pre skoro deset godina, naše mogućnosti za dešifrovanje nisu bile..."
<BR>&nbsp;&nbsp;&nbsp;&nbsp;&nbsp;"Dobro, dobro", reče starac, ponovo zazvučavši strašno umorno. "Smesti me u hover-stolicu."
<BR>&nbsp;&nbsp;&nbsp;&nbsp;&nbsp;"To ću moći, plašim se, tek za najmanje dva dana", ponovi androidkinja blagim glasom.
<BR>&nbsp;&nbsp;&nbsp;&nbsp;&nbsp;"Popišam ti se na to", reče drevna prilika koja je lebdela usred cevi i senzorskih žica. "Možeš li da me odguraš do prozora, Radik? Molim te? Želim da pogledam prolećna stabla čalme i ruševine ovog starog grada."
<BR>&nbsp;&nbsp;&nbsp;&nbsp;&nbsp;"Da, Č. Silenuse", reče androidkinja, iskreno zadovoljna što može za starca da učini još nešto osim da omogućava da mu telo dejstvuje.
<BR>&nbsp;&nbsp;&nbsp;&nbsp;&nbsp;Martin Silenus gledao je kroz prozor jedan puni sat, boreći se protiv plima bola koji se iznova budio i strašnog pospanog poriva da se vrati u stanje fuge. Bila je to svetlost jutra. Njegovi audio implanti prenosili su pesmu ptica. Stari pesnik mislio je na svoju usvojenu mladu nećaku, na dete koje je odlučilo da sebe nazove Anea... pomislio je na svoju dragu prijateljicu, Bron Lamiju, Aneinu majku... na to kako su toliko dugo bili neprijatelji, kako su se mrzeli tokom delova tog poslednjeg velikoh Hodočašća Šrajku toliko davno... na priče koje su pripovedali jedno drugome i na stvari koje su videli... na Šrajka u Dolini Vremenskih Grobnica, sa buktećim crvenim očima... na naučnika... kako se ono zvao?... Sol... na Sola i njegovo malo derište u pelenama koje je starilo unazad, prema ništavilu... i na vojnika... Kasada... tako je... na pukovnika Kasada. Stari pesnik nikada nije davao ni prebijene pare za vojsku... sve su to bili idioti... ali Kasad je ispričao zanimljivu priču, živeo zanimljivim životom... onaj drugi sveštenik, Lenar Hojt, bio je uobražen i seronja, ali prvi... onaj sa tužnim očima i dnevnikom u kožnom povezu... Pol Dire... to je već bio čovek o kome je vredelo pisati...
<BR>&nbsp;&nbsp;&nbsp;&nbsp;&nbsp;Martin Silenus ponovo utonu u san okupan svetlom jutra koje je obasjavalo bezbroj njegovih bora i providnu, pergamentnu put, sa vidljivim plavim venama koje su slabašno pulsirale u bogatoj svetlosti. Nije sanjao... ali deo njegovog pesničkog uma već je pripremao nacrt sledećih delova nikada dovršenog Speva.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Narednik Gregorijus nije preterivao. Otac kapetan De Soja bio je strašno izranjavljen i opečen u poslednjem boju svog broda Rafaela i samo što nije umro.
<BR>&nbsp;&nbsp;&nbsp;&nbsp;&nbsp;Narednik je poveo A. Betika, Aneu i mene u hram. Građevina je bila podjednako neobična kao i ovaj susret - napolju se nalazila velika, prazna kamena ploča, monolit glatke površine - Anea je kratko pomenula da je doneta sa Stare Zemlje, da je stajala ispred prvobitnog Hrama Žadnog Cara i da na njoj nikada ništa nije bilo zapisano tokom hiljada godina koliko se nalazila na stazi hodočasnika - dok se unutar zatvorenog dvorišta pod pritiskom, u samom odjekujućem hramu, kamena ograda pružala duž stene koja je, zapravo, predstavljala vrh T'ien Šana, svetog Velikog Vrha Srednjeg Kraljevstva. U zadnjem delu ogromnog hrama nalazile su se prostorije za hodočasnike, i upravo u jednoj od njih zatekli smo oca kapetana De Soju i još dvojicu preživelih - Karela Šana, oficira za sisteme naoružanja, sada strašno opečenog i u nesvesti, i Hagana Liblera, koga je Gregorijus predstavio kao 'bivšeg' izvršnog oficira na Rafaelu. Libler je imao najmanje rana od njih četvorice - leva podlaktica bila mu je polomljena i nalazila se u povezu koji mu je bio okačen oko vrata, ali nije imao opekotine niti modrice od udara - međutim, mršavi muškarac bio je nekako tih i povučen, kao da je u šoku ili pokušava nešto da shvati.
<BR>&nbsp;&nbsp;&nbsp;&nbsp;&nbsp;Aneinu pažnju smesta je zaokupio kapetan Federiko de Soja.
<BR>&nbsp;&nbsp;&nbsp;&nbsp;&nbsp;Sveštenik-kapetan bio je na jednom od neudobnih ležajeva za hodočasnike, gde ga je možda Gregorijus svukao do struka, ili je gornji deo uniforme izgubio prilikom silovitog ulaska u atmosferu. Pantalone su mu bile u dronjcima. Stopala su mu bila bosa. Jedino mesto na telu gde nije bio strašno opečen bila je parazitska kruciforma na njegovim grudima - imala je zdravu, mučno ružičastu boju. De Sojina kosa bila je spaljena, a lice zasuto opekotinama od tečnog metala i posekotinama od zračenja, ali video sam da je to bio markantan muškarac, prevashodno zbog nemirnih, zabrinutih, smeđih očiju koje nije zamutio čak ni bol što mora da ga je u tim trenucima u potpunosti zaokupljao. Neko je sve vidljive delove tela sveštenika-kapetana na samrti namazao kremom za opekotine, privremenim sredstvom za kožu i tečnošću za dezinfekciju - i dao mu infuziju iz standardnog medkompleta čamca za spasavanje - ali to je moglo malo da utiče na krajnji ishod. Video sam već ovakve opekotine iz borbe, a nisu sve poticale iz sukoba svemirskih brodova. Moja tri druga umrla su za samo nekoliko sati tokom borbi na Glečeru, kada nismo bili u stanju da ih med-evakuišemo. Vrištali su toliko grozno da je to bilo neizdrživo.
<BR>&nbsp;&nbsp;&nbsp;&nbsp;&nbsp;Otac kapetan De Soja nije vrištao. Video sam da se napinje da ne jekne od bola, ali nastavio je da ćuti, usredsređen samo na strašnu upornost da nastavi da ćuti, sve dok Anea nije kleknula kraj njega.
<BR>&nbsp;&nbsp;&nbsp;&nbsp;&nbsp;Isprva je nije prepoznao. "Bec?" promumlao je. "VIRO Argajl? Ne... ti si umrla na svom mestu. Ostali takođe... Pol Deniš... Elija je pokušao da oslobodi čamac na krmi... mladi vojnici kada je korito popustilo na desnom boku... ali ti mi izgledaš... poznato."
<BR>&nbsp;&nbsp;&nbsp;&nbsp;&nbsp;Anea posegnu za njegovom rukom, vide da De Soji nedostaju tri prsta, pa spusti šaku na umazano ćebe kraj njegove. "Oče kapetane", reče ona veoma tiho.
<BR>&nbsp;&nbsp;&nbsp;&nbsp;&nbsp;"Anea", reče De Soja, i njegove oči je prvi put zaista pogledaše. "Ti si dete... toliko meseci smo te jurili... video sam te kada si izišla iz Sfinge. Neverovatno dete. Tako mi je drago što si preživela." Njegov pogled pređe na mene. "Ti si Rol Endimion. Video sam tvoj dosje iz teritorijalaca. Umalo te nismo uhvatili na Mare Infinitusu." Prože ga talas bola i sveštenik-kapetan zatvori oči i ujede se za opečenu i okrvavljenu donju usnu. Trenutak kasnije, on otvori oči i reče mi: "Imam nešto tvoje. Lični prtljag na Rafaelu. Sveta Kancelarija mi je dozvolila da to zadržim pošto je završila sa istragom. Narednik Gregorijus će ti to dati kada umrem."
<BR>&nbsp;&nbsp;&nbsp;&nbsp;&nbsp;Klimnuh glavom, nemajući pojma o čemu on to govori.
<BR>&nbsp;&nbsp;&nbsp;&nbsp;&nbsp;"Oče kapetane De Soja", šapnu Anea. "Federiko... možete li da me čujete i razumete?"
<BR>&nbsp;&nbsp;&nbsp;&nbsp;&nbsp;"Da", promrmlja sveštenik-kapetan. "Sedativi... rekao sam naredniku Gregorijusu da mi ih ne daje... nisam želeo da potonem zauvek u san. Nisam hteo mirno da odem." Bol se vratio. Video sam da je veći deo De Sojinog vrata i grudi bio ispucao i otvoren, nalik na opržene krljušti. Gnoj i tečnost cureli su na ćebad ispod njega. Čovek zatvori oči sve dok plima agonije nije popustila; ovog puta je potrajalo duže. Pomislio sam na to kako sam se sam presamitio od običnog kamena u bubregu i pokušao da zamislim muke ovog čoveka. Nisam mogao.
<BR>&nbsp;&nbsp;&nbsp;&nbsp;&nbsp;"Oče kapetane", reče Anea, "postoji način da preživite..."
<BR>&nbsp;&nbsp;&nbsp;&nbsp;&nbsp;De Soja odlučno odmahnu glavom, uprkos bolu koji to mora da je izazvalo. Primetio sam da mu je levo uho jedva nešto više od ugljenisanog patrljka. Deo toga okrunio se na jastuk dok sam posmatrao. "Ne!" uzviknu on. "Rekao sam Gregorijusu... neću delimično vaskrsnuće... idiot, bespolni idiot..." Kašalj koji je mogao biti i smeh začuo se iza oprljenih zuba. "Dovoljno sam to bio kao sveštenik. U svakom slučaju... umoran... umoran od..." Pocrneli patrljci prstiju njegove desne ruke zalupaše po ružičastom dvostrukom krstu na sljuštenim, gnojavim grudima. "Neka ta stvar umre zajedno sa mnom."
<BR>&nbsp;&nbsp;&nbsp;&nbsp;&nbsp;Anea klimnu glavom. "Nisam mislila na ponovno rađanje, oče kapetane. Mislila sam na život. Na to da se zalečite."
<BR>&nbsp;&nbsp;&nbsp;&nbsp;&nbsp;De Soja je pokušavao da trepće, ali očni kapci su mu bili toliko opečeni da su od njih ostali dronjci. "Neću da budem zarobljenik Paksa..." izusti on, pronašavši vazduh za govor samo onda kada bi ispustio dah uz siloviti jek. "Oni će... da me... pogube. Zaslužujem... to. Ubio sam mnogo nedužnih... muškaraca... žena... braneći... prijatelje."
<BR>&nbsp;&nbsp;&nbsp;&nbsp;&nbsp;Anea se nagnu bliže tako da je mogao da se usredsredi na njene oči. "Oče kapetane, Paks je i dalje i nama na tragu. Ali mi imamo brod. A on ima autohirurga."
<BR>&nbsp;&nbsp;&nbsp;&nbsp;&nbsp;Narednik Gregorijus stupi napred sa mesta gde se umorno naslanjao na zid. Čovek po imenu Karel Šan i dalje je bio u nesvesti. Hag Libler, naizgled izgubljen u nekom privatnom jadu, nije reagovao.
<BR>&nbsp;&nbsp;&nbsp;&nbsp;&nbsp;Anea je morala to da ponovi pre nego što je De Soja razumeo.
<BR>&nbsp;&nbsp;&nbsp;&nbsp;&nbsp;"Brod?" upita sveštenik-kapetan. "Drevni brod Hegemonije kojim ste pobegli? Nije bio naoružan, zar ne?"
<BR>&nbsp;&nbsp;&nbsp;&nbsp;&nbsp;"Ne", reče Anea. "Nikada to nije bio."
<BR>&nbsp;&nbsp;&nbsp;&nbsp;&nbsp;De Soja ponovo odmahnu glavom. "Mora da nas je zaskočilo... pedeset brodova... klase arhanđeo. Nekoliko sam... sredio... ali ostali su... još tamo. Nema izgleda... da stignemo... do bilo koje tačke translacije... pre nego..." On ponovo sklopi iskidane očne kapke, preplavljen bolom. Ovog puta, činilo se, bol ga umalo nije odveo sa sobom. Vratio se odatle kao sa nekog dalekog mesta.
<BR>&nbsp;&nbsp;&nbsp;&nbsp;&nbsp;"U redu je", šapnu Anea. "Ja ću da brinem o tome. Vi ćete biti u automatskom lekaru. Ali morate prethodno nešto da uradite."
<BR>&nbsp;&nbsp;&nbsp;&nbsp;&nbsp;Otac kapetan De Soja izgledao je previše umorno da bi govorio, ali pomerio je glavu da bi saslušao.
<BR>&nbsp;&nbsp;&nbsp;&nbsp;&nbsp;"Morate se odreći kruciforme", reče Anea. "Morate odbaciti ovu vrstu besmrtnosti."
<BR>&nbsp;&nbsp;&nbsp;&nbsp;&nbsp;Pocrnele usne sveštenika-kapetana povukoše se sa zuba. "Rado..." zastruga on. "Ali nažalost... ne mogu... kada se jednom primi... kruciforma se ne može... odbaciti."
<BR>&nbsp;&nbsp;&nbsp;&nbsp;&nbsp;"Da", šapnu Anea, "može. Ako odaberete to, ja ću je naterati da ode. Naš autohirurg je star. Neće moći da vas izleči dok vam parazit kruciforme prožima telo. Na brodu nemamo komoru za vaskrsavanje..."
<BR>&nbsp;&nbsp;&nbsp;&nbsp;&nbsp;De Soja tada posegnu za njom, i njegova okrunjena šaka bez tri prsta zgrabi čvrsto rukav njene termo-jakne. "Nije važno... nije važno ako umrem... skini mi je. Skini mi je. Umreću stvarno... ponovo... katolik... ako ti... možeš da mi pomogneš... da je... SKINEM!" Umalo nije vrisnuo poslednju reč.
<BR>&nbsp;&nbsp;&nbsp;&nbsp;&nbsp;Anea se okrenu prema naredniku. "Imate li neku čašu ili šolju?"
<BR>&nbsp;&nbsp;&nbsp;&nbsp;&nbsp;"U medkompletu ima šolja", grmnu džin, potraživši je. "Ali nemamo vode."
<BR>&nbsp;&nbsp;&nbsp;&nbsp;&nbsp;"Ja sam ponela malo", reče moja prijateljica i skinu sa opasača čuturicu sa izolacijom.
<BR>&nbsp;&nbsp;&nbsp;&nbsp;&nbsp;Očekivao sam vino, ali bila je to samo voda koju smo natočili pre nego što smo napustili Hram koji visi u vazduhu, pre toliko beskrajnih sati. Anea nije gubila vreme na vatu sa alkoholom niti na sterilne lancete; pozvala me je bliže, izvukla lovački nož iz mog opasača i zasekla oštricom tri prsta na vršcima, brzim pokretom koji me je naterao da se trgnem. Potekla je njena crvena krv. Anea umoči prste u providnu platičnu šolju samo na sekund, ali dovoljno da se struje gustog grimiza zavrtlože u spirali kroz vodu.
<BR>&nbsp;&nbsp;&nbsp;&nbsp;&nbsp;"Popijte ovo", reče ona ocu kapetanu De Soji, pomogavši umirućem čoveku da pridigne glavu.
<BR>&nbsp;&nbsp;&nbsp;&nbsp;&nbsp;Sveštenik kapetan otpi, zakašlja se, pa otpi ponovo. Oči su mu bile zatvorene kada ga je spustila natrag na umazani jastuk.
<BR>&nbsp;&nbsp;&nbsp;&nbsp;&nbsp;"Kruciforma će nestati za dvadeset četiri sata", šapnu moja prijateljica.
<BR>&nbsp;&nbsp;&nbsp;&nbsp;&nbsp;Otac kapetan De Soja se ponovo oglasi tim zvukom koji je podsećao na kikot. "Za samo jedan sat biću mrtav."
<BR>&nbsp;&nbsp;&nbsp;&nbsp;&nbsp;"Bićete u autohirurgu za petnaest minuta", reče Anea i dodirnu mu ruku. "Sada spavajte... ali nemojte mi umreti, Federiko de Soja... nemojte mi umreti. Treba da razgovaramo o mnogo toga. A treba za mene... za nas... da obavite nešto veoma važno."
<BR>&nbsp;&nbsp;&nbsp;&nbsp;&nbsp;Narednik Gregorijus priđe bliže. "Č. Anea..." reče on, zastade, premesti se s noge na nogu, pa pokuša ponovo. "Č. Anea, smem li i ja da otpijem malo te... vode?"
<BR>&nbsp;&nbsp;&nbsp;&nbsp;&nbsp;Anea ga pogleda. "Da, naredniče... ali kada jednom otpijete, nikada više nećete moći da nosite kruciformu. Nikada. Neće više biti vaskrsavanja. A postoje i druga... uzgredna dejstva.
<BR>&nbsp;&nbsp;&nbsp;&nbsp;&nbsp;Gregorijus odmahnu rukom kao da više o tome ne želi da govori. "Sledio sam svog kapetana deset godina. Slediću ga i sada." Džin otpi dugi gutljaj ružičaste vode.
<BR>&nbsp;&nbsp;&nbsp;&nbsp;&nbsp;De Sojine oči bile su zatvorene i pretpostavljao sam da spava ili da je u nesvesti od bola, ali sada ih je otvorio i rekao Gregorijusu: "Naredniče, molim vas da donesete Č. Endimionu paket koji smo dovukli ovamo iz čamca za spasavanje."
<BR>&nbsp;&nbsp;&nbsp;&nbsp;&nbsp;"Razumem, kapetane", reče džin i poče da pretražuje otpatke u uglu prostorije. Pruži mi zapečaćenu cev, nešto dužu od jednog metra.
<BR>&nbsp;&nbsp;&nbsp;&nbsp;&nbsp;Pogledah sveštenika-kapetana. De Soja kao da je lebdeo između delirijuma i šoka. "Otvoriću je kada mu bude bolje", rekoh naredniku.
<BR>&nbsp;&nbsp;&nbsp;&nbsp;&nbsp;Gregorijus klimnu glavom, odnese čašu do Karela Šana i nasu malo vode u otvorena usta onesvešćenog oficira za naoružanje. "Karel može umreti pre nego što stigne vaš brod", reče narednik. On diže pogled. "Ili možda brod ima dva automatska doktora?"
<BR>&nbsp;&nbsp;&nbsp;&nbsp;&nbsp;"Ne", reče Anea, "ali u onom jednom koji imamo nalaze se tri odeljka. I vi možete zalečiti rane."
<BR>&nbsp;&nbsp;&nbsp;&nbsp;&nbsp;Gregorijus slegnu ramenima. Priđe čoveku po imenu Libler i ponudi mu čašu. Mršavi muškarac sa slomljenom rukom samo pogleda u nju.
<BR>&nbsp;&nbsp;&nbsp;&nbsp;&nbsp;"Možda kasnije", reče Anea.
<BR>&nbsp;&nbsp;&nbsp;&nbsp;&nbsp;Gregorijus klimnu glavom i vrati joj čašu. "Izvršni je bio zarobljenik na našem brodu", reče narednik. "Uhoda. Kapetanov neprijatelj. Otac-kapetan je ipak rizikovao život da bi izvukao Liblera iz ćelije... opečen je dok je išao po njega. Mislim da Hag ne shvata sasvim šta se desilo."
<BR>&nbsp;&nbsp;&nbsp;&nbsp;&nbsp;Libler tada diže pogled. "Shvatam", reče tiho. "Samo ne shvatam."
<BR>&nbsp;&nbsp;&nbsp;&nbsp;&nbsp;Anea ustade. "Role, nadam se da nisi izgubio brodski komunikator."
<BR>&nbsp;&nbsp;&nbsp;&nbsp;&nbsp;Kopao sam po džepovima samo nekoliko sekundi pre nego što sam izvukao komunikacionu jedinicu/dnevnik sa disključem. "Izići ću da mu pošaljem uski snop vizuelno", rekoh. "Upotrebiću priključak kože-odela. Imaš li bilo kakva uputstva za brod?"
<BR>&nbsp;&nbsp;&nbsp;&nbsp;&nbsp;"Kaži mu da požuri", reče Anea.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Bilo je nezgodno prebaciti polusvesnog De Soju i nesvesnog Karela Šana u brod. Nisu imali svemirska odela, a napolju je i dalje bio gotovo čisti vakuum. Narednik Gregorijus nam je rekao da ih je iz olupine čamca za spasavanje dovukao u naduvanoj kugli za transfer do Hrama Žadnog Cara, ali sama kugla bila je oštećena. Imao sam oko petnaest minuta da smislim kako da rešim problem pre nego što je brod postao vidljiv, spuštajući se na EM potisnicima i plavom repu fuzionog plamena, tako da sam mu, kada je stigao, naredio da se spusti tačno ispred vazdušne komore hrama, da morfuje rampu eskalatora do vrata vazdušne komore i obuhvati svojim zaštitnim poljem i vrata i stepenice. Onda se samo postavilo pitanje kako dovesti lebdeća nosila iz brodske ambulante i prebaciti ljude do njih, tako da im ne nanesemo mnogo bola. Šan je ostao nesvestan, ali malo De Sojine kože sljuštilo se kada smo ga premestili na nosila. Sveštenik-kapetan se promeškoljio i otvorio oči, ali nije jeknuo.
<BR>&nbsp;&nbsp;&nbsp;&nbsp;&nbsp;Posle meseci provedenih na T'ien Šanu, unutrašnjost Konzulovog broda i dalje je bila poznata, ali poznata kao kada sanjate kuću u kojoj ste nekada davno živeli. Pošto su De Soja i oficir za naoružanje smešteni u autohirurga, bilo je neobično stajati na tepihom obloženoj palubi sa holojamom i drevnim klavirom 'stejnvej', sa Aneom i A. Betikom kao i obično, ali ujedno i sa opečenim džinom koji je još nosio svoje jurišno oružje i sa bivšim izvršnim koji je nemo stajao na stepenicama holojame, utonuo u misli.
<BR>&nbsp;&nbsp;&nbsp;&nbsp;&nbsp;"Dijagnostika završena u autohirurgu", reče brod. "Prisustvo čvorišta krstastog parazita onemoćava tretman u ovom trenutku. Da li da okončam tretman ili da počnem kriogensku fugu?"
<BR>&nbsp;&nbsp;&nbsp;&nbsp;&nbsp;"Kriogensku fugu", reče Anea. "Automatski lekar trebalo bi da bude u stanju da ih operiše za dvadeset četiri sata. Molim te da ih do tada održiš u životu, u zastoju."
<BR>&nbsp;&nbsp;&nbsp;&nbsp;&nbsp;"Razumem", reče brod. A onda: "Č. Anea? Č. Endimione?"
<BR>&nbsp;&nbsp;&nbsp;&nbsp;&nbsp;"Da", rekoh ja.
<BR>&nbsp;&nbsp;&nbsp;&nbsp;&nbsp;"Da li ste svesni da sam posle napuštanja meseca bio praćen dalekometnim senzorima? Približava se, dok razgovaramo, najmanje trideset sedam brodova Paksa. Jedan se već nalazi parkiran na orbiti oko ove planete, a drugi je upravo primenio veoma neuobičajenu taktiku skoka Hokingovim pogonom unutar gravitacionog bunara sistema."
<BR>&nbsp;&nbsp;&nbsp;&nbsp;&nbsp;"Dobro", reče Anea. "Ne brini o tome."
<BR>&nbsp;&nbsp;&nbsp;&nbsp;&nbsp;"Mislim da nameravaju da nas presretnu i unište", reče brod. "A to mogu da učine i pre nego što napustimo atmosferu."
<BR>&nbsp;&nbsp;&nbsp;&nbsp;&nbsp;"Znamo", uzdahnu Anea. "Ponavljam, ne brini o tome."
<BR>&nbsp;&nbsp;&nbsp;&nbsp;&nbsp;"Razumem", reče brod najposlovnijim tonom koji sam od njega ikada čuo. "Odredište?"
<BR>&nbsp;&nbsp;&nbsp;&nbsp;&nbsp;"Klanac bonsaija šest kilometara istočno od Hsuan-k'ung Šua", reče Anea. "Istočno od Hrama koji visi u vazduhu. Brzo." Ona baci pogled na ručni hronometar. "Ali drži se nisko, Brode. Unutar sloja oblaka."
<BR>&nbsp;&nbsp;&nbsp;&nbsp;&nbsp;"Oblaka fozgena ili oblaka vodenih čestica?" upita brod.
<BR>&nbsp;&nbsp;&nbsp;&nbsp;&nbsp;"Što je moguće niže", reče moja prijateljica. "Osim ako ti oblaci fozgena ne predstavljaju problem."
<BR>&nbsp;&nbsp;&nbsp;&nbsp;&nbsp;"Naravno da ne predstavljaju", reče brod. "Da li biste želeli da odredim takav kurs koji bi nas proveo kroz kisela mora? Za Paksov dubinski radar tu ne bi bilo nikakve razlike, ali to bi se dalo izvesti uz još malo vremena i..."
<BR>&nbsp;&nbsp;&nbsp;&nbsp;&nbsp;"Ne", prekinu ga Anea. "Samo oblaci."
<BR>&nbsp;&nbsp;&nbsp;&nbsp;&nbsp;Posmatrali smo na sfernom prikazu holojame kako se brod baca sa Litice Samoubica i ponire deset kilometara kroz sive oblake, da bi zatim ušao u zelene oblake. Za samo nekoliko minuta, naći ćemo se u klancu.
<BR>&nbsp;&nbsp;&nbsp;&nbsp;&nbsp;Tada smo svi posedali na tepihom obložene stepenice holojame. Shvatio sam da još držim zapečaćenu cev koju mi je dao De Soja. Okrenuo sam je u rukama.
<BR>&nbsp;&nbsp;&nbsp;&nbsp;&nbsp;"Hajde samo, otvori to", reče narednik Gregorijus. Krupni muškarac lagano je skidao spoljnje slojeve oštećenog borbenog oklopa. Vrelina lasera istopila je donje slojeve. Zazirao sam od pogleda na njegove grudi i levu ruku.
<BR>&nbsp;&nbsp;&nbsp;&nbsp;&nbsp;Oklevao sam. Rekao sam da ću sačekati da se sveštenik-kapetan oporavi.
<BR>&nbsp;&nbsp;&nbsp;&nbsp;&nbsp;"Hajde samo", ponovi Gregorijus. "Kapetan je devet godina čekao da ti ovo preda."
<BR>&nbsp;&nbsp;&nbsp;&nbsp;&nbsp;Nisam imao pojma šta bi to moglo da bude. Kako je taj čovek mogao da zna da će me jednog dana sresti? Nisam ništa posedovao... kako je mogao da ima nešto moje, što bi mi vratio?
<BR>&nbsp;&nbsp;&nbsp;&nbsp;&nbsp;Razlomio sam pečat na cevi i pogledao unutra. Neka dobro umotana tkanina. Dok mi je polako svanjavalo, izvukao sam to i razmotao na podu.
<BR>&nbsp;&nbsp;&nbsp;&nbsp;&nbsp;Anea se oduševljeno nasmeja. "Bože moj", reče ona. "U svim mogućim snovima o ovom vremenu nikada ovo nisam predvidela. Baš divno."
<BR>&nbsp;&nbsp;&nbsp;&nbsp;&nbsp;Bila je to hoking-prostirka... leteći ćilim koji je Aneu i mene izneo iz Doline Vremenskih Grobnica pre skoro deset godina. Izgubio sam je... trebala mi je sekunda ili dve da se setim. Izgubio sam je na Mare Infinitusu pre devet godina, kada je poručnik Paksa sa kojim sam se tukao isukao nož, posekao me i gurnuo sa prostirke u more. Šta se onda dogodilo? Poručnika su greškom ubili njegovi ljudi sa platforme oblakom flešetnih strelica, mrtvac je pao u ljubičasto more, a hoking-prostirka nastavila je dalje... ne, setio sam se da ju je presreo neko na platformi.
<BR>&nbsp;&nbsp;&nbsp;&nbsp;&nbsp;"Kako je otac-kapetan došao do nje?" upitao sam, shvativši odgovor čim sam postavio pitanje. De Soja je tada bio naš neumoljivi progonitelj.
<BR>&nbsp;&nbsp;&nbsp;&nbsp;&nbsp;Gregorijus klimnu glavom. "Otac-kapetan ju je upotrebio da pronađe uzorke tvoje krvi i DNK. Tako smo došli do tvog vojnog dosjea sa Hiperiona. Da smo imali odela pod pritiskom, upotrebio bih tu prokletu stvar da nas spustim sa te bezvazdušne planine."
<BR>&nbsp;&nbsp;&nbsp;&nbsp;&nbsp;"Hoćeš da kažeš da radi?" Kucnuh po letačkim nitima i Hoking-prostirka - iskrznija nego što sam je pamtio - zalebde deset centimetara iznad poda. "Ęavo da me nosi", rekoh.
<BR>&nbsp;&nbsp;&nbsp;&nbsp;&nbsp;"Dižemo se do klanca na koordinatama koje ste mi dali", začu se glas broda.
<BR>&nbsp;&nbsp;&nbsp;&nbsp;&nbsp;Pogled iz holojame razbistrio se i prikazao greben Džo-kung koji je hrlio kraj nas. Usporili smo i zalebdeli na visini od stotinu metara. Vratili smo se u istu onu pošumljenu dolinu u klancu gde me je brod istovario pre više od tri meseca. Samo što je sada zelena dolina bila puna ljudi. Video sam Teo, Ljomoa, mnoge druge iz Hrama koji visi u vazduhu. Brod je dolebdeo niže, ostao u mestu i sačekao dalja uputstva.
<BR>&nbsp;&nbsp;&nbsp;&nbsp;&nbsp;"Spusti eskalator", reče Anea. "Pusti ih sve da se ukrcaju."
<BR>&nbsp;&nbsp;&nbsp;&nbsp;&nbsp;"Smem li da vas podsetim", reče brod, "da imam ležajeve za fugu i održavanje života za najviše šest ljudi kada je u pitanju duži međuzvezdani skok? Tamo ima najmanje pedeset ljudi..."
<BR>&nbsp;&nbsp;&nbsp;&nbsp;&nbsp;"Spusti eskalator i pusti ih sve da se ukrcaju", zapovedi Anea. "Smesta."
<BR>&nbsp;&nbsp;&nbsp;&nbsp;&nbsp;Brod učini kako mu je bilo rečeno bez ijedne dalje reči. Teo povede izbeglice uz rampu i kružne stepenice do mesta gde smo mi čekali.
<BR>&nbsp;&nbsp;&nbsp;&nbsp;&nbsp;Većina onih koji su ostali u Hramu koji visi u vazduhu bila je sada tu: mnogi kaluđeri iz hrama, Tromo Troči iz Domua, bivši vojnik Ęalo Tondup, Ljomo Dondrub - bili smo oduševljeni kada smo videli da ga je zmaj bezbedno vratio natrag, a po njegovom cerenju i zagrljajima reklo bi se da su nam osećanja uzvraćena - opat Kempo Nga Vang Taši, Čim Din, Džigme Taring, Kuku i Kej, Džordž i Džigme, Dalaj Lamin brat Labsang, zidari Viki i Kim, nadzornik Cipon Šakabpa, Rimsi Kjipup - manje uzdržan nego što sam ga ikada video - i visinski monteri Harujuki i Kenširo, kao i majstori za bambus Vojtek i Januš, čak i gradonačelnik Džo-kunga, Čarls Či-kijap Kemo. Ali nije bilo Dalaj Lame. A nedostajala je i Dordže Famo.
<BR>&nbsp;&nbsp;&nbsp;&nbsp;&nbsp;"Rejčel je otišla po njih", reče Teo, poslednja koja se ukrcala. "Dalaj Lama je insistirao da pođe poslednji, a Krmača je ostala da mu pravi društvo dok ne dođe vreme za polazak. Ali do sada je trebalo da se vrate. Baš sam se spremala da se vratim duž izbočine i proverim..."
<BR>&nbsp;&nbsp;&nbsp;&nbsp;&nbsp;Anea odmahnu glavom. "Poći ćemo svi."
<BR>&nbsp;&nbsp;&nbsp;&nbsp;&nbsp;Svi nikako nisu mogli da nađu mesto za sedenje. Ljudi su se muvali po stepeništima, stajali na nivou sa bibliotekom, tumarali do spavaće sobe na vrhu broda kako bi gledali kroz providne zidove, dok su drugi bili na nivou kabina za fugu i dole, u mašinskoj sali.
<BR>&nbsp;&nbsp;&nbsp;&nbsp;&nbsp;"Hajdemo, Brode", reče Anea. "Do Hrama koji visi u vazduhu. Priđi direktno."
<BR>&nbsp;&nbsp;&nbsp;&nbsp;&nbsp;Za brod je direktan prilaz bio mlaz vatre iz potisnika, lob dužine petnaest klika kroz atmosferu, a onda okomiti pad sa odbojnicima i glavnim motorom uključenim u poslednjoj sekundi. Čitav postupak potrajao je oko trideset sekundi, ali dok nas je unutrašnje zaštitno polje štitilo od pretvaranja u želatin pod pritiskom, pogled kroz providne zidove na vrhu mora da je dezorijentisao posmatrače koji su se gore nalazili. Anea, A. Betik, Teo i ja posmatrali smo holojamu i čak i taj mali prizor naterao me je da se uhvatim za oplatu ili priljubim uz tepih. Spustili smo se niže i zalebdeli pedeset metara iznad kompleksa hrama.
<BR>&nbsp;&nbsp;&nbsp;&nbsp;&nbsp;"Oh, prokletstvo", reče Teo.
<BR>&nbsp;&nbsp;&nbsp;&nbsp;&nbsp;Videli smo čoveka koji pada u smrt, dole, u oblake. Nije bilo nikakve mogućnosti da se obrušimo kako bismo ga uhvatili. U jednoj sekundi bio je u slobodnom padu, već u sledećoj progutali su ga oblaci.
<BR>&nbsp;&nbsp;&nbsp;&nbsp;&nbsp;"Ko je to bio?" upita Teo.
<BR>&nbsp;&nbsp;&nbsp;&nbsp;&nbsp;"Brode", reče Anea. "Pusti snimak i uvećaj sliku."
<BR>&nbsp;&nbsp;&nbsp;&nbsp;&nbsp;Karl Linga Vilijem Ajhedži, Dalaj Lamin telohranitelj.
<BR>&nbsp;&nbsp;&nbsp;&nbsp;&nbsp;Par sekundi kasnije, nekoliko prilika pojavilo se iz paviljona Pravilne meditacije i stupilo na najvišu platformu, onu čijoj sam izgradnji pomagao po Aneinim planovima pre manje od mesec dana.
<BR>&nbsp;&nbsp;&nbsp;&nbsp;&nbsp;"Sranje", rekoh naglas. Stvorenje Nemes nosilo je Dalaj Lamu jednom rukom i držalo ga iznad ruba platforme. Iza nje... iza toga... išli su njeni muški i ženski blizanac. Onda su Rejčel i Dordže Famo stupili iz senki na platformu.
<BR>&nbsp;&nbsp;&nbsp;&nbsp;&nbsp;Anea me ščepa za mišicu. "Role, da li bi izišao sa mnom napolje?"
<BR>&nbsp;&nbsp;&nbsp;&nbsp;&nbsp;Aktivirala je balkon iza 'stejnveja', ali ja sam znao da to nije sve na šta je mislila. "Naravno", rekao sam, pomislivši: Je li ovo njena smrt? Je li ovo predvidela još pre rođenja? Je li to moja smrt? "Naravno da ću poći."
<BR>&nbsp;&nbsp;&nbsp;&nbsp;&nbsp;A. Betik i Teo krenuše sa nama na brodski balkon. "Ne", reče Anea. "Molim vas." Ona na trenutak uze androidovu ruku. "Možeš sve videti iznutra, prijatelju."
<BR>&nbsp;&nbsp;&nbsp;&nbsp;&nbsp;"Radije bih bio sa vama, Č. Anea", reče A. Betik.
<BR>&nbsp;&nbsp;&nbsp;&nbsp;&nbsp;Anea klimnu glavom. "Ali ovo je samo za Rola i mene."
<BR>&nbsp;&nbsp;&nbsp;&nbsp;&nbsp;A. Betik pognu glavu na sekundu i vrati se slici holojame. Niko od ostalih ljudi iz mnoštva na nivou biblioteke i spiralnim stepenicama nije prozborio ni reč. Brod je bio smrtno tih. Izišao sam sa svojom prijateljicom na balkon.
<BR>&nbsp;&nbsp;&nbsp;&nbsp;&nbsp;Nemes je još držala dečaka iznad ponora. Sada smo bili dvadeset metara iznad nje i njenih blizanaca. Zapitao sam se dokono koliko visoko mogu da skoče.
<BR>&nbsp;&nbsp;&nbsp;&nbsp;&nbsp;"Hej!" viknu Anea.
<BR>&nbsp;&nbsp;&nbsp;&nbsp;&nbsp;Nemes diže pogled. To me je podsetilo da njen pogled izgleda kao kad se zagledaš u prazne očne duplje. Tamo nije živelo ništa ljudsko.
<BR>&nbsp;&nbsp;&nbsp;&nbsp;&nbsp;"Spusti ga", reče Anea.
<BR>&nbsp;&nbsp;&nbsp;&nbsp;&nbsp;Nemes se osmehnu i pusti Dalaj Lamu, uhvativši ga levom rukom u poslednjoj sekundi. "Budi obazriva kada nešto tražiš, dete", reče bleda žena.
<BR>&nbsp;&nbsp;&nbsp;&nbsp;&nbsp;"Pusti njega i ostalo dvoje, i ja ću sići."
<BR>&nbsp;&nbsp;&nbsp;&nbsp;&nbsp;Nemes slegnu ramenima. "Ionako nećeš otići odavde", reče ona glasom koji nije bio podignut, ali se i dalje savršeno čuo preko procepa.
<BR>&nbsp;&nbsp;&nbsp;&nbsp;&nbsp;"Pusti ih i ja ću sići", ponovi Anea.
<BR>&nbsp;&nbsp;&nbsp;&nbsp;&nbsp;Nemes slegnu ramenima, ali baci Dalaj Lamu preko platforme kao neželjeno, zgužvano parče papira.
<BR>&nbsp;&nbsp;&nbsp;&nbsp;&nbsp;Rejčel pritrča dečaku, vide da je povređen i krvari, ali da je živ, podiže ga i okrenu se ljutito prema Nemes i njenim blizancima.
<BR>&nbsp;&nbsp;&nbsp;&nbsp;&nbsp;"NE!" viknu Anea. Nikada nisam čuo da je upotrebila takav ton. Od njega smo se i Rejčel i ja zaledili u mestu.
<BR>&nbsp;&nbsp;&nbsp;&nbsp;&nbsp;"Rejčel", reče Anea, ponovo mirnim glasom, "molim te da sada dovedeš Njegovu Svetost i Dordže Famo do broda." Bilo je to učtivo, ali ujedno i imperativno toliko da ni ja ne bih mogao da ne poslušam. Rejčel je posluša.
<BR>&nbsp;&nbsp;&nbsp;&nbsp;&nbsp;Anea zapovedi brodu da se spusti niže i morfuje i isturi stepenice sa balkona. Anea pođe dole. Ja požurih za njom. Stupismo na platformu od bonsai kedrovine... pomagao sam pri nameštanju svih tih dasaka... a Rejčel povede dete i staricu kraj nas, uz stepenice. Anea dodirnu Rejčelinu glavu dok je druga žena prolazila kraj nje. Stepenište poteče uzbrdo i ponovo se uvuče u balkon. Teo i A. Betik se tamo pridružiše Rejčel i Dordže Famo. Neko je podigao okrvavljeno dete i uneo ga u brod.
<BR>&nbsp;&nbsp;&nbsp;&nbsp;&nbsp;Stajali smo dva metra od Radamant Nemes. Njeni blizanci stadoše stvorenju sa obe strane.
<BR>&nbsp;&nbsp;&nbsp;&nbsp;&nbsp;"Ovo nije baš potpuno", reče Nemes. "Gde je tvoj... a, tamo."
<BR>&nbsp;&nbsp;&nbsp;&nbsp;&nbsp;Šrajk poteče iz senki paviljona. Kažem, 'poteče', jer iako se kretao, nisam ga video da hoda.
<BR>&nbsp;&nbsp;&nbsp;&nbsp;&nbsp;Stezao sam i opuštao pesnice. Sve je bilo pogrešno pripremljeno za ovaj obračun. Skinuo sam u brodu termo-jaknu, ali i dalje sam nosio glupu kožu-odelo i planinarske vezove, mada je većina gvožđurije ostala u brodu. Vezovi i više slojeva ipak će me usporiti.
<BR>&nbsp;&nbsp;&nbsp;&nbsp;&nbsp;Za šta će me to usporiti? pomislih. Video sam Nemes u borbi. Ili radije, nisam je video. Kada su se ona i Šrajk borili na Božjem Gaju, videla se mrlja, pa eksplozije, pa onda više ništa. Mogla je da odrubi Anei glavu, a meni da prospe creva pre nego što bih stigao da stegnem pesnice.
<BR>&nbsp;&nbsp;&nbsp;&nbsp;&nbsp;Pesnice. Brod je bio nenaoružan, ali kada sam ga napustio, jurišna puška narednika Gregorijusa iz švajcarske garde još je bila na nivou sa bibliotekom. Prvo što su nas učili u teritorijalcima bilo je da se nikada ne tučemo pesnicama ako možemo da dođemo do nekog oružja.
<BR>&nbsp;&nbsp;&nbsp;&nbsp;&nbsp;Pogledao sam unaokolo. Platforma je bila čista i gola, i nije bilo čak ni ograde koju bih mogo da izvalim i upotrebim kao tojagu. Ova struktura previše je dobro izgrađena da bi bilo šta moglo da se iščupa.
<BR>&nbsp;&nbsp;&nbsp;&nbsp;&nbsp;Bacio sam pogled prema litici s naše leve strane. Nije bilo odvaljenog kamenja. Tamo je u pukotinu još bilo usađeno nekoliko klinova za penjanje, znao sam to - kačili smo se za njih dok smo gradili ovaj nivo i paviljon i nismo stigli da ih sve povadimo - ali bili su zabijeni previše duboko da bih mogao neki od njih da izvučem i upotrebim kao oružje, iako bi Nemes to možda mogla samo jednim prstom. A i šta bi mi vredeo neki klin ili sigurnosni prsten protiv tog čudovišta?
<BR>&nbsp;&nbsp;&nbsp;&nbsp;&nbsp;Ovde se nije moglo naći nikakvo oružje. Umreću goloruk. Nadao sam se da ću uspeti da je jednom udarim pre nego što me obori... ili da makar zamahnem.
<BR>&nbsp;&nbsp;&nbsp;&nbsp;&nbsp;Anea i Nemes gledale su jedna drugu. Nemes je uputila samo kratak pogled Šrajku, deset koraka desno od nje. Žena-čudovište reče: "Znaš da te neću vratiti u Paks, zar ne, kučko mala?"
<BR>&nbsp;&nbsp;&nbsp;&nbsp;&nbsp;"Da", reče Anea. Zurila je u oči stvorenja sa postojanim intenzitetom.
<BR>&nbsp;&nbsp;&nbsp;&nbsp;&nbsp;Nemes se osmehnu. "Ali veruješ da će te tvoje stvorenje načičkano šiljcima ponovo izbaviti."
<BR>&nbsp;&nbsp;&nbsp;&nbsp;&nbsp;"Ne", reče Anea.
<BR>&nbsp;&nbsp;&nbsp;&nbsp;&nbsp;"Dobro", reče Nemes. "Pošto neće." Ona klimnu glavom svojim klonovima-blizancima.
<BR>&nbsp;&nbsp;&nbsp;&nbsp;&nbsp;Sada znam njihova imena - Scila i Brajareus. I znam šta sam zatim video.
<BR>&nbsp;&nbsp;&nbsp;&nbsp;&nbsp;Nije trebalo da budem u stanju da to vidim, pošto su se sva tri Nemes-stvorenja u tom trenutku fazno premestila. Trebalo je da samo načas vidim hromiranu mrlju, zatim haos, a onda ništavilo... ali Anea je pružila ruku i dodirnula mi potiljak, osetio sam uobičajeno električno peckanje koje sam osećao kad god bi njena koža dodirnula moju, i najednom, svetlost je bila drugačija - dublja, tamnija - a vazduh gust kao voda oko nas. Shvatio sam da mi se srce zaustavilo i da ne trepćem niti uzimam vazduh. Koliko god to sada zvučalo zabrinjavajuće, tada mi se činilo nevažno.
<BR>&nbsp;&nbsp;&nbsp;&nbsp;&nbsp;Anein glas šapnu iz slušnog flastera spuštene kapuljače moje kože-odela... ili je možda progovorio pravo kroz njen dodir na mom vratu. Nisam mogao to da razlučim. Ne možemo se fazno premeštati sa njima niti koristiti to da bismo se borili protiv njih, reče ona. To je zloupotreba energije Praznine Koja Spaja. Ali mogu pomoći da ovo posmatramo.
<BR>&nbsp;&nbsp;&nbsp;&nbsp;&nbsp;A ono što smo posmatrali bilo je potpuno neverovatno.
<BR>&nbsp;&nbsp;&nbsp;&nbsp;&nbsp;Na Nemesinu komandu, Scila i Brajareus bacili su se na Šrajka, dok je demon sa Hiperiona dizao četiri ruke i bacao se prema Nemes - samo da bi ga presreli njeni blizanci. Čak i sa našim izmenjenim vidom - brod je visio zamrznut usred vazduha, naši prijatelji na balkonu bili su zaleđeni u kipove koji nisu ni žmirkali, ptica iznad litice bila je uhvaćena u gustom vazduhu kao insekt u ćilibaru - iznenadni pokret Šrajka i dva klonirana stvorenja bio je gotovo prebrz da bi se pratio.
<BR>&nbsp;&nbsp;&nbsp;&nbsp;&nbsp;Samo na metar od Nemes, koja se i sama pretvorila u kip srebrne površine i nije ni mrdnula, došlo je do strahovitog sudara. Brajareus je zadao udarac kojim bi, verujem, raspolutio naš brod. Odbio se od Šrajkovog vrata punog trnja sa zvukom podvodnog zemljotresa koji je pušten usporeno, a onda Scila izbi Šrajku oslonac pod nogama. Šrajk se sruši, ali tek pošto je dvema rukama ščepao Scilu, a druge dve kandže sa prstima-brijačima zario duboko u Brajareusa.
<BR>&nbsp;&nbsp;&nbsp;&nbsp;&nbsp;Nemesini blizanci kao da su rado dočekali taj zagrljaj, bacivši se na zakotrljanog Šrajka uz škljocanje zuba i fijuk noktiju. Video sam da su bridovi njihovih krutih šaka i podlaktica oštri poput brijača, površine giljotine oštrije od Šrajkovih sečiva i trnja.
<BR>&nbsp;&nbsp;&nbsp;&nbsp;&nbsp;Njih troje tukli su se i ujedali divlje i mahnito, kotrljajući se po platformi, dižući iverje bonsai kedrovine tri metra uvis, da bi tresnuli o kameni zid. Za sekund, svih troje bili su na nogama, Šrajkove velike čeljusti sklopile su se oko Brajareusovog vrata dok je Scila zasecala jednu od četiri ruke stvorenja, savijala je unazad i naizgled lomila u zglobu. I dalje držeći Brajareusa u čeljustima, dok su oromni zubi žvakali i grebali po glavi srebrnog obličja, Šrajk se obrnuo oko ose da se suoči sa Scilom, ali tada su oba klona-blizanca uspela da zgrabe sečiva i trnje na Šrajkovoj lobanji, savijajući je unazad toliko da sam očekivao da čujem kako mu se lomi vrat i da vidim kako mu se glava kotrlja dalje od njih.
<BR>&nbsp;&nbsp;&nbsp;&nbsp;&nbsp;Umesto toga, Nemes im je nekako prenela: Sad! Uradite to! i bez ijednog trena oklevanja, dvoje blizanaca baciše se dalje od litice, prema ogradi na kraju platforme iznad ponora. Shvatio sam šta nameravaju da učine - da bace Šrajka u prazninu, baš kao što su to učinili sa Dalaj Laminim telohraniteljem.
<BR>&nbsp;&nbsp;&nbsp;&nbsp;&nbsp;Možda je i Šrajk to shvatio, jer je visoko stvorenje pribilo dva hromirana tela uz sebe, tako da su mu šiljci i trnje oko ručnih zglobova uronili duboko u polja sila oko blizanaca koji su se otimali i grebali po njemu. Njih troje vrteli su se, tumbali i poskakivali kao neka poludela, trodelna igračka zaglavljena u hiperbrzom, pomahnitalom modusu, sve dok Šrajk zajedno sa vidno nataknutim obličjima koja su se ritala i udarala, nije tresnuo o čvrstu ogradu od kedrovine, probio je kao da je bila od vlažnog kartona, i sunovratio se u ponor, ne prestajući sa borbom.
<BR>&nbsp;&nbsp;&nbsp;&nbsp;&nbsp;Anea i ja posmatrali smo kako visoko srebrno obličje sa blistavim šiljcima i niža srebrna obličja uzmlataralih udova padaju, padaju, postaju sve manja i manja, uranjaju u oblake da bi bila progutana. Znao sam da oni koji to posmatraju sa broda neće videti ništa osim iznenadnog nestanka tri prilike sa naše platforme, a onda slomljenu ogradu i prazniju platformu na kojoj smo ostali samo Nemes, Anea i ja. Srebrno stvorenje koje je bilo Radamant Nemes okrenu bezoblično hromirano lice prema nama.
<BR>&nbsp;&nbsp;&nbsp;&nbsp;&nbsp;Svetlost se promenila. Lahor je ponovo zaduvao. Vazduh se proredio. Osetio sam da mi srce iznenada ponovo udara... veoma bučno... i brzo sam zatreptao.
<BR>&nbsp;&nbsp;&nbsp;&nbsp;&nbsp;Nemes je ponovo bila u svom ljudskom obličju. "Dakle", reče ona Anei, "hoćemo li završiti sa ovom malom farsom?"
<BR>&nbsp;&nbsp;&nbsp;&nbsp;&nbsp;"Da", reče Anea.
<BR>&nbsp;&nbsp;&nbsp;&nbsp;&nbsp;Nemes se osmehnu i fazno se premesti.
<BR>&nbsp;&nbsp;&nbsp;&nbsp;&nbsp;Ništa se ne dogodi. Stvorenje se namršti, kao da se usredsređuje. I dalje se ništa nije događali.
<BR>&nbsp;&nbsp;&nbsp;&nbsp;&nbsp;"Ja ne mogu da sprečim tvoje fazno premeštanje", reče Anea. "Ali drugi mogu... i uradili su to."
<BR>&nbsp;&nbsp;&nbsp;&nbsp;&nbsp;Nemes je na sekund izgledala iritirano, ali onda se nasmeja. "Oni koji su me stvorili regulisaće to za koji tren, ali ja ne želim toliko dugo da čekam i ne moram da se prebacujem u brzo vreme da bih te ubila, kučko mala."
<BR>&nbsp;&nbsp;&nbsp;&nbsp;&nbsp;"To je istina", reče Anea. Ona je stajala na svom mestu tokom čitavog nasilja i zbrke, raširenih nogu, čvrsto usađenih stopala, ruku opuštenih kraj bokova.
<BR>&nbsp;&nbsp;&nbsp;&nbsp;&nbsp;Nemes pokaza sitne zube, ali ja videh da se ti zubi izdužuju, postaju oštriji, kao da izbijaju iz njenih desni i vilične kosti. Bili su nanizani u najmanje tri reda.
<BR>&nbsp;&nbsp;&nbsp;&nbsp;&nbsp;Nemes diže šake i nokti na njenim prstima - ionako bledi i dugački - izdužiše se još deset centimetara, prelivši se u blistave šiljke.
<BR>&nbsp;&nbsp;&nbsp;&nbsp;&nbsp;Nemes spusti te naoštrene nokte i sljušti kožu i meso svoje desne podlaktice, otkrivši neku vrstu metalnog endokostura koji je imao boju čelika, ali je izgledao beskrajno oštriji.
<BR>&nbsp;&nbsp;&nbsp;&nbsp;&nbsp;"Sada", reče Nemes. Ona krenu prema Anei.
<BR>&nbsp;&nbsp;&nbsp;&nbsp;&nbsp;Stupih između njih.
<BR>&nbsp;&nbsp;&nbsp;&nbsp;&nbsp;"Ne", rekoh, podigavši pesnice kao bokser spreman za početak.
<BR>&nbsp;&nbsp;&nbsp;&nbsp;&nbsp;Nemes pokaza sve redove svojih zuba.
</TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
