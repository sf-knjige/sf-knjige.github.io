<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>16.
<P>&nbsp;&nbsp;&nbsp;&nbsp;&nbsp;Priznajem da sam bio zbunjen i pomalo potišten kada sam stigao na Nebeske Planine.
<BR>&nbsp;&nbsp;&nbsp;&nbsp;&nbsp;Spavao sam u kriogenskoj fugi tri meseca i dve nedelje. Mislio sam da je kriogenska fuga lišena snova, ali nisam bio u pravu. Imao sam noćne more najveći deo puta i probudio se rastrojen i podozriv.
<BR>&nbsp;&nbsp;&nbsp;&nbsp;&nbsp;Tačka translacije u sistemu iz kog smo krenuli bila je udaljena samo sedamnaest sati, ali u sistemu T'ien Šan morali smo da se prebacimo iz C-plus iza poslednje ledene planete i nastavimo da usporavamo unutar sistema puna tri dana. Trčkarao sam po raznim palubama, uz spiralno stepenište i niz njega, pa čak i napolje, na mali balkon koji bi brod izbacio po mom nalogu. Govorio sam sebi da pokušavam da vratim nogu u formu - i dalje me je bolela uprkos objavi brodskog automatskog doktora da je zalečena i da bola ne bi trebalo da bude - ali uistinu, znao sam, pokušavao sam da iz sebe isteram svu tu nervoznu energiju. Nisam siguran da sam se sećao da sam ikada ranije bio tako napet.
<BR>&nbsp;&nbsp;&nbsp;&nbsp;&nbsp;Brod je želeo da mi saopšti sve o ovom zvezdanom sistemu do najsitnije pojedinosti - žuta zvezda tipa G, bla, bla, bla - pa, to sam mogao da vidim... jedanaest svetova, tri gasna džina, dva pojasa asteroida, visoki postotak kometa u unutrašnjem sistemu, bla, bla, bla. Mene je zanimao samo T'ien Šan, i sedeo sam u tepihom obloženoj holojami i posmatrao ga kako raste. Svet je bio zapanjujuće sjajan. Zaslepljujuće sjajan. Brilijantni biser spram crnila svemira.
<BR>&nbsp;&nbsp;&nbsp;&nbsp;&nbsp;"Ono što vidite jeste niži, stalni sloj oblaka", davio je brod. "Reflektivna moć planete je upečatljiva. Postoje i viši oblaci - vidite ono kovitlanje oluja u nižem desnom delu osvetljene polulopte? One visoke ciruse koji bacaju senke blizu severne polarne kape? To su oblaci koji menjaju vremenske prilike ljudskim stanovnicima."
<BR>&nbsp;&nbsp;&nbsp;&nbsp;&nbsp;"Gde su planine?" upitao sam ja.
<BR>&nbsp;&nbsp;&nbsp;&nbsp;&nbsp;"Tamo", rekao je brod i zaokružio sivu senku na severnoj polulopti. "Prema mojim starim mapama, ovo je veliki vrh severnih oblasti istočne polulopte - Čomo Lori, 'Snežna Kraljica' - a vidite li one nabore koji se pružaju južno od nje? Vidite kako se drže zajedno sve dok ne prođu polutar, a onda se sve više razdvajaju sve dok ne nestanu u masama oblaka nad južnim polom? To su dva velika kičmena hrbata, greben Fari i greben K'un Lun. To su bili prvi nastanjeni kameni hrbati na planeti i odličan su primer, ekvivalentan silovitom dizanju tla Dakote s početka Krede..."
<BR>&nbsp;&nbsp;&nbsp;&nbsp;&nbsp;Bla, bla, bla. A ja sam mogao jedino da mislim na Aneu, Aneu i samo Aneu.
<BR>&nbsp;&nbsp;&nbsp;&nbsp;&nbsp;Bilo je neobično ući u sistem bez brodova Flote Paksa koji bi nam se obratili, bez orbitalne odbrane, bez lunarnih baza... čak i bez baze na džinovskom mesecu-meti koji je izgledao kao da je neko ispalio jedan jedini metak u glatku narandžastu sferu - bez tragova Hokingovog pogona, emisija neutrina, gravitacionih sočiva ili repova mlaznih Busardovih sondi - bez traga bilo kakve više tehnologije. Brod je rekao da iz određenih oblasti planete curkaju mikrotalasne emisije, ali kada sam oslušnuo, ispostavilo se da su na prehedžirskom kineskom. To je bio pravi šok. Nikada nisam bio na svetu na kome je glavnina ljudskog stanovništva govorila bilo šta izuzev neke verzije engleskog iz doba Mreže.
<BR>&nbsp;&nbsp;&nbsp;&nbsp;&nbsp;Brod je ušao na geosinhronu orbitu iznad istočne polulopte. "Vaša uputstva bila su da pronađem vrh po imenu Heng Šan, koji bi trebalo da se nalazi oko šest stotina pedeset kilometara jugoistočno od Čomo Lori... tamo!" Teleskopski prizor u holojami zumirao je prema divnom snežnom i ledenom očnjaku koji je iskakao kroz najmanje tri sloja oblaka tako da je vrh blistao čist i svetao iznad najvećeg dela atmosfere.
<BR>&nbsp;&nbsp;&nbsp;&nbsp;&nbsp;"Isuse", šapnuo sam. "A gde je Hsuan-k'ung Šu? Hram koji visi u vazduhu?"
<BR>&nbsp;&nbsp;&nbsp;&nbsp;&nbsp;"Trebalo bi da je... tamo", reče brod trijumfalno.
<BR>&nbsp;&nbsp;&nbsp;&nbsp;&nbsp;Gledali smo pravo niz okomiti greben snega, leda i sivog kamena. Oblaci su se komešali u podnožju te neverovatne gromade. Čak i gledanje samog holograma nagnalo me je da se uhvatim za jastuke ležaja i zanesem se od vrtoglavice.
<BR>&nbsp;&nbsp;&nbsp;&nbsp;&nbsp;"Gde?" upitao sam. Nigde se nisu mogle videti građevine.
<BR>&nbsp;&nbsp;&nbsp;&nbsp;&nbsp;"Onaj tamni trougao", reče brod, zaokruživši nešto što je meni izgledalo kao senka na jednoj sivoj kamenoj ploči. "I ova linija... ovde."
<BR>&nbsp;&nbsp;&nbsp;&nbsp;&nbsp;"Koje je uvećanje?" upitah.
<BR>&nbsp;&nbsp;&nbsp;&nbsp;&nbsp;"Trougao je približno jedan zapeta dva metra duž najduže stranice", reče glas koji sam tako dobro upoznao zahvaljujući komlogu.
<BR>&nbsp;&nbsp;&nbsp;&nbsp;&nbsp;"Prilično malo za zgradu u kojoj bi trebalo da žive ljudi", napomenuo sam ja.
<BR>&nbsp;&nbsp;&nbsp;&nbsp;&nbsp;"Ne, ne", reče brod. "To je samo delić građevine koju su stvorili ljudi i koja viri ispod nečega što mora biti kamena nadstrešnica. Pretpostavio bih da se čitav takozvani Hram koji visi u vazduhu nalazi ispod te nadstrešnice. Kamen je na tom mestu više nego okomit... zakošen je unazad za nekih šezdeset ili osamdeset metara."
<BR>&nbsp;&nbsp;&nbsp;&nbsp;&nbsp;"Možeš li da dođeš do bočnog pogleda? Tako da mogu da vidim Hram?"
<BR>&nbsp;&nbsp;&nbsp;&nbsp;&nbsp;"Mogao bih", reče brod. "To bi zahtevalo premeštanje u severniju orbitu tako da teleskopom mogu da gledam južno preko vrha Heng Šan, i pređem na infracrveno da bih pogledao kroz masu oblaka na osam hiljada metara koja prolazi između vrha i isturenog grebena na kome je Hram sagrađen; takođe bih morao da..."
<BR>&nbsp;&nbsp;&nbsp;&nbsp;&nbsp;"Preskoči to", rekoh ja. "Samo zaspi uskim snopom oblast hrama... do đavola, ceo greben... i vidi da li nas Anea čeka."
<BR>&nbsp;&nbsp;&nbsp;&nbsp;&nbsp;"Na kojoj frekvenciji?" upita brod.
<BR>&nbsp;&nbsp;&nbsp;&nbsp;&nbsp;Anea nije pomenula nikakvu frekvenciju. Samo je rekla nešto o tome da neću moći u pravom smislu reči da sletim, ali da svejedno siđem kod Hsuan-k'ung Šua. Zagledan u taj okomiti i više nego okomiti zid od snega i leda, počeo sam da shvatam na šta je mislila.
<BR>&nbsp;&nbsp;&nbsp;&nbsp;&nbsp;"Odašilji na zajedničkoj frekvenciji koju bi koristio kada bi zvao komlog-ekstenziju", rekoh ja. "Ako ne bude odgovora, probaj na svim frekvencijama koje imaš. Mogao bi da probaš na onim frekvencijama koje si ranije uhvatio."
<BR>&nbsp;&nbsp;&nbsp;&nbsp;&nbsp;"One su dopirale iz najjužnijeg kvadranta zapadne polulopte", reče brod strpljivim glasom. "Na ovoj polulopti nisam uhvatio nikakve mikrotalasne emisije."
<BR>&nbsp;&nbsp;&nbsp;&nbsp;&nbsp;"Samo uradi tako, molim te."
<BR>&nbsp;&nbsp;&nbsp;&nbsp;&nbsp;Visili smo tamo pola sata, zasipajući greben uskim snopom, odašiljući potom opšte radio-signale prema svim vrhovima u toj oblasti, da bismo zatim preplavili poluloptu kratkim upitima. Nije bilo odgovora.
<BR>&nbsp;&nbsp;&nbsp;&nbsp;&nbsp;"Zar može da postoji nastanjeni svet na kome niko ne koristi radio?" upitah ja.
<BR>&nbsp;&nbsp;&nbsp;&nbsp;&nbsp;"Naravno", reče brod. "Na Iksionu je protivzakonito i suprotno običajima koristiti mikorotalasne komunikacije svake vrste. Na Novoj Zemlji postojala je jedna grupa koja..."
<BR>&nbsp;&nbsp;&nbsp;&nbsp;&nbsp;"Dobro, dobro", rekoh ja. Hiljaditi put sam se zapitao postoji li način da se ova autonomna inteligencija reprogramira tako da ne bude toliki davež. "Spusti nas", rekoh ja.
<BR>&nbsp;&nbsp;&nbsp;&nbsp;&nbsp;"Na koju lokaciju?" upita brod. "Postoje izuzetno naseljene oblasti na visokom vrhu istočno - na mojoj mapi ona se zove T'ai Šan - i još jedan grad južno od grebena K'un Lun, po imenu Hsi Vang-mu, mislim, kao i druge naseobine duž grebena Fari i zapadno odatle u oblasti označenoj kao Koko Nor. Takođe..."
<BR>&nbsp;&nbsp;&nbsp;&nbsp;&nbsp;"Spusti nas do Hrama koji visi u vazduhu", rekoh ja.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Na svu sreću, magnetno polje planete bilo je sasvim pogodno za brodske EM potisnike, tako da smo dolebdeli dole s neba umesto da se spustimo na repu fuzionog plamena. Izišao sam na balkon da posmatram, mada bi holojama ili ekrani u spavaćoj sobi na vrhu bili praktičniji.
<BR>&nbsp;&nbsp;&nbsp;&nbsp;&nbsp;Kao da je trajalo satima, ali, zapravo, za samo nekoliko minuta lebdeli smo blago na osam hiljada i nešto metara između fantastičnog vrha na severu - Heng Šana - i grebena gde se nalazio Hsuan-k'ung Šu. Video sam dok smo se spuštali kako terminador hrli sa istoka, i ako je verovati brodu, sada je tu bilo pozno popodne. Izneo sam dvogled na balkon i zagledao se. Jasno sam mogao da vidim Hram. Mogao sam da ga vidim, ali nisam sasvim mogao da poverujem.
<BR>&nbsp;&nbsp;&nbsp;&nbsp;&nbsp;Ono što je izgledalo kao puka igra svetlosti i senke ispod ogromnih, naboranih ploča od sivog granita bio je niz građevina koji se protezao istočno i zapadno mnogo stotina metara. Smesta sam primetio uticaj Azije: zgrade u obliku pagoda sa zabačenim, crepovima pokrivenim krovovima i vijugavim strehama, čije su složeno popločane površine bile pozlaćene i sjajne na jarkom svetlu sunca; okrugle prozore i kružna vrata u nižim delovima nadgradnje od cigala, prozračne drvene verande sa složeno izrezbarenim ogradama; delikatne drvene stubove ofarbane u boju sasušene krvi; crveni i žuti barjaci na strehama, ulazima i ogradama; komplikovane rezbarije na krovnim gredama i rubovima tornjeva; i viseće mostove i stepeništa okićena nečim što će mi kasnije biti predstavljeno kao molitveni točkovi i molitvene zastave, koje nude molitvu Budi svaki put kada ih ljudska ruka zavrti ili vetar zaleprša.
<BR>&nbsp;&nbsp;&nbsp;&nbsp;&nbsp;Hram se još gradio. Video sam da sirovo drvo nose gore, do visokih platformi, video sam kako ljudske prilike klešu kameno lice litice, video sam skele, grube lestvice, nedorađene mostove koji su se sastojali gotovo samo od nekakvog tkanja sa konopcima umesto ograda, uspravne prilike koje su vukle prazne korpe uz te lestvice i mostove i još više pognutih prilika koje su nosile korpe pune kamenja dole, do široke ploče, gde su većinu korpi praznile u ponor. Bili smo dovoljno blizu da vidim da je većina tih ljudskih prilika nosila živopisne odore koje su im dopirale gotovo do gležnjeva - neke su lepršale na jakom vetru koji je tamo duvao uz liticu - a činilo mi se da su te odore debele i postavljene zbog hladnoće. Kasnije ću saznati da su to sveprisutne chube, koje mogu da se prave od debele, nepropusne vune zaj-koza ili od ceremonijalne svile, pa čak i od pamuka, mada je ovaj potonji materijal bio redak i veoma cenjen.
<BR>&nbsp;&nbsp;&nbsp;&nbsp;&nbsp;Osećao sam nervozu zbog toga što će lokalni stanovnici videti naš brod - plašio sam se da bi to moglo da izazove paniku, napad laserima ili tako nešto - ali nisam znao šta drugo da učinim. Još smo bili udaljeni nekoliko kilometara, tako da smo u najgorem slučaju mogli da izgledamo kao neuobičajeni odsjaj sunca na tamnom metalu koji lebdi spram bele pozadine severnog vrha. Nadao sam se da će misliti da je u pitanju samo još jedna ptica - brod i ja videli smo na ekranu mnoštvo ptica, od kojih su mnoge imale raspon krila od po nekoliko metara - ali ta nada zgasnula je kada sam video da je nekoliko radnika u Hramu načas prekinulo rad i zagledalo se prema nama, zatim više njih, i još više. Niko se nije uspaničio. Nije bilo jurnjave prema skloništima ili skladištima sa oružjem - nigde nisam video nikakvo oružje - ali očigledno smo bili primećeni. Posmatrao sam kako dve žene u odorama trče naviše kroz niz zgrada hrama, preko visećih mostova, stepeništa, strmih lestvica i građevinskih skela, do najistočnije platforme gde rad izgleda da se sastojao od usecanja rupa u kamenom zidu. Tamo se nalazila nekakva građevinska baraka, i jedna od žena nestade u njoj, da bi izišla koji trenutak kasnije sa nekoliko viših obličja u odorama.
<BR>&nbsp;&nbsp;&nbsp;&nbsp;&nbsp;Uveličao sam sliku u dvogledu, dok mi je srce tuklo uz rebra, ali sa gradilišta se dizao dim i nisam sa sigurnošću mogao da razaznam da li je najviša osoba Anea. Ali kroz velove uskovitlanog dima načas sam ugledao smeđe-plavu kosu - dužine koja jedva da je dosezala do ramena - i za trenutak sam spustio dvogled i ostao tako da zurim u udaljeni zid, cereći se kao idiot.
<BR>&nbsp;&nbsp;&nbsp;&nbsp;&nbsp;"Signaliziraju nam", reče brod.
<BR>&nbsp;&nbsp;&nbsp;&nbsp;&nbsp;Ponovo pogledah kroz dvogled. Neka druga osoba - ženska, rekao bih, ali mnogo tamnije kose - dizala je zastavice za signaliziranje.
<BR>&nbsp;&nbsp;&nbsp;&nbsp;&nbsp;"To je drevna signalna šifra", reče brod. "Zove se Morze. Prve reči su..."
<BR>&nbsp;&nbsp;&nbsp;&nbsp;&nbsp;"Tišina", rekoh ja. Učili smo Morzeovu azbuku u teritorijalcima, a ja sam je jednom upotrebio pomoću dva krvava zavoja da bih pozvao letače za medicinsku evakuaciju na Glečer.
<BR>&nbsp;&nbsp;&nbsp;&nbsp;&nbsp;IDI... DO... KLANCA... DESET KLIKA... PREMA... SEVERO... ISTOKU.
<BR>&nbsp;&nbsp;&nbsp;&nbsp;&nbsp;TAMO... LEBDI.
<BR>&nbsp;&nbsp;&nbsp;&nbsp;&nbsp;ČEKAJ... UPUTSTVA.
<BR>&nbsp;&nbsp;&nbsp;&nbsp;&nbsp;"Brode, jesi li shvatio to?" upitah ja.
<BR>&nbsp;&nbsp;&nbsp;&nbsp;&nbsp;"Da." Glas Broda uvek je zvučao hladno posle neke moje grubosti.
<BR>&nbsp;&nbsp;&nbsp;&nbsp;&nbsp;"Idemo", rekoh ja. "Mislim da vidim procep oko deset klika severoistočno. Držimo se što dalje možemo, tako da priđemo sa istoka. Ne verujem da će moći da nas vide iz Hrama, a na litici ne vidim nikakve druge građevine koje bi se pružale u tom pravcu."
<BR>&nbsp;&nbsp;&nbsp;&nbsp;&nbsp;Bez daljih komentara, brod krenu okolo i vrati se kraj strmog kamenog zida sve dok nismo došli do klanca - okomitog procepa koji se spuštao nekoliko hiljada metara od snega i leda visoko iznad, do tačke gde se spajao na oko četiri stotine metara iznad nivoa Hrama, koji se sada nalazio izvan vidokruga, iza zakrivljenja litice na zapadu.
<BR>&nbsp;&nbsp;&nbsp;&nbsp;&nbsp;Brod je lebdeo okomito sve dok nismo stigli na samo pedeset metara iznad dna klanca. Iznenadio sam se kada sam video potoke koji su tekli niz strme kamene zidove na stranama ovog procepa, slivali se u središte klanca pre nego što će se izliti u razređeni vazduh kao vodopad. Duž ovog procepa posvuda je bilo drveća, mahovine, lišaja i cvetnog bilja, čitava polja uzdizala su se mnogo stotina metara duž potoka sve dok se na kraju nisu pretvarala u puke pruge raznobojnog lišaja koji se peo prema ledu. Isprva sam bio siguran da ovde nema nikakvog traga ljudske nametljivosti, ali onda sam ugledao isklesane izbočine duž severnog zida - jedva dovoljno široke da se po njima hoda, pomislio sam - a zatim i staze kroz svetlozelenu mahovinu i vešto postavljeno kamenje za koračanje u rečici, da bih onda zapazio i malu, vremešnu građevinu - premalu da bi bila brvnara, više nalik na letnju kućicu sa prozorima - koja je bila smeštena ispod vetrom izvajanih zimzelenih stabala duž rečice i blizu najviše tačke zelenog prolaza kroz klanac.
<BR>&nbsp;&nbsp;&nbsp;&nbsp;&nbsp;Pokazah, i brod krenu tamo, zalebdevši blizu letnje kućice. Shvatio sam zbog čega bi bilo teško, ako ne i nemoguće, spustiti se tamo. Konzulov brod nije bio tako velik - bio je vekovima skriven u kamenom tornju u Endimionu, gradu starog pesnika - ali čak i da je sleteo okomito na peraja ili noge koje bi mogao da izbaci, uništio bi drveće, travu, mahovinu i cvetne biljke. Sve je to izgledalo previše retko na ovom svetu okomitog kamena da bi se tako uništilo.
<BR>&nbsp;&nbsp;&nbsp;&nbsp;&nbsp;I zato smo lebdeli. I čekali. I oko trideset minuta posle našeg dolaska, neka mlada žena došla je stazom iz pravca kamenih izbočina i srdačno počela da nam maše.
<BR>&nbsp;&nbsp;&nbsp;&nbsp;&nbsp;To nije bila Anea.
<BR>&nbsp;&nbsp;&nbsp;&nbsp;&nbsp;Priznajem da sam bio razočaran. Moja želja da ponovo vidim mladu prijateljicu dosegnula je tačku opsednutosti, i pretpostavljam da sam imao besmislene fantazije o našem ponovnom sastanku - Anea i ja trčimo jedno prema drugome u cvetnom polju, ona ponovo kao dete, jedanaestogodišnjakinja, ja kao njen zaštitnik, oboje nasmejani zbog zadovoljstva što se ponovo srećemo, a ja je dižem i ljuljam oko sebe, bacam uvis...
<BR>&nbsp;&nbsp;&nbsp;&nbsp;&nbsp;Pa, imali smo travnato polje. Brod je nastavio da lebdi i morfovao je stepenište do cvetnog travnjaka u blizini letnje kućice. Mlada žena prešla je preko rečice, kratkim skokovima od jednog kamena do drugog sa savršenom ravnotežom, i prišla mi je sa kezom uz travnati ćuvik.
<BR>&nbsp;&nbsp;&nbsp;&nbsp;&nbsp;Bila je u svojim ranim dvadesetim. Posedovala je fizičku gracioznost i osećanje prisustva koje sam pamtio iz hiljadu slika moje mlade prijateljice. Ali ovu ženu nikada u životu nisam video.
<BR>&nbsp;&nbsp;&nbsp;&nbsp;&nbsp;Zar je Anea mogla toliko da se promeni za pet godina? Možda se prerušila da bi se sakrila od Paksa? Zar sam naprosto zaboravio kako izgleda? Ovo potonje izgledalo je neverovatno. Ne, nemoguće. Brod me je uveravao da je za Aneu prošlo pet godina i nekoliko meseci, ukoliko me je čekala na ovom svetu, ali čitavo moje putovanje - uključujući i deo sa kriogenskom fugom - trajalo je samo oko četiri meseca. Ja sam ostario samo nekoliko nedelja. Nisam mogao da je zaboravim. Nikada je ne bih zaboravio.
<BR>&nbsp;&nbsp;&nbsp;&nbsp;&nbsp;"Zdravo, Role", reče mlada žena tamne kose.
<BR>&nbsp;&nbsp;&nbsp;&nbsp;&nbsp;"Zdravo" ponovih tupo ja.
<BR>&nbsp;&nbsp;&nbsp;&nbsp;&nbsp;Ona kroči bliže i pruži ruku. Rukovala se čvrsto. "Ja sam Rejčel. Anea te je savršeno opisala." Ona se nasmeja. "Naravno, nismo očekivali da bilo ko drugi dođe u posetu ovakvim zvezdanim brodom..." Ona mahnu prema brodu koji je lebdeo tamo kao okomiti balon zanjihan blagim vetrom.
<BR>&nbsp;&nbsp;&nbsp;&nbsp;&nbsp;"Kako je Anea?" upitao sam, a glas mi je i samom zazvučao čudno. "Gde je?"
<BR>&nbsp;&nbsp;&nbsp;&nbsp;&nbsp;"Oh, u Hramu je. Radi. Usred najuposlenije radne smene. Nije mogla da dođe. Zamolila me je da dođem ovamo i pomognem ti da ukloniš brod."
<BR>&nbsp;&nbsp;&nbsp;&nbsp;&nbsp;Nije mogla da dođe. Do đavola, šta je ovo? Prošao sam bukvalno kroz pakao - pretrpeo kamenje u bubregu, slomljene noge, pojeo me je i izbljuvao neki tuđin - a ona nije, majku mu, mogla da dođe? Ugrizao sam se za usnu, odupirući se porivu da kažem ono što mislim. Priznajem da su me u tom trenutku prilično obuzela osećanja.
<BR>&nbsp;&nbsp;&nbsp;&nbsp;&nbsp;"Kako to misliš - da uklonim brod?" upitah ja. Obazreh se. "Mora da negde postoji mesto gde može da sleti."
<BR>&nbsp;&nbsp;&nbsp;&nbsp;&nbsp;"Zapravo, ne postoji", reče mlada žena po imenu Rejčel. Kada sam je sada pogledao, na jarkom suncu, shvatio sam da je možda nešto starija od Anee - negde u srednjim dvadesetim. Oči su joj bile smeđe i pametne, kosa podšišana nemarno, onako kako je i Anea šišala svoju, koža tamna od dugih sati provedenih na suncu, ruke žuljevite od rada, a oko očiju imala je borice od smeha.
<BR>&nbsp;&nbsp;&nbsp;&nbsp;&nbsp;"Zašto ne bismo uradili ovako?" upita Rejčel. "Uzmi ti lepo ono što ti treba sa broda, ponesi komlog komunikator tako da možeš da pozoveš brod kada ti bude zatrebao, uzmi dve kože-odela i dva respiratora iz spremišta, a brodu kaži da skoči natrag do trećeg meseca - do drugog najmanjeg zarobljenog asteroida. Tamo postoji duboki krater gde može da se sakrije, ali taj mesec je u bliskoj geosinhronoj orbiti i neprestano je jednom stranom okrenut prema ovoj polulopti. Možeš da ga pozoveš uskim snopom, tako da se vrati ovamo za nekoliko minuta."
<BR>&nbsp;&nbsp;&nbsp;&nbsp;&nbsp;Pogledah je podozrivo. "Čemu kože-odela i respiratori?" Brod ih je imao. Bili su namenjeni za benigno vakuumsko okruženje, u kom nije bio neophodan pravi svemirski oklop. "Čini mi se da je vazduh ovde dovoljno gust", rekoh ja.
<BR>&nbsp;&nbsp;&nbsp;&nbsp;&nbsp;"I jeste", reče Rejčel. "Na ovoj visini atmosfera je iznenađujuće bogata kiseonikom. Ali Anea mi je rekla da te zamolim da poneseš kože-odela i respiratore."
<BR>&nbsp;&nbsp;&nbsp;&nbsp;&nbsp;"Zašto?" upitah ja.
<BR>&nbsp;&nbsp;&nbsp;&nbsp;&nbsp;"Ne znam, Role", reče Rejčel. Oči su joj bile smirene, naizgled lišene prepredenosti ili pritvornosti.
<BR>&nbsp;&nbsp;&nbsp;&nbsp;&nbsp;"Zašto ovaj brod mora da se krije?" upitah ja. "Je li Paks ovde?"
<BR>&nbsp;&nbsp;&nbsp;&nbsp;&nbsp;"Još ne", reče Rejčel. "Ali očekujemo ih već nekih šest meseci. U ovom trenutku, na T'ien Šanu ili oko njega nema svemirskih letelica... ako se izuzme tvoj brod. Nema ni vazduhoplova. Nema letača, nema EMV-a, toptera ili koptera... samo zmajeva... jedrilica... a one nikada ne bi letele tako daleko."
<BR>&nbsp;&nbsp;&nbsp;&nbsp;&nbsp;Klimnuh glavom, ali sa oklevanjem.
<BR>&nbsp;&nbsp;&nbsp;&nbsp;&nbsp;"Dugpasi su danas videli nešto što nisu mogli da objasne", nastavi Rejčel. "Mislim, tvoj mali brod spram Čomo Lorija. Ali oni na kraju sve objašnjavaju kao tendrel, tako da to ne bi trebalo da predstavlja problem."
<BR>&nbsp;&nbsp;&nbsp;&nbsp;&nbsp;"Šta je to tendrel?" upitah ja. "I ko su Dugpasi?"
<BR>&nbsp;&nbsp;&nbsp;&nbsp;&nbsp;"Tendrel su znaci", reče Rejčel. "Božanska znamenja u šamanističkoj budističkoj tradiciji koja preovlađuje u ovom području Nebeskih Planina. Dugpasi su... Pa, ta reč se bukvalno prevodi kao 'najviši'. Ljudi koji žive na većim visinama. Tu su takođe Drukpasi, ljudi iz doline... to jest, iz nižih klanaca... i Drungpasi, ljudi iz pošumljene doline... mahom oni koji žive u velikim šumama papratnica i šumarcima bonsai-bambusa na zapadnim delovima grebena Fari i iza njih."
<BR>&nbsp;&nbsp;&nbsp;&nbsp;&nbsp;"Dakle, Anea je u Hramu?" upitah tvrdoglavo, odupirući se 'sugestiji' mlade žene da sakrijem brod.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Kada ću moći da je vidim?"
<BR>&nbsp;&nbsp;&nbsp;&nbsp;&nbsp;"Čim stignemo tamo." Rejčel se osmehnu.
<BR>&nbsp;&nbsp;&nbsp;&nbsp;&nbsp;"Koliko dugo poznaješ Aneu?"
<BR>&nbsp;&nbsp;&nbsp;&nbsp;&nbsp;"Oko četiri godine, Role."
<BR>&nbsp;&nbsp;&nbsp;&nbsp;&nbsp;"Da li potičeš sa ovog sveta?"
<BR>&nbsp;&nbsp;&nbsp;&nbsp;&nbsp;Ona se ponovo osmehnu, strpljiva pred mojim ispitivanjem. "Ne. Kada budeš upoznao Dugpase i ostale, shvatićeš da nisam odavde. Većina ljudi u ovoj oblasti poreklom je iz Kine, Tibeta i drugih delova Središnje Azije."
<BR>&nbsp;&nbsp;&nbsp;&nbsp;&nbsp;"Odakle si ti?" upitah neuvijeno, zazvučavši i sebi samom nepristojno.
<BR>&nbsp;&nbsp;&nbsp;&nbsp;&nbsp;"Ja sam rođena na Barnardovom Svetu", reče ona. "Na zabačenoj poljoprivrednoj planeti. Kukuruzišta, šume, duge večeri i par dobrih univerziteta, ali ne mnogo više od toga."
<BR>&nbsp;&nbsp;&nbsp;&nbsp;&nbsp;"Čuo sam za njega", rekoh. To me je učinilo još podozrivijim. 'Dobri univerziteti' zahvaljujući kojima je Barnardov Svet bio čuven u vreme Hegemonije odavno su bili pretvoreni u crkvene akademije i semeništa. Iznenada sam poželeo da vidim grudi ove mlade žene - mislim, da vidim nalazi li se tamo kruciforma. Bilo bi više nego lako poslati brod i ući u zamku Paksa. "Gde si srela Aneu?" upitah. "Ovde?"
<BR>&nbsp;&nbsp;&nbsp;&nbsp;&nbsp;"Ne, ne ovde. Na Amritsaru."
<BR>&nbsp;&nbsp;&nbsp;&nbsp;&nbsp;"Na Amritsaru?" upitah ja. "Nikada nisam čuo za to."
<BR>&nbsp;&nbsp;&nbsp;&nbsp;&nbsp;"To nije nikakvo čudo. Amritsar je solmevljevski marginalni svet daleko u Zabačenosti. Naseljen je pre samo jednog veka - izbeglicama iz građanskog rata na Parvatiju. Nekoliko hiljada Sika i nekoliko hiljada Sufija uspevaju nekako tamo da prežive. Anea je bila angažovana da tamo projektuje pustinjski centar zajednice, a mene su unajmili da nadgledam i teram na rad ekipu građevinara. Od tada sam neprestano sa njom."
<BR>&nbsp;&nbsp;&nbsp;&nbsp;&nbsp;Klimnuh glavom, i dalje oklevajući. Bio sam ispunjen nečim što nije baš bilo razočaranje, nečim što je naviralo kao gnev, ali nije bilo baš tako čisto, i graničilo se sa ljubomorom. Ali to je bilo besmisleno. "A. Betik?" upitah ja, osetivši iznenadnu intuiciju da je android umro u proteklih pet godina. "Je li on..."
<BR>&nbsp;&nbsp;&nbsp;&nbsp;&nbsp;"Juče je krenuo na pijacu Fari po naše dvonedeljne namirnice", reče žena po imenu Rejčel. Dodirnu mi mišicu. "A. Betik je dobro. Treba da se vrati večeras, pre izlaska meseca. Hodi. Uzmi svoje stvari. Reci brodu da se sakrije na trećem mesecu. Bolje da sve ovo čuješ od Anee."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Na kraju sam iz broda poneo samo odeću, dobre čizme, mali dvogled, mali nož u kaniji, kože-odela i respiratore, kao i komunikator/dnevnik veličine dlana. Sve sam to strpao u ranac, strčao niz stepenice na poljanu i rekao brodu šta treba da radi. Moja antropomorfizacija stigla je do tačke kada sam očekivao da se brod uvredi zbog zamisli da se vrati u modus hibernacije - ovaj put na bezvazdušnom mesecu - ali brod je primio naređenje, predložio da se jednom dnevno javlja uskim snopom kako bi proverio da li komunikator dejstvuje, a onda je uzlebdeo i udaljio se, smanjio u mrljicu i potom nestao, baš poput balona kome je presečen konac.
<BR>&nbsp;&nbsp;&nbsp;&nbsp;&nbsp;Rejčel mi je dala vunenu chubu da je navučem preko termo-jakne. Primetio sam najlonske vezove koje je nosila preko jakne i pantalona, metalnu opremu za planinarenje koja joj je visila o remenju, i upitao je za to.
<BR>&nbsp;&nbsp;&nbsp;&nbsp;&nbsp;"Anea ima vezove za tebe na gradilištu hrama", reče ona, zazveckavši gvožđurijom na remenu. "Ovo je najnaprednija tehnologija na ovom svetu. Metalski radnici u Potali traže i dobijaju pravo bogatstvo za ove stvari - krampone, kablovske koture, sklopive sekire za led i čekiće za led, zupce, kopče, klinove, šta god pomisliš."
<BR>&nbsp;&nbsp;&nbsp;&nbsp;&nbsp;"Hoće li mi to biti potrebno?" upitah sumnjičavo. Učili smo neke osnovne tehnike planinarenja po ledu u teritorijalcima - okomito planinarenje, penjanje u procepima, takve stvari - a malo sam se peo pomoću konopaca po kamenolomima kada sam radio sa Avrolom Hjumom na Kljunu, ali nisam bio siguran šta mislim o pravom planinarenju. Nisam voleo visine.
<BR>&nbsp;&nbsp;&nbsp;&nbsp;&nbsp;"Biće ti potrebno, ali brzo ćeš se navići", uveri me Rejčel i krenu, skakućući po kamenju u rečici, da bi se lakim trkom popela stazom prema rubu litice. Oprema joj je tiho zveckala o remenju, poput čeličnih zvončića ili klepetuše oko vrata neke planinske koze.
<BR>&nbsp;&nbsp;&nbsp;&nbsp;&nbsp;Hod od deset klika južno duž strme litice bio je sasvim lak kada sam se navikao na usku izbočinu, vrtoglavu provaliju sa desne strane, jarki sjaj neverovatne planine na severu i uskomešanih oblaka duboko dole, kao i na opojni nalet energije iz bogate atmosfere.
<BR>&nbsp;&nbsp;&nbsp;&nbsp;&nbsp;"Da", reče Rejčel kada sam pomenuo vazduh. "Atmosfera bogata kiseonikom predstavljala bi problem kada bi ovde bilo šuma ili savana za požare. Treba da vidiš monsunske oluje sa gromovima. Ali ona šuma bonsaija pozadi, u klancu, i šume papratnica preko, na kišnoj strani Farija, otprilike su sve što imamo od zapaljivih materijala. Sve su to vatrootporne vrste. A drvo bonsaia koje koristimo u gradnji gotovo je prevelike gustine da bi gorelo."
<BR>&nbsp;&nbsp;&nbsp;&nbsp;&nbsp;Neko vreme hodali smo jedno iza drugoga, u tišini. Pazio sam na izbočinu. Samo što smo zašli oko oštrog ugla, gde sam morao da se sagnem pod isturenom stenom, izbočina se proširila, pukao je vidik i tamo je bio Hsuan-k'ung Šu, 'Hram koji visi u vazduhu'.
<BR>&nbsp;&nbsp;&nbsp;&nbsp;&nbsp;Ovako izbliza, malo ispod i istočno od Hrama, i dalje se činilo da on čarobno visi usred vazduha, nad prazninom. Neke niže, starije zgrade imale su osnovu od kamena ili cigle, ali većina ih je izgrađena tako da štrče u vazduh. Ove zgrade u stilu pagoda bile su zaklonjene velikom kamenom izbočinom nekih sedamdeset metara iznad glavne građevine, ali lestvice i platforme pružale su se u cik-cak gotovo do donje strane te izbočine.
<BR>&nbsp;&nbsp;&nbsp;&nbsp;&nbsp;Zašli smo među ljude. Šarene chube i sveprisutno remenje za penjanje nisu ovde bili jedini zajednički činilac: većina lica koja su virila prema meni sa učtivom ljubopitljivošću kao da je poticala iz azijske oblasti Stare Zemlje; ljudi su bili srazmerno niski za svet sa otprilike standardnom gravitacijom; klimali su glavom i sa poštovanjem stupali u stranu dok me je Rejčel vodila kroz gužvu, uz lestvice, kroz unutrašnje dvorane nekih zgrada pune mirisa tamjana i sandalovine, napolje, preko verandi i zanjihanih mostova, uz delikatna stepeništa. Ubrzo smo bili u gornjim nivoima Hrama gde je gradnja brzo odmicala. Male prilike koje sam video kroz dvogled sada su bile živa ljudska bića koja su disala i stenjala pod teškim korpama sa kamenjem, pojedinci koji su mirisali na znoj i pošteni rad. Tiha delotvornost koju sam posmatrao sa terase broda sada se pretvorila u bučnu mešavinu udara čekićem, zvonjave dleta, odjeka pijuka i vike, mahanja radnika usred kontrolisanog haosa zajedničkog za svako gradilište.
<BR>&nbsp;&nbsp;&nbsp;&nbsp;&nbsp;Posle nekoliko stepeništa i tri niza dugačkih lestvica koje su se uzdizale do najviše platforme zastao sam da dođem do daha pre nego što sam se popeo uz poslednje lestvice. Bez obzira na atmosferu bogatu kiseonikom, ovo penjanje predstavljalo je težak rad. Primetio sam da me Rejčel posmatra sa mirom koji se lako mogao protumačiti kao ravnodušnost.
<BR>&nbsp;&nbsp;&nbsp;&nbsp;&nbsp;Digao sam pogled i ugledao neku mladu ženu koja je stupala preko ruba visoke platforme i graciozno silazila. U najkraćem mogućem trenu osetio sam kako mi srce udara od nervoze - Anea! - ali onda sam video kako se žena kreće, video sam joj kratko ošišanu tamnu kosu s leđa i shvatio da to nije moja prijateljica.
<BR>&nbsp;&nbsp;&nbsp;&nbsp;&nbsp;Rejčel i ja odstupili smo od podnožja lestvica kada je žena skočila niz nekoliko poslednjih prečki. Bila je krupna i snažna - visoka kao ja - snažnih crta lica i zapanjujućih ljubičastih očiju. Činilo se da je u svojim četrdesetim ili ranim pedesetim godinama, po standardu, veoma osunčana i veoma okretna, a po belim naborima u uglovima očiju i ustiju činilo se da takođe uživa u smehu. "Role Endimione", reče ona i pruži ruku. "Ja sam Teo Bernard. Pomažem u gradnji."
<BR>&nbsp;&nbsp;&nbsp;&nbsp;&nbsp;Klimnuh glavom. Stisak njene ruke bio je podjednako snažan kao i Rejčelin.
<BR>&nbsp;&nbsp;&nbsp;&nbsp;&nbsp;"Anea samo što nije završila." Teo Bernard mahnu prema lestvicama.
<BR>&nbsp;&nbsp;&nbsp;&nbsp;&nbsp;Pogledah Rejčel.
<BR>&nbsp;&nbsp;&nbsp;&nbsp;&nbsp;"Idi ti gore", reče ona. "Mi moramo da obavimo neke stvari."
<BR>&nbsp;&nbsp;&nbsp;&nbsp;&nbsp;Popeh se, rukom preko ruke. Na lestvicama od bambusa bilo je najverovatnije šezdeset prečki, i bio sam svestan dok sam se peo da je platforma dole veoma uska i da, ako neko padne, ponoru ispod nje nema kraja.
<BR>&nbsp;&nbsp;&nbsp;&nbsp;&nbsp;Stupivši na platformu, ugledao sam grube građevinske barake i mesta sa isklesanim kamenom gde će biti zdanja hrama. Bio sam svestan bezbrojnih tona stenja koje je počinjalo samo deset metara iznad mene, gde se izbočina dizala pod uglom kao granitna tavanica. Male ptice sa repovima u obliku slova V strelovito su letele i obrušavale se tamo među napuklinama i procepima.
<BR>&nbsp;&nbsp;&nbsp;&nbsp;&nbsp;Onda moju pažnju zaokupi prilika koja se pojavila iz veće od dve građevinske barake.
<BR>&nbsp;&nbsp;&nbsp;&nbsp;&nbsp;To je bila Anea. Odrešita, tamnooka, sa nesamosvesnim osmehom, oštrih jagodica i delikatnih ruku, nemarno podsečene smeđeplave kose koja je sada vijorila na snažnom vetru litice. Nije bila mnogo viša nego kada sam je poslednji put video - mogao sam, doduše, da je poljubim u čelo, a da se ne sagnem - ali bila je izmenjena.
<BR>&nbsp;&nbsp;&nbsp;&nbsp;&nbsp;Naglo sam udahnuo. Posmatrao sam kako ljudi rastu i sazrevaju, naravno, ali to su većinom bili moji prijatelji kada sam i ja rastao i sazrevao. Očito da nikada nisam imao dece, a moje pažljivo posmatranje nečijeg sazrevanja zbilo se samo za vreme četiri godine i nekoliko meseci mog prijateljstva sa ovim detetom. U mnogome, shvatio sam, Anea je još izgledala kao u vreme svog šesnaestog rođendana, pet svojih godina ranije, sa izuzetkom poslednjih ostataka dečje zaobljenosti u licu, oštrijih jagodica i snažnijih crta lica, širih kukova i malo isturenijih dojki. Nosila je somotske pantalone, visoke čizme, zelenu košulju koju sam upamtio iz Zapadnog Taliesina i mrku jaknu koja je lepršala na vetru. Video sam da su joj ruke i noge snažnije, mišićavije, nego što sam upamtio sa Stare Zemlje - ali sve u svemu, nije se mnogo toga promenilo kod nje.
<BR>&nbsp;&nbsp;&nbsp;&nbsp;&nbsp;Sve se promenilo kod nje. Dete koje sam poznavao nestalo je. Umesto njega, tu je bila žena; nepoznata žena koja je brzo hodala prema meni po gruboj platformi. Nisu u pitanju bile samo snažne crte lica i možda malo mišićavija građa njene i dalje vitke prilike, već... čvrstina. Prisustvo. Anea je oduvek bila najživlja, najpokretnija, najpotpunija osoba koju sam ikada poznavao, čak i kao dete. Sada, pošto je to dete nestalo, ili je bar bilo skriveno u odrasloj osobi, mogao sam da vidim čvrstinu unutar te pokretne aure.
<BR>&nbsp;&nbsp;&nbsp;&nbsp;&nbsp;"Role!" Načinila je tih nekoliko poslednjih koraka prema meni, stala blizu i zgrabila me za podlaktice snažnim rukama.
<BR>&nbsp;&nbsp;&nbsp;&nbsp;&nbsp;Na trenutak sam mislio da će me poljubiti u usta kao kada me je... kao šesnaestogodišnje dete... Poljubila u poslednjim trenucima koje smo zajedno proveli na Staroj Zemlji. Umesto toga, ona diže šaku sa dugačkim prstima i spusti je na moje lice, prateći liniju obraza do brade. Tamne oči bile su joj žive i pune... čega? Ne veselja. Životnosti, možda. Sreće, nadao sam se.
<BR>&nbsp;&nbsp;&nbsp;&nbsp;&nbsp;Vezao mi se jezik. Zaustio sam da progovorim, prekinuo, podigao desnu ruku da bih joj dodirnuo obraz, spustio je.
<BR>&nbsp;&nbsp;&nbsp;&nbsp;&nbsp;"Role... Prokletstvo... tako mi je drago što te vidim!" Ona skloni ruku sa mog lica i zagrli me snagom koja se graničila sa nasiljem.
<BR>&nbsp;&nbsp;&nbsp;&nbsp;&nbsp;"I meni je drago što te vidim, malena." Potapšao sam je po leđima, osetivši grubi materijal njene jakne pod dlanom.
<BR>&nbsp;&nbsp;&nbsp;&nbsp;&nbsp;Ona odstupi, kezeći se sada naširoko, i ščepa me za mišice. "Je li putovanje do broda bilo strašno? Pričaj mi."
<BR>&nbsp;&nbsp;&nbsp;&nbsp;&nbsp;"Pet godina!" rekoh ja. "Zašto mi nisi rekla..."
<BR>&nbsp;&nbsp;&nbsp;&nbsp;&nbsp;"Jesam. Doviknula sam ti."
<BR>&nbsp;&nbsp;&nbsp;&nbsp;&nbsp;"Kada? U Hanibalu? Kada sam..."
<BR>&nbsp;&nbsp;&nbsp;&nbsp;&nbsp;"Da. Tada sam ti viknula: 'Volim te.' Sećaš se?"
<BR>&nbsp;&nbsp;&nbsp;&nbsp;&nbsp;"Toga se sećam, ali... ako si znala... mislim, pet godina..."
<BR>&nbsp;&nbsp;&nbsp;&nbsp;&nbsp;Oboje smo govorili istovremeno, gotovo brbljali. Shvatio sam da pokušavam da joj ispričam o dalekobacačima, kamenu u bubregu na Vitus-Grej-Balianusu B, o ljudima Helikoide Amojetovog Spektra, o svetu sa oblacima, onom sipastom stvoru - istovremeno postavljajući pitanja i brbljajući dalje pre nego što bi ona stigla da odgovori.
<BR>&nbsp;&nbsp;&nbsp;&nbsp;&nbsp;Anea se i dalje kezila. "Izgledaš isto, Role. Izgledaš isto. Ali opet, do đavola, valjda i treba tako. Za tebe je to bilo samo... koliko... nedelju ili dve putovanja i hladni san na brodu."
<BR>&nbsp;&nbsp;&nbsp;&nbsp;&nbsp;Osetih nalet besa usred srećne vrtoglavice. "Bogamu, Anea. Trebalo je da mi kažeš za taj vremenski dug. A možda i za to da ću biti prebačen na svet bez reke ili čvrstog tla. Mogao sam da poginem."
<BR>&nbsp;&nbsp;&nbsp;&nbsp;&nbsp;Anea je klimala glavom. "Ali ja to nisam znala sa sigurnošću, Role. Nije bilo izvesnosti, samo uobičajenih... mogućnosti. Zbog toga smo A. Betik i ja ugradili jedro-padobran u kajak." Ona se ponovo iskezi. "Izgleda da je proradilo."
<BR>&nbsp;&nbsp;&nbsp;&nbsp;&nbsp;"Ali znala si da će ta razdvojenost dugo trajati. Za tebe godinama." To nisam izgovorio kao pitanje.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Zaustih da progovorim, osetih da bes jenjava podjednako brzo kao što se i pojavio, i uzeh je za mišice. "Baš mi je milo što te vidim, malena." Ona me ponovo zagrli, poljubivši me ovaj put u obraz kao kada je bila dete i kada bih je oduševio nekom šalom ili komentarom.
<BR>&nbsp;&nbsp;&nbsp;&nbsp;&nbsp;"Hodi", reče ona. "Popodnevna smena je gotova. Pokazaću ti našu platformu i upoznati te sa nekim ljudima."
<BR>&nbsp;&nbsp;&nbsp;&nbsp;&nbsp;Našu platformu? Krenuo sam za njom niz lestvice i preko mostova koje nisam primetio dok sam hodao sa Rejčel.
<BR>&nbsp;&nbsp;&nbsp;&nbsp;&nbsp;"Da li si dobro, Anea? Mislim... da li je sve u redu?"
<BR>&nbsp;&nbsp;&nbsp;&nbsp;&nbsp;"Da." Ona se osvrnu i ponovo osmehnu. "Sve je dobro, Role." Pređosmo preko terase na boku najviše od tri pagode poređane jedna preko druge. Osećao sam da se platforma malo trese dok smo hodali uskom terasom, a kada smo stupili na usku platformu između pagoda, čitava građevina je zavibrirala. Primetio sam da ljudi izlaze iz najzapadnije pagode i idu uskom izbočinom natrag, duž litice.
<BR>&nbsp;&nbsp;&nbsp;&nbsp;&nbsp;"Ovaj deo se malo trese, ali dovoljno je čvrst", reče Anea, primetivši moju obazrivost. "Grede od tvrđeg bonsai bora zabijene su u rupe izbušene u kamenu. To drži čitavu infrastrukturu."
<BR>&nbsp;&nbsp;&nbsp;&nbsp;&nbsp;"One sigurno trule", rekoh ja dok sam je sledio na kratki, viseći most. Zanjihali smo se na vetru.
<BR>&nbsp;&nbsp;&nbsp;&nbsp;&nbsp;"Trule", reče Anea. "Zamenjene su nekoliko puta u osam stotina i nešto godina otkad je Hram ovde. Niko nije baš siguran koliko puta. Podaci su im nesigurniji su od podova."
<BR>&nbsp;&nbsp;&nbsp;&nbsp;&nbsp;"A tebe su angažovali da ovde nešto dodatno izgradiš?" upitah ja. Izišli smo na terasu od drveta boje vina. Lestvica na kraju dizala se do druge platforme i užeg mosta koji se pružao sa nje.
<BR>&nbsp;&nbsp;&nbsp;&nbsp;&nbsp;"Aha", reče Anea. "Delom sam arhitekta, delom šef izgradnje. Nadzirala sam izgradnju taoističkog hrama blizu Potale, neposredno posle dolaska, a Dalaj Lama je smatrao da bih mogla da dovršim posao na Hramu koji visi u vazduhu. Hram je prilično iznervirao nekoliko potencijalnih renovatora u proteklih par decenija."
<BR>&nbsp;&nbsp;&nbsp;&nbsp;&nbsp;"Neposredno posle dolaska", ponovih ja. Došli smo na visoku platformu u središtu građevine. Bila je oivičena predivno izrezbarenim ogradama i odmah na rubu nalazile su se dve male pagode. Anea stade na vratima prve pagode.
<BR>&nbsp;&nbsp;&nbsp;&nbsp;&nbsp;"Hram?" upitah ja.
<BR>&nbsp;&nbsp;&nbsp;&nbsp;&nbsp;"Moja kuća." Ona se iskezi i mahnu prema unutrašnjosti. Virnuh unutra. Četvrtasta prostorija bila je veličine samo tri metra puta tri metra, a pod joj je bio od poliranog drveta sa dve male tatami-prostirke. Najupečatljvija stvar bio je zid preko puta - koga naprosto tamo nije bilo. Šodži paravani bili su sklopljeni i suprotni kraj prostorije završavao se otvorenim vazduhom. Neko bi u snu tamo mogao da se strmekne u zaborav. Lahor koji se dizao uz liticu šuštao je u lišću tri grane nalik na vrbine, u divnoj žutoj vazi, na niskom drvenom podijumu kraj zapadnog zida. To je bio jedini ukras u prostoriji.
<BR>&nbsp;&nbsp;&nbsp;&nbsp;&nbsp;"Skidamo cipele u zgradama - osim u tranzitnim hodnicima kroz koje si malopre došao", reče ona. Povede me prema drugoj pagodi. Bila je gotovo istovetna prvoj, osim što su šodži paravani bili zatvoreni i učvršćeni rezom, a na podu kraj njih nalazio se dušek. "Stvari A. Betika", reče ona i pokaza na mali, crveno ofarbani ormarić blizu dušeka. "Ovde smo ti pripremili ležaj. Hodi unutra." Ona izu čizme, priđe tatami-prostirci, povuče šodži natrag i sede ukrštenih nogu na prostirku.
<BR>&nbsp;&nbsp;&nbsp;&nbsp;&nbsp;Ja izuh čizme, odložih ranac kraj južnog zida i odoh da sednem kraj nje.
<BR>&nbsp;&nbsp;&nbsp;&nbsp;&nbsp;"E, pa", reče ona i ponovo me zgrabi za podlaktice. "Bogamu."
<BR>&nbsp;&nbsp;&nbsp;&nbsp;&nbsp;Za trenutak nisam mogao da progovorim. Zapitao sam se da li me to možda visina ili bogata atmosfera čine tako emotivnim. Usredsredio sam se na to da posmatram redove ljudi u šarenim chubama kako izlaze iz Hrama i hodaju uskim izbočinama i mostovima duž litice. Pravo preko puta naših otvorenih vrata nalazio se blistavi masiv Heng Šan, sa ledenim poljima koja su svetlucala u sjaju poznog popodneva. "Isuse", rekoh tiho. "Ovde je divno, malena."
<BR>&nbsp;&nbsp;&nbsp;&nbsp;&nbsp;"Da. I smrtonosno ako ne paziš. Sutra ćemo te A. Betik i ja odvesti na liticu, na kratki kurs iz planinarskog protokola i opreme."
<BR>&nbsp;&nbsp;&nbsp;&nbsp;&nbsp;"Biće to po svemu sudeći kurs za početnika", rekoh ja. Nisam mogao da prestanem da joj gledam lice, oči. Plašio sam se da će, ako joj ponovo dodirnem golu kožu, vidljiva iskra napona skočiti između nas. Sećao sam se tog električnog udara kad god bih je dodirnuo dok je bila dete. Udahnuh duboko. "Dobro", rekoh. "Kada si došla ovamo, Dalaj Lama - ko god to bio - rekao je da možeš ovde da radiš na Hramu. Dobro, kada si stigla ovamo? Kako si stigla ovamo? Kada si upoznala Rejčel i Teo? Koga još ovde dobro poznaješ? Šta se dogodilo posle našeg pozdrava u Hanibalu? Šta se dogodilo svima ostalima u Taliesinu? Da li su te jurile trupe Paksa? Gde si naučila sve to o arhitekturi? Da li još pričaš sa Lavovima, Tigrovima i Medvedima? Kako si..."
<BR>&nbsp;&nbsp;&nbsp;&nbsp;&nbsp;Anea diže ruku. Smejala se. "Jedno po jedno, Role. Treba i ti meni da ispričaš o svom putovanju, znaš."
<BR>&nbsp;&nbsp;&nbsp;&nbsp;&nbsp;Pogledah je u oči. "Sanjao sam da razgovaramo", rekoh ja. "Kazala si mi za četiri koraka... učenje jezika mrtvih... učenje..."
<BR>&nbsp;&nbsp;&nbsp;&nbsp;&nbsp;"Jezika živih", završi ona umesto mene. "Da. I ja sam to sanjala."
<BR>&nbsp;&nbsp;&nbsp;&nbsp;&nbsp;Mora da sam izvio obrve.
<BR>&nbsp;&nbsp;&nbsp;&nbsp;&nbsp;Anea se osmehnu i spusti obe šake na moje. Šake su joj bile veće i pokrivale su moje prevelike pesnice. Setio sam se vremena kada su obe njene šake mogle da nestanu u jednoj mojoj. "Sećam se sna, Role. I sanjala sam da te je bolelo... leđa..."
<BR>&nbsp;&nbsp;&nbsp;&nbsp;&nbsp;"Kamen u bubregu", rekoh ja i trgoh se na to prisećanje.
<BR>&nbsp;&nbsp;&nbsp;&nbsp;&nbsp;"Da. Pa, izgleda da smo još prijatelji, čim možemo da delimo snove razdvojeni svetlosnim godinama."
<BR>&nbsp;&nbsp;&nbsp;&nbsp;&nbsp;"Svetlosnim godinama", ponovih ja. "U redu, kako si ih prevalila, Anea? Kako si stigla ovamo? Gde si još bila?"
<BR>&nbsp;&nbsp;&nbsp;&nbsp;&nbsp;Ona klimnu glavom i poče da priča. Vetar je duvao kroz otvorene zidne paravane i mrsio joj kosu. Dok je govorila, večernja svetlost postajala je sve bogatija i viša na velikim planinama na severu i preko puta, na istočnoj i zapadnoj litici.
<BR>&nbsp;&nbsp;&nbsp;&nbsp;&nbsp;Anea je poslednja napustila Zapadni Taliesin, ali to je bilo samo četiri dana posle mog veslanja niz Misisisipi. Drugi šegrti otišli su različitim dalekobacačima, rekla je, a padobrod je utrošio poslednje ostatke energije da bi ih preneo da raznih portala - blizu mosta Golden Gejt, na rubu Velikog Kanjona, na kamenim licima Maunt Rašmora, pod zarđalim gredama lansirnih rampi Istorijskog parka svemirske luke Kenedi - izgleda, po čitavoj zapadnoj polulopti Stare Zemlje. Anein dalekobacač bio je ugrađen u jednu kuću od ćerpiča u pueblu severno od praznog grada po imenu Santa Fe. A. Betik se prebacio sa njom. Zatreptao sam od ljubomore zbog toga, ali nisam ništa rekao.
<BR>&nbsp;&nbsp;&nbsp;&nbsp;&nbsp;Njeno prvo prebacivanje odvelo ju je do sveta sa visokom gravitacijom po imenu Iksion. Paks je tamo bio prisutan, ali prvenstveno je bio usredsređen na suprotnoj polulopti. Iksion se nikada valjano nije oporavio od Pada; visoravan prekrivena džunglom gde su se Anea i A. Betik pojavili bila je lavirint obraslih ruševina nastanjenih prevashodno zaraćenim plemenima neo-marksista i ponovo brojnih američkih domorodaca, da bi tu nesigurnu mešavinu dodatno destabilizovale bande otpadnika i lutajućih ARNista koji su pokušavali da vrate u život sve zabeležene vrste dinosaurusa sa Stare Zemlje.
<BR>&nbsp;&nbsp;&nbsp;&nbsp;&nbsp;Anea je priču učinila smešnom - skrivanje A. Betikove plave kože i očiglednog statusa androida velikim namazima dekorativne boje koju su koristili lokalni stanovnici, bezobrazluk šesnaestogodišnje devojčice koja traži novac - ili, u ovom slučaju, hranu i krzna u trampi - za vođenje rekonstrukcije u starim gradovima Kanbar, Ilimut i Maovil na Iksionu. Ali delovalo je. Ne samo što je Anea pomogla da se ponovo projektuju i izgrade tri stara gradska centra i bezbroj malih kuća, već je osnovala i niz 'krugova za raspravu' koji su privlačili slušaoce iz desetak zaraćenih plemena.
<BR>&nbsp;&nbsp;&nbsp;&nbsp;&nbsp;Ovde je Anea okolišala, znao sam, ali želeo sam da znam o čemu se pričalo u tim 'krugovima za raspravu'.
<BR>&nbsp;&nbsp;&nbsp;&nbsp;&nbsp;"O običnim stvarima", rekla je ona. "Oni bi pokrenuli neku temu, ja bih predložila neke stvari za razmišljanje, i ljudi bi razgovarali."
<BR>&nbsp;&nbsp;&nbsp;&nbsp;&nbsp;"Da li si ih učila?" upitao sam, pomislivši na proročanstvo da će dete kibrida Džona Kitsa biti Ona Koja Podučava.
<BR>&nbsp;&nbsp;&nbsp;&nbsp;&nbsp;"U sokratskom smislu, verovatno", reče Anea.
<BR>&nbsp;&nbsp;&nbsp;&nbsp;&nbsp;"Šta je to... ah, da." Setio sam se Platona na koga me je ona uputila u biblioteci u Taliesinu. Platonov učitelj, Sokrat, podučavao je postavljanjem pitanja, izvlačenjem istina koje su ljudi već držali u sebi. Smatrao sam da je ta tehnika, u najboljem slučaju, sumnjiva.
<BR>&nbsp;&nbsp;&nbsp;&nbsp;&nbsp;Ona nastavi. Neki članovi njene grupe za raspravu postali su odani slušaoci i vraćali su se svake večeri i pratili je kada je na Iksionu išla od jednog srušenog grada do drugog.
<BR>&nbsp;&nbsp;&nbsp;&nbsp;&nbsp;"Misliš da su postali tvoji sledbenici", rekoh ja.
<BR>&nbsp;&nbsp;&nbsp;&nbsp;&nbsp;Anea se namršti. "Role, ne volim mnogo tu reč."
<BR>&nbsp;&nbsp;&nbsp;&nbsp;&nbsp;Prekrstio sam ruke i pogledao napolje u planinski sjaj koji je osvetljavao vrhove oblaka mnogo kilometara niže i blistavu svetlost večeri na severnom vrhu. "Možda je ne voliš, ali to mi zvuči kao prava reč, malena. Sledbenici slede svog učitelja gde god da putuje, u pokušaju da od njega napabirče i poslednju trunku znanja."
<BR>&nbsp;&nbsp;&nbsp;&nbsp;&nbsp;"Učenici slede svog učitelja", reče Anea.
<BR>&nbsp;&nbsp;&nbsp;&nbsp;&nbsp;"U redu", rekoh ja, pošto nisam želeo da prepirkom remetim priču. "Nastavi."
<BR>&nbsp;&nbsp;&nbsp;&nbsp;&nbsp;Više nije imala bogzna šta da ispriča o Iksionu, rekla je. Ona i A. Betik bili su na tom svetu oko jednu lokalnu godinu, što će reći pet meseci po standardu. Većina zgrada bila je sazdana od kamenih blokova, a njen projekt bio je drevno-klasičan, gotovo grčki.
<BR>&nbsp;&nbsp;&nbsp;&nbsp;&nbsp;"A Paks?" upitah ja. "Jesu li dolazili da njuškaju?"
<BR>&nbsp;&nbsp;&nbsp;&nbsp;&nbsp;"Neki misionari učestvovali su u raspravama", reče Anea. "Jedan od njih... neki otac Kliford... sprijateljio se sa A. Betikom."
<BR>&nbsp;&nbsp;&nbsp;&nbsp;&nbsp;"Zar te on - zar te oni - nisu prijavili? Sigurno nas još love."
<BR>&nbsp;&nbsp;&nbsp;&nbsp;&nbsp;"Sigurna sam da otac Kliford nije", reče Anea. "Ali konačno su neki vojnici Paksa počeli da nas traže na zapadnoj polulopti gde smo radili. Plemena su nas krila još mesec dana. Otac Kliford je dolazio na rasprave čak i dok su letači prolazili tamo-amo iznad džungle i tražili nas."
<BR>&nbsp;&nbsp;&nbsp;&nbsp;&nbsp;"Šta se dogodilo?" Osećao sam se kao dvogodišnjak koji postavlja pitanja samo da bi sagovornik nastavio da priča. Prošlo je samo nekoliko meseci od rastanka - uključujući i hladno spavanje ispunjeno snovima - ali ja sam zaboravio koliko, zapravo, volim zvuk glasa mlade prijateljice.
<BR>&nbsp;&nbsp;&nbsp;&nbsp;&nbsp;"U stvari, ništa", reče ona. "Završila sam poslednji posao - stari amfiteatar za predstave i gradske sednice, sasvim prikladno - i A. Betik i ja smo otišli. Neki od... učenika... takođe su otišli."
<BR>&nbsp;&nbsp;&nbsp;&nbsp;&nbsp;Trepnuh. "Sa tobom?" Rejčel je rekla da je srela Aneu na svetu po imenu Amritsar i da je ovamo doputovala sa njom. Možda je Teo došla sa Iksiona.
<BR>&nbsp;&nbsp;&nbsp;&nbsp;&nbsp;"Ne, niko nije sa mnom došao sa Iksiona", reče Anea tiho. "Morali su da odu na druga mesta. Da uče druge."
<BR>&nbsp;&nbsp;&nbsp;&nbsp;&nbsp;Pogledah je na tren. "Misliš da im Lavovi, Tigrovi i Medvedi sada dopuštaju da koriste dalekobacače? Ili se svi stari portali otvaraju?"
<BR>&nbsp;&nbsp;&nbsp;&nbsp;&nbsp;"Ne", odgovori Anea, mada nisam bio siguran na koje pitanje. "Ne, dalekobacači su mrtvi kao i pre. Naprosto je u pitanju... Pa... nekoliko posebnih slučajeva."
<BR>&nbsp;&nbsp;&nbsp;&nbsp;&nbsp;Ponovo nisam insistirao na tome. Ona nastavi.
<BR>&nbsp;&nbsp;&nbsp;&nbsp;&nbsp;Posle Iksiona, 'bacila se na svet Maui-Kovenant.
<BR>&nbsp;&nbsp;&nbsp;&nbsp;&nbsp;"Sirin svet!" rekoh ja, setivši se Grandaminog glasa koji me je učio kadencama Speva o Hiperionu. To je bilo poprište priče jednog od hodočasnika.
<BR>&nbsp;&nbsp;&nbsp;&nbsp;&nbsp;Anea klimnu glavom i nastavi. Maui-Kovenant bio je razoren revolucijom i napadima Hegemonije još u vreme Mreže, oporavio se u međuvlašću Pada, ponovo je kolonizovan za vreme širenja Paksa bez pomoći lokalnog stanovništva koje se, u najboljoj Sirinoj tradiciji, borilo sa pokretnih ostrva zajedno sa svojim saputnicima, delfinima, sve dok Flota Paksa i švajcarska garda nisu navalili iz sve snage. Sada je Maui-Kovenant pokrštavan sa izuzetnom žestinom, a stanovnici jedinog velikog kontinenta, Polutarnog Arhipelaga, i hiljada migrirajućih pokretnih ostrva odvođeni su u 'hrišćanske akademije' na prevaspitavanje.
<BR>&nbsp;&nbsp;&nbsp;&nbsp;&nbsp;Ali Anea i A. Betik došli su na pokretno ostrvo koje je još pripadalo pobunjenicima - grupama neo-pagana zvanih Siristi, koji su plovili noću, plutali među putujućim arhipelazima praznih ostrva po danu i borili se na svakom koraku sa Paksom.
<BR>&nbsp;&nbsp;&nbsp;&nbsp;&nbsp;"Šta si gradila?" upitao sam. Mislim da sam iz Speva upamtio da su pokretna ostrva pod stablima-jedrima nosila malo toga izuzev kućica u krošnjama.
<BR>&nbsp;&nbsp;&nbsp;&nbsp;&nbsp;"Kuće u krošnjama", reče Anea, iscerivši se. "Mnogo kuća u krošnjama. Takođe neke podvodne kupole. Tamo su pagani provodili najviše vremena."
<BR>&nbsp;&nbsp;&nbsp;&nbsp;&nbsp;"Znači, projektovala si kuće u krošnjama."
<BR>&nbsp;&nbsp;&nbsp;&nbsp;&nbsp;Ona odmahnu glavom. "Šališ se? To su - pored templara sa Božjeg Gaja - najbolji graditelji kuća u krošnjama u ljudskom svemiru. Učila sam kako da gradim kuće u krošnjama. Bili su dovoljno ljubazni da dozvole A. Betiku i meni da im pomažemo."
<BR>&nbsp;&nbsp;&nbsp;&nbsp;&nbsp;"Robovska radna snaga", rekoh ja.
<BR>&nbsp;&nbsp;&nbsp;&nbsp;&nbsp;"Baš tako."
<BR>&nbsp;&nbsp;&nbsp;&nbsp;&nbsp;Provela je samo oko tri standardna meseca na Maui-Kovenantu. Tamo je srela Teo Bernard.
<BR>&nbsp;&nbsp;&nbsp;&nbsp;&nbsp;"Paganku i pobunjenika?" upitah ja.
<BR>&nbsp;&nbsp;&nbsp;&nbsp;&nbsp;"Odbeglu hrišćanku", ispravi me Anea. "Ona je na Maui-Kovenant došla kao kolonista. Pobegla je iz kolonija i pridružila se Siristima."
<BR>&nbsp;&nbsp;&nbsp;&nbsp;&nbsp;Mrštio sam se, a da to nisam ni znao. "Ona nosi kruciformu?" upitah ja. Ponovo rođeni hrišćani činili su me nervoznim.
<BR>&nbsp;&nbsp;&nbsp;&nbsp;&nbsp;"Više ne", reče Anea.
<BR>&nbsp;&nbsp;&nbsp;&nbsp;&nbsp;"Ali kako..." Nisam znao za nači na koji hrišćanin sa krstom može da se otarasi kruciforme, osim ako nije u pitanju obred ekskomunikacije koji je mogla da izvede samo Crkva.
<BR>&nbsp;&nbsp;&nbsp;&nbsp;&nbsp;"Objasniću kasnije", reče Anea. Pre nego što bude završila priču, upotrebiće tu frazu više puta.
<BR>&nbsp;&nbsp;&nbsp;&nbsp;&nbsp;Posle Maui-Kovenanta, ona, A. Betik i Teo Bernard prebacili su se na Renesansu Vektor.
<BR>&nbsp;&nbsp;&nbsp;&nbsp;&nbsp;"Renesansa Vektor!" umalo nisam dreknuo. To je bilo uporište Paksa. Umalo nas nisu oborili na Renesansi Vektor. Bio je to hiper-industrijalizovani svet, sav u gradovima, robotskim fabrikama i centrima Paksa.
<BR>&nbsp;&nbsp;&nbsp;&nbsp;&nbsp;"Renesansa Vektor." Anea se osmehnu. Nije im bilo lako. Morali su da A. Betika maskiraju kao žrtvu opekotina maskom od sin-mesa. Bilo mu je veoma neudobno u tih šest meseci koje su tamo proveli.
<BR>&nbsp;&nbsp;&nbsp;&nbsp;&nbsp;"Koje si poslove tamo obavljala?" upitah, shvativši da teško mogu da zamislim kako se moja prijateljica i njeni prijatelji kriju u užurbanom svetu-gradu kakav je bila Renesansa Vektor.
<BR>&nbsp;&nbsp;&nbsp;&nbsp;&nbsp;"Samo jedan posao", reče Anea. "Radili smo na novoj katedrali u Da Vinčiju - na katedrali Svetog Mateje."
<BR>&nbsp;&nbsp;&nbsp;&nbsp;&nbsp;Zurio sam čitav minut pre nego što sam uspeo da progovorim. "Radila si na katedrali? Na katedrali Paksa? Na hrišćanskoj crkvi?"
<BR>&nbsp;&nbsp;&nbsp;&nbsp;&nbsp;"Naravno", reče Anea mirno. "Radila sam zajedno sa nekim od najboljih zidara, staklara, građevinara i zanatlija u poslu. Isprva sam bila šegrt, ali pre nego što smo pošli, već sam bila pomoćnik glavnog projektanta koji je radio na lađi."
<BR>&nbsp;&nbsp;&nbsp;&nbsp;&nbsp;Mogao sam samo da vrtim glavom. "A jesi li... imala krugove za raspravu?"
<BR>&nbsp;&nbsp;&nbsp;&nbsp;&nbsp;"Da", reče Anea. "Više ih je dolazilo na Renesansi Vektor nego na bilo kom drugom svetu. Na hiljade učenika, pre nego što je bilo gotovo."
<BR>&nbsp;&nbsp;&nbsp;&nbsp;&nbsp;"Zapanjen sam zbog toga što te nisu izdali."
<BR>&nbsp;&nbsp;&nbsp;&nbsp;&nbsp;"Jesu", reče ona. "Ali to nije učinio nijedan učenik. Jedan od staklarskih radnika prijavio nas je lokalnom garnizonu Paksa. A. Betik, Teo i ja jedva smo se izvukli."
<BR>&nbsp;&nbsp;&nbsp;&nbsp;&nbsp;"Kroz dalekobacač", rekoh ja.
<BR>&nbsp;&nbsp;&nbsp;&nbsp;&nbsp;"Pomoću... Prebacivanja, da", reče Anea. Tek sam mnogo kasnije shvatio da se u njenom glasu tada čulo kratko oklevanje, neizgovorena kvalifikacija.
<BR>&nbsp;&nbsp;&nbsp;&nbsp;&nbsp;"A jesu li i ostali otišli sa tobom?"
<BR>&nbsp;&nbsp;&nbsp;&nbsp;&nbsp;"Ne sa mnom", reče ona ponovo. "Ali stotine njih prebacilo se drugde."
<BR>&nbsp;&nbsp;&nbsp;&nbsp;&nbsp;"Gde?" upitao sam zbunjen.
<BR>&nbsp;&nbsp;&nbsp;&nbsp;&nbsp;Anea uzdahnu. "Sećaš li se naše rasprave, Role, kada sam rekla da Paks misli za mene da sam virus? I da su u pravu?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"E, pa ti moji učenici takođe nose virus", reče ona. "Morali su da odu na druga mesta. Da zaraze druge ljude."
<BR>&nbsp;&nbsp;&nbsp;&nbsp;&nbsp;Njena litanija svetova i poslova nastavila se. Patopa na tri meseca, gde je iskoristila iskustvo sa kućama u krošnjama da bi sagradila palatu u prepletanom granju i deblima koja su tamo rasla iz beskrajne močvare.
<BR>&nbsp;&nbsp;&nbsp;&nbsp;&nbsp;Amritsar, gde je radila četiri standardna meseca u pustinji i gradila kuće-šatore i sastajališta za grupe nomada Sika i Sufija koji su tamo lutali po zelenom pesku.
<BR>&nbsp;&nbsp;&nbsp;&nbsp;&nbsp;"Tamo si srela Rejčel", rekoh ja.
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Kako se Rejčel preziva?" upitah ja. "Nije mi pomenula prezime."
<BR>&nbsp;&nbsp;&nbsp;&nbsp;&nbsp;"Nije ga nikada pomenula ni meni", reče Anea i nastavi priču.
<BR>&nbsp;&nbsp;&nbsp;&nbsp;&nbsp;Sa Amritsara, ona, A. Betik i njene dve prijateljice prebacili su se na Grumbridž Dajson D. Taj svet bio je neuspeli poduhvat teraformiranja u vreme Hegemonije, i prepušten je nasrtljivim glečerima od metan-amonijaka i uraganima ledenih kristala, dok se sve manji broj kolonista povlačio u svoje bio-kupole i orbitalne građevinske barake. Ali tamošnji ljudi - mahom Suni muslimani, inženjeri iz propalog Transafričkog projekta genetskog izlečenja - tvrdoglavo su odbijali da poumiru za vreme pada, tako da su na kraju teraformirali Grumbridž Dajson D. u svet laponske tundre sa vazduhom koji se mogao udisati i prilagođenom florom i faunom sa Stare Zemlje, uključujući i dlakave mamute koji su tumarali polutarnim visijama. Milioni hektara trave bili su savršeni za konje - od one vrste konja sa Stare Zemlje koji su nestali za vreme Ispaštanja pre nego što se rodni svet sručio sam u sebe - pa su projektanti gena uzeli svoju prvobitnu genetsku zalihu i počeli da odgajaju konje u hiljadama, potom u desetinama hiljada. Nomadske grupe lutale su zelenim predelima južnog kontinenta i živele u nekoj vrsti simbioze sa velikim krdima, dok su se farmeri i gradlije preselili na visoke obronke duž polutara. Tamo je bilo opasnih grabljivaca, evoluiranih i puštenih na slobodu u vekovima ubrzanog i nekontrolisanog ARNovskog eksperimentisanja: čopori mutantnih strvoždera i noćni užasi koji su sebi rili put kroz zemlju, trideset metara dugačke zmije u travi, potomci onih iz Mora Trave na Hiperionu, kao i kameni tigrovi sa Fudžija, pametni vukovi i grizliji sa povećanim koeficijentom inteligencije.
<BR>&nbsp;&nbsp;&nbsp;&nbsp;&nbsp;Ljudi su posedovali tehnologiju prikladnu da se prilagođene ubice love i istrebe za godinu dana ili manje, ali stanovnici sveta odabrali su drugačiji put: nomadi su rizikovali, jedan na jednog sa grabljivcima, štiteći velika krda konja dok trava raste i voda teče, dok su gradlije počele da rade na zidu - jednom zidu koji će na kraju biti duži od pet hiljada kilometara i razdvajati divljije oblasti opasnih visija od savana sa krdima konja i evoluiranih šuma kiklada na jugu. A zid je trebalo da bude i više od pukog zida, trebalo je da postane veliki linearni grad na Grumbridž Dajsonu D, trideset metara visok na najnižoj tački, sa bedemima načičkanim džamijama i minaretima, i drumom na vrhu dovoljno širokim da tri kočije mogu da prođu, a da im se točkovi ne očešu.
<BR>&nbsp;&nbsp;&nbsp;&nbsp;&nbsp;Kolonista je bilo premalo i bili su previše zaokupljeni drugim projektima da bi sve vreme posvetili radu na takvom zidu, ali programirali su robote i ispilili androide iz spremišta svojih semebrodova da bi obavili posao. Anea i njeni prijatelji uključili su se u taj projekt i radili su šest standardnih meseci dok je zid poprimao oblik i počinjao svoj neumorni marš duž podnožja visija, na rubu pašnjaka.
<BR>&nbsp;&nbsp;&nbsp;&nbsp;&nbsp;"A. Betik je tamo pronašao svoja dva blizanca", reče Anea tiho.
<BR>&nbsp;&nbsp;&nbsp;&nbsp;&nbsp;"Bože", šapnuh ja. Gotovo sam zaboravio. Kada smo pre nekoliko godina bili na Sol Drakoni Septemu i sedeli u toploti kocke za grejanje u radnoj sobi oca Glaukusa punoj knjiga, unutar nebodera koji je, opet, bio zaleđen u večnom glečeru atmosfere tog sveta... A. Betik je govorio o jednom od razloga za polazak na odiseju sa detetom Aneom i sa mnom: nadao se uprkos svakoj logici da će pronaći svoja četiri blizanca - tri brata i sestru. Njih su razdvojili ubrzo po razdoblju obuke dok su bili deca - ako se ubrzane rane godine androida mogu nazvati 'detinjstvom'.
<BR>&nbsp;&nbsp;&nbsp;&nbsp;&nbsp;"Znači, pronašao ih je", rekoh ja, začuđen.
<BR>&nbsp;&nbsp;&nbsp;&nbsp;&nbsp;"Dvoje", ponovi Anea. "Jednog od preostalih muškaraca iz njegove komore za rast - A. Antiba - i sestru, A. Darju."
<BR>&nbsp;&nbsp;&nbsp;&nbsp;&nbsp;"Da li su ličili na njega?" upitah ja. Stari pesnik je koristio androide u svom praznom gradu Endimionu, ali ja nisam obraćao mnogo pažnje na bilo koga od njih osim na A. Betika. Previše toga se dešavalo prebrzo.
<BR>&nbsp;&nbsp;&nbsp;&nbsp;&nbsp;"Mnogo su ličili na njega", reče Anea. "Ali isto tako, mnogo su se razlikovali. Možda će ti on reći više o tome."
<BR>&nbsp;&nbsp;&nbsp;&nbsp;&nbsp;Privela je priču kraju. Posle šest standardnih meseci na linearnom gradu-zidu na Grumbridžu Dajsonu D, morali su da pođu.
<BR>&nbsp;&nbsp;&nbsp;&nbsp;&nbsp;"Morali ste da pođete?" upitah ja. "Paks?"
<BR>&nbsp;&nbsp;&nbsp;&nbsp;&nbsp;"Komisija za mir i pravdu, da budem precizna", reče Anea. "Nismo želeli da pođemo, ali nismo imali izbora."
<BR>&nbsp;&nbsp;&nbsp;&nbsp;&nbsp;"Šta je to Komisija za mir i pravdu?" upitah ja. Zbog nečega u načinu na koji je izgovorila te reči, ruke su mi se naježile.
<BR>&nbsp;&nbsp;&nbsp;&nbsp;&nbsp;"Objasniću kasnije", reče ona.
<BR>&nbsp;&nbsp;&nbsp;&nbsp;&nbsp;"U redu", rekoh ja, "ali sada mi objasni nešto drugo."
<BR>&nbsp;&nbsp;&nbsp;&nbsp;&nbsp;Anea klimnu glavom i sačeka.
<BR>&nbsp;&nbsp;&nbsp;&nbsp;&nbsp;"Kažeš da si provela pet standardnih meseci na Iksionu", rekoh. "Tri meseca na Maui-Kovenantu, šest meseci na Renesansi Vektor, tri meseca na Patopi, četiri standardna meseca na Amritsaru, oko šest standardnih meseci na - kako ono beše? - Grumbridž Dajsonu D?"
<BR>&nbsp;&nbsp;&nbsp;&nbsp;&nbsp;Anea klimnu glavom.
<BR>&nbsp;&nbsp;&nbsp;&nbsp;&nbsp;"A ovde si, kažeš, provela jednu standardnu godinu?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"To je samo trideset devet standardnih meseci", rekoh ja. "Tri standardne godine i tri meseca."
<BR>&nbsp;&nbsp;&nbsp;&nbsp;&nbsp;Ona sačeka. Uglovi usana blago su joj se trznuli, ali shvatio sam da se neće osmehnuti... Pre je izgledalo kao da pokušava da izbegne plač. Konačno, ona reče: "Uvek ti je dobro išla matematika, Role."
<BR>&nbsp;&nbsp;&nbsp;&nbsp;&nbsp;"Moje putovanje do ovde izazvalo je vremenski dug od pet godina", rekoh tiho. "Znači, to je za tebe oko šezdeset standardnih meseci, ali ispričala si mi samo za trideset devet. Gde to nedostaje još dvadeset jedan standardni mesec, malena?"
<BR>&nbsp;&nbsp;&nbsp;&nbsp;&nbsp;Video sam joj suze u očima. Usta su joj blago podrhtavala, ali pokušala je da progovori lakim tonom. "Za mene je to trajalo šezdeset dva standardna meseca, jednu nedelju i šest dana", reče ona. "Pet godina, dva meseca i jedan dan vremenskog duga na brodu, oko četiri dana za ubrzavanje i usporavanje, i osam dana putovanja. Zaboravio si i vreme utrošeno na put."
<BR>&nbsp;&nbsp;&nbsp;&nbsp;&nbsp;"U redu, malena", rekoh ja, videvši da osećanja naviru u njoj. Ruke su joj se tresle. "Da li želiš da govoriš o onome što nedostaje... koliko beše?"
<BR>&nbsp;&nbsp;&nbsp;&nbsp;&nbsp;"Dvadeset tri meseca, jedna nedelja i šest sati", reče ona.
<BR>&nbsp;&nbsp;&nbsp;&nbsp;&nbsp;Gotovo dve standardne godine, pomislih ja. A ona ne želi da mi ispriča šta joj se dogodilo za to vreme. Nikada ranije nisam video da ispoljava tako čvrstu kontrolu; kao da je pokušavala fizički da se održi spram neke strašne centrifugalne sile.
<BR>&nbsp;&nbsp;&nbsp;&nbsp;&nbsp;"Pričaćemo o tome kasnije", reče ona i pokaza kroz otvorena vrata u litici zapadno od Hrama. "Gledaj."
<BR>&nbsp;&nbsp;&nbsp;&nbsp;&nbsp;Jedva sam mogao da razaznam prilike - dvonoge i četvoronoge - na uskoj izbočini. Bile su samo nekoliko klika udaljene na litici. Prišao sam rancu, izvukao dvogled i zagledao se u ta obličja.
<BR>&nbsp;&nbsp;&nbsp;&nbsp;&nbsp;"Tovarne životinje su zaj-koze", reče Anea. "Nosači su unajmljeni na pijaci Fari i vratiće se ujutro. Vidiš li nekog poznatog?"
<BR>&nbsp;&nbsp;&nbsp;&nbsp;&nbsp;Video sam. Plavo lice pod kapuljačom chube izgledalo je isto kao i pre pet njegovih godina. Okrenuo sam se prema Anei, ali ona je očigledno završila razgovor o svoje nedostajuće dve godine. Ponovo sam joj dozvolio da promeni temu.
<BR>&nbsp;&nbsp;&nbsp;&nbsp;&nbsp;Anea tada poče da mi postavlja pitanja i još smo pričali kada je stigao A. Betik. Žene - Rejčel i Teo - pojavile su se nekoliko minuta kasnije. Jedna tatami-prostirka smotana je tako da je otkrila u podu kazan za kuvanje, blizu otvorenog zida, i Anea i A. Betik počeli su da kuvaju za sve. Došli su i drugi koje su mi predstavili - predradnici Džordž Carong i Džigme Norbu, dve sestre koje su bile zadužene za najveći deo dekorativnog posla na ogradi, Kuku i Kej Se, Ęalo Tondup u svojoj formalnoj svilenoj odori i Džigme Taring u vojničkoj opremi, kaluđer Čim Din i njegov učitelj Kempo Nga Vang Taši, opat gompe u Hramu koji visi u vazduhu, kaluđerica po imenu Donka Nijapso, putujući trgovac po imenu Tromo Troči iz Domua, Cipon Šakabpa koji je bio nadzornik Dalaj Lame ovde, na gradilištu Hrama, i čuveni planinar i letač zmajem Ljomo Dondrub, koji je bio možda najupečatljiviji muškarac koga sam ikada video i - kako sam kasnije otkrio - jedan od nekoliko letača koji piju pivo i lome pogaču sa Dugpasima, Drukpasima ili Drungpasima.
<BR>&nbsp;&nbsp;&nbsp;&nbsp;&nbsp;Hrana se sastojala od campe i momoa - prženog ječma pomešanog sa čajem i zaj-kozjim maslacom, tako da se dobijala pašteta koja se mesila u loptice i jela sa drugim lopticama testa spremljenim na pari, u kojima je bilo pečurki, hladnog zaj-kozjeg jezika, zašećerene slanine i komadića kruške za koje mi je A. Betik rekao da potiču iz legendarnih vrtova Hsi Vang-mua. Još ljudi je došlo dok su se delile činije - Labsang Samten - koji je bio, došapnuo mi je A. Betik, stariji brat sadašnjeg Dalaj Lame i trenutno je služio treću godinu kao kaluđer ovde u Hramu, kao i razni Drungpasi iz pošumljenih klanaca - uključujući i majstora tesara Čangči Kenčunga sa dugačkim, uvoštenim brkovima, Perija Samdupa, tumača, i Rimisja Kujipupa, tmurnog i nesrećnog mladog majstora za skele. Nisu svi kaluđeri koji su svratili te noći poticali od kinesko/tibetanskih kolonista iz semebrodova sa Stare Zemlje. Sa nama su se smejali i dizali grube vrčeve sa pivom neustrašivi visinski monteri Harujuki Otaki i Kenširo Endo, majstori za bambus Vojtek Majer i Januš Kurtika, i ciglari Kim Bijung-Sun i Viki Groselj. Gradonačelnik Džo-kunga, najbližeg grada na litici, bio je tamo, Čarls Či-kijap Kempo, koji je takođe služio kao kancelar svim svešteničkim zvaničnicima Hrama i bio imenovani član kako Congdua, oblasne skupštine staraca, i savetnik Jik-Canga, bukvalno 'Gnezda Slova', tajnog tela koje su činile četiri osobe i koje je nadgledalo napredak kaluđera i imenovalo sve sveštenike. Čarls Či-kijap Kempo bio je prvi učesnik naše proslave koji je popio dovoljno da se obeznani. Čom Din i nekoliko drugih kaluđera odvukli su čoveka koji je hrkao dalje od ruba platforme i ostavili ga da spava u uglu.
<BR>&nbsp;&nbsp;&nbsp;&nbsp;&nbsp;Bilo je i drugih - najmanje četrdeset ljudi ispunilo je malu pagodu dok su se poslednji ostaci sunčeve svetlosti povlačili i dok je mesečina Znamenja i njegova tri blizanca dole obasjavala vrhove oblaka - ali ja sam te noći zaboravio njihova imena dok smo jeli campu i momo, pili pivo u velikim količinama i palili jarke baklje u Hsuan-k'ung Šuu.
<BR>&nbsp;&nbsp;&nbsp;&nbsp;&nbsp;Nekoliko sati kasnije te večeri, otišao sam da se olakšam. A. Betik mi je pokazao gde su toaleti. Pretpostavio sam da čovek jednostavno može da iskoristi rub platforme, ali on me je uverio da se na svetu gde su zdanja i staništa imala mnogo nivoa - većina ih je bila iznad ili ispod drugih - to smatralo nevaspitanim. Toaleti su bili ugrađeni u zid litice, okruženi paravanima od bambusa, a sanitarni sistem sastojao se od vešto postavljenih cevi i odvoda koji su se završavali u pukotinama duboko u litici, kao i od umivaonika usečenih u kamene ploče. Za pranje je postojao čak i tuš sa toplom vodom koju je zagrevalo sunce.
<BR>&nbsp;&nbsp;&nbsp;&nbsp;&nbsp;Kada sam oprao ruke i lice i stupio natrag na platformu - ledeni vetar pomogao mi je da se malo otreznim - stao sam kraj A. Betika na mesečini i pogledao u svetlucavu pagodu gde se gomila poređala u koncentrične krugove u čijem je središtu bila moja mlada prijateljica. Smeh i haos su nestali. Jedan po jedan, kaluđeri, sveti ljudi, radnici, tesari, zidari, opati gompe, gradonačelnici i ciglari postavljali su tiha pitanja mladoj ženi, a ona im je odgovarala.
<BR>&nbsp;&nbsp;&nbsp;&nbsp;&nbsp;Prizor me je podsetio na nešto - na neku nedavnu sliku - i bio mi je potreban samo trenutak da se prisetim: usporavanje kroz četrdeset AJ u ovom zvezdanom sistemu, kada mi je brod ponudio holo prezentaciju sunca tipa G, sa jedanaest orbitirajućih planeta, dva pojasa asteroida i bezbroj kometa. Anea je neosporno bila sunce u ovom sistemu, a svi muškarci i žene u toj prostoriji orbitirali su oko nje baš kao svetovi, asteroidi i komete u projekciji broda.
<BR>&nbsp;&nbsp;&nbsp;&nbsp;&nbsp;Naslonio sam se na stub od bambusa i pogledao A. Betika na mesečini. "Bolje da pripazi", rekoh tiho androidu, izgovarajući pažljivo svaku reč, "inače će početi da se ophode prema njoj kao prema nekakvom božanstvu."
<BR>&nbsp;&nbsp;&nbsp;&nbsp;&nbsp;A. Betik jedva primetno klimnu glavom. "Oni ne misle da je Č. Anea božanstvo, Č. Endimione", promrmlja on.
<BR>&nbsp;&nbsp;&nbsp;&nbsp;&nbsp;"Dobro." Spustih ruku androidu na rame. "Dobro."
<BR>&nbsp;&nbsp;&nbsp;&nbsp;&nbsp;"Međutim", reče on, "mnogi od njih sve su više uvereni, uprkos njenim usrdnim nastojanjima da ih ubedi u suprotno, da je ona Bog."
</TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
