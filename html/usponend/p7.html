<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>5.
<P>&nbsp;&nbsp;&nbsp;&nbsp;&nbsp;Otac kapetan De Soja krenuo je iz sistema Pacema na H.H.S. Ragel, krstarici klase arhanđeo sličnoj brodu kojim je dobio nalog da komanduje. Ubijen strašnim vrtlogom tajnog trenutnog pogona, sada poznatog u Floti Paksa kao Gideonov pogon, De Soja je bio vaskrsnut za dva dana umesto za uobičajena tri - kapelani za vaskrsavanje preuzeli su dodatni rizik neuspešnog vaskrsavanja zbog hitnosti naređenja koje je imao otac-kapetan - i našao se na strateškom položaju stanice Flote Paksa Omikron2-Epsilon3, koja je kružila na orbiti oko beživotnog, kamenog sveta što se okretao u tami iza Epsilon Eridanija u Starom Susedstvu, samo pregršt svetlosnih godina od mesta gde je nekada postojala Stara Zemlja.
<BR>&nbsp;&nbsp;&nbsp;&nbsp;&nbsp;De Soja je dobio jedan dan da se oporavi, a onda je šatlom prebačen na položaj za formacijsko raspoređivanje flote, stotinu hiljada klika udaljen od vojne baze. Podoficir koji je upravljao šatlom-osom učinio je sve da omogući ocu kapetanu De Soji da dobro pogleda ono čime će komandovati, i - iako nerado - De Soja je bio uzbuđen zbog onoga što je video.
<BR>&nbsp;&nbsp;&nbsp;&nbsp;&nbsp;H.H.S. Rafael očito je bio izrađen na osnovu najsavremenije tehnologije i više nije koristio - kao što je to bilo sa svim prethodnim brodovima Paksa koje je De Soja ranije video ili na kojima je bio - ponovo otkrivene nacrte Hegemonije iz vremena pre Pada. Oblik mu je generalno izgledao isuviše tanano za praktičan rad u vakuumu i previše složeno za atmosferu, ali ostavljao je sveukupan utisak aerodinamične smrtonosnosti. Oplata je bila izrađena od kompozita legura koje su mogle da se morfuju i oblasti čiste fiksirane energije, tako da je omogućavala brze izmene oblika i funkcija koje su pre nekoliko godina bile nemoguće. Dok je šatl prolazio kraj Rafaela u dugom, balističkom luku, De Soja je posmatrao kako se spoljašnjost dugačkog broda menja iz hromirano-srebrne do mat-crne za prikradanje, tako da mu je praktično nestao pred očima. Istovremeno, nekoliko greda sa instrumentima i živih kabina progutao je glatki središnji trup, tako da su ostali samo mehuri sa oružjem i sonde zaštitnog polja. Ili se brod pripremao za proveru pred translaciju iz sistema, ili su oficiri u njemu dobro znali da osa koja prolazi nosi njihovog novog zapovednika, pa su se malo pravili važni.
<BR>&nbsp;&nbsp;&nbsp;&nbsp;&nbsp;De Soja je znao da su obe pretpostavke gotovo izvesno istinite.
<BR>&nbsp;&nbsp;&nbsp;&nbsp;&nbsp;Pre nego što je krstarica pocrnela i nestala, De Soja je primetio da su sfere fuzionog pogona grupisane nalik na bisere oko središnje brodske osovine umesto da budu usredsređene u jednoj jedinoj izbočini kao na njegovom starom bakljobrodu, Baltazaru. Takođe je primetio koliko je manji heksagonalni Gideonov pogon na ovom brodu nego na prototipu Rafaelu. Poslednje što je video pre nego što je brod postao nevidljiv bila su svetla koja su sijala iz uvučenih, providnih kabina za boravak i kupole na komandnoj palubi. Za vreme borbe - znao je De Soja zahvaljujući onome što je čitao na Pacemu i RNK-instruktivnim injekcijama koje je dobio u štabu Flote Paksa - ovi providni delovi morfuju se u deblji, oklopljeni epiderm, ali De Soja je uvek uživao u pogledu i umeo je da ceni prozor u svemir.
<BR>&nbsp;&nbsp;&nbsp;&nbsp;&nbsp;"Stižemo na Urijel, ser", reče pilot-podoficir.
<BR>&nbsp;&nbsp;&nbsp;&nbsp;&nbsp;De Soja klimnu glavom. H.H.S. Urijel izgledao je gotovo kao klon novog Rafaela, ali dok je šatl-osa usporavao i približavao se, otac-kapetan mogao je da razabere dodatne generatore omega-noža, pridodate sjajne kabine za sastanke i složenije komunikacione antene koje su ovu letelicu činile komandnim brodom udarne formacije.
<BR>&nbsp;&nbsp;&nbsp;&nbsp;&nbsp;"Upozorenje za pristajanje, ser", reče devojka-podoficir.
<BR>&nbsp;&nbsp;&nbsp;&nbsp;&nbsp;De Soja klimnu glavom i zauze mesto na ležaju za ubrzanja broj dva. Njegova površina bila je dovoljno glatka da ne oseti nikakav trzaj kada su se hvataljke za spajanje zatvorile, a koža i pupčanici broda počeli da se morfuju oko šatla. De Soja je došao u iskušenje da pohvali mladu ženu-podoficira, ali stare navike iz vremena komandovanja ponovo su se vratile.
<BR>&nbsp;&nbsp;&nbsp;&nbsp;&nbsp;"Sledeći put", reče on, "pokušajte da priđete bez mlaza u poslednjem trenutku. To je razmetanje, a oficiri na komandnom brodu mršte se na to."
<BR>&nbsp;&nbsp;&nbsp;&nbsp;&nbsp;Lice mlade žene pilota sneveseli se.
<BR>&nbsp;&nbsp;&nbsp;&nbsp;&nbsp;De Soja joj spusti ruku na rame. "Inače, dobro obavljen posao. U svakom trenutku bih vas uzeo za pilota padobroda na mojoj letelici."
<BR>&nbsp;&nbsp;&nbsp;&nbsp;&nbsp;Utučena devojka se razvedri. "Kad bi to samo bilo moguće, ser. Ova dužnost na stanici..." Ona zaćuta, shvativši da je preterala.
<BR>&nbsp;&nbsp;&nbsp;&nbsp;&nbsp;"Znam", reče De Soja, stojeći kraj vazdušne komore. "Znam. Ali za sada, neka vam bude drago što ne učestvujete u Krstaškom pohodu."
<BR>&nbsp;&nbsp;&nbsp;&nbsp;&nbsp;Komora se otvori i počasna straža doprati ga na palubu H.H.S. Urijela - arhanđela koga je, ako se otac kapetan De Soja dobro sećao, Stari zavet opisao kao vođu nebeske vojske anđela.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Devedeset svetlosnih godina odatle, u zvezdanom sistemu udaljenom samo tri svetlosne godine od Pacema, prvobitni Rafael prebacio se u stvarni svemir silinom koja bi izbila srž iz ljudskih kostiju, prosekla ljudske ćelije kao vrelo sečivo svetlucavu paučinu i razbacala ljudske neurone kao klikere na strmoj kosini. Radamant Nemes i njeni klonirani srodnici nisu uživali u tom osećaju, ali nisu ni ječali niti krivili lica.
<BR>&nbsp;&nbsp;&nbsp;&nbsp;&nbsp;"Gde smo sada?" upita Nemes dok je posmatrala kako mrka planeta raste na ekranu. Rafael je usporavao pod 230 gravitacija. Nemes nije sedela na ležaju za ubrzanja, već je visila o podupiraču palube sa nehajnom lakoćom nekoga ko odlazi na posao punim površinskim autobusom.
<BR>&nbsp;&nbsp;&nbsp;&nbsp;&nbsp;"Kod Svobode", reče jedan od njena dva muška srodnika.
<BR>&nbsp;&nbsp;&nbsp;&nbsp;&nbsp;Nemes klimnu glavom. Niko od njih četvoro više nije progovarao sve dok se arhanđeo nije našao na orbiti i dok se padobrod nije otkačio i zaurlao kroz redak vazduh.
<BR>&nbsp;&nbsp;&nbsp;&nbsp;&nbsp;"On će biti tu?" upita Nemes. Mikrovlakna su joj se pružala pravo iz slepoočnica do konzole padobroda.
<BR>&nbsp;&nbsp;&nbsp;&nbsp;&nbsp;"Oh, da", reče Nemesina bliznakinja.
<BR>&nbsp;&nbsp;&nbsp;&nbsp;&nbsp;Nekoliko ljudskih bića živelo je na Svobodi, ali posle Pada povukli su se u kupole od zaštitnih polja u zoni sumraka i nisu imali tehnologiju da prate arhanđela ili njegov padobrod. U ovom sistemu nije bilo baza Paksa. U međuvremenu, strana kamenog sveta okrenuta suncu ključala je tako da je olovo teklo kao voda, a na tamnoj strani retka atmosfera bila je na ivici smrzavanja. Međutim, ispod površine beskorisne planete pružalo se više od osam stotina kilometara tunela, i svaki hodnik imao je tačno trideset kvadratnih metara. Svoboda je bila jedan od devet svetova sa Lavirintom otkrivenih u ranim danima Hedžire i istraženih u doba Hegemonije. Hiperion je takođe bio jedan od tih devet svetova. Nijedno ljudsko biće - živo ili mrtvo - nije znalo za tajnu Lavirinta ili njegovih tvoraca.
<BR>&nbsp;&nbsp;&nbsp;&nbsp;&nbsp;Nemes je upravljala padobrodom kroz snažnu oluju amonijaka na tamnoj strani; ostala je da lebdi na trenutak ispred ledene litice vidljive samo u infracrvenom polju i na ekranima sa pojačivačima, a onda je sklopila krila broda i krenula napred u četvrtasti otvor ulaza u Lavirint. Ovaj tunel skrenuo je jednom, a onda nastavio da se proteže kilometrima pravo. Duboki radar pokazivao je saće drugih prolaza ispod njega. Nemes je letela napred tri klika, skrenula levo na prvoj raskrsnici tunela, porinula pola kilometra ispod površine dok je putovala pet klika južno, a onda spustila brod.
<BR>&nbsp;&nbsp;&nbsp;&nbsp;&nbsp;Ovde je infracrveno pokazivalo tragove toplote iz otvora sa lavom, a pojačivači na ekranima nisu pokazivali ništa. Namrštivši se na ponovnu radarsku sliku, Nemes uključi spoljna svetla padobroda.
<BR>&nbsp;&nbsp;&nbsp;&nbsp;&nbsp;Koliko god je mogla da vidi duž beskrajno pravog hodnika, zidovi tunela bili su isklesani u niz vodoravnih kamenih ploča. Na svakoj ploči nalazilo se po jedno nago ljudsko telo. Ploče i tela nizali su se u tamu. Nemes baci pogled na sliku dubokog radara: niži nivoi takođe su bili puni ploča i tela.
<BR>&nbsp;&nbsp;&nbsp;&nbsp;&nbsp;"Napolje", reče muški srodnik koji je izvukao Nemes iz lave na Božjem Gaju.
<BR>&nbsp;&nbsp;&nbsp;&nbsp;&nbsp;Nemes se nije obazirala na vazdušnu komoru. Atmosfera nagrnu iz padobroda sa zamirućom rikom. U pećinama se osećao slabi pritisak - dovoljan da ne mora da se fazno pomera da bi preživela - ali vazduh je bio ređi nego na Marsu pre njegovog teraformiranja. Nemesini lični senzori pokazivali su da je temperatura stalna, na minus 162 stepena Celzijusa.
<BR>&nbsp;&nbsp;&nbsp;&nbsp;&nbsp;Neka ljudska prilika bila je napolju i čekala obasjana reflektorima padobroda.
<BR>&nbsp;&nbsp;&nbsp;&nbsp;&nbsp;"Dobro veče", reče Savetnik Albedo. Visoki muškarac bio je besprekorno odeven u sivo odelo skrojeno po ukusu Pacema. Komunicirao je neposredno na frekvenciji od 75 megaherca. Albedova usta nisu se pomerala, ali savršeni zubi videli su mu se dok se osmehivao.
<BR>&nbsp;&nbsp;&nbsp;&nbsp;&nbsp;Nemes i srodnici sačekaše. Znala je da neće biti novih prekora niti kazni. Tri Sektora želela su je živu, u funkciji.
<BR>&nbsp;&nbsp;&nbsp;&nbsp;&nbsp;"Devojka, Anea, vratila se u svemir Paksa", reče Albedo.
<BR>&nbsp;&nbsp;&nbsp;&nbsp;&nbsp;"Gde?" upita Nemesina srodnica. U ravnim tonovima njenog glasa moglo se naslutiti nešto kao nestrpljivost.
<BR>&nbsp;&nbsp;&nbsp;&nbsp;&nbsp;Savetnik Albedo raširi ruke.
<BR>&nbsp;&nbsp;&nbsp;&nbsp;&nbsp;"Portal..." započe Nemes.
<BR>&nbsp;&nbsp;&nbsp;&nbsp;&nbsp;"Nemoj nam sada ništa pričati", reče Savetnik Albedo. Osmeh mu nije silazio sa lica.
<BR>&nbsp;&nbsp;&nbsp;&nbsp;&nbsp;Nemes se namršti na to. Tokom svih vekova Mreže Svetova Hegemonije, Tri Sektora Svesti Srži nisu pronašla način da koriste portal Praznine - tu trenutnu sponu koju su ljudi poznavali kao dalekobacač - bez ostavljanja traga moduliranih neutrina u matrici prevoja. "Nešto Drugo..." reče ona.
<BR>&nbsp;&nbsp;&nbsp;&nbsp;&nbsp;"Naravno", reče Albedo. Odmahnu rukom kao da odbacuje beskorisni segment ovog razgovora. "Ali i dalje možemo da registrujemo vezu. Sigurni smo da je devojka među onima koji se vraćaju sa Stare Zemlje kroz staru mrežu dalekobacača."
<BR>&nbsp;&nbsp;&nbsp;&nbsp;&nbsp;"Ima i drugih?" upita jedan od muškaraca.
<BR>&nbsp;&nbsp;&nbsp;&nbsp;&nbsp;Albedo klimnu glavom. "Isprva nekoliko. Sada ih je više. Najmanje pedeset aktiviranja po poslednjem izveštaju."
<BR>&nbsp;&nbsp;&nbsp;&nbsp;&nbsp;Nemes prekrsti ruke. "Da li mislite da Nešto Drugo okončava eksperiment sa Starom Zemljom?"
<BR>&nbsp;&nbsp;&nbsp;&nbsp;&nbsp;"Ne", reče Albedo. On priđe najbližoj ploči i spusti pogled na nago ljudsko telo na njoj. To je bila neka mlada žena, ne starija od sedamnaest ili osamnaest standardnih godina. Imala je riđu kosu. Bleda koža i otvorene oči bile su joj prekrivene belim injem. "Ne", reče on ponovo. "Sektori su saglasni da se to vraća samo Aneina grupa."
<BR>&nbsp;&nbsp;&nbsp;&nbsp;&nbsp;"Kako da je pronađemo?" upita Nemesina srodnica, očito razmišljajući naglas na frekvenciji od 75 megaherca. "Možemo da se prebacimo do svakog sveta koji je u vreme Hegemonije imao dalekobacač i da lično ispitamo portale dalekobacača."
<BR>&nbsp;&nbsp;&nbsp;&nbsp;&nbsp;Albedo klimnu glavom. "Nešto Drugo može da prikrije odredište dalekobacača", reče on, "ali Srž je gotovo sigurna da ono ne može da prikrije činjenicu samog savijanja matrice."
<BR>&nbsp;&nbsp;&nbsp;&nbsp;&nbsp;Gotovo sigurna. Nemes primeti neuobičajeni modifikator percepcija TehnoSrži.
<BR>&nbsp;&nbsp;&nbsp;&nbsp;&nbsp;"Hoćemo da ti..." započe Albedo, pokazavši na njenu srodnicu. "Sektor Stabilnih nije ti dao ime, zar ne?"
<BR>&nbsp;&nbsp;&nbsp;&nbsp;&nbsp;"Ne", reče Nemesina bliznakinja. Mlitave, tamne šiške padale su joj na bledo čelo. Tanke usne bile su lišene osmeha.
<BR>&nbsp;&nbsp;&nbsp;&nbsp;&nbsp;Albedo se zakikota na frekvenciji od 75 megaherca. "Radamant Nemes morala je da ima ime kako bi prošla kao ljudski član posade na Rafaelu. Mislim da bi i vi ostali trebalo da dobijete imena, makar samo da bi meni bilo zgodnije." On pokaza na ženu. "Scila." Pokazavši zatim na jednog, pa onda drugog muškarca, on reče: "Gajgs. Brajareus."
<BR>&nbsp;&nbsp;&nbsp;&nbsp;&nbsp;Niko od njih troje nije reagovao na svoje krštenje, ali Nemes je prekrstila ruke i rekla: "Da li vas ovo zabavlja, Savetniče?"
<BR>&nbsp;&nbsp;&nbsp;&nbsp;&nbsp;"Da", reče Albedo.
<BR>&nbsp;&nbsp;&nbsp;&nbsp;&nbsp;Oko njih, atmosfera izvučena iz padobroda uvijala se i kovitlala kao gusta magla. Muškarac čije je ime sada bilo Brajareus reče: "Zadržaćemo ovog arhanđela kao prevozno sredstvo i započeti pretraživanje svih svetova stare Mreže, i to najpre, kako pretpostavljam, svetova reke Tetis."
<BR>&nbsp;&nbsp;&nbsp;&nbsp;&nbsp;"Da", reče Savetnik Albedo.
<BR>&nbsp;&nbsp;&nbsp;&nbsp;&nbsp;Scila kucnu noktima po zamrznutoj tkanini svog kombinezona. "Sa četiri broda, pretraga bi bila četiri puta brža."
<BR>&nbsp;&nbsp;&nbsp;&nbsp;&nbsp;"Očito", reče Albedo. "Postoje dva razloga zbog kojih smo odlučili da ne bude tako - od kojih je prvi to da Paks ima malo ovih brodova arhanđela na raspolaganju za pozajmljivanje."
<BR>&nbsp;&nbsp;&nbsp;&nbsp;&nbsp;Nemes diže obrvu. "A otkad to Srž traži pozajmicu od Paksa?"
<BR>&nbsp;&nbsp;&nbsp;&nbsp;&nbsp;"Otkad su nam potrebni njihov novac, fabrike i ljudski resursi za izgradnju brodova", reče Albedo ravno. "Drugi - i poslednji - razlog jeste to da želimo da vas četvoro budete zajedno u slučaju da sretnete nekoga ili nešto sa čime jedno od vas ne bi moglo da iziđe na kraj."
<BR>&nbsp;&nbsp;&nbsp;&nbsp;&nbsp;Nemesina obrva ostade podignuta. Očekivala je neko pominjanje njenog neuspeha na Božjem Gaju, ali Gajgs je bio taj koji je progovorio: "Sa čime to u Paksu ne bismo mogli da iziđemo na kraj, Savetniče?"
<BR>&nbsp;&nbsp;&nbsp;&nbsp;&nbsp;Čovek u sivom ponovo raširi ruke. Iza njega, isparenja magle kovitlala su se i najpre zaklanjala, zatim otkrivala bleda tela na pločama. "Sa Šrajkom", reče on.
<BR>&nbsp;&nbsp;&nbsp;&nbsp;&nbsp;Nemes se oglasi nepristojnim zvukom na frekvenciji od 75 megaherca. "Sama sam pobedila to stvorenje", reče ona.
<BR>&nbsp;&nbsp;&nbsp;&nbsp;&nbsp;Albedo odmahnu glavom. Izluđujući osmeh ostao je fiksiran. "Ne", reče on. "Nisi. Upotrebila si hiperentropijsku spravu koju smo ti dali da ga pošalješ pet minuta u budućnost. To nije isto kao da si ga pobedila."
<BR>&nbsp;&nbsp;&nbsp;&nbsp;&nbsp;Brajareus reče: "Šrajk više nije pod kontrolom UI?"
<BR>&nbsp;&nbsp;&nbsp;&nbsp;&nbsp;Albedo poslednji put raširi ruke. "Bogovi budućnosti više nam ne šapuću, moj skupi prijatelju. Njihov međusobni rat i zveket njihove bitke odjekuje unazad kroz vreme. Ako posao našeg boga treba da se obavi u naše vreme, onda moramo da ga obavimo sami." On pogleda četiri klona. "Da li su uputstva jasna?"
<BR>&nbsp;&nbsp;&nbsp;&nbsp;&nbsp;"Da pronađemo devojku", reče Scila.
<BR>&nbsp;&nbsp;&nbsp;&nbsp;&nbsp;"I?" upita savetnik.
<BR>&nbsp;&nbsp;&nbsp;&nbsp;&nbsp;"Da je smesta ubijemo", reče Gajgs. "Bez oklevanja."
<BR>&nbsp;&nbsp;&nbsp;&nbsp;&nbsp;"A ako se umešaju njeni sledbenici?" upita Albedo, sada sa širim osmehom, glasom koji je bio karikatura glasa ljudskog učitelja.
<BR>&nbsp;&nbsp;&nbsp;&nbsp;&nbsp;"Da ih pobijemo", reče Brajareus.
<BR>&nbsp;&nbsp;&nbsp;&nbsp;&nbsp;"A ako se pojavi Šrajk?" upita on, uz iznenadno nestajanje osmeha.
<BR>&nbsp;&nbsp;&nbsp;&nbsp;&nbsp;"Da ga uništimo", reče Nemes.
<BR>&nbsp;&nbsp;&nbsp;&nbsp;&nbsp;Albedo klimnu glavom. "Ima li nekih poslednjih pitanja pre nego što se raziđemo?"
<BR>&nbsp;&nbsp;&nbsp;&nbsp;&nbsp;Scila reče: "Koliko ovde ima ljudi?" Ona mahnu prema pločama i telima.
<BR>&nbsp;&nbsp;&nbsp;&nbsp;&nbsp;Savetnik Albedo dodirnu bradu. "Nekoliko desetina miliona na ovom svetu sa Lavirintom, u ovom odeljku tunela. Ali ovde ima još mnogo tunela." On se ponovo osmehnu. "I još osam svetova sa Lavirintom."
<BR>&nbsp;&nbsp;&nbsp;&nbsp;&nbsp;Nemes lagano okrenu glavu, osmotrivši na raznim nivoima spektra uskovitlanu maglu i niz kamenih ploča koje su se gubile u daljini. Nijedno telo nije pokazivalo nikakav znak toplote iznad ambijentalne temperature tunela. "A ovo je delo Paksa", reče ona.
<BR>&nbsp;&nbsp;&nbsp;&nbsp;&nbsp;Albedo se zakikota na frekvenciji od 75 megaherca. "Naravno", reče. "Zbog čega bi Tri Sektora Svesti ili naša buduća UI želela da skladišti ljudska tela?" On priđe telu mlade žene i kucnu po njenoj zaleđenoj dojci. Vazduh u pećini bio je suviše redak da bi preneo zvuk, ali Nemes zamisli zvuk kuckanja noktiju po hladnom mermeru.
<BR>&nbsp;&nbsp;&nbsp;&nbsp;&nbsp;"Ima li još pitanja?" upita Albedo. "Čeka me važan sastanak."
<BR>&nbsp;&nbsp;&nbsp;&nbsp;&nbsp;Bez reči na frekvenciji od 75 megaherca - ili na bilo kojoj drugoj frekvenciji - četiri klona okrenuše se i vratiše u padobrod.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;U mehuru kružnog taktičkog centra za sastanke na H.H.S. Urijelu bilo je okupljeno dvadeset oficira Paksa, uključujući i sve kapetane i izvršne oficire udarne jedinice GIDEON. Među tim izvršnim oficirima nalazio se i Zapovednik Hagan 'Hag' Libler. Star trideset šest standardnih godina, ponovo rođen posle krštenja na Renesansi Minor, potomak nekada velike slobodne porodice Libler čiji je posed prekrivao oko dva miliona hektara - Libler je svoj privatni život posvetio služenju Crkvi, a profesionalni život darovao Floti Paksa. Bio je takođe uhoda i potencijalni atentator.
<BR>&nbsp;&nbsp;&nbsp;&nbsp;&nbsp;Libler je sa zanimanjem digao pogled kada je njegov novi zapovednik usisan kroz cev na palubu Urijela. Svi u udarnoj jedinici - gotovo svi u Floti Paksa - čuli su za oca kapetana De Soju. Nekadašnji zapovednik bakljobroda dobio je papski disključ - što je podrazumevalo gotovo neograničeni autoritet - zbog nekog projekta pre pet standardnih godina, a onda nije uspeo u svojoj misiji. Niko nije bio siguran kakva je to misija bila, ali De Soja je upotrebom tog disključa stekao neprijatelje među oficirima Flote širom Paksa. Naknadni neuspeh i nestanak oca-kapetana bili su uzrok dodatnih glasina u oficirskim menzama i prostorijama za osoblje Flote: najprihvaćenija teorija bila je da je De Soja predat Svetoj kancelariji, da je tiho ekskomuniciran i verovatno pogubljen.
<BR>&nbsp;&nbsp;&nbsp;&nbsp;&nbsp;Ali, eto ga sada, dobio je komandu nad jednim od najdragocenijih delova arsenala Flote Paksa: bila je to jedna od ukupno dvadeset jedne operativne krstarice klase arhanđeo.
<BR>&nbsp;&nbsp;&nbsp;&nbsp;&nbsp;Librer je bio iznenađen De Sojinom pojavom: otac-kapetan bio je nizak, tamne kose, krupnih, tužnih očiju prikladnijih ikoni nekog sveca-mučenika nego zapovedniku borbene krstarice. Predstavljanje je brzo obavila admiral Aldikakti, zdepasta Lusijanka zadužena kako za ovaj sastanak, tako i za udarnu jedinicu.
<BR>&nbsp;&nbsp;&nbsp;&nbsp;&nbsp;"Oče kapetane De Soja", reče Aldikakti kada je De Soja zauzeo svoje mesto za sivim, kružnim stolom u sivoj, kružnoj prostoriji. "Mislim da poznajete neke od ovih oficira." Žena-admiral bila je čuvena po svom nedostatku takta kao i po žestini u borbi.
<BR>&nbsp;&nbsp;&nbsp;&nbsp;&nbsp;"Majka kapetan Stoun stara mi je prijateljica", reče De Soja i klimnu glavom prema svom ranijem izvršnom oficiru. Kapetan Hern bio je pripadnik moje poslednje udarne jedinice, a upoznao sam kapetana Satija i kapetana Lemprijera. "Takođe sam imao tu povlasticu da radim sa zapovednicima Učikavom i Barns-Avni."
<BR>&nbsp;&nbsp;&nbsp;&nbsp;&nbsp;Admiral Aldikakti zagunđa. "Zapovednik Barns-Avni ovde predstavlja marince i švajcarsku gardu u udarnoj jedinici GIDEON", reče ona. "Da li ste upoznali svog izvršnog, oče kapetane De Soja?"
<BR>&nbsp;&nbsp;&nbsp;&nbsp;&nbsp;Sveštenik-kapetan odmahnu glavom i Aldikakti mu predstavi Liblera. Zapovednik je bio iznenađen čvrstinom u stisku nižeg oca-kapetana i autoritetom u pogledu tog čoveka. Oči mučenika ili ne, pomisli Hag Libler, ovaj čovek navikao je na komandovanje.
<BR>&nbsp;&nbsp;&nbsp;&nbsp;&nbsp;"U redu", zareža admiral Aldikakti, "da počnemo. Kapetan Sati održaće kratak uvod."
<BR>&nbsp;&nbsp;&nbsp;&nbsp;&nbsp;Sledećih dvadeset minuta, mehur za sastanke bio je zamagljen holoima i slojevima sa krivuljama. Komlogovi i pisaljke punili su se podacima i naškrabanim beleškama. Satijev tihi glas bio je jedini zvuk izuzev ponekog retkog pitanja ili zahteva za razjašnjenje.
<BR>&nbsp;&nbsp;&nbsp;&nbsp;&nbsp;Libler je vodio sopstvene beleške, iznenađen rasponom misije udarne jedinice GIDEON, i zauzet poslom svakog izvršnog oficira - beleženjem svih važnih činjenica i pojedinosti koje bi kapetan mogao da poželi da kasnije ponovo razmotri.
<BR>&nbsp;&nbsp;&nbsp;&nbsp;&nbsp;GIDEON je bila prva udarna jedinica sačinjena u potpunosti od krstarica arhanđela. Sedam arhanđela bilo je određeno za ovu misiju. Konvencionalni bakljobrodovi klase Hoking mesecima ranije odaslani su da se sa njima sastanu na prvoj tački ispada u Zabačenosti, nekih dvadeset svetlosnih godina iza defanzivne sfere Velikog Zida da bi učestvovali u manevarskoj borbi, ali posle tog prvog skoka, udarna jedinica od sedam brodova delovaće samostalno.
<BR>&nbsp;&nbsp;&nbsp;&nbsp;&nbsp;"Dobra metafora bio bi marš generala Šermana kroz Džordžiju u predhedžirskom Građanskom ratu u Severnoj Americi, u devetnaestom veku", reče kapetan Sati, nateravši pet-šest oficira za stolom da zakuckaju po disključevima komloga da bi prizvali taj zaboravljeni delić vojne istorije.
<BR>&nbsp;&nbsp;&nbsp;&nbsp;&nbsp;"Ranije", nastavi sati, "naše borbe sa Proteranima bile su ili na ničijoj zemlji kod Velikog Zida ili na rubovima svemira Paksa ili Proteranih. Bilo je vrlo malo pohoda sa dubokim prodorom u teritoriju Proteranih." Sati zastade sa izlaganjem. Udarna jedinica MAGI oca-kapetana De Soje pre nekih pet standardnih godina bila je u jednom od najdubljih takvih pohoda.
<BR>&nbsp;&nbsp;&nbsp;&nbsp;&nbsp;"Imate li ikakav komentar u vezi sa tim, oče kapetane?" upita admiral Aldikakti.
<BR>&nbsp;&nbsp;&nbsp;&nbsp;&nbsp;De Soja je na trenutak oklevao. "Spalili smo orbitalni šumski prsten", reče on konačno. "Nije bilo otpora."
<BR>&nbsp;&nbsp;&nbsp;&nbsp;&nbsp;Sati klimnu glavom kao da je zadovoljan. "Nadamo se da će tako biti i u čitavoj ovoj misiji. Naši obaveštajci sugerišu da su Proterani rasporedili ogromnu većinu svojih defanzivnih snaga duž sfere Velikog Zida, ostavivši vrlo malo u smislu naoružanog otpora u srcu svojih kolonizovanih oblasti izvan Paksa. Gotovo tri veka raspoređivali su snage, baze i nastanjene sisteme sa ograničenjem tehnologije Hokingovog pogona kao primarnim određujućim činiocem."
<BR>&nbsp;&nbsp;&nbsp;&nbsp;&nbsp;Taktički holoi ispuniše mehur za sastanke.
<BR>&nbsp;&nbsp;&nbsp;&nbsp;&nbsp;"Veliki kliše", nastavi Sati, "jeste da Paks ima prednost unutrašnjih linija transporta i komunikacije, dok Proterani imaju defanzivnu snagu skrivenosti i udaljenosti. Prodor duboko u svemir Proteranih bio je gotovo nemoguć zbog ranjivosti naših linija snabdevanja i njihove spremnosti da umaknu pred našom nadmoćnom silom, da bi napali kasnije - često sa razornim učinkom - kada bi se naše udarne jedinice suviše udaljile od Velikog Zida."
<BR>&nbsp;&nbsp;&nbsp;&nbsp;&nbsp;Sati zastade i pogleda oficire oko stola. "Dame i gospodo, to vreme je prošlo." Novi holoi zamagliše se u sliku, sa crvenom linijom krivulje udarne jedinice GIDEON koja je izlazila i vraćala se u sferu Paksa, zasecajući prostor između sunaca kao laserski nož.
<BR>&nbsp;&nbsp;&nbsp;&nbsp;&nbsp;"Naša misija jeste da uništimo svaku bazu Proteranih za snabdevanje unutar sistema i svaku koloniju u dubokom svemiru na koju naiđemo", reče Sati, a njegov blagi glas poprimi snagu. "Kometne farme, gradove-konzerve, torus-baze, grozdove L-tačke, orbitalne šumske prstenove, asteroide za rađanje, mehuraste košnice... sve."
<BR>&nbsp;&nbsp;&nbsp;&nbsp;&nbsp;"Uključujući i civilne anđele?" upita otac kapetan De Soja.
<BR>&nbsp;&nbsp;&nbsp;&nbsp;&nbsp;Hag Libler trepnu na pitanje svog zapovednika. Flota Paksa neformalno je pominjala za svemir skrojene DNK-mutante kao 'Luciferove anđele', obično skraćeno 'anđele' u ironiji koja se graničila sa svetogrđem, ali ta fraza retko se koristila pred oficirima najvišeg ranga.
<BR>&nbsp;&nbsp;&nbsp;&nbsp;&nbsp;Admiral Aldikakti odgovori: "Pogotovo anđele, oče kapetane. Njegova Svetost, papa Urban, objavio je ovaj krstaški pohod protiv neljudskih travestija koje Proterani odgajaju tamo, u mraku. Njegova Svetost izjavio je u svojoj Krstaškoj enciklici da se te svetogrdne mutacije moraju izbrisati iz Božje Vaseljene. Ne postoje civili među Proteranima. Imate li nekih problema sa razumevanjem ovog uputstva, oče kapetane De Soja?"
<BR>&nbsp;&nbsp;&nbsp;&nbsp;&nbsp;Oficiri oko stola kao da su zadržavali dah sve dok De Soja konačno nije odgovorio: "Ne, Admirale Aldikakti. Razumem encikliku Njegove Svetosti."
<BR>&nbsp;&nbsp;&nbsp;&nbsp;&nbsp;Izlaganje se nastavi. "Biće upotrebljene ove krstarice klase arhanđeo", reče Sati. "Brod Njegove Svetosti Urijel kao komandni brod, Rafael, Mihajlo, Gavrilo, Ragel, Remiel i Sariel. U svakom slučaju, brodovi će koristiti svoj Gideonov pogon za trenutni skok do sledećeg sistema, utrošiće dodatna dva dana da uspore i uđu u sistem i tako će omogućiti vaskrsavanje posade. Njegova Svetost dopustio nam je da koristimo nove komore za ciklus vaskrsavanja koji traje dva dana... uz verovatnoću za uspeh od devedeset dva odsto. Posle pregrupisanja u napadačku formaciju, nanećemo maksimalnu štetu svim snagama i instalacijama Proteranih pre translacije do sledećeg sistema. Svaki brod Paksa oštećen toliko da se ne može popraviti biće napušten, posada prebačena na druge brodove udarne jedinice, a krstarica uništena. Neće se dozvoliti nikakva mogućnost da Proterani zarobe tehnologiju Gideonovog pogona, mada bi ona za njih bila beskorisna bez Sakramenta Vaskrsavanja. Misija bi trebalo da potraje oko tri standardna meseca. Ima li pitanja?"
<BR>&nbsp;&nbsp;&nbsp;&nbsp;&nbsp;Otac kapetan De Soja diže ruku. "Moram da se izvinim", reče on, "nekoliko standardnih godina ne pratim situaciju, ali zapažam da je ova udarna jedinica sačinjena od brodova klase arhanđeo nazvanim po arhanđelima koji se imenom pominju u Starom zavetu."
<BR>&nbsp;&nbsp;&nbsp;&nbsp;&nbsp;"Da, oče kapetane?" podstaknu ga admiral Aldikakti. "Vaše pitanje?"
<BR>&nbsp;&nbsp;&nbsp;&nbsp;&nbsp;"Samo ovo, admirale. Čini mi se da se sećam da je bilo samo sedam arhanđela koje Biblija pominje imenom. Šta je sa ostalim brodovima klase arhanđela koji su dovršeni?"
<BR>&nbsp;&nbsp;&nbsp;&nbsp;&nbsp;Začu se kikot oko dugog stola i De Soja uvide da je presekao napetost baš kao što je i nameravao.
<BR>&nbsp;&nbsp;&nbsp;&nbsp;&nbsp;Osmehnuvši se, admiral Aldikakti reče: "Primamo natrag sa dobrodošlicom našeg bludnog kapetana i obaveštavamo ga da su vatikanski teolozi istražili Knjigu Enohovu i ostalih pseudoepigrafa, da bi pronašli te druge anđele koji bi se mogli unaprediti u 'počasne arhanđele', a sama Sveta Kancelarija odobrila je Floti Paksa da koristi njihova imena. Smatrali smo... ovaj... prikladnim... da prvih sedam sagrađenih arhanđela planetne klase bude nazvano po onima navedenim u Bibliji i da svoju svetu vatru odnesu neprijatelju."
<BR>&nbsp;&nbsp;&nbsp;&nbsp;&nbsp;Kikot se pretvori u zvuke odobravanja i konačno u blagi pljesak među zapovednicima i njihovim izvršnim oficirima.
<BR>&nbsp;&nbsp;&nbsp;&nbsp;&nbsp;Nije bilo drugih pitanja. Admiral Aldikakti reče: "Oh, još jedan detalj, ako vidite ovaj brod..." Holo zvezdanog broda neobičnog izgleda zalebde iznad središta stola. Stvar je bila mala po merilima Flote Paksa, aerodinamična kao da je građena da ulazi u atmosferu, i imala je peraja blizu fuzionog repa.
<BR>&nbsp;&nbsp;&nbsp;&nbsp;&nbsp;"Šta je to?" upita majka kapetan Stoun, i dalje sa osmehom zahvaljujući dobrom raspoloženju u prostoriji. "Neki vic Proteranih?"
<BR>&nbsp;&nbsp;&nbsp;&nbsp;&nbsp;"Ne", reče otac kapetan De Soja tiho, ne dižući glas, "to je tehnologija iz doba Mreže. Privatni zvezdani brod... čiji je vlasnik bio pojedinac."
<BR>&nbsp;&nbsp;&nbsp;&nbsp;&nbsp;Nekoliko izvršnih oficira ponovo se zakikota.
<BR>&nbsp;&nbsp;&nbsp;&nbsp;&nbsp;Admiral Aldikakti preseče smeh zamahnuvši debelom šakom kroz holo. "Otac kapetan je u pravu", grmnu Lusijanka. "To je stari brod iz doba Mreže, nekada u vlasništvu jednog diplomate Hegemonije." Ona zavrte glavom. "Imali su tada bogatstvo koje je omogućavalo takve gestove. U svakom slučaju, brod ima Hokingov pogon modifikovan tehnologijom Proteranih, moguće je da je dobro naoružan i mora se smatrati opasnim."
<BR>&nbsp;&nbsp;&nbsp;&nbsp;&nbsp;"Šta da radimo ako naiđemo na njega?" upita majka kapetan Stoun. "Da ga zarobimo kao ratni plen?"
<BR>&nbsp;&nbsp;&nbsp;&nbsp;&nbsp;"Ne", reče admiral Aldikakti. "Uništite ga čim ga spazite. Raznesite ga u paru. Pitanja?"
<BR>&nbsp;&nbsp;&nbsp;&nbsp;&nbsp;Nije ih bilo. Oficiri se raziđoše svojim brodovima da bi se pripremili za početnu translaciju. Dok se vozio osom natrag na Rafaela, izvršni oficir Hag Libler ljubazno je ćaskao sa svojim novim kapetanom o spremnosti broda i visokom moralu posade, misleći sve vreme: Nadam se da neću morati da ubijem ovog čoveka.
</TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
