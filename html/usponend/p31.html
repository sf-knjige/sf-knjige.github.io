<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>27.
<P>&nbsp;&nbsp;&nbsp;&nbsp;&nbsp;Zovem se Jakob Šulman. Pišem ovo pismo svojim prijateljima u Lođu:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dragi moji prijatelji, čekao sam sa pismom da bih potvrdio ono što sam čuo. Avaj, na našu veliku žalost, sada znamo sve. Razgovarao sam sa očevicem koji je pobegao. On mi je sve ispričao. Pobijeni su u Čelmnu, blizu Dombija, a svi su pokopani u šumi Ružov. Jevreje ubijaju na dva načina: streljanjem ili gasom. To se upravo dogodilo hiljadama Jevreja iz Lođa. Nemojte misliti da ovo piše neki bezumnik. Avaj, to je tragična, užasna istina.
<BR>&nbsp;&nbsp;&nbsp;&nbsp;&nbsp;"Užas! Užas! Čoveče, zbaci odeću sa sebe, pospi glavu pepelom, trči ulicama i igraj u svom bezumlju." Toliko sam umoran da pero više ne može da mi piše. Tvorče Vaseljene, pomozi nam!
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Pišem pismo 19. januara 1942. Nekoliko nedelja kasnije, za vreme februarskog kravljenja sa lažnim mirisom proleća u šumama oko našeg grada Grabova, mi - muškarci u logoru - ukrcani smo u kamionete. Neki od njih na sebi imaju jarko naslikane slike tropskog drveća i životinja iz džungle. To su dečji kamioneti od prošlog leta, kada su decu odveli iz logora. Farba je izbledela tokom protekle zime, a Nemci se nisu potrudili da osveže crteže, tako da vesele slike blede kao poslednji letnji snovi.
<BR>&nbsp;&nbsp;&nbsp;&nbsp;&nbsp;Voze nas petnaest kilometara od Čelmna, koje Nemci nazivaju Kulmhof. Tu nam naređuju da iziđemo iz kamioneta i traže da se olakšamo u šumi. Ne mogu to da uradim... ne dok me gledaju stražari i drugi muškarci, ali pravim se da sam se pomokrio i ponovo zakopčavam pantalone.
<BR>&nbsp;&nbsp;&nbsp;&nbsp;&nbsp;Vraćaju nas u velike kamionete i voze do nekog starog zamka. Tu nam ponovo naređuju da iziđemo i teraju nas da marširamo kroz dvorište po kom je razbacana odeća i obuća, da bismo sišli u neki podrum. Na zidu podruma, napisano je na jidišu: 'Niko odavde ne odlazi živ.' Sada nas je na stotine u podrumu, sve muškarci, sve Poljaci, većina iz obližnjih sela kao što su Grabov i Kolo, ali ima ih mnogo i iz Lođa. Vazduh smrdi na vlagu, trulež, hladni kamen i memlu.
<BR>&nbsp;&nbsp;&nbsp;&nbsp;&nbsp;Posle nekoliko sati, dok bledi poslednja svetlost, odlazimo iz podruma živi. Stiglo je još kamioneta, većih, sa dvokrilnim vratima. Ti veći kamioneti su zeleni. Sa strane im nije ništa naslikano. Gardisti otvaraju vrata i vidim da je većina tih većih kamioneta gotovo puna, da u svakom ima po sedamdeset do osamdeset ljudi. Ne prepoznajem nikoga u njima.
<BR>&nbsp;&nbsp;&nbsp;&nbsp;&nbsp;Nemci nas guraju i tuku da požurimo u veće kamionete. Čujem mnoge ljude koje poznajem kako ječe, pa ih vodim u molitvi dok nas guraju u smrdljive kamionete - Shema Israel, molimo se. Još se molimo kada zatvaraju vrata kamioneta s treskom.
<BR>&nbsp;&nbsp;&nbsp;&nbsp;&nbsp;Napolju, Nemci viču na poljskog vozača i njegove poljske pomagače. Čujem kako jedan pomagač viče: "Gas!" na poljskom i čuje se zvuk cevi ili creva prikačenog negde ispod kamiona. Motor se ponovo uključuje s rikom.
<BR>&nbsp;&nbsp;&nbsp;&nbsp;&nbsp;Neki od onih oko mene nastavljaju da se mole zajedno sa mnom, ali većina muškaraca počinje da vrišti. Kamionet se pomera, veoma sporo. Znam da idemo uskim, asfaltiranim putem koji su Nemci napravili od Čelmna do šume. Svi seljani čudili su se tome, pošto put ne vodi nikuda... prestaje u šumi tamo gde se širi tako da ima prostora da se kamioneti okrenu. Ali tamo nema ničega osim šume i peći sagrađenih po nalogu Nemaca, kao i jama iskopanih po naređenju Nemaca. Jevreji iz logora koji su radili na tom putu, kopali jame i zidali peći u šumi, ispričali su nam to. Nismo im verovali kada su nam ispričali, a onda su nestali... transportovani.
<BR>&nbsp;&nbsp;&nbsp;&nbsp;&nbsp;Vazduh je sve gušći. Vrištanje se pojačava. Glava me boli. Teško mi je da dišem. Srce mi divlje udara. Držim za ruku nekog mladića - dečaka - s leve strane, i starca s desne. Obojica se mole sa mnom.
<BR>&nbsp;&nbsp;&nbsp;&nbsp;&nbsp;Negde u našem kamionetu, neko peva jače od vrištanja, peva na jidišu, peva baritonom koji je bio školovan za operu:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Bože moj, Bože moj,
<BR>&nbsp;&nbsp;&nbsp;&nbsp;&nbsp;zašto si nas zaboravio?
<BR>&nbsp;&nbsp;&nbsp;&nbsp;&nbsp;Već su nas bacali u vatru,
<BR>&nbsp;&nbsp;&nbsp;&nbsp;&nbsp;ali nikad se nismo odrekli Tvog Svetog Zakona.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Anea! Bože moj! Šta?
<BR>&nbsp;&nbsp;&nbsp;&nbsp;&nbsp;Šššš. U redu je, mili. Tu sam.
<BR>&nbsp;&nbsp;&nbsp;&nbsp;&nbsp;Ja ne... šta?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Zovem se Kaltrin Katejn Endimion i žena sam Trorbea Endimiona koji je poginuo pre pet lokalnih meseci u nesreći prilikom lova. Takođe sam majka deteta po imenu Rol, sada starog tri Hiperionove godine, koje se igra kraj logorske vatre u krugu karavana dok tetke paze na njega.
<BR>&nbsp;&nbsp;&nbsp;&nbsp;&nbsp;Penjem se travnatim brežuljkom iznad doline gde su kola iz karavana napravila krug za noćenje. Kraj rečice u dolini stoji nekoliko triaspena, ali pustopoljina je inače lišena bilo kakvog osobenog znaka izuzev kratke trave, oštrika, kamenja, stena i lišaja. I ovaca. Stotine ovaca iz karavana vide se i čuju na brdima prema istoku dok hodaju i trčkaraju pred psima ovčarima.
<BR>&nbsp;&nbsp;&nbsp;&nbsp;&nbsp;Grandam krpi odeću na kamenoj izbočini sa divnim pogledom na dolinu prema zapadu. Iznad zapadnog horizonta lebdi izmaglica koja nagoveštava otvorenu vodu, more, ali svet neposredno oko mene oivičen je pustopoljinama, večernjim nebom i sve dubljim lapisom, dok meteorske pruge nemo prosecaju i ukrštaju se na tom nebu, a vetar se čuje u travi.
<BR>&nbsp;&nbsp;&nbsp;&nbsp;&nbsp;Sedam na kamen kraj Grandam. Ona je majka moje pokojne majke, i lice joj je naše, ali starije, sa vremešnom kožom, kratkom belom kosom, čvrstim kostima na snažnom licu, oštrim nosom i smeđim očima sa borama od smeha u uglovima.
<BR>&nbsp;&nbsp;&nbsp;&nbsp;&nbsp;"Najzad si se vratila", kaže starica. "Je li putovanje pri povratku prošlo dobro?"
<BR>&nbsp;&nbsp;&nbsp;&nbsp;&nbsp;"Da", kažem ja. "Išli smo obalom od Port Romensa, a onda Drumom Kljuna, umesto da platimo skelu koja bi nas provezla kroz Ritove. Prvu noć proveli smo u gostionici Benbrok, a druge noći smo se ulogorili kod Svisa."
<BR>&nbsp;&nbsp;&nbsp;&nbsp;&nbsp;Grandam klima glavom. Prsti su joj zauzeti šivenjem. Kraj nje na kamenu stoji korpa sa odećom. "A lekari?"
<BR>&nbsp;&nbsp;&nbsp;&nbsp;&nbsp;"Klinika je bila velika", kažem ja. "Hrišćani su je dogradili okad smo poslednji put bili u Port Romensu. Sestre... bolničarke... bile su veoma ljubazne tokom testova."
<BR>&nbsp;&nbsp;&nbsp;&nbsp;&nbsp;Grandam čeka.
<BR>&nbsp;&nbsp;&nbsp;&nbsp;&nbsp;Spuštam pogled prema dolini gde se sunce oslobađa tamnih oblaka. Svetlost pada u prugama na dolinu, baca tanane senke ispod niskog stenja i kamenitih brda, pali travu. "Rak", kažem ja. "Nova vrsta."
<BR>&nbsp;&nbsp;&nbsp;&nbsp;&nbsp;"To nam je rekao i lekar iz Ruba Pustopoljina", kaže Grandam. "Šta kažu, kakva je prognoza?"
<BR>&nbsp;&nbsp;&nbsp;&nbsp;&nbsp;Uzimam košulju - jedna je od Trorbeovih, ali pripada njegovom bratu, Rolovom stricu Leju. Vadim svoju iglu i konac iz kecelje i počinjem da prišivam dugme koje je Trorbe izgubio neposredno pre svog poslednjeg lova i putovanja na sever. Obrazi su mi vreli na pomisao da sam tu košulju dala Leju bez jednog dugmeta. "Predlažu da prihvatim krst", kažem.
<BR>&nbsp;&nbsp;&nbsp;&nbsp;&nbsp;"Nema leka?" kaže Grandam. "Sa svim tim njihovim mašinama i serumima?"
<BR>&nbsp;&nbsp;&nbsp;&nbsp;&nbsp;"Nekada je postojao", kažem ja. "Ali očigledno je korišćena molekularna tehnologija..."
<BR>&nbsp;&nbsp;&nbsp;&nbsp;&nbsp;"Nanoteh", kaže Grandam.
<BR>&nbsp;&nbsp;&nbsp;&nbsp;&nbsp;"Da. A Crkva je to zabranila pre izvesnog vremena. Napredniji svetovi imaju druge tretmane."
<BR>&nbsp;&nbsp;&nbsp;&nbsp;&nbsp;"Ali Hiperion nema", kaže Grandam i odlaže odeću sa krila.
<BR>&nbsp;&nbsp;&nbsp;&nbsp;&nbsp;"Tako je." Dok govorim, osećam se veoma umorno, i dalje pomalo bolesno od testova i putovanja, i veoma smireno. Ali takođe vrlo tužno. Čujem Rolov smeh i smeh drugih dečaka u lahoru.
<BR>&nbsp;&nbsp;&nbsp;&nbsp;&nbsp;"I savetuju te da prihvatiš krst", kaže Grandam; poslednja reč zvuči kratko i oštro.
<BR>&nbsp;&nbsp;&nbsp;&nbsp;&nbsp;"Da. Jedan veoma fini mladi sveštenik razgovarao je juče sa mnom satima."
<BR>&nbsp;&nbsp;&nbsp;&nbsp;&nbsp;Grandam me gleda u oči. "I hoćeš li učiniti to, Kaltrin?"
<BR>&nbsp;&nbsp;&nbsp;&nbsp;&nbsp;Uzvraćam joj pogled. "Ne."
<BR>&nbsp;&nbsp;&nbsp;&nbsp;&nbsp;"Sigurna si?"
<BR>&nbsp;&nbsp;&nbsp;&nbsp;&nbsp;"Potpuno."
<BR>&nbsp;&nbsp;&nbsp;&nbsp;&nbsp;"Trorbe bi danas bio živ i ponovo sa nama da je prihvatio kruciformu prošlog proleća kao što ga je misionar molio."
<BR>&nbsp;&nbsp;&nbsp;&nbsp;&nbsp;"Ne moj Trorbe", kažem i okrećem se. Prvi put otkad su počeli bolovi, pre sedam nedelja, plačem. Ne zbog sebe, znam, već zbog sećanja na Trorbea kako se osmehuje i maše u osvit tog poslednjeg jutra kada je pošao sa braćom u lov na slane bizone kraj obale.
<BR>&nbsp;&nbsp;&nbsp;&nbsp;&nbsp;Grandam me još drži za ruku. "Misliš na Rola?"
<BR>&nbsp;&nbsp;&nbsp;&nbsp;&nbsp;Odmahujem glavom. "Još ne. Za nekoliko nedelja misliću samo na njega."
<BR>&nbsp;&nbsp;&nbsp;&nbsp;&nbsp;"Ne moraš da brineš zbog toga, znaš", kaže Grandam tiho. "Još pamtim kako se podiže dete. Još imam priča za pričanje i veština za podučavanje. A čuvaću u njemu živo sećanje na tebe."
<BR>&nbsp;&nbsp;&nbsp;&nbsp;&nbsp;"Biće tako mlad kada..." kažem i prekidam.
<BR>&nbsp;&nbsp;&nbsp;&nbsp;&nbsp;Grandam mi steže šaku. "Mladi najdublje pamte", kaže ona tiho. "Kada ostarimo i pamćenje počne da nas izdaje, najjasnije možemo da prizovemo sećanja iz detinjstva."
<BR>&nbsp;&nbsp;&nbsp;&nbsp;&nbsp;Zalazak sunca je blistav, ali izobličen mojim suzama. Lice mi je poluokrenuto od Grandaminog pogleda. "Ne želim da me se seća samo kada bude star. Želim da ga vidim... svakog dana... da ga vidim kako se igra i odrasta."
<BR>&nbsp;&nbsp;&nbsp;&nbsp;&nbsp;"Da li se sećaš Rjokan-stihova kojima sam te naučila kada si bila jedva nešto starija od Rola?" pita Grandam.
<BR>&nbsp;&nbsp;&nbsp;&nbsp;&nbsp;Moram da se nasmejem. "Naučila si me desetinama Rjokan-stihova, Grandam."
<BR>&nbsp;&nbsp;&nbsp;&nbsp;&nbsp;"Mislim na one prve", kaže starica.
<BR>&nbsp;&nbsp;&nbsp;&nbsp;&nbsp;Treba mi samo trenutak da se prisetim. Izgovaram stihove, izbegavajući zapevanje u glasu baš onako kako me je Grandam učila kada sam bila jedva nešto starija nego što je sada Rol:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Kako sam srećna
<BR>&nbsp;&nbsp;&nbsp;&nbsp;&nbsp;Dok idem i držim
<BR>&nbsp;&nbsp;&nbsp;&nbsp;&nbsp;Decu za ruke,
<BR>&nbsp;&nbsp;&nbsp;&nbsp;&nbsp;I kupimo mlado zelje,
<BR>&nbsp;&nbsp;&nbsp;&nbsp;&nbsp;Na prolećnim livadama!
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Grandam je zatvorila oči. Vidim koliko je tanak pergament njenih očnih kapaka. "Volela si te stihove, Kaltrin."
<BR>&nbsp;&nbsp;&nbsp;&nbsp;&nbsp;"I dalje ih volim."
<BR>&nbsp;&nbsp;&nbsp;&nbsp;&nbsp;"A da li ti oni išta govore o potrebi da sledeće nedelje, sledeće godine ili deset godina od danas skupljaš mlado zelje da bi sada bila srećna?"
<BR>&nbsp;&nbsp;&nbsp;&nbsp;&nbsp;Osmehujem se. "Lako je tebi to da kažeš, stara", izgovaram glasom tihim i ispunjenim ljubavlju koja ublažava nepoštovanje u tim rečima. "Ti si skupljala zelje sedamdeset četiri proleća i nameravaš to da radiš i sledećih sedamdeset."
<BR>&nbsp;&nbsp;&nbsp;&nbsp;&nbsp;"Mislim da ih neće biti baš toliko." Stiska mi ruku poslednji put i pušta je. "Ali važno je sada hodati sa decom, u svetlu sunca ove prolećne večeri, i sakupljati zelje brzo, za sutrašnju večeru. Pripremiću tvoje omiljeno jelo."
<BR>&nbsp;&nbsp;&nbsp;&nbsp;&nbsp;Bukvalno pljeskam rukama na to. "Supu Severca? Ali praziluk nije zreo."
<BR>&nbsp;&nbsp;&nbsp;&nbsp;&nbsp;"Jeste u južnim utrinama, gde sam poslala Leja i njegove momke u potragu. I doneli su pun lonac. Idi sad, donesi prolećno zelje kako bi ga dodala mešavini. Povedi svoje dete i vrati se pre nego što se stvarno smrači."
<BR>&nbsp;&nbsp;&nbsp;&nbsp;&nbsp;"Volim te, Grandam."
<BR>&nbsp;&nbsp;&nbsp;&nbsp;&nbsp;"Znam. I Rol voli tebe, malena. A ja ću se postarati da taj krug ostane neprekinut. Trči sad."
<BR>&nbsp;&nbsp;&nbsp;&nbsp;&nbsp;Budim se u padu. Bio sam budan. Lišće Zvezdanog Drveta zamračilo je mahune kao da je noć i zvezde izvan sistema plamte. Glasovi ne jenjavaju. Slike ne blede. Ovo nije kao snevanje. Ovo je vrtlog slika i glasova... hiljada glasova u horu, i svi žamore u nastojanju da ih čujem. Nisam se sećao majčinog glasa sve do ovog trenutka. Kada je rabin Šulman uzviknuo na poljskom jeziku Stare Zemlje i pomolio se na jidišu, razumeo sam ne samo njegov glas, već i njegove misli.
<BR>&nbsp;&nbsp;&nbsp;&nbsp;&nbsp;Poludeću.
<BR>&nbsp;&nbsp;&nbsp;&nbsp;&nbsp;"Ne, mili, nećeš poludeti", šapuće Anea. Ona lebdi kraj toplog zida mahune sa mnom, drži me. Hronometar na mom komlogu veli da je razdoblje sna u ovom području Biosfere Zvezdanog Drveta gotovo na izmaku, da će se lišće pomeriti kako bi omogućilo sunčevoj svetlosti da nas obasja za jedan sat.
<BR>&nbsp;&nbsp;&nbsp;&nbsp;&nbsp;Glasovi šapuću, mrmljaju, svađaju se i jecaju. Slike izmiču u zadnjem delu mog mozga kao boje posle nekog strašnog udarca u glavu. Shvatam da sam ukrućen, da stiskam pesnice, zube, da su mi iskočile vene na vratu, kao da se borim protiv nekog strašnog vetra ili talasa bola.
<BR>&nbsp;&nbsp;&nbsp;&nbsp;&nbsp;"Ne, ne", govori Anea i njene meke ruke maze me po obrazu i slepoočnicama. Znoj lebdi oko mene kao užegli oblak. "Ne, Role, opusti se. Veoma si osetljiv na ovo, mili moj, baš kao što sam i mislila. Opusti se i dozvoli glasovima da utihnu. Možeš to da kontrolišeš, dragi. Možeš da slušaš kada poželiš, da ih ućutkaš kada moraš."
<BR>&nbsp;&nbsp;&nbsp;&nbsp;&nbsp;"Ali nikada ne odlaze?" pitam ja.
<BR>&nbsp;&nbsp;&nbsp;&nbsp;&nbsp;"Ne daleko", šapuće Anea. Anđeli-Proterani lebde u sunčevom svetlu iza lisnate prepreke okrenute suncu.
<BR>&nbsp;&nbsp;&nbsp;&nbsp;&nbsp;"I ti si to slušala otkad si bila beba?" pitam ja.
<BR>&nbsp;&nbsp;&nbsp;&nbsp;&nbsp;"I pre svog rođenja", kaže moja draga.
<BR>&nbsp;&nbsp;&nbsp;&nbsp;&nbsp;"Bože moj, Bože moj", kažem ja, prislonivši pesnice uz oči. "Bože moj."
<BR>&nbsp;&nbsp;&nbsp;&nbsp;&nbsp;Zovem se Amnie Mahen Al Ata i imam jedanaest standardnih godina kada Paks stiže u moje selo na Kom-Rijadu. Naše selo je daleko od gradova, daleko od onih nekoliko drumova i nebeskih puteva, daleko, čak, i od karavanskih trasa kojima su izukrštane kamene pustinje i Plamteće Ravnice.
<BR>&nbsp;&nbsp;&nbsp;&nbsp;&nbsp;Dva dana su se na večernjem nebu videli brodovi Paksa koji su goreli kao žar prolazeći sa istoka na zapad u onome što moj otac naziva mesto iznad vazduha. Juče je seoski radio preneo naređenja imama u Al-Gazaliju koji je čuo preko telefonskih linija iz Omara da svi na Visijama i u logorima oaze Plamteće Ravnice treba da se okupe ispred svojih jurti i sačekaju. Otac je otišao na sastanak muškaraca u našu seosku džamiju sa zidovima od blata.
<BR>&nbsp;&nbsp;&nbsp;&nbsp;&nbsp;Ostatak moje porodice stoji ispred naše jurte. Ostalih trideset porodica takođe čeka. Naš seoski pesnik Farid ud-Din Atar hoda među nama, pokušava da nas primiri stihovima, ali čak su i odrasli preplašeni.
<BR>&nbsp;&nbsp;&nbsp;&nbsp;&nbsp;Moj otac se vratio. On kaže majci da je mula odlučio da ne čekamo da nas nevernici pobiju. Seoski radio nije mogao da dopre do džamije u Al-Gazaliju ili Omaru. Otac misli da je radio ponovo u kvaru, ali mula veruje da su nevernici pobili sve zapadno od Plamtećih Ravnica.
<BR>&nbsp;&nbsp;&nbsp;&nbsp;&nbsp;Čujemo zvuke pucnjave ispred drugih jurti. Majka i moja najstarija sestra žele da beže, ali otac im naređuje da ostanu. Čuju se krici. Gledam u nebo, čekam da se ponovo pojave brodovi nevernika iz Paksa. Kada ponovo spustim pogled, vidim da mulini stražari obilaze oko naše jurte i stavljaju nove magacine u puške. Lica su im smrknuta.
<BR>&nbsp;&nbsp;&nbsp;&nbsp;&nbsp;Otac nas tera da se svi uhvatimo za ruke. "Bog je velik", kaže on, a mi odgovaramo: "Bog je velik." Čak i ja znam da 'Islam' znači podvrgavanje milostivoj volji Alaha.
<BR>&nbsp;&nbsp;&nbsp;&nbsp;&nbsp;U poslednjoj sekundi, vidim žar na nebu - brodove Paksa koji lebde od istoka prema zapadu preko zenita, tako visoko gore.
<BR>&nbsp;&nbsp;&nbsp;&nbsp;&nbsp;"Bog je velik!" uzvikuje otac.
<BR>&nbsp;&nbsp;&nbsp;&nbsp;&nbsp;Čujem pucnjeve.
<BR>&nbsp;&nbsp;&nbsp;&nbsp;&nbsp;"Anea, ne znam šta sve ovo znači."
<BR>&nbsp;&nbsp;&nbsp;&nbsp;&nbsp;"Role, ne znači, već jeste."
<BR>&nbsp;&nbsp;&nbsp;&nbsp;&nbsp;"Sve je to stvarno?"
<BR>&nbsp;&nbsp;&nbsp;&nbsp;&nbsp;"Onoliko stvarno koliko to sećanja mogu da budu, ljubavi moja."
<BR>&nbsp;&nbsp;&nbsp;&nbsp;&nbsp;"Ali kako? Mogu da čujem glasove... tako mnogo glasova... čim... dodirnem neki mislima... to postaje jače od mojih sećanja, jasnije."
<BR>&nbsp;&nbsp;&nbsp;&nbsp;&nbsp;"Ipak, to su sećanja, ljubavi moja."
<BR>&nbsp;&nbsp;&nbsp;&nbsp;&nbsp;"Mrtvih..."
<BR>&nbsp;&nbsp;&nbsp;&nbsp;&nbsp;"Da, ova jesu."
<BR>&nbsp;&nbsp;&nbsp;&nbsp;&nbsp;"Učenje njihovog jezika..."
<BR>&nbsp;&nbsp;&nbsp;&nbsp;&nbsp;"Na mnogo načina moramo da učimo njihov jezik, Role. Njihove stvarne jezike... engleski, jidiš, poljski, parsi, tamal, grčki, mandarinski... ali i njihova srca. Dušu njihovog sećanja."
<BR>&nbsp;&nbsp;&nbsp;&nbsp;&nbsp;"Zar to govore duhovi, Anea?"
<BR>&nbsp;&nbsp;&nbsp;&nbsp;&nbsp;"Nema duhova, ljubavi moja. Smrt je konačna. Duša je ta neiskaziva kombinacija sećanja i ličnosti koju nosimo kroz život... kada život prestane, i duša umire. Osim onoga što ostavimo u sećanju onih koji su nas voleli."
<BR>&nbsp;&nbsp;&nbsp;&nbsp;&nbsp;"A ta sećanja..."
<BR>&nbsp;&nbsp;&nbsp;&nbsp;&nbsp;"Odjekuju Prazninom Koja Spaja."
<BR>&nbsp;&nbsp;&nbsp;&nbsp;&nbsp;"Kako? Sve te milijarde života..."
<BR>&nbsp;&nbsp;&nbsp;&nbsp;&nbsp;"I hiljade rasa i milijarde godina, ljubavi moja. Tu su neka sećanja tvoje majke... i moje... ali isto tako i životni utisci bića stvarno daleko od nas u prostoru i vremenu."
<BR>&nbsp;&nbsp;&nbsp;&nbsp;&nbsp;"Mogu li i njih da dodirnem, Anea?"
<BR>&nbsp;&nbsp;&nbsp;&nbsp;&nbsp;"Možda. S vremenom i praksom. Meni su bile potrebne godine da ih razumem. Čak i čulni utisci životnih oblika tako različito evoluiranih teški su za shvatanje, a kamoli njihove misli, sećanja i osećanja."
<BR>&nbsp;&nbsp;&nbsp;&nbsp;&nbsp;"Ali ti si to radila?"
<BR>&nbsp;&nbsp;&nbsp;&nbsp;&nbsp;"Pokušala sam."
<BR>&nbsp;&nbsp;&nbsp;&nbsp;&nbsp;"Tuđinski oblici života, kao što su Senešaj Aluiti ili Akerateli?"
<BR>&nbsp;&nbsp;&nbsp;&nbsp;&nbsp;"Mnogo tuđinskiji od njih, Role. Senešaji su živeli skriveni na Hebronu blizu ljudskih naseljenika pokolenjima. A oni su empati - osećanja su bila njihov primarni jezik. Akerateli su potpuno drugačiji od nas, ali ne toliko drugačiji od entiteta Srži koje je posetio moj otac."
<BR>&nbsp;&nbsp;&nbsp;&nbsp;&nbsp;"Boli me glava, malena. Možeš li mi pomoći da zaustavim te glasove i slike?"
<BR>&nbsp;&nbsp;&nbsp;&nbsp;&nbsp;"Mogu ti pomoći da ih utišaš, ljubavi. To nikada zaista neće prestati sve dok budemo živi. To je blagoslov i teret pričešća mojom krvlju. Ali pre nego što ti budem pokazala kako da ih utišaš, slušaj još par minuta. Još malo pa će se svitanje, okretanje lišća."
<BR>&nbsp;&nbsp;&nbsp;&nbsp;&nbsp;Zvao sam se Lenar Hojt, sveštenik, ali sada sam papa Urban XVI, i slavim misu vaskrsnuća Džona Domenika kardinala Mustafe u bazilici Svetog Petra u prisustvu više od pet stotina najvažnijih vernika Vatikana.
<BR>&nbsp;&nbsp;&nbsp;&nbsp;&nbsp;Dok stojim kraj oltara, pruživši ruke, čitam iz Molitve vernih...
<BR>&nbsp;&nbsp;&nbsp;&nbsp;&nbsp;Pozovimo s verom Boga našeg Svemogućeg Oca
<BR>&nbsp;&nbsp;&nbsp;&nbsp;&nbsp;što je Hrista Svog Sina digao iz mrtvih
<BR>&nbsp;&nbsp;&nbsp;&nbsp;&nbsp;za spasenje svih.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Kardinal Lurdusami, koji služi kao moj đakon za ovu Misu, intonira...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Da se može vratiti u stalno društvo Vernih,
<BR>&nbsp;&nbsp;&nbsp;&nbsp;&nbsp;ovaj preminuli kardinal, Džon Domeniko Mustafa,
<BR>&nbsp;&nbsp;&nbsp;&nbsp;&nbsp;što je jednom primio seme večnog života Krštenjem,
<BR>&nbsp;&nbsp;&nbsp;&nbsp;&nbsp;molimo se Gospodu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Da on, koji je bio episkop u službi Crkve
<BR>&nbsp;&nbsp;&nbsp;&nbsp;&nbsp;i Svete kancelarije za života,
<BR>&nbsp;&nbsp;&nbsp;&nbsp;&nbsp;može još jednom služiti Bogu u obnovljenom životu
<BR>&nbsp;&nbsp;&nbsp;&nbsp;&nbsp;molimo se Gospodu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Da može davati dušama naše braće, sestara, rođaka
<BR>&nbsp;&nbsp;&nbsp;&nbsp;&nbsp;i dobročinitelja
<BR>&nbsp;&nbsp;&nbsp;&nbsp;&nbsp;nagradu za njihov rad,
<BR>&nbsp;&nbsp;&nbsp;&nbsp;&nbsp;molimo se Gospodu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Da može primiti u svetlost svog lica
<BR>&nbsp;&nbsp;&nbsp;&nbsp;&nbsp;sve koji spavaju u nadi da će vaskrsnuti,
<BR>&nbsp;&nbsp;&nbsp;&nbsp;&nbsp;podariti im to vaskrsnuće,
<BR>&nbsp;&nbsp;&nbsp;&nbsp;&nbsp;da mogu bolje da Mu služe,
<BR>&nbsp;&nbsp;&nbsp;&nbsp;&nbsp;molimo se Gospodu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Da može pomagati i velikodušno tešiti
<BR>&nbsp;&nbsp;&nbsp;&nbsp;&nbsp;našu braću i sestre što pate od pošasti
<BR>&nbsp;&nbsp;&nbsp;&nbsp;&nbsp;posle napada bezbožnih i
<BR>&nbsp;&nbsp;&nbsp;&nbsp;&nbsp;poruge palih,
<BR>&nbsp;&nbsp;&nbsp;&nbsp;&nbsp;molimo se Gospodu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Da može jednog dana pozvati u svoje slavno carstvo,
<BR>&nbsp;&nbsp;&nbsp;&nbsp;&nbsp;sve okupljene ovde u veri i odanosti,
<BR>&nbsp;&nbsp;&nbsp;&nbsp;&nbsp;i podariti nam isti taj blagoslov
<BR>&nbsp;&nbsp;&nbsp;&nbsp;&nbsp;vremenskog vaskrsa u Hristovo ime
<BR>&nbsp;&nbsp;&nbsp;&nbsp;&nbsp;molimo se Gospodu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Sada, dok hor peva Žrtvenu Himnu, a pastva kleči u odjekujućoj tišini i iščekivanju Svete Euharistije, okrećem leđa oltaru i izgovaram...
<BR>&nbsp;&nbsp;&nbsp;&nbsp;&nbsp;"Primi, Gospode, darove koje Ti nudimo u ime sluge Tvoga, Džona Domenika Mustafe, kardinala; dao si mu nagradu visokosveštenstva na ovome svetu; neka nakratko bude u društvu Tvojih svetaca u Nebeskom Carstvu i neka nam se vrati putem Tvog Sakramenta Vaskrsa. Kroz Hrista našeg Gospoda."
<BR>&nbsp;&nbsp;&nbsp;&nbsp;&nbsp;Pastva odgovara u jednoglasju...
<BR>&nbsp;&nbsp;&nbsp;&nbsp;&nbsp;"Amin."
<BR>&nbsp;&nbsp;&nbsp;&nbsp;&nbsp;Prilazim kovčegu kardinala Mustafe i komori za vaskrsavanje blizu oltara za pričest i prskam ga svetom vodicom dok se molim...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Oče, svemogući i večito živi Bože,
<BR>&nbsp;&nbsp;&nbsp;&nbsp;&nbsp;činimo dobro uvek i svuda da Tebi damo hvalu
<BR>&nbsp;&nbsp;&nbsp;&nbsp;&nbsp;kroz Isusa Hrista našeg Gospoda.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;U Njemu, koji ustade iz mrtvih,
<BR>&nbsp;&nbsp;&nbsp;&nbsp;&nbsp;svanula je naša nada u vaskrs.
<BR>&nbsp;&nbsp;&nbsp;&nbsp;&nbsp;Tuga zbog smrti ustupa mesto
<BR>&nbsp;&nbsp;&nbsp;&nbsp;&nbsp;jarkom obećanju besmrtnosti.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Gospode, za tvoje verne narode život je izmenjen i obnovljen, ne okončan.
<BR>&nbsp;&nbsp;&nbsp;&nbsp;&nbsp;Kada telo našeg zemaljskog postojanja leži u smrti
<BR>&nbsp;&nbsp;&nbsp;&nbsp;&nbsp;uzdamo se u Tvoju milost i Tvoje čudo da ga obnoviš za nas.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;I tako, sa svim horovima anđela na Nebu
<BR>&nbsp;&nbsp;&nbsp;&nbsp;&nbsp;objavljujemo slavu Tvoju
<BR>&nbsp;&nbsp;&nbsp;&nbsp;&nbsp;i pridružujemo se njihovim beskrajnim himnama hvale:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Velike orgulje u bazilici grme, a hor smesta počinje da peva Sanctus:
<BR>&nbsp;&nbsp;&nbsp;&nbsp;&nbsp;Sveti, sveti, sveti Gospode Bože veliki i moćni,
<BR>&nbsp;&nbsp;&nbsp;&nbsp;&nbsp;Nebo i zemlja puni su Tvoje slave.
<BR>&nbsp;&nbsp;&nbsp;&nbsp;&nbsp;Osana u najvišem.
<BR>&nbsp;&nbsp;&nbsp;&nbsp;&nbsp;Blažen je On koji dolazi u ime Gospoda.
<BR>&nbsp;&nbsp;&nbsp;&nbsp;&nbsp;Osana u najvišem.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Posle pričesti, posle završetka mise i odlaska pastve, hodam sporo prema sakristiji. Tužan sam i srce me boli - bukvalno. Srčana bolest ponovo je uznapredovala, zakrečivši mi arterije, učinivši svaki korak i reč bolnom. Pomišljam - Ne smem to reći Lurdusamiju.
<BR>&nbsp;&nbsp;&nbsp;&nbsp;&nbsp;Taj kardinal pojavljuje se dok mi akoliti i dečaci iz oltara pomažu da skinem odoru.
<BR>&nbsp;&nbsp;&nbsp;&nbsp;&nbsp;"Stigla nam je kurirska sonda sa Gideonovim pogonom, Vaša Svetosti."
<BR>&nbsp;&nbsp;&nbsp;&nbsp;&nbsp;"Sa kog fronta?" pitam.
<BR>&nbsp;&nbsp;&nbsp;&nbsp;&nbsp;"Nije iz flote, Sveti Oče", kaže kardinal, namršten na tvrdu kopiju poruke koju drži u debelim šakama.
<BR>&nbsp;&nbsp;&nbsp;&nbsp;&nbsp;"Odakle onda?" pitam ja, pruživši nestrpljivo ruku. Poruka je napisana na tankom velumu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dolazim na Pacem, u Vatikan.
<BR>&nbsp;&nbsp;&nbsp;&nbsp;&nbsp;Anea
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dižem pogled prema svom državnom sekretaru. "Možeš li da zaustaviš flotu, Simone Avgustino?"
<BR>&nbsp;&nbsp;&nbsp;&nbsp;&nbsp;Podvaljci kao da mu drhte. "Ne, Vaša Svetosti. Skočili su pre više od dvadeset četiri sata. Trebalo bi da su pri kraju ubrzanog vaskrsavanja i počeće napad za samo nekoliko trenutaka. Ne možemo opremiti sondu i poslati je tako da stigne na vreme i opozove ih."
<BR>&nbsp;&nbsp;&nbsp;&nbsp;&nbsp;Shvatam da mi ruka drhti. Vraćam poruku kardinalu Lurdusamiju. "Pozovi Marusina i druge zapovednike flote", kažem. "Reci im da vrate svaki preostali kapitalni borbeni brod u Pacemov sistem. Smesta."
<BR>&nbsp;&nbsp;&nbsp;&nbsp;&nbsp;"Ali Vaša Svetosti", kaže Lurdusami, žurnim glasom, "ima toliko mnogo važnih misija udarnih jedinica koje su upravo u toku..."
<BR>&nbsp;&nbsp;&nbsp;&nbsp;&nbsp;"Smesta!" kažem odsečno.
<BR>&nbsp;&nbsp;&nbsp;&nbsp;&nbsp;Lurdusami se klanja. "Smesta, Vaša Svetosti."
<BR>&nbsp;&nbsp;&nbsp;&nbsp;&nbsp;Dok se okrećem, Bog kao da me upozorava bolom u grudima i plitkim dahom da nemam više mnogo vremena.
<BR>&nbsp;&nbsp;&nbsp;&nbsp;&nbsp;"Anea! Papa..."
<BR>&nbsp;&nbsp;&nbsp;&nbsp;&nbsp;"Polako, ljubavi. Tu sam."
<BR>&nbsp;&nbsp;&nbsp;&nbsp;&nbsp;"Bio sam sa papom... sa Lenarom Hojtom... ali on nije mrtav, ili možda jeste?"
<BR>&nbsp;&nbsp;&nbsp;&nbsp;&nbsp;"Učiš takođe jezik živih, Role. Neverovatno da tvoj prvi kontakt sa sećanjima drugog živog bića bude baš sa njim. Mislim..."
<BR>&nbsp;&nbsp;&nbsp;&nbsp;&nbsp;"Nema vremena, Anea! Nema vremena. Njegov kardinal... Lurdusami... doneo je tvoju poruku. Papa je pokušao da opozove flotu, ali Lurdusami je rekao da je prekasno... da su skočili pre dvadeset četiri sata i da će svakog trena napasti. To bi moglo da bude ovde, Anea. To bi mogla da bude flota koja se grupisala kod Lakaja 9352..."
<BR>&nbsp;&nbsp;&nbsp;&nbsp;&nbsp;"Ne!" Anein povik me istrže iz kakofonije slika i glasova, sećanja i čulnih utisaka, ne proteravši ih sasvim, već samo toliko da se utišaju u nešto nalik na glasnu muziku u susednoj prostoriji.
<BR>&nbsp;&nbsp;&nbsp;&nbsp;&nbsp;Anea je uzela komlog-jedinicu sa police mahune i sada zove istovremeno i naš brod i Navsona Hamnima.
<BR>&nbsp;&nbsp;&nbsp;&nbsp;&nbsp;Pokušavam da se usredsredim na svoju prijateljicu i na taj trenutak, navlačeći pri tom odeću, ali to činim poput nekoga ko izranja iz živopisnog sna, a žamor glasova i drugih sećanja još je sa mnom.
<BR>&nbsp;&nbsp;&nbsp;&nbsp;&nbsp;Otac kapetan Federiko de Soja kleči u molitvi u svojoj privatnoj mahuni na drvobrodu Igdrasil, samo što De Soja više o sebi ne misli kao o 'ocu-kapetanu', već naprosto 'ocu'. I nije siguran čak ni u tu titulu dok kleči i moli se, moli se kao što se molio satima ove noći i još dužim satima, danima i noćima otkad je kruciforma uklonjena sa njegovih prsa i tela zahvaljujući pričesti Aneinom krvlju.
<BR>&nbsp;&nbsp;&nbsp;&nbsp;&nbsp;Otac De Soja moli za oproštaj koga - to zna van svake sumnje - nije dostojan. Moli za oproštaj za sve godine koje je proveo kao kapetan Flote Paksa, za svoje mnogobrojne bitke, živote koje je oduzeo, divna ljudska i Božja dela koja je uništio. Otac Federiko de Soja kleči u jednoj šestini gravitacije i tišini svoje mahune i moli svog Gospoda i Spasitelja... Boga Milosti u koga je naučio da veruje i u koga sada sumnja... da mu oprosti, ne zbog njega samog, već da bi njegove misli i postupci u mesecima i godinama koje ga čekaju, ili satima ako je suđeno da mu život potraje tako kratko, bolje poslužile njegovom Gospodu...
<BR>&nbsp;&nbsp;&nbsp;&nbsp;&nbsp;Uzmičem od tog kontakta sa iznenadnom odvratnošću nekoga ko shvata da je postao voajer. Smesta razumem da je Anea, ako je znala taj 'jezik živih' godinama, čitavog života, gotovo sasvim sigurno utrošila više energije na njegovo poricanje - na izbegavanje tih neovlašćenih upada u tuđe živote - nego na ovladavanje njime.
<BR>&nbsp;&nbsp;&nbsp;&nbsp;&nbsp;Anea je načinila otvor u zidu mahune i iznela komlog na organsku krestu balkona. Lebdim tamo da bih joj se pridružio i spuštam se na površinu balkona pod blagom silom privlačenja od jedne desetine gravitacije. Nekoliko lica lebdi iznad disključa komloga - Het Mastin, Ket Rostin i Navson Hamnim - ali svi gledaju dalje od vizuelnih hvatača, kao i Anea.
<BR>&nbsp;&nbsp;&nbsp;&nbsp;&nbsp;Treba mi sekunda da dignem pogled prema onome što ona vidi.
<BR>&nbsp;&nbsp;&nbsp;&nbsp;&nbsp;Bukteće pruge prosecaju Zvezdano Drvo kraj divnih rozeta od narandžastog i crvenog plamena. Na trenutak mislim da je to samo osvit pri okretanju lišća duž unutrašnjeg zakrivljenja Biosfere, da to sipe, anđeli i komete za navodnjavanje hvataju svetlost onako kako smo to činili Anea i ja pre nekoliko sati, dok smo jahali na matrici heliosfere, ali onda shvatam šta, zapravo, vidim.
<BR>&nbsp;&nbsp;&nbsp;&nbsp;&nbsp;Brodovi Paksa seku Zvezdano Drvo na stotinu mesta i njihovi fuzioni repovi odsecaju grane i debla kao hladni, blistavi noževi.
<BR>&nbsp;&nbsp;&nbsp;&nbsp;&nbsp;Eksplozije lišća i otpadaka stotinama i hiljadama kilometara daleko šalju potrese kroz granu, mahunu i balkon na kom stojimo.
<BR>&nbsp;&nbsp;&nbsp;&nbsp;&nbsp;Jarka zbrka. Energetski zraci skaču kroz svemir, vidljivi zahvaljujući milijardama čestica atmosfere u bekstvu, uništavaju organsku materiju, spaljuju lišće i krv Proteranih i Templara. Zraci seku i prže sve što dodirnu.
<BR>&nbsp;&nbsp;&nbsp;&nbsp;&nbsp;Nove eksplozije cvetaju prema spoljašnjosti na nekoliko kilometara od nas. Zaštitno polje se još drži i zvuk nas baca na zid mahune koji se mreška kao meso povređene zveri. Anein komlog se isključuje u istom trenu kada zakrivljenje Zvezdanog Drveta bukne plamenom i eksplodira u nemi svemir. Čuju se povici, krici i rika, ali znam da će za nekoliko sekundi zaštitno polje svakako pasti i da ćemo Anea i ja biti usisani u svemir zajedno sa tonama drugih otpadaka koji lete kraj nas.
<BR>&nbsp;&nbsp;&nbsp;&nbsp;&nbsp;Pokušavam da je uvučem natrag u mahunu, koja se zatvara u uzaludnom pokušaju da preživi.
<BR>&nbsp;&nbsp;&nbsp;&nbsp;&nbsp;"Ne, Role, gledaj!"
<BR>&nbsp;&nbsp;&nbsp;&nbsp;&nbsp;Gledam tamo gde pokazuje. Iznad nas, zatim ispod nas, oko nas, Zvezdano Drvo gori i eksplodira, lijane i grane pucaju. Anđeli-Proterani gore u plamenu, deset kilometara dugačke radničke sipe implodiraju, drvobrodovi bukte dok pokušavaju da se otisnu.
<BR>&nbsp;&nbsp;&nbsp;&nbsp;&nbsp;"Ubijaju ergove!" viče Anea kako bi nadjačala riku vetra i eksplozije.
<BR>&nbsp;&nbsp;&nbsp;&nbsp;&nbsp;Udaram po zidu mahune, izvikujem komande. Vrata se pojavljuju samo na sekund, ali dovoljno dugo da uvučem unutra svoju voljenu.
<BR>&nbsp;&nbsp;&nbsp;&nbsp;&nbsp;Tu nema zaklona. Udari plazme vide se kroz polarizovane zidove mahune.
<BR>&nbsp;&nbsp;&nbsp;&nbsp;&nbsp;Anea je izvukla ranac iz spremišta i navukla ga na leđa. Ja grabim svoj, guram nož u futroli za pojas kao da će mi on pomoći u borbi protiv napadača.
<BR>&nbsp;&nbsp;&nbsp;&nbsp;&nbsp;"Moramo da stignemo do Igdrasila!" viče Anea.
<BR>&nbsp;&nbsp;&nbsp;&nbsp;&nbsp;Odbacujemo se do zida stabljike, ali mahuna neće da nas pusti napolje. Čuje se rika kroz oplatu mahune.
<BR>&nbsp;&nbsp;&nbsp;&nbsp;&nbsp;"Put kroz stabljiku je probijen", dahće Anea. I dalje nosi komlog - vidim da je to onaj drevni, sa Konzulovog broda - i da priziva podatke iz informativne mreže Zvezdanog Drveta. "Mostovi su iskidani. Moramo nekako do drvobroda."
<BR>&nbsp;&nbsp;&nbsp;&nbsp;&nbsp;Gledam kroz zid. Narandžasti pupoljci plamena. Igdrasil je deset klika gore, istočno od nas na unutrašnjoj površini. Sa iskidanim mostovima i prekinutim stabljikama, mogao bi isto tako da je udaljen i hiljadu svetlosnih godina.
<BR>&nbsp;&nbsp;&nbsp;&nbsp;&nbsp;"Neka brod dođe po nas", kažem ja. "Konzulov brod."
<BR>&nbsp;&nbsp;&nbsp;&nbsp;&nbsp;Anea odmahuje glavom. "Het Mastin sada pokreće Igdrasil... nema vremena da se naš brod iskrca. Moramo tamo stići za tri ili četiri minuta, ili... A kože-odela Proteranih? Možemo tamo da odletimo?"
<BR>&nbsp;&nbsp;&nbsp;&nbsp;&nbsp;Sada je na mene red da odmahnem glavom. "Nisu ovde. Kada smo ih skinuli na platformi za dolet, dao sam ih A. Betiku da ih ponese na drvobrod."
<BR>&nbsp;&nbsp;&nbsp;&nbsp;&nbsp;Mahuna se divlje drma i Anea se osvrće da pogleda. Zid mahune je jarko crven, topi se.
<BR>&nbsp;&nbsp;&nbsp;&nbsp;&nbsp;Otvaram svoje spremište, bacam odeću i opremu okolo i izvlačim jedini osobeni artefakt koji posedujem, cimajući ga iz kožne zaštitne cevi. Poklon oca kapetana De Soje.
<BR>&nbsp;&nbsp;&nbsp;&nbsp;&nbsp;Kuckam po nitima aktivatora. Hoking-prostirka se kruti i lebdi u nultoj gravitaciji. EM polje oko ovog dela Zvezdanog Drveta još je nedirnuto.
<BR>&nbsp;&nbsp;&nbsp;&nbsp;&nbsp;"Hodi", vičem dok se zid topi. Povlačim svoju voljenu na hoking-prostirku.
<BR>&nbsp;&nbsp;&nbsp;&nbsp;&nbsp;Survavamo se kroz procep u vakuum i ludilo.
</TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
