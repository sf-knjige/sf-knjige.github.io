<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>13.
<P>&nbsp;&nbsp;&nbsp;&nbsp;&nbsp;Kenzo Isozaki nije bio iznenađen kada je švajcarska garda došla po njega.
<BR>&nbsp;&nbsp;&nbsp;&nbsp;&nbsp;Pukovnik Corps Helvetice i osam vojnika u narandžasto-plavim paradnim uniformama sa energetskim puškama i štapovima smrti stigli su na Torus Merkantilus nenajavljeni, zatražili da posete vrhovnog izvršnog funkcionera Isozakija u njegovoj privatnoj kancelariji i uručili mu šifrovani disključ koji mu je naredio da se svečano obuče i pojavi pred Njegovom Svetosti, papom Urbanom XVI. Smesta.
<BR>&nbsp;&nbsp;&nbsp;&nbsp;&nbsp;Pukovnik je sve vreme držao Isozakija na oku dok je funkcioner ulazio u svoj lični apartman, brzo se tuširao i oblačio najsvečniju belu košulju, sivi prsluk, crvenu kravatu, dvoredno crno poluodelo sa zlatnim dugmetima sa strane i crni somotni plašt.
<BR>&nbsp;&nbsp;&nbsp;&nbsp;&nbsp;"Smem li da se javim saradnicima i dam im uputstva za slučaj da propustim sastanke planirane za danas?" upitao je pukovnika dok su izlazili iz lifta u glavnu prijemnu dvoranu gde su vojnici načinili neku vrstu zlatnoplavog hodnika između radnih jedinica.
<BR>&nbsp;&nbsp;&nbsp;&nbsp;&nbsp;"Ne", reče oficir švajcarske garde.
<BR>&nbsp;&nbsp;&nbsp;&nbsp;&nbsp;Izviđački brod Flote Paksa bio je tamo gde je obično lebdeo Isozakijev lični brod. Posada Paksa klimnula je jedva primetno glavom vrhovnom funkcioneru Merkantilusa, naložila mu da se veže na ležaju za ubrzavanja, a onda su jurnuli kroz sistem sa dva bakljobroda vidljiva na taktičkom holo displeju dok su zauzimali položaj za pratnju.
<BR>&nbsp;&nbsp;&nbsp;&nbsp;&nbsp;Postupaju prema meni kao prema zarobljeniku, a ne kao prema cenjenom gostu, pomisli Isozaki. Lice mu nije otkrivalo ništa, naravno, ali talas nečega nalik na olakšanje usledio je posle naleta straha i strepnje u njemu. Očekivao je ovo posle svog nedozvoljenog sastanka sa savetnikom Albedom i gotovo da nije uopšte spavao posle tog bolnog i traumatičnog susreta. Isozaki je znao da nema razloga da Albedo ne otkrije činjenicu Merkantilusovog pokušaja da stupi u vezu sa TehnoSrži, ali nadao se da će poverovati da je taj pokušaj bio njegov i samo njegov. U sebi, Isozaki se zahvalio svim onim bogovima koji su bili voljni da slušaju što je njegova prijateljica i saradnica, Ana Peli Konjani, bila izvan sistema Pacema, u poseti Renesansi Vektor zbog tamošnjeg velikog trgovačkog sajma.
<BR>&nbsp;&nbsp;&nbsp;&nbsp;&nbsp;Sa svog ležaja između pukovnika švajcarske garde i jednog vojnika Isozaki je mogao da vidi taktički holo ispred pilotovog mesta. Sfera pokretne svetlosti i boje sa čvrstim prugama šifre bila je veoma tehnička, ali Isozaki je bio pilot pre nego što su se ovi momci rodili. Mogao je da vidi da ne ubrzavaju prema Pacemu, već prema odredištu u blizini Trojanske tačke, pravo u središtu roja asteroida sa bazama Flote Paksa i utvrđenjima za odbranu sistema.
<BR>&nbsp;&nbsp;&nbsp;&nbsp;&nbsp;Orbitalni zatvor Svete Kancelarije, pomisli Isozaki. Još gore od Kaštela Sant'Anđelo gde su navodno mašine za virtuelni bol radile neprestano danju i noću. U jednoj od orbitalnih tamnica, niko te ne može čuti kako vrištiš. Bio je siguran da je naredba da prisustvuje papskoj audijenciji čista ironija, način da ga odvedu od Paks Merkantilusa bez protivljenja. Isozaki je mogao da se opkladi da će za samo nekoliko dana - možda sati - njegovo svečano odelo i plašt biti krvave, znojem natopljene rite.
<BR>&nbsp;&nbsp;&nbsp;&nbsp;&nbsp;Pogrešio je u svakom pogledu. Izviđački brod usporio je iznad ravni ekliptike i on je shvatio koje je bilo njihovo odredište: Kaštel Gandolfo, papin 'letnjikovac'.
<BR>&nbsp;&nbsp;&nbsp;&nbsp;&nbsp;Monitor disključa na ležaju funkcionera radio je i on prizva spoljnji prizor dok je izviđač ostavljao bakljobrodove iz pratnje i padao prema masivnom asteroidu oblika krompira. Dugačak više od četrdeset i širok dvadeset pet klika, Kaštel Gandolfo bio je samostalni mali svet, sa plavim nebom i atmosferom bogatom kiseonikom u polju sila klase dvadeset obavijenom beskrajnim suvišnostima, sa obroncima i terasama zelenim od trave i letine, izvajanim pošumljenim planinama punim potoka i sitnog zverinja. Isozaki je video kako ispod promiče drevno italijansko selo i shvatio da je mirni prizor varljiv: okolne baze Paksa mogle su da unište svaki postojeći brod ili flotu, dok je unutrašnjost asteroida Kaštel Gandolfo bila saće gde su bili smešteni garnizoni sa više od deset hiljada pripadnika švajcarske garde i elitnih vojnika Paksa.
<BR>&nbsp;&nbsp;&nbsp;&nbsp;&nbsp;Izviđač je morfovao krila i preleteo poslednjih deset kilometara na nemim mlaznicama sa električnim pulsom. Isozaki je video vojnike švajcarske garde u punoj borbenoj opremi kako se uzdižu da otprate brod u poslednjih pet klika. Bogata sunčeva svetlost blistala je na njihovim dinamičkim prilagodljivim oklopima i providnim štitovima za lice dok su oni okruživali izviđača i približavali se zamku strahovito sporo. Isozaki vide da nekoliko vojnika upravlja sonde prema brodu: potvrđujući dubinskim radarom i infracrvenim ono što su šifrovana očitavanja manifesta već saopštila o broju i identitetu putnika i posade.
<BR>&nbsp;&nbsp;&nbsp;&nbsp;&nbsp;Vrata se otvoriše na boku jednog od kamenih tornjeva zamka i izviđač ulebde unutra, sa hladnim pulsnim mlaznicama, dok su vojnici švajcarske garde vukli letelicu na mesto uz plavi sjaj svojih dizača.
<BR>&nbsp;&nbsp;&nbsp;&nbsp;&nbsp;Vazdušna komora poče da se otvara. Osam vojnika švajcarske garde prvi siđoše niz rampu, načinivši dve kolone, dok je pukovnik pratio Kenza Isozakija napolje i dole. Funkcioner je tražio nekakva vrata lifta ili stepenište, ali čitav pristanišni nivo tornja poče da se spušta. Motori i oprema bili su nemi. Samo su kameni zidovi tornja u prolazu svedočili o kretanju naniže, a zatim postrance u podzemnu utrobu Kaštela Gandolfo.
<BR>&nbsp;&nbsp;&nbsp;&nbsp;&nbsp;Zaustaviše se. U zidu od hladnog kamena pojaviše se vrata. Svetla obasjaše hodnik od uglačanog čelika sa lebdećim mahunama opremljenim sočivima od fiberplastike, koje su stražarile u razmacima od po deset metara. Pukovnik pokaza i Isozaki povede procesiju odjekujućim tunelom. Na kraju, plava svetlost ih obasja sve dok su ih druge sonde i senzori pretraživali spolja i iznutra. Začu se zvono i sledeći portal se pojavi i otvori kao zenica. Ovo je bila malo formalnija čekaonica. Troje ljudi poustajaše na ulazak Isozakija i njegove pratnje.
<BR>&nbsp;&nbsp;&nbsp;&nbsp;&nbsp;Prokletstvo, pomisli izvršni funkcioner Paks Merkantilusa. Ana Peli Konjani bila je tamo, u svojoj najfinijoj odori od fre-svile, kao i funkcioneri Helvig Aron i Kenet Hej-Modino, Isozakijeve kolege u Izvršnom veću Pankapitalističkog saveza katoličkih međuzvezdanih trgovačkih organizacija.
<BR>&nbsp;&nbsp;&nbsp;&nbsp;&nbsp;Prokletstvo, pomisli Kenzo Isozaki ponovo, lica i dalje savršeno bezizražajnog dok je klimao glavom svojim saradnicima. Smatraće nas sve odgovornim za moje postupke. Svi ćemo biti ekskomunicirani i pogubljeni.
<BR>&nbsp;&nbsp;&nbsp;&nbsp;&nbsp;"Ovuda", reče pukovnik švajcarske garde i otvori složeno izrezbarena vrata. Prostorija iza njih bila je tamnija. Isozaki oseti miris sveća, tamjana i vlažnog kamena. Shvati da švajcarski gardisti ne ulaze sa njima kroz ta vrata. Šta god da je čekalo tamo, čekalo je samo njegovu grupu.
<BR>&nbsp;&nbsp;&nbsp;&nbsp;&nbsp;"Hvala vam, pukovniče", reče vrhovni izvršni funkcioner Isozaki prijatnim glasom. Čvrstim koracima, on krenu prvi u tamjanom ispunjenu tamu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Bila je to mala kapela, tamna, izuzev pet zavetnih sveća koje su treperile u stalku od kovanog gvožđa kraj jednog kamenog zida i dva lučna prozora sa vitražima iza jednostavnog oltara na suprotnom kraju. Još šest sveća gorelo je na golom oltaru, dok su plamenovi u mangalima sa druge strane prozora bacali rumeniju svetlost u dugačku, usku prostoriju. Tamo je bila samo jedna stolica, visoka, sa pravim naslonom, postavljena somotom i smeštena levo od oltara. U naslon stolice bilo je ugravirano nešto što je na prvi pogled ličilo na kruciformu, ali je, kada se bolje pogleda, otkrivalo da je u pitanju papin trostruki krst. Oltar i stolica nalazili su se na niskom kamenom podijumu.
<BR>&nbsp;&nbsp;&nbsp;&nbsp;&nbsp;Ostatak kapele bio je lišen stolica ili klupa, ali crveni somotni jastuci bili su naslonjeni na kamen sa obe strane duž prolaza kojim su hodali Č. Isozaki, Konjani, Hej-Modino i Aron. Bilo je četiri jastuka - po dva sa obe strane prolaza - koji nisu bili zauzeti. Funkcioneri Merkantilusa zamočili su prste u kamenu posudu sa svetom vodicom, prekrstili se, poklonili oltaru, a onda kleknuli na jastuke. Pre nego što je pognuo glavu u molitvi, Kenzo Isozaki je pogledao malu kapelu.
<BR>&nbsp;&nbsp;&nbsp;&nbsp;&nbsp;Najbliže podijumu oltara klečao je vatikanski državni sekretar Simon Avgustino kardinal Lurdusami - crveno-crna planina u rumenom svetlu, sa podvaljcima i obrazima koji su mu prekrivali sveštenički okovratnik, dok mu je glava bila pognuta u molitvi - a iza njega klečala je strašilu slična prilika njegovog ađutanta, monsinjora Lukasa Odija. Preko puta Lurdusamija, u molitvi je klečao veliki inkvizitor Svete Kancelarije, Džon Domeniko kardinal Mustafa, zatvorenih očiju. Kraj njega je bio zloglasni uhoda i mučitelj, otac Farel.
<BR>&nbsp;&nbsp;&nbsp;&nbsp;&nbsp;Na Lurdusamijevoj strani prolaza, na kolenima su bila tri oficira Flote Paksa: admiral Marusin - čija je srebrna kosa svetlucala na crvenom svetlu - i njegov ađutant, admiral Marget Vu, kao i neko čijeg je lica Isozaki mogao da se priseti tek trenutak kasnije - admiral Aldikakti. Sa strane prolaza gde je bio Veliki inkvizitor, klečala je kardinal Di Noje, prefekt i predsednik Cor Unuma. Di Noje je bila žena u zdravim sedamdesetim, po standardu, snažne vilice i kratko ošišane sede kose. Oči su joj imale boju kremena. Isozaki nije prepoznao sredovečnog muškarca u odeždi monsinjora koji je klečao iza kardinala.
<BR>&nbsp;&nbsp;&nbsp;&nbsp;&nbsp;Poslednje četiri klečeće prilike bili su funkcioneri Merkantilusa - Aron i Hej-Modino sa strane Velikog inkvizitora, Isozaki i Peli Konjani sa strane državnog sekretara. Isozaki je prebrojao ukupno trinaest ljudi u kapeli. Nije baš srećan broj, pomislio je.
<BR>&nbsp;&nbsp;&nbsp;&nbsp;&nbsp;U tom trenutku, skrivena vrata u zidu s desne strane oltara nemo se otvoriše i unutra uđe papa u pratnji četiri muškarca. Trinaestoro u kapeli brzo poustajaše sa kolena i stadoše pognutih glava. Kenzo Isozaki stiže da prepozna dva muškarca sa papom kao ađutante, a trećeg kao šefa papinog obezbeđenja - bezlične funkcionere - ali četvrti muškarac, čovek u sivom, bio je savetnik Albedo. Samo je Albedo ostao uz papu kada je Njegova Svetost ušao u prostoriju, dopustivši ljubljenje prstena i dodirujući glave okupljenih muškaraca i žena dok su se spuštali da ponovo kleknu. Konačno, Njegova Svetost, papa Urban XVI, zauze mesto na tronu sa uspravnim naslonom, a Albedo stade kraj njega. Trinaest zvaničnika u prostoriji smesta poustajaše.
<BR>&nbsp;&nbsp;&nbsp;&nbsp;&nbsp;Isozaki obori oči i lice mu ostade oličenje smirenosti, ali srce mu je tuklo uz rebra. Hoće li Albedo sve da nas prokaže? Zar su sve ove grupe pokušale da krišom stupe u vezu sa Srži? Zar će nas sada suočiti sa Njegovom Svetošću, da bi nas odveli odavde, uklonili kruciforme, a onda nas pogubili? Isozakiju je to izgledalo veoma verovatno.
<BR>&nbsp;&nbsp;&nbsp;&nbsp;&nbsp;"Braćo i sestre u Hristu", započe Njegova Svetost, "zadovoljni smo što ste pristali da nam se danas ovde pridružite. Ono što moramo da kažemo na ovom tajnom i tihom mestu predstavljalo je vekovnu tajnu i mora ostati unutar ovog kruga sve dok ne bude izdato formalno dopuštenje Svete Stolice da se može podeliti sa drugima. Tako vas zaklinjemo i zapovedamo vam, uz pretnju ekskomunikacijom i gubitkom vaših duša pred svetlošću Hrista."
<BR>&nbsp;&nbsp;&nbsp;&nbsp;&nbsp;Trinaest muškaraca i žena promrmljaše molitve i pristanak.
<BR>&nbsp;&nbsp;&nbsp;&nbsp;&nbsp;"U nedavnim mesecima i godinama", nastavi Njegova Svetost, "zbili su se događaji kako čudni, tako i strašni. Prisustvovali smo tome izdaleka - neki od nas to su predvideli uz pomoć našeg Gospoda, Isusa Hrista - i za mnoge smo molili da nas zaobiđu i poštede naš narod, naš Paks i našu Crkvu ispita volje, vere i postojanosti. Ali događaji se zbivaju onako kako to želi naš Gospod. Nije moguće čak ni Njegovom najvernijem slugi da razume sve događaje i znamenja, tako da može samo da veruje u Njegovu milost kada ti događaji izgledaju krajnje preteće i zbunjujuće."
<BR>&nbsp;&nbsp;&nbsp;&nbsp;&nbsp;Oči trinaest zvaničnika ostale su oborene.
<BR>&nbsp;&nbsp;&nbsp;&nbsp;&nbsp;"Umesto da prepričavamo ove događaje iz naše perspektive", reče Njegova Svetost tiho, "zamolićemo neke od onih koji su u njima učestvovali da podnesu potpuni izveštaj. Onda ćemo pokušati da objasnimo vezu između takvih naizgled nepovezanih zbivanja. Admirale Marusin?"
<BR>&nbsp;&nbsp;&nbsp;&nbsp;&nbsp;Admiral srebrne kose malo se pomeri kako bi mogao da se okrene prema ostalima, istovremeno okrenut i prema Njegovoj Svetosti. Nakašlja se. "Izveštaji sa sveta zvanog Vitus-Grej-Balianus B. nagoveštavaju da smo bili blizu toga da zarobimo čoveka po imenu Rol Endimion rođenog na Hiperionu, koji nam je umakao - zajedno sa našim primarnim subjektom, devojčicom po imenu Anea - pre skoro pet standardnih godina. Elementi specijalne formacije plemenite garde..." Admiral klimnu glavom prema papi Urbanu XVI, koji spusti pogled u znak pristanka. "Elementi ove specijalne formacije", nastavi Marusin, "javili su našem zapovedniku na Vitus-Grej-Balianusu B. da je prisustvo te osobe moguće. Iako je pobegao pre nego što je naša pretraga cele oblasti završena, došli smo do definitivnih DNK i mikronskih dokaza da je to bio isti onaj Rol Endimion koji je nakratko bio uhapšen na svetu Mare Infinitus pre više od četiri godine."
<BR>&nbsp;&nbsp;&nbsp;&nbsp;&nbsp;Kardinal Lurdusami se nakašlja. "Moglo bi pomoći, admirale, da opišete način na koji je osumnjičeni, Rol Endimion, pobegao sa tog sveta, Vitus-Grej-Balianusa-B."
<BR>&nbsp;&nbsp;&nbsp;&nbsp;&nbsp;Kenzo Isozaki nije ni trepnuo, ali registrovao je činjenicu da na ovom sastanku Lurdusami govori u ime Njegove Svetosti.
<BR>&nbsp;&nbsp;&nbsp;&nbsp;&nbsp;"Hvala, Ekselencijo", reče admiral Marusin. "Da, čini se da se taj Endimion i pojavio i umakao sa planete kroz jedan od drevnih dalekobacača."
<BR>&nbsp;&nbsp;&nbsp;&nbsp;&nbsp;U prostoriji se nije začula graja, ali Isozaki oseti mentalnu larmu zanimanja i šoka. U poslednje četiri godine kolale su glasine o tome da su snage Flote Paksa progonile nekog jeretika koji je uspeo da aktivira neaktivne dalekobacače.
<BR>&nbsp;&nbsp;&nbsp;&nbsp;&nbsp;"A da li je taj dalekobacač bio aktivan kada su ga vaši ljudi ispitali?" upita Lurdusami.
<BR>&nbsp;&nbsp;&nbsp;&nbsp;&nbsp;"Ne, Ekselencijo", reče admiral Marusin. "Nije bilo nikakvog znaka aktivnosti ni kod jednog dalekobacača... kod onog uzvodno, gde begunac mora da je dobio pristup Vitus-Grej-Balianusu B... niti kod onog nizvodno od naselja."
<BR>&nbsp;&nbsp;&nbsp;&nbsp;&nbsp;"Ali sigurni ste da taj... Endimion... nije stigao na planetu na neki konvencionalniji način? I podjednako ste sigurni da se sada ne krije tamo?"
<BR>&nbsp;&nbsp;&nbsp;&nbsp;&nbsp;"Da, Ekselencijo. Taj svet Paksa ima izvrsnu kontrolu saobraćaja i orbitalnu odbranu. Svaka svemirska letelica koja bi se približila Vitus-Grej-Balianusu B. bila bi otkrivena svetlosnim satima daleko od planete. A ceo svet smo izvrnuli naopako u potrazi... dali smo Istinozbor desetinama hiljada stanovnika. Čovek po imenu Endimion nije tamo. Međutim, svedoci jesu opisali blesak svetlosti kod dalekobacača nizvodno, tačno u trenutku kada su naši senzori na toj polulopti i iznad nje registrovali veliki nalet energije koji se uklapa u stare podatke o dalekobacačkim poljima izmeštanja."
<BR>&nbsp;&nbsp;&nbsp;&nbsp;&nbsp;Njegova Svetost diže lice i jedva primetno mahnu rukom kardinalu Lurdusamiju.
<BR>&nbsp;&nbsp;&nbsp;&nbsp;&nbsp;"A verujem da imate još uznemirujućih vesti, admirale Marusin", zatutnja Lurdusami.
<BR>&nbsp;&nbsp;&nbsp;&nbsp;&nbsp;Admiralovo lice smrknu se dok je klimao glavom. "Da, Ekselencijo... Vaša Svetosti. U pitanju je prva pobuna u istoriji Flote Paksa."
<BR>&nbsp;&nbsp;&nbsp;&nbsp;&nbsp;Isozaki ponovo oseti neizrečeno mrmljanje šoka. Nije pokazao nikakvu osećanje niti reakciju, ali krajičkom oka video je da Ana Peli Konjani pogledava prema njemu.
<BR>&nbsp;&nbsp;&nbsp;&nbsp;&nbsp;"Zatražiću od admirala Aldikakti da nas upozna sa time", reče Marusin. Načini korak unazad i sklopi ruke ispred sebe.
<BR>&nbsp;&nbsp;&nbsp;&nbsp;&nbsp;Isozaki primeti da je Aldikakti bila jedna od onih zdepastih Lusijanki koje su izgledale previše androgino da bi se mogle označiti polom. Bila je stamena i četvrtasta kao cigla u paradnoj uniformi.
<BR>&nbsp;&nbsp;&nbsp;&nbsp;&nbsp;Aldikakti nije gubila vreme na nakašljavanje. Smesta se uputila u upoznavanje sa udarnom jedinicom GIDEON, njenim zadatkom da napada uporišta Proteranih u sedam sistema daleko u Zabačenosti, o uspešnom ishodu te misije u svih sedam sistema, a potom o iznenađenju u poslednjem sistemu, sa kodiranim imenom Lucifer.
<BR>&nbsp;&nbsp;&nbsp;&nbsp;&nbsp;"Do tog trenutka, udarna jedinica bila je uspešna iznad svih očekivanja i simulacija", rekla je hrapavo admiral Aldikakti. "Kao ishod toga, dok smo završavali operacije u sistemu Proteranih po imenu Lucifer, odobrila sam da sonda sa Gideonovim pogonom odnese poruku na Pacem... Njegovoj Svetosti i admiralu Marusinu... sa zahtevom za dozvolu da se opskrbimo gorivom i opremimo u sistemu Tau Ceti, a zatim proširimo misiju udarne jedinice GIDEON - napadajući nove sisteme Proteranih pre nego što se uzbuna zbog napada ne proširi kroz Zabačenost. Dobila sam Gideonovom sondom dozvolu za to i krenula sa glavninom svojih snaga u sistem Tau Ceti radi dopune goriva, naoružavanja i sastanka sa dodatnih pet zvezdanih brodova arhanđela koji su pripremljeni u međuvremenu, otkad je naša udarna jedinica napustila svemir Paksa."
<BR>&nbsp;&nbsp;&nbsp;&nbsp;&nbsp;"Poveli ste glavninu svojih snaga?" upita kardinal Lurdusami dubokom tutnjavom.
<BR>&nbsp;&nbsp;&nbsp;&nbsp;&nbsp;"Da, Ekselencijo." U ravnom lusijanskom glasu Aldikaktijeve nije bilo ni izvinjenja ni pokolebanosti. "Pet brodova Proteranih ostalo je neotkriveno i počelo je da ubrzava prema tački translacije Hokingovog pogona, koja bi ih verovatno odvela u neki drugi sistem proteranih. Oni bi digli uzbunu zbog prisustva naše udarne jedinice i njene smrtonosnosti. Umesto da uputim čitavu udarnu jedinicu GIDEON, koja se približavala sopstvenoj tački translacije za sistem Tau Ceti, odobrila sam da H.H.S. Gavrilo i H.H.S. Rafael ostanu u sistemu Lucifer dovoljno dugo da presretnu i unište bakljobrodove Proteranih."
<BR>&nbsp;&nbsp;&nbsp;&nbsp;&nbsp;Lurdusami sklopi bucmaste šake ispred mantije. Glas mu je duboko preo. "A onda ste prebacili svoj komandni brod, Urijel, i još četiri arhanđela u sistem Tau Ceti?"
<BR>&nbsp;&nbsp;&nbsp;&nbsp;&nbsp;"Da, Ekselencijo.
<BR>&nbsp;&nbsp;&nbsp;&nbsp;&nbsp;"Ostavivši Gavrila i Rafaela u sistemu Lucifer?"
<BR>&nbsp;&nbsp;&nbsp;&nbsp;&nbsp;"Da, Ekselencijo."
<BR>&nbsp;&nbsp;&nbsp;&nbsp;&nbsp;"A bili ste svesni, admirale, da su Flota Paksa i Sveta Stolica bili dovoljno zabrinuti... ovaj... stabilnošću oca kapetana De Soje da Sveta kancelarija odredi tajnog agenta u posadi Rafaela kako bi posmatrao i prenosio svoja zapažanja o ponašanju i pouzdanosti oca kapetana De Soje?"
<BR>&nbsp;&nbsp;&nbsp;&nbsp;&nbsp;"Uhoda", reče admiral Aldikakti. "Zapovednik Libler. Da, Ekselencijo, bila sam svesna toga da agenti Svete kancelarije na mom komandnom brodu primaju šifrovane poruke uskim snopom od zapovednika Liblera sa Rafaela."
<BR>&nbsp;&nbsp;&nbsp;&nbsp;&nbsp;"A da li su vam ti agenti preneli ikakvu zabrinutost ili podatke iz tih poruka, admirale Aldikakti?"
<BR>&nbsp;&nbsp;&nbsp;&nbsp;&nbsp;"Ne, Ekselencijo. Nisam bila upoznata sa prirodom zabrinutosti Svete kancelarije u vezi sa odanođću ili duševnim zdravljem oca kapetana De Soje."
<BR>&nbsp;&nbsp;&nbsp;&nbsp;&nbsp;Kardinal Mustafa se nakašlja i diže prst.
<BR>&nbsp;&nbsp;&nbsp;&nbsp;&nbsp;Lurdusami, koji je bio zadužen za ono što su Isozaki i ostali brzo prepoznali kao inkviziciju, pogleda papu.
<BR>&nbsp;&nbsp;&nbsp;&nbsp;&nbsp;Njegova Svetost klimnu glavom prema Velikom inkvizitoru.
<BR>&nbsp;&nbsp;&nbsp;&nbsp;&nbsp;"Smatram neophodnim da napomenem Njegovoj Svetosti i drugim uzvišenim zvaničnicima u ovoj prostoriji da je posmatranje oca kapetana De Soje bilo odobreno... organizovano... iz kancelarije Svete Stolice, sa verbalnim odobrenjem državnog sekretara i komande Flote Paksa... Poimence, admirala Marusina."
<BR>&nbsp;&nbsp;&nbsp;&nbsp;&nbsp;Nastade kratka tišina.
<BR>&nbsp;&nbsp;&nbsp;&nbsp;&nbsp;Konačno, Lurdusami reče: "A možete li nam reći, kardinale Mustafa, šta je bilo izvor te zajedničke zabrinutosti?"
<BR>&nbsp;&nbsp;&nbsp;&nbsp;&nbsp;Mustafa obliznu usne. "Da, Ekselencijo. Naši... ovaj... obaveštajni izveštaji ukazivali su na to da možda postoji izvesni izgledi da je došlo do kontaminacije za vreme potere i retkog kontakta oca kapetana De Soje sa subjektom po imenu Anea."
<BR>&nbsp;&nbsp;&nbsp;&nbsp;&nbsp;"Kontaminacije?" upita Lurdusami.
<BR>&nbsp;&nbsp;&nbsp;&nbsp;&nbsp;"Da, Ekselencijo. Procenili smo da devojčica po imenu Anea poseduje sposobnosti koje utiču kako na fizičku, tako i na psihičku građu onih građana Paksa sa kojima dođe u dodir. U ovom slučaju bili smo zabrinuti za potpunu odanost i poslušnost jednog zapovednika Flote Paksa."
<BR>&nbsp;&nbsp;&nbsp;&nbsp;&nbsp;"A kako je izvršena ta obaveštajna procena, kardinale Mustafa?" nastavi Lurdusami.
<BR>&nbsp;&nbsp;&nbsp;&nbsp;&nbsp;Veliki inkvizitor je načinio pauzu. "Korišćeni su raznovrsni obaveštajni izvori i metodi, Ekselencijo."
<BR>&nbsp;&nbsp;&nbsp;&nbsp;&nbsp;Lurdusami nije oklevao. "Među njima je i činjenica da ste zatvorili i... ovaj... ispitivali jednog od članova posade oca kapetana De Soje iz ranije pomenute neuspešne potere za subjektom Aneom, nije li tako, kardinale Mustafa? Nekog... ovaj... kaplara Kija, mislim?"
<BR>&nbsp;&nbsp;&nbsp;&nbsp;&nbsp;Mustafa trepnu. "To je tačno, Ekselencijo." Veliki inkvizitor se malo okrenu kao da se obraća i ostalima u prostoriji, pored pape i državnog sekretara. "Takvo zatvaranje je neuobičajeno, ali bilo je neophodno zbog situacije koja izgleda da ugrožava bezbednost Crkve i Paksa."
<BR>&nbsp;&nbsp;&nbsp;&nbsp;&nbsp;"Naravno, Ekselencijo", promrmlja kardinal Lurdusami. "Admirale Aldikakti, možete nastaviti izlaganje."
<BR>&nbsp;&nbsp;&nbsp;&nbsp;&nbsp;"Nekoliko sati pošto je mojih pet arhanđela skočilo u sistem Tau Ceti", reče Aldikakti, "i pre nego što je iko od nas dovršio dvodnevni ciklus vaskrsavanja, u svemir Tau Cetija prebacila se Gideonova sonda. Odaslala ju je majka kapetan Stoun..."
<BR>&nbsp;&nbsp;&nbsp;&nbsp;&nbsp;"Kapetan H.H.S. Gavrila", reče Lurdusami.
<BR>&nbsp;&nbsp;&nbsp;&nbsp;&nbsp;"Tako je, Ekselencijo. Šifrovana poruka sonde... šifrovana samo za moje oči... saopštila je da su bakljobrodovi Proteranih uništeni, ali da se Rafael odmetnuo, da ubrzava prema neovlašćenoj tački translacije i da ne odgovara na naređenja majke kapetana Stoun da stane."
<BR>&nbsp;&nbsp;&nbsp;&nbsp;&nbsp;"Drugim rečima", preo je Lurdusami, "jedan od brodova Flote Paksa i Njegove Svetosti bio je poprište pobune."
<BR>&nbsp;&nbsp;&nbsp;&nbsp;&nbsp;"Izgleda tako, Ekselencijo. Mada u ovom slučaju izgleda da je pobunu predvodio kapetan broda."
<BR>&nbsp;&nbsp;&nbsp;&nbsp;&nbsp;"Otac kapetan De Soja."
<BR>&nbsp;&nbsp;&nbsp;&nbsp;&nbsp;"Da, Ekselencijo."
<BR>&nbsp;&nbsp;&nbsp;&nbsp;&nbsp;"A da li je neko pokušao da stupi u vezu sa agentom Svete kancelarije na Rafaelu?"
<BR>&nbsp;&nbsp;&nbsp;&nbsp;&nbsp;"Da, Ekselencijo. Otac kapetan De Soja je rekao da zapovednik Libler vrši svoju dužnost. Majka kapetan Stoun smatrala je to malo verovatnim."
<BR>&nbsp;&nbsp;&nbsp;&nbsp;&nbsp;"A kada ga je upitala za izmenu tačke translacije?" upita Lurdusami.
<BR>&nbsp;&nbsp;&nbsp;&nbsp;&nbsp;"Otac kapetan De Soja je odgovorio da sam mu ja uskim snopom poslala izmenu naređenja za Rafaela pre translacije naše udarne jedinice", reče admiral Aldikakti.
<BR>&nbsp;&nbsp;&nbsp;&nbsp;&nbsp;"Je li majka kapetan Stoun prihvatila to objašnjenje?"
<BR>&nbsp;&nbsp;&nbsp;&nbsp;&nbsp;"Ne, Ekselencijo. Majka kapetan Stoun smanjila je rastojanje između dva arhanđela i upustila se u borbu sa Rafaelom."
<BR>&nbsp;&nbsp;&nbsp;&nbsp;&nbsp;"Kakav je bio ishod te borbe, admirale?"
<BR>&nbsp;&nbsp;&nbsp;&nbsp;&nbsp;Aldikakti je oklevala samo koliko za otkucaj srca. "Ekselencijo... Vaša Svetosti... Pošto je majka kapetan Stoun za tu poruku upotrebila šifru samo za moje oči, prošao je ceo dan u sistemu Tau Ceti - koliko je trajalo moje hitno vaskrsavanje - pre nego što sam pročitala poruku i naredila trenutni povratak u sistem Lucifer."
<BR>&nbsp;&nbsp;&nbsp;&nbsp;&nbsp;"Koliko ste brodova poveli sa sobom, admirale?"
<BR>&nbsp;&nbsp;&nbsp;&nbsp;&nbsp;"Tri, Ekselencijo. Moj komandni brod, Urijel, sa svežom posadom, i dva arhanđela koji su nas sačekala u sistemu Tau Ceti... Mikalom i Izrailom.. Smatrala sam da je rizik pri ubrzanom vaskrsavanju posade udarne jedinice GIDEON preveliki."
<BR>&nbsp;&nbsp;&nbsp;&nbsp;&nbsp;"Iako ste sami preuzeli taj rizik, admirale", reče Lurdusami.
<BR>&nbsp;&nbsp;&nbsp;&nbsp;&nbsp;Aldikakti oćuta.
<BR>&nbsp;&nbsp;&nbsp;&nbsp;&nbsp;"Šta se onda desilo, admirale?"
<BR>&nbsp;&nbsp;&nbsp;&nbsp;&nbsp;"Smesta smo skočili u sistem Lucifer, Ekselencijo. Tamo smo se reciklirali u automatskom dvanaestosatnom vaskrsavanju. Veliki broj vaskrsavanja bio je neuspešan. Kombinujući uspešno vaskrsnute članove posade sa sva tri broda, bila sam u stanju da upravljam Urijelom. Ostavila sam druga dva broda u pasivnim, ali automatizovanim defanzivnim krivuljama i počela da tragam za Gavrilom i Rafaelom. Nisam pronašla nijednog. Ali ubrzo je pronađena poslednja sonda-signalizator sa suprotne strane Luciferovog žutog sunca."
<BR>&nbsp;&nbsp;&nbsp;&nbsp;&nbsp;"A signal je bio od..." podstaknu je Lurdusami.
<BR>&nbsp;&nbsp;&nbsp;&nbsp;&nbsp;"Majke kapetana Stoun. Signal je u sebi sadržao učitani istorijat iz Gavrilovog borbenog snimača. Iz njega se videlo da je do bitke došlo manje od dva dana ranije. Stounova je pokušala da uništi Rafaela plazmom i fuzionim oružjem. Pokušaji su bili neuspešni. Gavrilo je zatim zasuo brod oca kapetana De Soje zrakom smrti."
<BR>&nbsp;&nbsp;&nbsp;&nbsp;&nbsp;U maloj kapeli zavlada tajac. Isozaki je posmatrao kako crveno svetlo treperavih zavetnih sveća boji izmučeno lice Njegove Svetosti, pape Urbana XVI.
<BR>&nbsp;&nbsp;&nbsp;&nbsp;&nbsp;"Ishod tog postupka?" upita Lurdusami.
<BR>&nbsp;&nbsp;&nbsp;&nbsp;&nbsp;"Obe posade su izginule", reče Aldikakti. "Prema automatizovanim instrumentima na Gavrilu, Rafael je dovršio automatsku translaciju. Majka kapetan Stoun naredila je svojoj posadi da se smesti u komore za vaskrsavanja po borbenom rasporedu. Programirala je brodske kompjutere Gavrila da vaskrsnu nju i nekoliko najvažnijih članova posade po hitnom postupku, u osmosatnom ciklusu. Samo su ona i jedan od njenih oficira preživeli vaskrsavanje. Majka kapetan Stoun poslala je šifrovani signal i ubrzala do ranije Rafaelove tačke translacije. Bila je odlučna da pronađe i uništi brod, najbolje pre nego što De Soja i njegova posada dovrše vaskrsavanje... ako su bili u svojim komorama u vreme odašiljanja zraka smrti."
<BR>&nbsp;&nbsp;&nbsp;&nbsp;&nbsp;"Da li je majka kapetan Stoun znala u kome će se sistemu otvoriti ta tačka translacije, admirale?"
<BR>&nbsp;&nbsp;&nbsp;&nbsp;&nbsp;"Ne, Ekselencijo. Tu je bilo mnogo promenljivih veličina."
<BR>&nbsp;&nbsp;&nbsp;&nbsp;&nbsp;"A kakva je bila vaša reakcija na podatke signala, admirale?"
<BR>&nbsp;&nbsp;&nbsp;&nbsp;&nbsp;"Sačekala sam dvanaest sati da bi radni elementi posade na Mikalu i Izrailu dovršili vaskrsavanje, Ekselencijo. Onda sam prebacila sva tri broda kroz tačku skoka koju su upotrebili Rafael i Gavrilo. Ostavila sam drugi signal za arhanđele koji će, bila sam sigurna, za samo nekoliko sati stići iz sistema Tau Ceti."
<BR>&nbsp;&nbsp;&nbsp;&nbsp;&nbsp;"Niste smatrali neophodnim da sačekate te brodove?"
<BR>&nbsp;&nbsp;&nbsp;&nbsp;&nbsp;"Ne, Ekselencijo. Smatrala sam da je važno da se prebacimo čim sva tri moja broda budu spremna za borbu."
<BR>&nbsp;&nbsp;&nbsp;&nbsp;&nbsp;"Ali jeste smatrali da treba da sačekate posadu ta dva broda, admirale. Zašto niste odmah krenuli u poteru za Urijelom?"
<BR>&nbsp;&nbsp;&nbsp;&nbsp;&nbsp;Aldikakti nije oklevala. "To je bila borbena odluka, Ekselencijo. Smatrala sam da su visoki izgledi da je otac kapetan De Soja otišao Rafaelom u neki sistem Proteranih... vrlo moguće u neki naoružaniji od bilo kog sa kojim se udarna jedinica GIDEON susrela. Takođe sam smatrala verovatnim da je Gavrilo, brod majke kapetana Stoun, uništen zahvaljujući bilo Rafaelu bilo brodovima Proteranih u nepoznatom sistemu. Smatrala sam da su tri broda u formaciji minimalna sila koju bih mogla da povedem u ovu nepoznatu situaciju."
<BR>&nbsp;&nbsp;&nbsp;&nbsp;&nbsp;"I da li je to bio neki sistem Proteranih, admirale?"
<BR>&nbsp;&nbsp;&nbsp;&nbsp;&nbsp;"Ne, Ekselencijo. Ili, u najmanju ruku, nije otkriven nikakav trag Proteranih za dve nedelje istrage koja je usledila posle ovog incidenta."
<BR>&nbsp;&nbsp;&nbsp;&nbsp;&nbsp;"A gde vas je odvela ta tačka translacije, admirale?"
<BR>&nbsp;&nbsp;&nbsp;&nbsp;&nbsp;"U spoljnu ljušturu zvezde crvenog džina", reče admiral Aldikakti. "Naša zaštitna polja bila su, naravno, aktivirana, ali jedva smo se izvukli."
<BR>&nbsp;&nbsp;&nbsp;&nbsp;&nbsp;"Da li su se sva tri vaša broda spasla, admirale?"
<BR>&nbsp;&nbsp;&nbsp;&nbsp;&nbsp;"Ne, Ekselencijo. Urijel i Izrail su preživeli izlazak iz zvezde i proceduru hlađenja polja sila. Mikal je bio izgubljen, sa svim članovima posade."
<BR>&nbsp;&nbsp;&nbsp;&nbsp;&nbsp;"A da li ste pronašli Gavrila i Rafaela, admirale?"
<BR>&nbsp;&nbsp;&nbsp;&nbsp;&nbsp;"Samo Gavrila, Ekselencijo. Otkriven je kako lebdi negde na dve AJ od crvenog džina. Svi sistemi bili su neupotrebljivi. Došlo je do poremećaja zaštitnog polja i unutrašnjost broda stopila se u jedinstvenu masu."
<BR>&nbsp;&nbsp;&nbsp;&nbsp;&nbsp;"Da li su majka kapetan Stoun i drugi članovi njene posade pronađeni i vaskrsnuti, admirale?"
<BR>&nbsp;&nbsp;&nbsp;&nbsp;&nbsp;"Nažalost, ne, Ekselencijo. Nije bilo dovoljno diskretnog organskog materijala da bi se pokušalo vaskrsavanje."
<BR>&nbsp;&nbsp;&nbsp;&nbsp;&nbsp;"Da li je do topljenja došlo zahvaljujući crvenom džinu ili napadu Rafaela ili nepoznatih Proteranih, admirale?"
<BR>&nbsp;&nbsp;&nbsp;&nbsp;&nbsp;"To još pokušavaju da ustanove naši stručnjaci za materijal, Ekselencijo, ali preliminarni izveštaj ukazuje na preopterećenje usled kako prirodnih tako i borbenih uzroka. Upotrebljeno oružje uklapa se u naoružanje Rafaela."
<BR>&nbsp;&nbsp;&nbsp;&nbsp;&nbsp;"Dakle, tvrdite da se Gavrilo upustio u automatizovanu borbu blizu tog crvenog džina, admirale?"
<BR>&nbsp;&nbsp;&nbsp;&nbsp;&nbsp;"Unutar zvezde, Ekselencijo. Izgleda da se Rafael okrenuo, ponovo ušao u zvezdu i napao Gavrila samo nekoliko sekundi po njegovom izranjanju iz Hokingovog svemira."
<BR>&nbsp;&nbsp;&nbsp;&nbsp;&nbsp;"A postoje li izgledi da je Rafael takođe uništen u toj drugoj borbi? Da je brod spaljen duboko u zvezdi?"
<BR>&nbsp;&nbsp;&nbsp;&nbsp;&nbsp;"Izgledi postoje, Ekselencijo, ali mi ne postupamo na osnovu te pretpostavke. Naša je pretpostavka da se otac kapetan De Soja potom prebacio iz sistema do nekog nepoznatog odredišta u Zabačenosti."
<BR>&nbsp;&nbsp;&nbsp;&nbsp;&nbsp;Lurdusami klimnu glavom, i teški podvaljci mu malo zadrhtaše. "Admirale Marusin", grmnu on, "možete li nam dati procenu ove pretnje u slučaju da je Rafael uistinu preživeo?"
<BR>&nbsp;&nbsp;&nbsp;&nbsp;&nbsp;Stariji admiral istupi napred. "Ekselencijo, moramo pretpostaviti da su otac kapetan De Soja i drugi pobunjenici neprijateljski raspoloženi prema Paksu i da je ova otmica Paksovog zvezdanog broda klase arhanđeo izvršena sa predumišljajem. Takođe pretpostavljamo najgori mogući scenario po kome je ova krađa našeg najtajnijeg i najsmrtonosnijeg oružja izvršena u koordinaciji sa Proteranima." Admiral udahnu. "Ekselencije... Vaša Svetosti... sa Gideonovim pogonom, svaka tačka na ovom kraku Galaksije udaljena je samo trenutak od bilo koje druge. Rafael bi mogao da se prebaci u bilo koji sistem Paksa - čak i Pacemov - bez upozorenja koje bi dao trag Hokingovog pogona u ranijim i sadašnjim svemirskim letelicama Proteranih. Rafael bi mogao da pohara naše transportne puteve Merkantilusa, da napadne nebranjene svetove i kolonije i praktično napravi pravi haos pre nego što neka udarna jedinica Paksa bude u stanju da reaguje."
<BR>&nbsp;&nbsp;&nbsp;&nbsp;&nbsp;Papa podiže prst. "Admirale Marusin, da li treba da shvatimo da neprocenjiva tehnologija tog Gideonovog pogona može da padne u ruke Proteranih... da se kopira... i da se njome opremi mnoštvo brodova Neprijatelja?"
<BR>&nbsp;&nbsp;&nbsp;&nbsp;&nbsp;Marusinovo ionako rumeno lice i vrat pocrveneše još više. "Vaša Svetosti... to je malo verovatno, Vaša Svetosti... krajnje neverovatno. Faze proizvodnje Gideonovog arhanđela toliko su složene, trošak tako veliki, tajni elementi tako čuvani..."
<BR>&nbsp;&nbsp;&nbsp;&nbsp;&nbsp;"Ali moguće je", prekinu ga papa.
<BR>&nbsp;&nbsp;&nbsp;&nbsp;&nbsp;"Da, Vaša Svetosti."
<BR>&nbsp;&nbsp;&nbsp;&nbsp;&nbsp;Papa diže ruku kao sečivo koje proseca vazduh. "Mislimo da smo čuli sve što je bilo potrebno od naših prijatelja iz Flote Paksa. Voljno, admirale Marusin, admirale Aldikakti, admirale Vu."
<BR>&nbsp;&nbsp;&nbsp;&nbsp;&nbsp;Tri oficira kleknuše, pognuše glave, poustajaše i krenuše unazad dalje od Njegove Svetosti. Vrata se za njima tiho zatvoriše.
<BR>&nbsp;&nbsp;&nbsp;&nbsp;&nbsp;Sada je bilo prisutno deset zvaničnika, pored nemih papinih ađutanata i savetnika Albeda.
<BR>&nbsp;&nbsp;&nbsp;&nbsp;&nbsp;Papa nakrivi glavu prema državnom sekretaru kardinalu Lurdusamiju. "Presuda, Simone Avgustino?"
<BR>&nbsp;&nbsp;&nbsp;&nbsp;&nbsp;"Admiral Marusin će dobiti pismo prekora i biće prebačen na nižu dužnost", reče Lurdusami tiho. "Admiral Vu će preuzeti njegovo mesto kao privremeni vršilac dužnosti zapovednika Flote Paksa dok se ne pronađe odgovarajuća zamena. Admiral Aldikakti je predložena za ekskomunikaciju i smaknuće pred streljačkim strojem."
<BR>&nbsp;&nbsp;&nbsp;&nbsp;&nbsp;Papa tužno klimnu glavom. "Sada ćemo saslušati kardinala Mustafu, kardinala Di Noje, funkcionera Isozakija i savetnika Albeda pre nego što završimo ovu stvar."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"...i tako se okončala zvanična istraga Svete kancelarije u vezi sa događajima na Paksovom svetu Marsu", zaključi kardinal Mustafa. On pogleda kardinala Lurdusamija. "Upravo tada je kapetan Volmak javio da je od najveće važnosti da se moja svita i ja vratimo na arhanđela Džibril koji je još bio na orbiti oko te planete."
<BR>&nbsp;&nbsp;&nbsp;&nbsp;&nbsp;"Molim vas, nastavite, Ekselencijo", promrmlja kardinal Lurdusami. "Možete li nam reći kakva je priroda tog hitnog slučaja zbog koga je kapetan Volmak smatrao neophodnim vaš povratak?"
<BR>&nbsp;&nbsp;&nbsp;&nbsp;&nbsp;"Da", reče Mustafa i protrlja donju usnu. "Kapetan Volmak je pronašao međuzvezdani teretnjak koji je ukrcao teret u neregistrovanoj bazi blizu marsovskog grada Arafat-kafijeha. Brod je otkriven kako lebdi bez energije u pojasu asteroida sistema Stare Zemlje."
<BR>&nbsp;&nbsp;&nbsp;&nbsp;&nbsp;"Možete li nam reći ime tog broda, Ekselencijo?" podstaknu ga Lurdusami.
<BR>&nbsp;&nbsp;&nbsp;&nbsp;&nbsp;"H.H.M.S. Saigon Maru."
<BR>&nbsp;&nbsp;&nbsp;&nbsp;&nbsp;Usne funkcionera Kenza Isozakija trznuše se uprkos njegovoj gvozdenoj kontroli. Sećao se tog broda. Njegov najstariji sin bio je tamo član posade u ranim godinama, dok je pekao zanat. Saigon Maru je bio drevni teretnjak za rude i rasuti teret... jonski nosač kapaciteta oko tri miliona tona, kako se prisećao.
<BR>&nbsp;&nbsp;&nbsp;&nbsp;&nbsp;"Funkcioneru Isozaki?" upita oštro Lurdusami.
<BR>&nbsp;&nbsp;&nbsp;&nbsp;&nbsp;"Da, Ekselencijo?" Isozakijev glas bio je smiren i bez osećanja.
<BR>&nbsp;&nbsp;&nbsp;&nbsp;&nbsp;"Opis broda ukazuje na to da pripada Merkantilusovom registru. Je li to tačno, Č. Isozaki?"
<BR>&nbsp;&nbsp;&nbsp;&nbsp;&nbsp;"Da, Ekselencijo", reče funkcioner. "Ali, koliko se sećam, H.H.M.S. Saigon Maru prodat je za staro gvožđe sa još šezdesetak zastarelih teretnjaka pre oko... osam standardnih godina, ako me pamćenje ne vara."
<BR>&nbsp;&nbsp;&nbsp;&nbsp;&nbsp;"Ekslencije?" upita Ana Peli Konjani. "Vaša Svetosti? Smem li?" Druga funkcionerka šaputala je nešto u svoj tanušni komlog i sada je dodirivala slušni prsten.
<BR>&nbsp;&nbsp;&nbsp;&nbsp;&nbsp;"Funkcioner Peli Konjani", reče kardinal Lurdusami.
<BR>&nbsp;&nbsp;&nbsp;&nbsp;&nbsp;"Naši podaci pokazuju da je Saigon Maru zaista prodat nezavisnim trgovcima starim gvožđem pre osam godina, tri meseca i dva dana, po standardu. Kasnije poruke potvrdile su da su brodovi razmontriani i reciklirani u automatskim orbitalnim livnicama kod Armagasta."
<BR>&nbsp;&nbsp;&nbsp;&nbsp;&nbsp;"Hvala vam, funkcioneru Peli Konjani", reče Lurdusami. "Kardinale Mustafa, možete nastaviti."
<BR>&nbsp;&nbsp;&nbsp;&nbsp;&nbsp;Veliki inkvizitor klimnu glavom i nastavi izlaganje, iznoseći samo najneophodnije pojedinosti. A dok je govorio, mislio je na slike koje nije podrobno opisivao:
<BR>&nbsp;&nbsp;&nbsp;&nbsp;&nbsp;Džibril i bakljobrodovi koji ga prate usporavaju u nemo, sinhronizovano tumbanje, usklađujući brzine sa mračnim teretnjakom. Kardinal Mustafa oduvek je zamišljao pojaseve asteroida kao guste grupe malih meseca, ali uprkos višestrukim slikama na taktičkom prikazu, na vidiku nije bilo nijedne stene: samo mat-crni teretnjak, ružan i funkcionalan kao zarđala masa cevi i cilindara, dug pola klika. Pošto su uskladili brzine i krivulje i ostali da vise samo tri klika udaljeni, sa žutim suncem čovekovog rođenja koje im je gorelo iza krme, Džibril i Saigon Maru izgledali su nepomično dok su se samo zvezde obrtale oko njih.
<BR>&nbsp;&nbsp;&nbsp;&nbsp;&nbsp;Mustafa se setio - i zažalio zbog - svoje odluke da istraži brod sa vojnicima koji su se ukrcavali. Nedostojnost oblačenja borbenog oklopa švajcarske garde: sloja pripijenog uz telo, od monomola-D, zatim AI nervne mreže, pa onda samog svemirskog odela - glomaznijeg od civilnih zbog polimerom obloženog oklopa za udar - i konačno mrežnih opasača sa opremom i morfujućeg reaktivnog kompleta. Džibril je istražio korito dubinskim radarom desetak puta i bio je siguran da se tamo ništa ne kreće niti diše, ali arhanđeo se ipak povukao na udaljenost za napad, od trideset klika čim su Veliki inkvizitor, zapovednik obezbeđenja Brauning, narednik marinaca Nel Kasner, bivši zapovednik površinskih snaga major Pijet i deset komandosa švajcarske garde i marinaca iskočili kroz otvor broda.
<BR>&nbsp;&nbsp;&nbsp;&nbsp;&nbsp;Mustafa se sećao svog pulsirajućeg bila dok su se približavali mrtvom teretnjaku i dok su ga dva komandosa nosila preko bezdana kao da je on samo paket koji treba isporučiti. Sećao se sunčeve svetlosti u odsjaju na zlatnim vizirima dok su vojnici komunicirali preko uskog snopa i pomoću ručne signalizacije, zauzimajući položaj sa obe strane otvorene vazdušne komore. Dva vojnika ušla su prva, sa reaktivnim kompletima koji su nemo pulsirali i podignutim oružjem za napad. Za njima su brzo ušli zapovednik Brauning i narednik Kasner. Minut kasnije začuo se šifrovani signal na taktičkom kanalu i Mustafini pomagači poveli su ga kroz crnu rupu vazdušne komore.
<BR>&nbsp;&nbsp;&nbsp;&nbsp;&nbsp;Leševi koji lebde u zracima laserskih svetiljki. Slike iz kasapnice. Zamrznuta trupla, crevno išarana rebra, rasporene trbušne duplje. Vilice ukočene u večnim nemim kricima. Zaleđeni potoci krvi iz razjapljenih čeljusti i prokrvavljenih, iskolačenih očiju. Utroba koja lebdi tumbajući se usred zraka svetla koji probadaju tamu.
<BR>&nbsp;&nbsp;&nbsp;&nbsp;&nbsp;"Posada", odasla preko uskog snopa zapovednik Brauning.
<BR>&nbsp;&nbsp;&nbsp;&nbsp;&nbsp;"Šrajk?" upita kardinal Mustafa. U mislima je brzo i jednolično izgovarao molitvu brojanicu, ne radi duhovnog ohrabrenja, već da ne bi mislio na slike koje su lebdele u paklenom svetlu pred njim. Upozorili su ga da ne povraća unutar kacige. Filteri i čistilice uklonile bi sve pre nego što bi se on ugušio, ali za to nije postojalo stopostotno jemstvo.
<BR>&nbsp;&nbsp;&nbsp;&nbsp;&nbsp;"Verovatno Šrajk", odgovori major Pijet, zavukavši rukavicu u rastrgnutu grudnu duplju jednog lebdećeg leša. "Vidite kako je kruciforma iščupana. Baš kao u Arafat-kafijehu."
<BR>&nbsp;&nbsp;&nbsp;&nbsp;&nbsp;"Zapovedniče!" začu se preko uskog snopa glas jednog od vojnika koji su krenuli dalje od vazdušne komore. "Naredniče! Ovde! U prvom odeljku za teret!"
<BR>&nbsp;&nbsp;&nbsp;&nbsp;&nbsp;Brauning i Pijet otišli su ispred Velikog inkvizitora u dugačku, cilindričnu prostoriju. Laserske svetiljke gubile su se u tom ogromnom prostoru.
<BR>&nbsp;&nbsp;&nbsp;&nbsp;&nbsp;Ovi leševi nisu bili rasporeni i rastrgnuti. Bili su uredno naslagani na ugljeničnim pločama koje su izbijale unaokolo iz oplate, da bi ih na mestu držali povezi od najlonske mreže. Ploče su izbijale sa svih strana iz oplate, ostavljajući samo hodnik za nultu gravitaciju u središtu. Mustafa i njegovi vodiči i čuvari prelebdeli su taj crni prostor, zabadajući laserskim svetiljkama levo, desno, gore, dole. Zamrznuto meso, bledo meso, sa prugastom šifrom na tabanima, stidnim dlačicama, zatvorenim očima, rukama bledim spram crnog ugljenika uz kosti kukova, mlitavim penisima, dojkama zamrznutim u bestežinskom stanju nulte gravitacije, kosom slepljenom uz blede lobanje ili lebdećom, u zamrznutim nimbusima. Deca glatke, hladne kože, ispupčenih trbuha i providnih očnih kapaka. Bebe sa prugastom šifrom na tabanima.
<BR>&nbsp;&nbsp;&nbsp;&nbsp;&nbsp;U četiri dugačka odeljka za teret bilo je na desetine hiljada tela. Sva su bila ljudska. Sva su bila naga. Sva su bila beživotna.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"I da li ste završili svoju inspekciju na H.H.M.S. Saigon Maru, Veliki inkvizitore?" podstaknu ga kardinal Lurdusami.
<BR>&nbsp;&nbsp;&nbsp;&nbsp;&nbsp;Mustafa shvati da je na jedan dugi trenutak ućutao, opsednut demonom tog strašnog sećanja. "Završili smo je, Ekselencijo", odgovori on promuklo.
<BR>&nbsp;&nbsp;&nbsp;&nbsp;&nbsp;"I kakvi su vaši zaključci?"
<BR>&nbsp;&nbsp;&nbsp;&nbsp;&nbsp;"Na teretnjaku H.H.M.S. Saigon Maru bilo je šezdeset sedam hiljada osam stotina dvadeset sedam ljudskih bića", reče Veliki inkvizitor. "Pedeset jedno bili su članovi posade. Njihova tela bila su prisutna. Sva su bila rasporena i rastrgnuta na isti način kao i žrtve u Arafat-kafijehu."
<BR>&nbsp;&nbsp;&nbsp;&nbsp;&nbsp;"Nije bilo preživelih? Niko se nije mogao vaskrsnuti?"
<BR>&nbsp;&nbsp;&nbsp;&nbsp;&nbsp;"Niko."
<BR>&nbsp;&nbsp;&nbsp;&nbsp;&nbsp;"Da li je, po vašem mišljenju, kardinale Mustafa, demonsko stvorenje po imenu Šrajk odgovorno za smrt članove posade H.H.M.S. Saigon Maru?"
<BR>&nbsp;&nbsp;&nbsp;&nbsp;&nbsp;"Po mom mišljenju, jeste, Ekselencijo."
<BR>&nbsp;&nbsp;&nbsp;&nbsp;&nbsp;"A da li je, po vašem mišljenju, kardinale Mustafa, Šrajk odgovoran za smrt šezdeset sedam hiljada sedam stotina sedamdeset šest preostalih tela otkrivenih na brodu Saigon Maru?"
<BR>&nbsp;&nbsp;&nbsp;&nbsp;&nbsp;Mustafa je oklevao sam na tren. "Po mom mišljenju, Ekselencijo" - on okrenu glavu i pognu je prema čoveku u stolici - "Vaša Svetosti... uzrok smrti šezdeset sedam hiljada i nešto muškaraca, žena i dece pronađenih na H.H.M.S. Saigon Maru ne odgovara ranama otkrivenim kod žrtava na Marsu, niti sa ranijim pričama o Šrajkovim napadima."
<BR>&nbsp;&nbsp;&nbsp;&nbsp;&nbsp;Kardinal Lurdusami kroči napred, zašuštavši mantijom. "A prema nalazima stručnjaka za sudsku medicinu vaše Svete Kancelarije, šta jeste bilo uzrok smrti ljudskih bića pronađenih u tom teretnjaku?"
<BR>&nbsp;&nbsp;&nbsp;&nbsp;&nbsp;Kardinal Mustafa obori oči kada je progovorio. "Ekselencijo, specijalisti za sudsku medicinu, kako Svete Kancelarije tako i Flote Paksa, nisu mogli da odrede nikakav uzrok smrti tih ljudi. U stvari..." Mustafa zaćuta.
<BR>&nbsp;&nbsp;&nbsp;&nbsp;&nbsp;"U stvari", nastavi Lurdusami umesto njega, "tela pronađena na brodu Saigon Maru... izuzev posade... nisu pokazivala niti jasan uzrok smrti niti atribute smrti, nije li tako?"
<BR>&nbsp;&nbsp;&nbsp;&nbsp;&nbsp;"Tako je, Ekselencijo." Mustafine oči krenuše od jednog do drugog lica zvaničnika u kapeli. "Nisu živela, ali... nisu pokazivala ni znake raspadanja, posmrtnu pomodrelost, moždano trulenje... nijedan od uobičajenih znakova fizičke smrti."
<BR>&nbsp;&nbsp;&nbsp;&nbsp;&nbsp;"A ipak nisu bila živa?" podstaknu Lurdusami.
<BR>&nbsp;&nbsp;&nbsp;&nbsp;&nbsp;Kardinal Mustafa protrlja obraz. "Ne tako da bi se mogla oživeti, Ekselencijo. Niti u okviru naših mogućnosti da otkrijemo znakove moždane ili ćelijske aktivnosti. Bila su... zaustavljena."
<BR>&nbsp;&nbsp;&nbsp;&nbsp;&nbsp;"I šta se dogodilo sa teretnjakom H.H.M.S. Saigon Maru, kardinale Mustafa?"
<BR>&nbsp;&nbsp;&nbsp;&nbsp;&nbsp;"Kapetan Volmak je poslao neophodnu posadu sa Džibrila", reče Veliki inkvizitor. "Smesta smo se vratili na Pacem da bismo javili o tome. Saigon Maru je putovao pomoću tradicionalnog Hokingovog pogona, u pratnji četiri bakljobroda sa Hokingovim pogonom,i treba da stigne u najbliži sistem Paksa sa bazom Flote Paksa... mislim, u Barnardov sistem... za... ovaj... tri standardne nedelje."
<BR>&nbsp;&nbsp;&nbsp;&nbsp;&nbsp;Lurdusami sporo klimnu glavom. "Hvala, Veliki inkivizitore." Državni sekretar ode do mesta kraj papine stolice, pokloni se prema oltaru i prekrsti se dok je prelazio na drugu stranu. "Vaša Svetosti, zamolio bih da saslušamo Njenu Ekselenciju, kardinala Di Noje."
<BR>&nbsp;&nbsp;&nbsp;&nbsp;&nbsp;Papa Urban diže ruku kao da će dati blagoslov. "Sa zadovoljstvom ćemo saslušati kardinala Di Noje."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Kenzu Isozakiju se vrtelo u glavi. Zašto su im govorili te stvari? Od kakve bi moguće koristi bilo da funkcioneri Paksa slušaju o ovim stvarima? Isozakijeva krv zaledila se na nehajnu smrtnu presudu za admirala Aldikakti. Zar će to biti sudbina svih njih?
<BR>&nbsp;&nbsp;&nbsp;&nbsp;&nbsp;Ne, shvatio je. Aldikakti je osuđena na ekskomunikaciju i smaknuće zbog jednostavne nesposobnosti. Ako Mustafa, Peli Konjani, on lično i drugi treba da budu optuženi za neku vrstu izdaje... brzo, jednostavno pogubljenje bilo bi poslednje što bi se pretpostavilo kao njihova sudbina, Mašine bola u Kaštelu Sant'Anđelo zujale bi i škrgutale vekovima.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Kardinal Di Noje očito je odabrala da bude vaskrsnuta kao starica. Kao i većina starijih ljudi, izgledala je savršeno zdravo - imala je sve zube, bore su joj bile svedene na najmanju meru, tamne oči bistre i jasne - ali takođe je volela da bude viđena sa belom kosom - ošišanom gotovo do skalpa - i kožom zategnutom na oštrim jagodicama. Započela je bez uvoda.
<BR>&nbsp;&nbsp;&nbsp;&nbsp;&nbsp;"Vaša Svetosti, Ekselencije, ostali zvaničnici... danas sam ovde kao prefekt i predsednik Cor Unuma i de fakto portparol privatne agencije po imenu Opus Dei. Iz razloga koji će postati očigledni, administratori Opus Dei nisu mogli, a ne bi ni trebalo danas ovde da prisustvuju."
<BR>&nbsp;&nbsp;&nbsp;&nbsp;&nbsp;"Nastavite, Ekselencijo", reče kardinal Lurdusami.
<BR>&nbsp;&nbsp;&nbsp;&nbsp;&nbsp;"Cor Unum je kupio brod za rasute terete H.H.M.S. Saigon Maru za Opus Dei, sprečio njegovu reciklažu u staro gvožđe i isporučio ga toj agenciji pre sedam godina."
<BR>&nbsp;&nbsp;&nbsp;&nbsp;&nbsp;"Za kakvu svrhu, Ekselencijo?" upita Lurdusami.
<BR>&nbsp;&nbsp;&nbsp;&nbsp;&nbsp;Pogled kardinala Di Noje kretao se od lica do lica u maloj kapeli, završivši sa Njegovom Svetošću i spustivši se u znak poštovanja. "Za svrhu prevoza beživotnih tela miliona ljudi poput onih koja su pronađena na tom prekinutom putovanju, Ekselencije, Vaša Svetosti."
<BR>&nbsp;&nbsp;&nbsp;&nbsp;&nbsp;Četiri funkcionera Merkantilusa ne uspeše da suspregnu zvuk nalik na oštar uzdah, jedva čujniji od pukog uzimanja vazduha.
<BR>&nbsp;&nbsp;&nbsp;&nbsp;&nbsp;"Beživotna tela..." ponovi kardinal Lurdusami, ali tihim tonom tužioca koji unapred zna odgovore na svoja pitanja. "Beživotna tela odakle, kardinale Di Noje?"
<BR>&nbsp;&nbsp;&nbsp;&nbsp;&nbsp;"Sa svakog onog sveta koji Opus Dei odredi, Ekselencijo", reče Di Noje. "U proteklih pet godina, ti svetovi obuhvatali su Hebron, Kom-Rijad, Fudži, Nikadviše, Sol Drakoni Septem, Parvati, Cingtao-Hsišuang Panu, Novu Meku, Mao Četiri, Iksion, Teritorije Lambertovog Prstena, Sibiatuovu Ogorčenost, Severni Mare Infinitus, Novu Zemlju i Mars."
<BR>&nbsp;&nbsp;&nbsp;&nbsp;&nbsp;Sve su to svetovi izvan Paksa, pomisli Kenzo Isozaki. Ili svetovi gde je Paks tek kročio.
<BR>&nbsp;&nbsp;&nbsp;&nbsp;&nbsp;"I koliko su tela ti teretnjaci Opus Dei i Cor Unuma prevezli, kardinale Di Noje?" uputa Lurdusami svojom dubokom tutnjavom.
<BR>&nbsp;&nbsp;&nbsp;&nbsp;&nbsp;"Blizu sedam milijardi, Ekselencijo", reče starica.
<BR>&nbsp;&nbsp;&nbsp;&nbsp;&nbsp;Kenzo Isozaki se usredsredi na to da održi ravnoteži. Sedam milijardi tela. Teretnjak kao što je bio Saigon Maru mogao je da preveze možda stotinu hiljada leševa ako bi ih poslagali kao cepanice. Saigon Maru bi morao da izvede sedamdeset hiljada putovanja da bi prevezao sedam milijardi ljudi od jednog zvezdanog sistema do drugog. Besmisleno. Osim ako nije postojalo mnoštvo teretnjaka... među kojima bi mnogi morali da budu novije klase 'nova'... na stotinama hiljada šatl-putovanja. Svi svetovi koje je Di Noje pomenula bili su zatvoreni za Paks Merkantilus za sve četiri protekle godine ili jedan njihov deo - u karantinu zbog trgovinskih ili diplomatskih sporova sa Paksom.
<BR>&nbsp;&nbsp;&nbsp;&nbsp;&nbsp;"Sve su to nehrišćanski svetovi." Isozaki shvati da je progovorio naglas. Bilo je to najveće kršenje discipline koje je ikada sebi dozvolio. Muškarci i žene u kapeli okrenuše glave prema njemu.
<BR>&nbsp;&nbsp;&nbsp;&nbsp;&nbsp;"Sve nehrišćanski svetovi", ponovi Isozaki, propustivši čak i da se učtivo obrati ostalima. "Ili hrišćanski svetovi sa velikom populacijom nehrišćana, kao što su Mars, Fudži ili Nikadviše. Cor Unum i Opus Dei iskorenjivali su nehrišćane. Ali čemu prevoz njihovih tela? Zašto nisu naprosto pustili da istrunu na svojim rodnim svetovima, a onda doveli koloniste Paksa?"
<BR>&nbsp;&nbsp;&nbsp;&nbsp;&nbsp;Njegova Svetost diže ruku. Isozaki zaćuta. Papa klimnu glavom prema kardinalu Lurdusamiju.
<BR>&nbsp;&nbsp;&nbsp;&nbsp;&nbsp;"Kardinale Di Noje", reče državni sekretar, kao da Isozaki nije ništa rekao, "koje je odredište tih teretnjaka?"
<BR>&nbsp;&nbsp;&nbsp;&nbsp;&nbsp;"Ne znam, Ekselencijo."
<BR>&nbsp;&nbsp;&nbsp;&nbsp;&nbsp;Lurdusami klimnu glavom. "A ko je odobrio taj projekt, kardinale Di Noje?"
<BR>&nbsp;&nbsp;&nbsp;&nbsp;&nbsp;"Komisija za mir i pravdu, Ekselencijo."
<BR>&nbsp;&nbsp;&nbsp;&nbsp;&nbsp;Isozaki naglo trže glavu. Kardinal je upravo sručila krivicu za ovo zverstvo... ovo masovno ubistvo bez presedana... Pravo pod noge jednog čoveka. Komisija za mir i pravdu imala je jednog i samo jednog prefekta... Papu Urbana XVI, bivšeg papu Julija XIV. Isozaki spusti pogled na cipele i pomisli da jurne na zlotvora, da proba da ščepa papu za mršavi vrat. Znao je da bi ga nemi stražari u uglu sasekli na pola puta. Ipak, i dalje je bio u iskušenju da pokuša.
<BR>&nbsp;&nbsp;&nbsp;&nbsp;&nbsp;"A da li znate, kardinale Di Noje", nastavi Lurdusami kao da ništa strašno nije otkriveno, kao da ništa neizrecivo nije kazano, "kako su ti ljudi... ti nehrišćani... učinjeni... beživotnim?"
<BR>&nbsp;&nbsp;&nbsp;&nbsp;&nbsp;Učinjeni beživotnim, pomisli Isozaki, koji je oduvek mrzeo eufemizme. Ubijeni, mater ti jebem!
<BR>&nbsp;&nbsp;&nbsp;&nbsp;&nbsp;"Ne", reče kardinal Di Noje. "Moj posao kao prefekta Cor Unuma jeste samo da opskrbim Opus Dei prevozom neophodnim da izvrše svoje dužnosti. Odredište tih brodova i ono što se dogodilo pre potrebe za mojim teretnjacima nije... niti je ikada bilo... moja briga."
<BR>&nbsp;&nbsp;&nbsp;&nbsp;&nbsp;Isozaki kleknu na jedno koleno na kameni pod, ne da bi se pomolio, već naprosto zato što više nije mogao da stoji. Koliko su vekova, bogovi mojih predaka, saučesnici u masovnom ubijanju odgovarali ovako? Od Horasa Glenon-Hajta. Od legendarnog Hitlera. Od... oduvek.
<BR>&nbsp;&nbsp;&nbsp;&nbsp;&nbsp;"Hvala, kardinale Di Noje", reče Lurdusami. Starica odstupi.
<BR>&nbsp;&nbsp;&nbsp;&nbsp;&nbsp;Začudo, papa je bio taj koji je ustajao, kretao napred, tako da su mu bele papuče tiho šuštale po kamenu. Njegova Svetost hodao je među ljudima koji su zurili - pored kardinala Mustafe i oca Farela, pored kardinala Lurdusamija i monsinjora Odija, pored kardinala Di Noje i bezimenog monsinjora iza nje, pored praznih jastuka gde su bili oficiri Flote Paksa, pored funkcionera Arona, Hej-Modina i Ane Peli Konjani, do mesta gde je klečao Isozaki, umalo ne povraćajući, sa crnim tačkicama koje su mu igrale pred očima.
<BR>&nbsp;&nbsp;&nbsp;&nbsp;&nbsp;Njegova Svetost spusti ruku na glavu čoveka koji je upravo u tom trenutku razmišljao o tome kako da ga ubije.
<BR>&nbsp;&nbsp;&nbsp;&nbsp;&nbsp;"Ustani, sine naš", reče masovni ubica milijardi. "Ustani i slušaj. Naređujemo ti."
<BR>&nbsp;&nbsp;&nbsp;&nbsp;&nbsp;Isozaki ustade i raširi noge, povodeći se. Osećao je bockanje u rukama i šakama kao da ga je neko prostrelio nervnim omamljivačem, ali znao je da ga to izdaje rođeno telo. U tom trenutku nije mogao nikoga da ščepa za vrat. Bilo je dovoljno teško da samo stoji.
<BR>&nbsp;&nbsp;&nbsp;&nbsp;&nbsp;Papa Urban XVI pruži ruku, spusti je funkcioneru na rame i pridrža ga. "Slušaj, brate u Hristu. Slušaj."
<BR>&nbsp;&nbsp;&nbsp;&nbsp;&nbsp;Njegova Svetost okrenu glavu i pognu kapicu napred.
<BR>&nbsp;&nbsp;&nbsp;&nbsp;&nbsp;Savetnik Albedo priđe rubu niskog podijuma i progovori.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Vaša Svetosti, Ekselencije, časni vrhovni izvršni funkcioneri", reče čovek u sivom. Albedov glas bio je besprekoran kao i njegova kosa, besprekoran kao njegov sivi pogled, besprekoran kao svila njegovog sivog plašta.
<BR>&nbsp;&nbsp;&nbsp;&nbsp;&nbsp;Kenzo Isozaki zadrhta na njegov zvuk. Seti se agonije i poniženja u trenutku kada je Albedo njegovu kruciformu pretvorio u vrelo bola.
<BR>&nbsp;&nbsp;&nbsp;&nbsp;&nbsp;"Recite nam ko ste vi, molim vas", zatutnja Lurdusami svojim najprijatnijim glasom.
<BR>&nbsp;&nbsp;&nbsp;&nbsp;&nbsp;Lični savetnik Njegove Svetosti, pape Urbana XVI, bio je spreman Kenzo Isozaki da čuje. Albedovo sivo prisustvo bilo je primećivano i služilo je kao povod za glasine decenijama i decenijama. Nikada nije identifikovan nikako drugačije nego kao lični savetnik Njegove Svetosti.
<BR>&nbsp;&nbsp;&nbsp;&nbsp;&nbsp;"Ja sam veštački konstrukt, kibrid, koji su stvorili elementi AI TehnoSrži", reče savetnik Albedo. "Ovde sam kao predstavnik tih elemenata Srži."
<BR>&nbsp;&nbsp;&nbsp;&nbsp;&nbsp;Svi u prostoriji izuzev Njegove Svetosti i kardinala Lurdusamija ustuknuše od Albeda. Niko ne progovori, niko ne uzdahnu niti uzviknu, ali životinjski zadah strave i odvratnosti u maloj kapeli nije mogao biti jači ni da se Šrajk iznenada stvorio među njima. Kenzo Isozaki još je osećao stisak papinih prstiju na ramenu. Zapitao se može li Njegova Svetost da oseti tutnjavu njegovog pulsa kroz meso i kosti.
<BR>&nbsp;&nbsp;&nbsp;&nbsp;&nbsp;"Ljudska bića koja se prevoze sa svetova koje je navela prisutna kardinal Di Noje bila su... učinjena beživotnim... tehnologijom Srži, korišćenjem robotskih svemirskih letelica Srži, i skladište se korišćenjem tehnika Srži", nastavi Albedo. "Kao što je izvestila kardinal Di Noje, približno sedam milijardi nehrišćana obrađeno je na ovaj način u proteklih sedam godina. Još četrdeset do pedeset milijardi mora biti na isti način obrađeno u sledećoj standardnoj deceniji. Vreme je da se objasni razlog za ovaj projekt i da se zatraži vaša neposredna pomoć u njegovom ostvarenju."
<BR>&nbsp;&nbsp;&nbsp;&nbsp;&nbsp;Kenzo Isozaki je razmišljao - Moguće je obložiti ljudski kostur moćnim eksplozivom na bazi proteina toliko suptilnim da čak ni njuškala švajcarske garde ne bi mogla da ga otkriju. Tako mi bogova, zašto to nisam učinio pre nego što sam došao ovamo
<BR>&nbsp;&nbsp;&nbsp;&nbsp;&nbsp;Papa pusti Isozakijevo rame i tiho priđe podijumu, dodirnuvši u prolazu rukav savetnika Albeda. Njegova Svetost sede na svoju stolicu sa uspravnim naslonom. Njegovo mršavo lice bilo je mirno. "Želimo da svi pažljivo slušate", reče Njegova Svetost. "Savetnik Albedo govori sa našim odobrenjem i ovlašćenjem. Nastavite, molim vas."
<BR>&nbsp;&nbsp;&nbsp;&nbsp;&nbsp;Albedo malo pognu glavu i ponovo se okrenu zvaničnicima koji su zurili. Čak su i stražari iz papinog obezbeđenja ustuknuli uza zid.
<BR>&nbsp;&nbsp;&nbsp;&nbsp;&nbsp;"Rečeno vam je, mahom kroz mit i legendu, ali takođe kroz istoriju Crkve", započe Albedo, "da je TehnoSrž uništena u doba Pada dalekobacača. To nije tačno.
<BR>&nbsp;&nbsp;&nbsp;&nbsp;&nbsp;Rečeno vam je - uglavnom kroz zabranjeni Spev o Hiperionu - da se Srž sastojala od Tri Elementa - Stabilnih, koji su želeli da sačuvaju status quo između čovečanstva i Srži, Nestalnih, koji su na čovečanstvo gledali kao na pretnju i zaverili se da ga unište - prvenstveno uništenjem Zemlje u Velikoj Greški iz '08 - i Ultimativnih, koji su mislili samo na stvaranje Ultimativne Inteligencije zasnovane na AI, neke vrste silikonskog Boga koji bi mogao da predviđa i vlada Vaseljenom... ili u najmanju ruku ovom Galaksijom.
<BR>&nbsp;&nbsp;&nbsp;&nbsp;&nbsp;Sve su to bile laži."
<BR>&nbsp;&nbsp;&nbsp;&nbsp;&nbsp;Isozaki shvati da mu je Ana Peli Konjani ščepala ručni zglob hladnim prstima i da ga vrlo snažno stiska.
<BR>&nbsp;&nbsp;&nbsp;&nbsp;&nbsp;"TehnoSrž nikada nije bila grupisana u tri zaraćena elementa", reče Albedo dok je koračao ispred oltara i podijuma. "Od njenog razvoja u svest pre hiljadu godina, Srž je bila sačinjena od hiljada osobenih elemenata i frakcija - često zaraćenih, češće u saradnji, ali uvek u nastojanju da postignu sintezu saglasnosti u pogledu načina na koji bi autonomna inteligencija i veštački život trebalo da evoluiraju. Ta saglasnost nikada se nije kristalizovala.
<BR>&nbsp;&nbsp;&nbsp;&nbsp;&nbsp;Gotovo istovremeno dok je TehnoSrž evoluirala u pravu autonomiju, dok je većina čovečanstva živela na površini i na bliskoj orbiti jednog sveta - Stare Zemlje - čovečanstvo je razvilo sposobnost da menja sopstveno genetskog programiranje... što će reći, da odlučuje o sopstvenoj evoluciji. Do tog otkrića došlo je delimično zahvaljujući razvoju genetske manipulacije početkom dvadeset prvog veka nove ere, ali najdirektnije je omogućeno usavršavanjem i rafinisanjem nanotehnologije. Isprva pod kontrolom i smernicama ranih AI iz Srži koje su radile zajedno sa ljudskim istraživačima, nanotehnički oblici života... autonomna bića, neka od njih inteligentna, mnogo manja od ćelije, neka veličine molekula... ubrzo su razvila sopstveni raison d'Wtre i raison d'Qtat. Nanomašine, mnoge u obliku virusa, zaposele su i preoblikovale čovečanstvo kao neka strašna virusna kuga. Na sreću kako ljudske rase tako i rase autonomnih inteligencija koje su sada poznate kao Srž, primarni prenosilac ove kuge bio je u ranim semebrodovima i drugim brodovima za kolonizaciju sporijim od svetlosti lansiranim u godinama koje su neposredno prethodile ljudskoj Hedžiri.
<BR>&nbsp;&nbsp;&nbsp;&nbsp;&nbsp;U to doba, rani elementi onoga što će postati Hegemonija Čoveka i predskazujući elementi TehnoSrži shvatili su da je cilj evoluirajućih nanotehničkih zajednica razvijenih u tim semebrodovima ništa drugo do uništenje čovečanstva i stvaranje nove rase nanotehnologijom kontrolisanih, biološki prilagođenih bića u hiljadu dalekih zvezdanih sistema. Hegemonija i Srž odgovorili su zabranom usavršenog nanotehnološkog istraživanja i objavom rata kolonijama nanotehnoloških semebrodova - grupama sada poznatim kao Proterani.
<BR>&nbsp;&nbsp;&nbsp;&nbsp;&nbsp;Ali drugi događaji zasenili su ovu borbu.
<BR>&nbsp;&nbsp;&nbsp;&nbsp;&nbsp;Elementi Srži koja se pomaljala skloni savezu sa nanotehnološkim vaseljenama - a ta klika nije bila malobrojna - otkrili su nešto što je prestravilo sve elemente Srži.
<BR>&nbsp;&nbsp;&nbsp;&nbsp;&nbsp;Kao što znate, naše rano istraživanje fizike Hokingovog pogona i komunikacije brže od svetlosti dovelo je do otkrića medijuma Plankovog svemira, koji su neki nazvali Praznina Koja Spaja. Evoluirajuće znanje o toj donjoj, ujedinjujućoj podstrukturi vaseljene dovelo je do našeg stvaranja FTL komunikacije - do takozvane fetlinije - kao i usavršenog Hokingovog pogona, dalekobacača koji su ujedinili Mrežu Svetova Hegemonije, planetne sfere podataka koje su evoluirale u megasfere podataka kojom je upravljala Srž, današnjeg trenutnog Gideonovog pogona, pa čak i eksperimenata sa antientropijskim mehurima unutar ove Vaseljene - što mislimo da će prerasti u Vremenske Grobnice na Hiperionu.
<BR>&nbsp;&nbsp;&nbsp;&nbsp;&nbsp;Ali ovi pokloni čovečanstvu nisu bili besplatni. Istina je da su izvesne klike Ultimativnih unutar Srži koristile dalekobacače kao način da prodru u ljudske mozgove i tako stvore nervnu mrežu za sopstvene ciljeve. Ta upotreba bila je neškodljiva... nervne mreže stvorene su u nevremenu i neprostoru dalekobacačkog prelaza kroz Plankov svemir i ljudi nikada ne bi saznali za te opite da drugi elementi Srži nisu otkrili tu činjenicu prvoj kibridnoj personi Džona Kitsa pre četiri veka - ali ja se slažem sa onim ljudima i onim elementima Srži koji taj čin smatraju neetičkim, narušavanjem privatnosti.
<BR>&nbsp;&nbsp;&nbsp;&nbsp;&nbsp;Ali ti najraniji eksperimenti sa nervnom mrežom otkrili su nešto zapanjujuće. Postojale su i druge Srži u Vaseljeni... možda i u našoj matičnoj Galaksiji. Otkriće te činjenice dovelo je do građanskog rata u našoj TehnoSrži koji još besni. Izvesni elementi - ne samo Nestalni - zaključili su da je vreme da se okonča biološki opit po imenu ljudska rasa. Planirano je da se 'slučajno' '08. baci Kijevska crna rupa u središte Stare Zemlje pre nego što Hokingov pogon omogući opšti egzodus. Drugi elementi Srži usporili su te planove sve dok mehanizmi bekstva nisu predočeni ljudskoj rasi.
<BR>&nbsp;&nbsp;&nbsp;&nbsp;&nbsp;Na kraju, nijedna ekstremna klika nije likovala... Stara Zemlja nije bila uništena. Bila je oteta - sredstvima koja naša TehnoSrž ne može da razume, ni dan-danas - a to je učinila jedna ili više tih tuđinskih Ultimativnih Inteligencija."
<BR>&nbsp;&nbsp;&nbsp;&nbsp;&nbsp;Funkcioneri zagrajaše međusobno. Kardinal Mustafa pade na oba kolena na svoj jastuk i poče da se moli. Kardinal Di Noje izgledala je toliko bolesno da je njen ađutant, monsinjor, prošaputao zabrinute reči ohrabrenja. Čak je monsinjor Lukas Odi izgledao kao da bi mogao da se onesvesti.
<BR>&nbsp;&nbsp;&nbsp;&nbsp;&nbsp;Njegova Svetost Urban XVI podiže tri prsta. U kapeli zavlada tajac.
<BR>&nbsp;&nbsp;&nbsp;&nbsp;&nbsp;"Ovo je, naravno, samo podloga", nastavi savetnik Albedo. "Ono što želimo danas da podelimo sa vama predstavlja neodložni razlog za zajedničko delanje.
<BR>&nbsp;&nbsp;&nbsp;&nbsp;&nbsp;Pre tri veka, ekstremne klike Srži - društvo autonomnih inteligencija bilo je opustošeno i rastrzano tokom osam vekova silovitih rasprava i sukoba - pokušale su nešto novo. Stvorile su kibridno biće poznato kao Džon Kits - ljudsku ličnost usađenu u AI personu nošenu u ljudskom telu povezanom sa Srži preko interfejsa Plankovog svemira. Kitsova persona imala je mnoge svrhe - kao neka vrsta zamke za ono što su UI smatrale 'empatijskim' elementom pomaljajuće UI ljudske vrste, kao pokretač niza događaja koji će konačno dovesti do poslednjeg hodočašća na Hiperionu i otvaranja tamošnjih Vremenskih Grobnica, da bi se Šrajk isterao iz skrovišta, i kao katalizator za Pad dalekobacača. Da bi poslužilo ovom potonjem, elementi Srži - elementi kojima dugujem svoje postojanje i poslušnost - doturili su informacije Meini Gledston i drugima u Hegemoniji da drugi elementi Srži koriste dalekobacače kako bi koristili ljudske neureone kao neka vrsta nervnih vampira.
<BR>&nbsp;&nbsp;&nbsp;&nbsp;&nbsp;Ti elementi Srži, pod maskom novog napada Proteranih, lansirali su konačni, fizički napad na Mrežu Svetova. U očajanju što ne mogu da unište raštrkanu ljudsku rasu jednim udarcem, ovi elementi ponadali su se da će uništiti uznapredovalo društvo Mreže Svetova. Napavši Srž neposredno uništenjem medijuma dalekobacača, Gledstonova i drugi lideri Hegemonije okončali su eksperimente sa nervnom mrežom i izazvali veliko nazadovanje kod takozvanih Nestalnih i Ultimativnih u građanskom ratu u Srži.
<BR>&nbsp;&nbsp;&nbsp;&nbsp;&nbsp;Naši elementi Srži - elementi posvećeni očuvanju ne samo ljudske rase nego i neke vrste saveza sa vašom vrstom - uništili su jednu verziju kibrida Džona Kitsa, ali druga je stvorena i uspela je u svojoj osnovnoj misiji.
<BR>&nbsp;&nbsp;&nbsp;&nbsp;&nbsp;A ta misija bila je - da reprodukuje određeno žensko ljudsko biće i stvori 'mesiju' povezanog kako sa Srži, tako i sa čovečanstvom.
<BR>&nbsp;&nbsp;&nbsp;&nbsp;&nbsp;Taj 'mesija' sada živi u obličju deteta po imenu Anea.
<BR>&nbsp;&nbsp;&nbsp;&nbsp;&nbsp;Rođeno na Hiperionu pre više od tri veka, to dete je umaklo kroz Vremenske Grobnice do našeg doba. Nije to učinila iz straha - mi joj ne bismo naudili - već zato što je njen zadatak da uništi Crkvu, da uništi civilizaciju Paksa i da okonča ljudsku rasu onakvu kakvu poznajete.
<BR>&nbsp;&nbsp;&nbsp;&nbsp;&nbsp;Smatramo da ona nije svesna svoje prave svrhe i funkcije.
<BR>&nbsp;&nbsp;&nbsp;&nbsp;&nbsp;Pre tri veka, ostaci mog elementa Srži - grupe o kojoj možete misliti kao o Humanistima - stupili su u kontakt sa ljudima preživelim posle Pada dalekobacača i haosa koji je posle tog pada usledio." Albedo klimnu glavom prema Njegovoj Svetosti. Papa pognu glavu u priznanju.
<BR>&nbsp;&nbsp;&nbsp;&nbsp;&nbsp;"Otac Lenar Hojt preživeo je poslednje Hodočašće Šrajku", nastavi savetnik Albedo, ponovo koračajući tamo-amo ispred oltara. Plamenovi sveća malo su trepereli zbog njegovog prolaska. "On je iz prve ruke video manipulacije elemenata Ultimativne Inteligencije Srži i pustošenja njihovog čudovišta odaslanog unazad kroz vreme, Šrajka. Kada smo mi prvi put stupili u vezu - Humanisti, otac Hojt i još nekoliko pripadnika Crkve na umoru - rešili smo da zaštitimo ljudsku rasu od daljih napada i da ponovo izgradimo civilizaciju. Kruciforma je bila naše oružje spasenja - bukvalno.
<BR>&nbsp;&nbsp;&nbsp;&nbsp;&nbsp;Svi znate da je kruciforma bila neuspešna. Pre Pada, ljudi vaskrsnuti zahvaljujući delanju tog simbiota bili su retardirani i aseksualni. Kruciforma - neka vrsta organskog kompjutera u kome su bili uskladišteni neurološki i fiziološki podaci o živom ljudskom biću - ponovo je stvarala telo, ali ne i potpuni intelekt ili ličnost. Vaskrsavala je leš, ali je krala dušu.
<BR>&nbsp;&nbsp;&nbsp;&nbsp;&nbsp;Poreklo kruciforme obavijeno je tajnom, ali mi, Humanisti u Srži, smatramo da je ona razvijena u našoj budućnosti i vraćena kroz vreme kroz Vremenske Grobnice na Hiperionu. U izvesnom smislu, odaslana je da bi je otkrio mladi otac Lenar Hojt.
<BR>&nbsp;&nbsp;&nbsp;&nbsp;&nbsp;Svoj neuspeh simbiot je dugovao jednostavnim zahtevima za skladištenjem i ponovnim korišćenjem podataka. U ljudskom mozgu postoje neuroni. U ljudskom telu ima približno 10 na 28 atoma. Kruciforma, da bi restaurirala um i telo ljudskog bića, mora ne samo da vodi računa o tim atomima i neuronima, već i da pamti precizno konfiguraciju stajaćeg holističkog talasnog fronta koji se sastoji od ljudskog pamćenja i ličnosti. Takođe mora da obezbedi energiju da bi se ti atomi, molekuli, ćelije, kosti, mišići i sećanja ponovo izgradili, tako da organizam bude iznova rođen kao pojedinac koji je već ranije živeo u toj ljušturi. Sama kruciforma ne može to da izvede sa uspehom. U najboljem slučaju, biomašina može da reprodukuje grubu kopiju originala.
<BR>&nbsp;&nbsp;&nbsp;&nbsp;&nbsp;Ali Srž je posedovala računarski kapacitet skladištenja, pozivanja, preoblikovanja i ponovnog formiranja tih informacija u vaskrsnuto ljudsko biće. I to smo i radili tri veka."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Kenzo Isozaki vide paniku u razmenjenim pogledima između kardinala Di Noje i kardinala Mustafe, između oca Farela i monsinjora koji je bio ađutant Di Nojevoj. Ovo je bila jeres. Svetogrđe. Ovo je bio kraj Sakramenta Vaskrsavanja i novi početak vladavine fizičkog i mehaničkog. I sam Isozaki je osećao mučninu. On baci pogled na Hej-Modina i Peli Konjani i vide da se funkcioneri mole. Aron je izgledao kao da je u šoku.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Voljeni naši", reče Njegova Svetost. "Ne sumnjajte. Ne odričite se vere. Ono što sada mislite jeste izdaja našeg Gospoda Isusa Hrista i Njegove Crkve. Čudo vaskrsavanja nije nimalo uniženo time što ovi prijatelji u onome što je nekada bilo poznato kao TehnoSrž pomažu da to čudo ostvarimo. Sam Isus Hrist Svemogući naveo je ovu decu Božju - ove tvorevine našeg Gospoda kroz Svoja najnedostojnija oruđa, ljudsku rasu - da pronađu sopstvene duše i spasenje. Nastavite, Č. Albedo."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Albedo je izgledao blago razveseljen izrazima šoka u prostoriji. Ali njegovo glatko lice poprimilo je izraz tihe uljudnosti kada je ponovo progovorio.
<BR>&nbsp;&nbsp;&nbsp;&nbsp;&nbsp;"Mi smo ljudskoj rasi podarili besmrtnost. Za uzvrat, tražili smo samo tihi savez sa čovečanstvom. Želimo samo mir između nas i naših tvoraca.
<BR>&nbsp;&nbsp;&nbsp;&nbsp;&nbsp;U protekla tri veka, naš tihi savez koristio je kako AI, tako i čovečanstvu. Mi smo, kao što je Njegova Svetost rekla, pronašli svoje duše. Čovečanstvo je pronašlo mir i stabilnost koji su nedostajali istoriji milenijumima... možda i oduvek. I, priznajem, savez je pogodovao mom elementu Srži, grupi poznatoj kao Humanisti. Prerasli smo iz jedne od manjih, prezrenijih klika u - ne baš vladajuću partiju, jer nijedan element ne vlada u Srži - već glavni element konsenzusa. Našu filozofiju prihvataju gotovo sve ranije zaraćene grupe.
<BR>&nbsp;&nbsp;&nbsp;&nbsp;&nbsp;Ali ne i sve."
<BR>&nbsp;&nbsp;&nbsp;&nbsp;&nbsp;Tu savetnik Albedo prestade da korača i stade ispred oltara. Pogleda jedno lice za drugim, smrknutim očima.
<BR>&nbsp;&nbsp;&nbsp;&nbsp;&nbsp;"Element Srži koji se nadao da će presuditi čovečanstvu... element koji čine neki bivši Ultimativni i neki od evolucionista koji se zalažu za nanotehnologiju - posegnuo je za svojim adutom u vidu deteta po imenu Anea. Ona je, bukvalno, virus pušten u telo čovečanstva."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Kardinal Lurdusami kroči napred. Lice ogromnog muškarca bilo je rumeno i ozbiljno. Sitne oči su mu svetlucale. Glas mu je bio oštar.
<BR>&nbsp;&nbsp;&nbsp;&nbsp;&nbsp;"Recite nam, savetniče Albedo, kakva je svrha tog deteta Anee?"
<BR>&nbsp;&nbsp;&nbsp;&nbsp;&nbsp;"Njena svrha", reče čovek u sivom, "jeste trojaka."
<BR>&nbsp;&nbsp;&nbsp;&nbsp;&nbsp;"Koja je njena prva svrha?"
<BR>&nbsp;&nbsp;&nbsp;&nbsp;&nbsp;"Da uništi izglede čovečanstva da stekne fizičku besmrtnost."
<BR>&nbsp;&nbsp;&nbsp;&nbsp;&nbsp;"A kako jedno dete može to da učini?" upita Lurdusami.
<BR>&nbsp;&nbsp;&nbsp;&nbsp;&nbsp;"Ona nije dete, nije čak ni ljudsko biće", reče Albedo. "Ona je nakot veštački sačinjenog kibrida. Persona njenog kibridnog oca stupila je sa njom u vezu još dok je ona bila u majčinoj materici. Um i telo su joj prepletani sa odmetnutim elementima Srži još pre njenog rođenja."
<BR>&nbsp;&nbsp;&nbsp;&nbsp;&nbsp;"Ali kako ona može čovečanstvu da ukrade dar besmrtnosti?" insistirao je Lurdusami.
<BR>&nbsp;&nbsp;&nbsp;&nbsp;&nbsp;"Zahvaljujući svojoj krvi", reče Albedo. "Ona može da širi virus koji uništava kruciformu."
<BR>&nbsp;&nbsp;&nbsp;&nbsp;&nbsp;"Bukvalno virus?"
<BR>&nbsp;&nbsp;&nbsp;&nbsp;&nbsp;"Da. Ali ne neki prirodan. Napravili su ga odmetnuti elementi Srži. Taj virus je svojevrsni oblik nanotehnološke pošasti."
<BR>&nbsp;&nbsp;&nbsp;&nbsp;&nbsp;"Ali u Paksu postoje stotine milijardi ponovo rođenih hrišćana", reče Lurdusami, tonom advokata koji navodi svog svedoka. "Kako jedno dete može da ugrozi toliko mnoštvo? Zar se virus širi od jedne žrtve do druge?"
<BR>&nbsp;&nbsp;&nbsp;&nbsp;&nbsp;Albedo uzdahnu. "Koliko možemo da utvrdimo, virus postaje zarazan kada kruciforma umre. Oni kojima je uskraćeno vaskrsnuće zahvaljujući kontaktu sa Aneom, šire virus drugima. Takođe, oni koji nikada nisu nosili kruciformu mogu biti prenosioci ovog virusa."
<BR>&nbsp;&nbsp;&nbsp;&nbsp;&nbsp;"Postoji li neki lek? Imunizacija?" upita Lurdusami.
<BR>&nbsp;&nbsp;&nbsp;&nbsp;&nbsp;"Ništa od toga", reče Albedo. "Humanisti već tri veka pokušavaju da stvore kontramere. Ali pošto je Anein virus u obliku autonomne nanotehnologije, on stvara sopstveni optimalni vektor mutacije. Naša odbrana nikako ne može da ga sustigne. Možda bismo sa sopstvenim legijama nanotehnoloških kolonija puštenih unutar čovečanstva jednog dana mogli da sustignemo Anein virus i porazimo ga, ali mi Humanisti gnušamo se nanotehnologije. A žalosna je činjenica da je sav nanotehnološki život izvan naše kontrole - izvan bilo čije kontrole. Suština evolucije nanotehnološkog života je autonimija, slobodna volja i ciljevi koji nemaju ništa zajedničko sa ciljevima susednog oblika života."
<BR>&nbsp;&nbsp;&nbsp;&nbsp;&nbsp;"Mislite, sa čovečanstvom", reče Lurdusami.
<BR>&nbsp;&nbsp;&nbsp;&nbsp;&nbsp;"Upravo tako."
<BR>&nbsp;&nbsp;&nbsp;&nbsp;&nbsp;"Anein prvi cilj", reče kardinal Lurdusami, "ili da budemo precizniji - prvi cilj njenih tvoraca koji su se odmetnuli od Srži - jeste uništenje svih kruciformi, pa time i uništenje ljudskog vaskrsavanja."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Pomenuli ste tri cilja. Koja su preostala dva?"
<BR>&nbsp;&nbsp;&nbsp;&nbsp;&nbsp;"Drugi cilj je da se unište Crkva i Paks... to jest, čitava sadašnja ljudska civilizacija", reče Albedo. "Kada se Anein virus raširi, kada vaskrsavanje bude uskraćeno... sa dalekobacačima i dalje nefunkcionalnim i Gideonovim pogonom nepraktičnim za ljudska bića sa jednim životnim vekom... taj drugi cilj biće ispunjen. Čovečanstvo će se vratiti balkanizovanom tribalizmu koji je usledio posle Pada."
<BR>&nbsp;&nbsp;&nbsp;&nbsp;&nbsp;"A treći cilj?" upita Lurdusami.
<BR>&nbsp;&nbsp;&nbsp;&nbsp;&nbsp;"Konačni cilj jeste, zapravo, prvobitni cilj ovog elementa Srži", reče savetnik Albedo. "Uništenje ljudske vrste."
<BR>&nbsp;&nbsp;&nbsp;&nbsp;&nbsp;Vrhovni izvršni funkcioner Ana Peli Konjani bila je ta koja je povikala: "To je nemoguće! Čak i uništenje... otmica... Stare Zemlje ili Pad dalekobacača nisu zbrisali čovečanstvo. Naša vrsta isuviše je raštrkana za takvo zatiranje. Previše svetova. Previše kultura."
<BR>&nbsp;&nbsp;&nbsp;&nbsp;&nbsp;Albedo je klimao glavom, ali sa tugom. "To je bilo tačno. Bilo. Ali Aneina pošast raširiće se gotovo svuda. Virusi koji ubijaju kruciformu mutiraće u nove faze. Ljudska DNK biće posvuda zaražena. Kada padne Paks, Proterani će ponovo navaliti... ovaj put sa uspehom. Oni su odavno podlegli nanotehnološkoj mutaciji. Oni više nisu ljudska bića. Bez Crkve ili Paksa, ili Flote Paksa koja štiti čovečanstvo, Proterani će potražiti te džepove preživele ljudske DNK i zaraziti ih nanotehnološkom kugom. Ljudska vrsta... koju smo poznavali i koju je Crkva nastojala da zaštiti... Prestaće da postoji za nekoliko standardnih godina."
<BR>&nbsp;&nbsp;&nbsp;&nbsp;&nbsp;"A šta će je naslediti?" upita kardinal Lurdusami dubokom tutnjavom.
<BR>&nbsp;&nbsp;&nbsp;&nbsp;&nbsp;"To niko ne zna", reče Albedo tiho. "Čak ni Anea ili Proterani, ili odmetnuti elementi Srži koji su oslobodili tu konačnu kugu. Kolonije nanotehnološkog života evoluiraće po sopstvenom planu i prilagođavaće ljudsko obličje po svom hiru, i samo će oni kontrolisati njihovu sudbinu. Ali ta sudbina više neće biti ljudska."
<BR>&nbsp;&nbsp;&nbsp;&nbsp;&nbsp;"Bože moj, Bože moj", reče Kenzo Isozaki, zapanjen što govori naglas. "Šta možemo da učinimo? Šta ja mogu da učinim?"
<BR>&nbsp;&nbsp;&nbsp;&nbsp;&nbsp;Na opšte zaprepašćenje, odgovori mu Njegova Svetost.
<BR>&nbsp;&nbsp;&nbsp;&nbsp;&nbsp;"Strepeli smo i borili se protiv pretnje te pošasti tri stotine godina", reče Njegova Svetost tiho, dok mu se u očima video bol koji je prevazilazio njegovu ličnu patnju. "Naše prvo nastojanje bilo je da uhvatimo dete, Aneu, pre nego što bude mogla da raširi zarazu. Znali smo da je umakla iz svog doba u naše ne iz straha - nismo nameravali da joj naudimo - već da bi mogla da raširi virus celim Paksom.
<BR>&nbsp;&nbsp;&nbsp;&nbsp;&nbsp;"Zapravo", dopuni Njegova Svetost, "podozrevali smo da dete Anea uistinu ne zna puni učinak koji će zaraza imati po čovečanstvo. U neku ruku, ona je nesvesni pion tih odmetnutih elemenata Srži."
<BR>&nbsp;&nbsp;&nbsp;&nbsp;&nbsp;Funkcioner Hej-Modino iznenada progovori sa žestinom. "Trebalo je da pretvorimo Hiperion u pepeo plazma bombama onog dana kada je bilo predviđeno da iziđe iz Vremenskih Grobnica. Da sterilišemo čitavu planetu. Da ne rizikujemo."
<BR>&nbsp;&nbsp;&nbsp;&nbsp;&nbsp;Njegova Svetost nije se naljutio zbog te neoprostive upadice. "Da, sine naš, bilo je onih koji su to tražili. Ali Crkva nije mogla da oduzme toliko nevinih života baš kao što nije mogla da odobri ni smrt jedne jedine devojčice. Posavetovali smo se sa predskazujućim elementima Srži... oni su videli jezuita po imenu otac kapetan De Soja kao ključnu figuru u njenom zarobljavanju... ali nijedan naš miran pokušaj da zarobimo dete nije uspeo. Flota Paksa mogla je da njen brod pretvori u paru pre četiri godine, ali imala je naređenja da to učini tek ako sve ostalo propadne. Zato nastavljamo nastojanja da suzbijemo njenu virusnu invaziju. Ono što morate učiniti, Č. Isozaki - ono što svi morate učiniti - jeste da nastavite pružanje podrške nastojanjima Crkve, dok mi ta nastojanja budemo pojačavali. Č. Albedo?"
<BR>&nbsp;&nbsp;&nbsp;&nbsp;&nbsp;Sivi čovek ponovo progovori.
<BR>&nbsp;&nbsp;&nbsp;&nbsp;&nbsp;"Zamislite nadolazeću pošast kao šumski požar na nekom svetu bogatom kiseonikom. Počistiće sve pred sobom ukoliko ne budemo mogli da je suzbijemo, a zatim i ugasimo. Naš prvi napor jeste da uklonimo mrtva stabla i žbunje - zapaljive elemente - koji nisu neophodni živoj šumi."
<BR>&nbsp;&nbsp;&nbsp;&nbsp;&nbsp;"Nehrišćane", promrmlja funkcioner Peli Konjani.
<BR>&nbsp;&nbsp;&nbsp;&nbsp;&nbsp;"Upravo tako", reče savetnik Albedo. "Zbog toga su morali da budu likvidirani", reče Veliki inkvizitor. "Sve te hiljade na Saigon Maru. Svi ti milioni. Sve te milijarde."
<BR>&nbsp;&nbsp;&nbsp;&nbsp;&nbsp;Papa Urban XVI diže ruku, ovaj put pre da bi naložio tišinu nego da bi dao blagoslov. "Ne likvidirani!" reče strogo. "Niti jedan život, hrišćanski ili nehrišćanski, nije oduzet."
<BR>&nbsp;&nbsp;&nbsp;&nbsp;&nbsp;Zvaničnici se zbunjeno zgledaše.
<BR>&nbsp;&nbsp;&nbsp;&nbsp;&nbsp;"To je tačno", reče savetnik Albedo.
<BR>&nbsp;&nbsp;&nbsp;&nbsp;&nbsp;"Ali bili su beživotni..." započe Veliki inkvizitor, a onda naglo zaćuta. "Moje duboko izvinjenje, Sveti Oče", reče papi.
<BR>&nbsp;&nbsp;&nbsp;&nbsp;&nbsp;Njegova Svetost odmahnu pokrivenom glavom. "Nisu potrebna izvinjenja, Džone Domeniko. Ovo su emocionalne teme. Molim vas, objasnite, Č. Albedo."
<BR>&nbsp;&nbsp;&nbsp;&nbsp;&nbsp;"Da, Vaša Svetosti", reče čovek u sivom. "Oni u brodu Saigon Maru bili su beživotni, Ekselencijo, ali ne i mrtvi. Srž... elementi Humanista u Srži... usavršili su način za smeštanje ljudskih bića u privremeni zastoj, stanje ni života ni smrti..."
<BR>&nbsp;&nbsp;&nbsp;&nbsp;&nbsp;"Poput kriogenske fuge?" upita funkcioner Aron, koji je mnogo putovao Hokingovim pogonom pre svog preobraćenja.
<BR>&nbsp;&nbsp;&nbsp;&nbsp;&nbsp;Albedo odmahnu glavom. "Mnogo sofisticiranije. I neškodljivije." On mahnu dobro manikiranim prstima. "U proteklih sedam godina, obradili smo sedam milijardi ljudskih bića. U sledećoj standardnoj deceniji - ili skorije - moramo obraditi još više od četrdeset dve milijarde. Ima mnogo svetova u Zabačenosti, a mnogo ih je čak i u svemiru Paksa, gde su nehrišćani u većini."
<BR>&nbsp;&nbsp;&nbsp;&nbsp;&nbsp;"Obradili?" upita funkcioner Peli Konjani.
<BR>&nbsp;&nbsp;&nbsp;&nbsp;&nbsp;Albedo se mračno osmehnu. "Flota Paksa proglasi karantin nad svetom ne znajući za pravi razlog svog postupka. Robotski brodovi Srži stižu na orbitu i zasipaju nastanjene oblasti iz naše opreme za zastoj. Cor Unum obezbeđuje brodove, finansiranje i obuku. Opus Dei koristi teretnjake kako bi uklonio tela u zastoju..."
<BR>&nbsp;&nbsp;&nbsp;&nbsp;&nbsp;"Zašto ih uklanjate?" upita Veliki inkvizitor. "Zašto ih ne ostavite na rodnim svetovima?"
<BR>&nbsp;&nbsp;&nbsp;&nbsp;&nbsp;Njegova Svetost odgovori: "Moraju biti skriveni na mestu gde ih Aneina Pošast ne može pronaći, Džone Domeniko. Moraju biti s pažnjom... s ljubavlju... sklonjeni dalje od opasnosti sve dok opasnost ne prođe."
<BR>&nbsp;&nbsp;&nbsp;&nbsp;&nbsp;Veliki inkvizitor pognu glavu u razumevanju i pristanku.
<BR>&nbsp;&nbsp;&nbsp;&nbsp;&nbsp;"Ima još toga", reče savetnik Albedo. "Moj element Srži stvorio je... vrstu vojnika... čiji je posao da pronađe i zarobi tu Aneu pre nego što bude bila u stanju da raširi smrtonosnu zarazu. Prvi je bio aktiviran pre četiri godine, a ime mu je bilo Radamant Nemes. Ima još samo nekoliko tih lovaca/tragača, ali oni su opremljeni tako da mogu da se ponesu sa svim preprekama koje bi odmetnuti elementi Srži postavili... čak i sa Šrajkom."
<BR>&nbsp;&nbsp;&nbsp;&nbsp;&nbsp;"Šrajka kontrolišu Ultimativni i drugi odmetnuti elementi Srži?" upita otac Farel. Bilo je to prvi put da je taj čovek progovorio.
<BR>&nbsp;&nbsp;&nbsp;&nbsp;&nbsp;"Mislimo da je tako", odgovori kardinal Lurdusami. "Izgleda da je demon u savezu sa Aneom... da pomaže širenju zaraze. Isto tako, izgleda da su Ultimativni našli način da otvore izvesne portale dalekobacača za nju. Plašim se da je đavo pronašao ime... i saveznike... u našem dobu."
<BR>&nbsp;&nbsp;&nbsp;&nbsp;&nbsp;Albedo diže prst. "Trebalo bi da napomenem da su čak i Nemes i naši lovci/tragači opasni... kao i svaki drugi takav konstrukt sa toliko strašnom, jednom jedinom svrhom. Kada dete bude zarobljeno, ta kibridna bića biće likvidirana. Samo strašna opasnost koju predstavlja Aneina Pošast opravdava njihovo postojanje."
<BR>&nbsp;&nbsp;&nbsp;&nbsp;&nbsp;"Sveti Oče", reče Kenzo Isozaki, stisnuvši ruke u molitvi, "šta još možemo da učinimo?"
<BR>&nbsp;&nbsp;&nbsp;&nbsp;&nbsp;"Da se molite", reče Njegova Svetost. Njegove tamne oči bile su bunari bola i odgovornosti. "Da se molite i podržavate našu Svetu Majku Crkvu u nastojanju da izbavi čovečanstvo."
<BR>&nbsp;&nbsp;&nbsp;&nbsp;&nbsp;"Krstaški pohod protiv Proteranih nastaviće se", reče kardinal Lurdusami. "Držaćemo ih dalje od sebe sve dok budemo mogli."
<BR>&nbsp;&nbsp;&nbsp;&nbsp;&nbsp;"Sa tim ciljem", reče savetnik Albedo, "Srž je izumela Gideonov pogon i radi na novim tehnologijama za odbranu čovečanstva."
<BR>&nbsp;&nbsp;&nbsp;&nbsp;&nbsp;"Nastavićemo potragu za devojčicom... koja je sada, mislim, već mlada žena", dodade Lurdusami. "I ako bude uhvaćena, biće izolovana."
<BR>&nbsp;&nbsp;&nbsp;&nbsp;&nbsp;"A ako ne bude uhvaćena, Ekselencijo?" upita Veliki inkvizitor kardinal Mustafa.
<BR>&nbsp;&nbsp;&nbsp;&nbsp;&nbsp;Lurdusami ne odgovori.
<BR>&nbsp;&nbsp;&nbsp;&nbsp;&nbsp;"Moramo se moliti", reče Njegova Svetost. "Moramo tražiti Hristovu pomoć u ovo vreme krajnje opasnosti za našu Crkvu i za ljudsku rasu. Svako od nas mora učiniti sve što može, a zatim zatražiti i više od sebe. I moramo se moliti za duše sve naše braće i sestara u Hristu - čak i za - naročito za - dušu deteta Anee, koja nesvesno dovodi svoju vrstu u takvu opasnost."
<BR>&nbsp;&nbsp;&nbsp;&nbsp;&nbsp;"Amen", reče monsinjor Lukas Odi.
<BR>&nbsp;&nbsp;&nbsp;&nbsp;&nbsp;A onda, dok su ostali u maloj kapeli klečali pognutih glava, Njegova Svetost, papa Urban XVI, ustade, priđe oltaru i poče da govori misu zahvalnosti.
</TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
