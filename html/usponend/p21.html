<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>18.
<P>&nbsp;&nbsp;&nbsp;&nbsp;&nbsp;U noći pre Dalaj Laminog prijema, umoran sam, ali ne mogu da spavam. A. Betika nema, ostao je u Džo-kungu sa Džordžom, Džigmeom i trideset tovara građevinskog materijala koji je trebalo da stigne juče, ali ga je u gradu u klancu zadržao štrajk nosača. A. Betik će ujutro unajmiti nosače i povesti procesiju nekoliko poslednjih kilometara do Hrama.
<BR>&nbsp;&nbsp;&nbsp;&nbsp;&nbsp;Nemiran, kotrljam se sa dušeka i navlačim pantalone od somota, izbledelu košulju, čizme i laku termo-jaknu. Po izlasku iz pagode u kojoj spavam, primećujem svetlost fenjera koja greje neprozirne prozore i šodži vrata Aneine pagode. Ponovo radi do kasno u noć. Hodajući meko, da je ne bi uznemirilo njihanje platforme, smandrljavam se niz lestvice do glavnog nivoa Hrama koji visi u vazduhu.
<BR>&nbsp;&nbsp;&nbsp;&nbsp;&nbsp;Uvek me zapanji to koliko je ovo mesto noću prazno. Isprva sam mislio da je to zato što su građevinski radnici - većina ih živi u kolibama kraj litice oko Džo-kunga - otišli, ali dolazim do uviđanja da veoma malo ljudi provodi noć u kompleksu hrama. Džordž i Džigme obično spavaju u baraci za predradnike, ali večeras su u Džo-kungu sa A. Betikom. Opat Kempo Nga Vang Taši ponekad ostane da prenoći sa kaluđerima, ali večeras se vratio svojoj formalnoj kući u Džo-kungu. Malobrojni kaluđeri više vole svoje jednostavne odaje ovde nego formalni manastir u Džo-kungu, uključujući Čim Dina, Labsanga Samtena i ženu, Donku Nijapso. Povremeno, letač Ljomo ostane u kaluđerskim odajama ili ovde, u praznom svetilištu, ali ne večeras. Ljomo je rano pošao u Zimsku palatu, pomenuvši da pomišlja da se popne na Nanda Devi južno od Potale.
<BR>&nbsp;&nbsp;&nbsp;&nbsp;&nbsp;I tako, dok vidim meki sjaj fenjera koji dopire iz kaluđerskih odaja udaljenih stotinama metara na najnižem nivou istočnog ruba kompleksa - sjaj koji trne dok ga posmatram - ostatak kompleksa hrama mračan je i utihnuo u svetlu zvezda. Ni Znamenje ni drugi svetli meseci još se nisu digli, mada istočni horizont počinje blago da sija pred njihovim dolaskom. Zvezde su neverovatno sjajne, gotovo podjednako brilijantne i postojane kao kada se posmatraju iz svemira. Ove noći vide se na hiljade - više nego što sam se sećao da ih je bilo na noćnom nebu Hiperiona ili Stare Zemlje - i ja krivim vrat sve dok ne uspem da ugledam zvezdu koja se lagano kreće, majušni mesec na kome se navodno skriva brod. Nosim komunikator/disključ-dnevnik i trebalo bi samo da šapnem i priupitam brod da li je tamo, ali Anea i ja zaključili smo da, sa Paksom tako blizu, čak i transmisije uskim snopom prema brodu ili sa njega treba da budu rezervisane za hitne situacije.
<BR>&nbsp;&nbsp;&nbsp;&nbsp;&nbsp;Iskreno se nadam da uskoro neće iskrsnuti nikakva hitna situacija.
<BR>&nbsp;&nbsp;&nbsp;&nbsp;&nbsp;Merdevinama, stepeništima i kratkim mostovima silazim do zapadne strane kompleksa hrama i vraćam se ispustom od cigli i kamena ispod najnižih građevina. Noćni vetar je ojačao i čujem krckanje i stenjanje drvne građe dok se čitavi nivoi platformi prilagođavaju vetru i hladnoći. Molitvene zastave lepršaju iznad mene i vidim svetlost zvezda na vrhovima oblaka gde ovi vijugaju uz kameni greben, tako duboko. Vetar nije baš dovoljno jak za onaj jasni vučji zov koji me je probudio u prvih nekoliko noći koje sam ovde proveo, ali njegov prolazak kroz klance, drvo i napukline čini da svet oko mene mrmlja i šapuće.
<BR>&nbsp;&nbsp;&nbsp;&nbsp;&nbsp;Stižem do stepeništa Mudrosti i penjem se kroz paviljon za meditaciju Pravilnog shvatanja, stojim na tren na balkonu zagledan u tamne i neme kaluđerske odaje usamljene na istočnoj steni. Prepoznajem ovde beskonačnu veštinu drvoreza i pažnju sestara, Kuku i Kej Se, u složenim rezbarijama pod vršcima prstiju. Obavivši čvršće jaknu oko sebe na sve jačem vetru, penjem se spiralnim stepeništem do platforme pagode za Pravilnu misao. Na istočnom zidu ove restaurirane pagode, Anea je projektovala veliki, savršeno okrugli prozor koji gleda istočno prema obrušavanju linije grebena, gde se Znamenje uvek najpre pojavi, i mesec se sada diže, njegovi blistavi zraci obasjavaju najpre tavanicu ove pagode, a onda i zadnji zid, gde su sledeće reči iz svetog zapisa Sutta Nipate urezane u gipsani zid:
<BR>&nbsp;&nbsp;&nbsp;&nbsp;&nbsp;Kao što plamen koji gasi vetar
<BR>&nbsp;&nbsp;&nbsp;&nbsp;&nbsp;Na počinak ide i ne da se objasniti,
<BR>&nbsp;&nbsp;&nbsp;&nbsp;&nbsp;Tako i mudrac oslobođen svega osobenog
<BR>&nbsp;&nbsp;&nbsp;&nbsp;&nbsp;Na počinak ide i ne da se objasniti.
<BR>&nbsp;&nbsp;&nbsp;&nbsp;&nbsp;Nestao je izvan svih slika -
<BR>&nbsp;&nbsp;&nbsp;&nbsp;&nbsp;Nestao je izvan moći reči.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Znam da se ovaj deo bavi zagonetnom Budinom smrću, ali čitam ga na mesečini i pomišljam na to kako bi mogao da se primeni na Aneu ili mene, ili na nas dvoje. Čini mi se neprikladno. Za razliku od kaluđera koji ovde rade radi prosvetljenja, ja ne osećam nikakav poriv da se oslobodim svega osobenog. Sam svet - svih bezbroj svetova koje sam imao povlasticu da vidim i po njima hodam - predstavljaju ono što me opčinjava i oduševljava. Nemam nikakvu želju da ostavim svet i slike mojih čula o svetu iza sebe. I znam da Anea oseća isto prema životu - da je povezanost sa njim nalik na katoličku pričest, samo je svet hostija koja se mora sažvakati.
<BR>&nbsp;&nbsp;&nbsp;&nbsp;&nbsp;Ipak, pomisao na suštinu stvari - ljudi - života koji prevazilaze sve slike i moć reči, to odjekuje u meni. Pokušavao sam - i nisam uspevao - da čak i suštinu ovog mesta, ovih dana, smestim u reči i otkrio sam koliko je to jalovo.
<BR>&nbsp;&nbsp;&nbsp;&nbsp;&nbsp;Odlazeći sa osovine Mudrosti, prelazim preko dugačke platforme za kuvanje i zajedničko obedovanje i penjem se osovinom Morala, po stepeništima, mostovima i platformama. Znamenje se sada otreslo linije grebena i svetlost koja dolazi od njega i njegova dva pratioca boji kamen i crveno drvo oko mene gustom mesečevom bojom.
<BR>&nbsp;&nbsp;&nbsp;&nbsp;&nbsp;Prolazim kroz paviljone Pravilnog govora i Pravilnih postupaka, zastavši da dođem do daha u kružnoj pagodi Pravilnog života. Odmah ispred pagode Pravilnog nastojanja nalazi se bure od bambusa sa vodom za piće i tamo žedno pijem. Molitvene zastave lepršaju i puckaju duž terasa i streha dok tiho idem po platformi koja vodi do najviših građevina.
<BR>&nbsp;&nbsp;&nbsp;&nbsp;&nbsp;Paviljon Pravilne umnosti za meditaciju deo je Aneinog skorijeg rada i još miriše na sveži bonsai. Deset metara iznad njega, povrh strmih merdevina, paviljon Pravilne meditacije nadnosi se nad ostatkom Hrama, sa prozorom koji gleda u zid grebena. Tamo stojim nekoliko minuta, shvativši prvi put da senka same pagode pada na tu kamenu ploču kada se mesec digne kao sada, i da je Anea projektovala krov tako da se njegova senka spaja sa prirodnim procepima i diskoloracijama u kamenu kako bi stvorila slovo-senku koje prepoznajem kao kineski simbol za Budu.
<BR>&nbsp;&nbsp;&nbsp;&nbsp;&nbsp;U tom trenutku obuzima me jeza, mada vetar ne duva ništa jače nego ranije. Koža mi se ježi na podlakticama, a potiljak mi je hladan. Shvatan - ne, vidim - u tom trenutku, da je Aneina misija, kakva god bila, osuđena na neuspeh. Zarobiće i nju i mene, ispitivati, verovatno mučiti i pogubiti. Moja obećanja starom pesniku na Hiperionu bila su samo prazna priča. Srušiću Paks, rekao sam. Paks sa njegovim milijardama vernika, sa milionima naoružanih muškaraca i žena, hiljadama ratnih brodova... Vratiću natrag Staru Zemlju, pristao sam. Pa, bar sam je posetio.
<BR>&nbsp;&nbsp;&nbsp;&nbsp;&nbsp;Gledam kroz prozor kako bih video nebo, ali tu je samo kameni zid na mesečini i simbol Budinog imena koji se polako obrazuje, tri okomita poteza kao mastilo na velumu boje škriljca, tri vodoravna poteza koja se pružaju okolo i zajedno, kao tri bela lica u negativnim prostorima, tri lica koja zure u mene u mraku.
<BR>&nbsp;&nbsp;&nbsp;&nbsp;&nbsp;Obećao sam da ću štititi Aneu. Kunem se da ću poginuti čineći to.
<BR>&nbsp;&nbsp;&nbsp;&nbsp;&nbsp;Stresavši sa sebe jezu i predosećanje, odlazim na platformu Meditacije, kačim se za kabl i zujim trideset metara preko praznine do platform ispod terase na vrhu, gde Anea i ja imamo pagode za spavanje. Dok se penjem merdevinama do najvišeg nivoa, mislim - možda ću sada zaspati.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ovo nisam zabeležio u dnevniku disključa. Prisećam se sada, dok pišem.
<BR>&nbsp;&nbsp;&nbsp;&nbsp;&nbsp;Aneino svetlo bilo je ugašeno. Bilo mi je drago - ostajala je budna isuviše dugo, previše je radila. Visoke radne skele i kablovi za liticu nisu bili mesto za iscrpljenog arhitektu.
<BR>&nbsp;&nbsp;&nbsp;&nbsp;&nbsp;Kročio sam u svoju baraku, zatvorio klizna šodži vrata i ritnuo čizme sa nogu. Stvari su bile kao što sam ih ostavio - spoljnji zid od paravana malo je bio povučen, mesečina mi je obasjavala prostirku za spavanje, vetar je čegrtao zidovima dok je tiho razgovarao sa planinama. Nijedan fenjer nije mi bio upaljen, ali imao sam svetlost meseca i upamćeni raspored male prostorije za snalaženje u mraku. Pod je bio od golog tatamija, ako se izuzme dušek i jedan ormanić u kome su se nalazili moj ranac, nešto hrane, vrč za pivo, respiratori koje sam poneo sa broda i planinarska oprema: nije bilo ničega o šta bih se sapleo.
<BR>&nbsp;&nbsp;&nbsp;&nbsp;&nbsp;Okačio sam jaknu o kuku blizu vrata, zapljusnuo lice vodom iz umivaonika na ormaniću i skinuo košulju, čarape, pantalone i donji veš, a onda sve to strpao u vojničku vreću koja je stajala u ormaniću. Sutra je bio dan za pranje veša. Uzdahnuvši, dok je predosećanje propasti koje sam osetio u paviljonu za meditaciju sada bledelo u jednostavni premor, prišao sam dušeku. Uvek sam spavao nag osim kada sam bio u teritorijalcima i dok sam putovao Konzulovim brodom sa svojih dvoje prijatelja.
<BR>&nbsp;&nbsp;&nbsp;&nbsp;&nbsp;Osetio sam jedva primetan pokret u mraku iza jarke pruge mesečine i, zaprepašćen, čučnuo u borbeni stav. Zbog golotinje osećao sam se ranjivije nego inače. Onda shvatih - A. Betik se sigurno ranije vratio. Opustio sam desnu pesnicu.
<BR>&nbsp;&nbsp;&nbsp;&nbsp;&nbsp;"Role?" reče Anea. Nagnu se napred na mesečinu. Obavila je moje ćebe oko donjeg dela tela, ali ramena, dojke i trbuh bili su joj nagi. Znamenje joj je dodirivalo kosu i jagodice mekim svetlom.
<BR>&nbsp;&nbsp;&nbsp;&nbsp;&nbsp;Otvorih usta da progovorim, počeh da se okrećem prema odeći ili jakni, reših da ne hodam tako daleko, pa kleknuh jednim kolenom na prostirku, podigavši čaršav sa dušeka da bih se pokrio. Nisam bio stidljiv, ali ovo je bila Anea. Šta će ona...
<BR>&nbsp;&nbsp;&nbsp;&nbsp;&nbsp;"Role", reče ona ponovo; ovaj put u njenom glasu nije bilo ničeg upitnog. Približila mi se na kolenima. Ćebe je spalo sa nje.
<BR>&nbsp;&nbsp;&nbsp;&nbsp;&nbsp;"Anea", rekoh ja glupavo. "Anea, ja... ti... ja ne... ti, stvarno..."
<BR>&nbsp;&nbsp;&nbsp;&nbsp;&nbsp;Ona mi stavi prst na usta i ukloni ga sekund kasnije, ali pre nego što sam stigao da progovorim, nagnu se bliže i utisnu usne tamo gde joj je bio prst.
<BR>&nbsp;&nbsp;&nbsp;&nbsp;&nbsp;Svaki put kada sam dodirivao svoju mladu prijateljicu, taj kontakt bio je električan. To sam već opisivao i uvek sam se pri tom osećao glupo, ali pripisivao sam to njenoj... auri... naboju ličnosti. To je bila stvarnost, ne metafora. Ali nikada nisam osetio nalet elektriciteta između nas kao u tom trenutku.
<BR>&nbsp;&nbsp;&nbsp;&nbsp;&nbsp;Jedan sekund bio sam pasivan i primao sam poljubac umesto da ga podelim sa njom. Ali onda su njegova toplota i upornost svladali misli, svladali sumnju, svladali sva moja druga čula u svakoj nijansi te reči, i ja sam joj uzvraćao na poljubac, grlio je da bih je privukao bliže dok je ona provlačila ruke ispod mojih i prelazila mi snažnim prstima po leđima. Pre više od pet njenih godina, kada me je poljubila u znak pozdrava kod reke na Staroj Zemlji, poljubac joj je bio žustar, električan, ispunjen pitanjima i porukama - ali ipak poljubac jedne šesnaestogodišnjakinje. Ovaj poljubac bio je topao, vlažan, otvoreni dodir žene, i ja sam smesta reagovao na njega.
<BR>&nbsp;&nbsp;&nbsp;&nbsp;&nbsp;Ljubili smo se čitavu večnost. Bio sam maglovito svestan sopstvene nagosti i uzbuđenja kao razloga za zabrinutost i stid, ali bilo je to daleko, sporedno pred toplotom koja se širila i žustrinom poljubaca koji nikako nisu prestajali. Kada su nam se usne konačno razdvojile, natečene, gotovo pomodrele, sa željom da ponovo budu ljubljene, ljubili smo jedno drugom obraze, očne kapke, čelo, uši. Spustio sam lice i poljubio joj ulegnuće vrata, osetivši puls uz usne i udahnuvši aromatični miris njene kože.
<BR>&nbsp;&nbsp;&nbsp;&nbsp;&nbsp;Pomerila se napred na kolenima, povivši malo leđa, tako da mi je dojkama dodirivala obraz. Uzeo sam jednu u ruku i poljubio bradavicu gotovo sa strahopoštovanjem. Anea mi je stavila dlan na potiljak. Osećao sam na sebi ubrzavanje njenog daha dok je spuštala lice prema meni.
<BR>&nbsp;&nbsp;&nbsp;&nbsp;&nbsp;"Čekaj, čekaj", rekoh, podigavši lice, nagnuvši se unazad. "Ne, Anea, zar si... mislim... ne mislim da..."
<BR>&nbsp;&nbsp;&nbsp;&nbsp;&nbsp;"Šššš", reče ona, ponovo se nagnu nad mene, ponovo me poljubi, odmaknuvši se tako da se činilo da njene tamne oči ispunjavaju čitav svet. "Ššš, Role. Da." Ponovo me poljubi, nagnuvši se udesno tako da smo se oboje spustili na prostirku, ljubeći se i dalje, dok je sve jači lahor čegrtao zidovima od pirinčanog papira, a čitava platforma ljuljala se od dubine našeg poljupca i pokreta naših tela.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Problem je to. Pričati takve stvari. Deliti najprivatnije i najsvetije trenutke sa drugima. Predstavljanje takvih stvari rečima izgleda mi kao skrnavljenje. A bila bi laž kada to ne bih uradio.
<BR>&nbsp;&nbsp;&nbsp;&nbsp;&nbsp;Prvi put videti i dodirivati svoju voljenu osobu nagu jeste jedno od čistih, nesavladivih bogojavljenja u životu. Ako uopšte postoji neka prava religija u Vaseljeni, ona mora da obuhvati i tu istinu kontakta, ili će ostati zauvek šuplja. Voditi ljubav sa jednom jedinom pravom osobom koja tu ljubav zaslužuje znači dobiti jednu od malobrojnih apsolutnih nagrada koje pripadaju ljudskim bićima, u ravnoteži sa svim onim bolom, gubitkom, nezgrapnošću, samoćom, idiotlukom, kompromisom i trapavošću koja sleduje uz ljudsko postojanje. Voditi ljubav sa pravom osobom znači nadoknaditi mnoge greške.
<BR>&nbsp;&nbsp;&nbsp;&nbsp;&nbsp;Nikada ranije nisam vodio ljubav sa pravom osobom. Znao sam to još dok smo se Anea i ja najpre ljubili i ležali jedno uz drugo, i pre nego što smo počeli da se pomeramo sporo, pa brzo, pa ponovo sporo. Shvatio sam da nikada ranije nisam uistinu vodio ljubav ni sa kim - da seks mladog vojnika na odsustvu sa pristupačnim ženama, ili seks tipa 'na barži smo zajedno, muški i ženski članovi posade, imamo priliku, pa onda što da ne?' koji su, kako sam mislio, istražili i otkrili sve što je moglo da se kaže o tome, nisu bili čak ni početak.
<BR>&nbsp;&nbsp;&nbsp;&nbsp;&nbsp;Ovo je bio početak. Sećam se da se u jednom trenutku Anea digla iznad mene, sa rukom na mojim grudima, dok su njene bile klizave od znoja, ali i dalje me je gledala - gledala me je tako silovito i tako toplo da se činilo da smo prisno spojeni pogledom podjednako kao i butinama i genitalijama - i tog ću se trenutka setiti svaki put kada budemo vodili ljubav u budućnosti, mada se još tada činilo kao da se sećam unapred svih tih budućih prilika za vreme ovih prvih trenutaka naše prisnosti.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dok smo ležali zajedno na mesečini, sa čaršavima, prekrivačima i dušekom uvijenim i razbacanim oko nas, dok je hladan vetar sa severa sušio znoj na našim telima, njen obraz bio je na mojim grudima, moja butina preko njenog kuka, nastavili smo da se dodirujemo - njeni prsti igrali su se maljama na mojim grudima, moji su pratili liniju njenog obraza, tabanom sam klizio gore-dole po zadnjoj strani njene noge, oko mišića njenog snažnog lista.
<BR>&nbsp;&nbsp;&nbsp;&nbsp;&nbsp;"Je li ovo bila greška?" šapnuh.
<BR>&nbsp;&nbsp;&nbsp;&nbsp;&nbsp;"Ne", odgovori mi ona šapatom. "Osim ako..."
<BR>&nbsp;&nbsp;&nbsp;&nbsp;&nbsp;Srce mi zalupa. "Osim ako šta?"
<BR>&nbsp;&nbsp;&nbsp;&nbsp;&nbsp;"Osim ako nisi dobio one injekcije u teritorijalcima za koje sam sigurna da si ih dobio", šapnu ona. Bio sam toliko napet da nisam čuo zadirkivanje u njenom glasu.
<BR>&nbsp;&nbsp;&nbsp;&nbsp;&nbsp;"Šta? Injekcije? Šta?" upitah, skotrljavši se na lakat. "O... injekcije... sranje. Znaš da jesam. Isuse."
<BR>&nbsp;&nbsp;&nbsp;&nbsp;&nbsp;"Znam da jesi", šapnu Anea; sada sam mogao da joj čujem osmeh.
<BR>&nbsp;&nbsp;&nbsp;&nbsp;&nbsp;Kada smo mi, momci na Hiperionu, stupali u teritorijalce, vlasti su nam davale uobičajeni koktel injekcija koje je odobrio Paks - protiv malarije, protiv raka, protiv virusa i za kontrolu rađanja. U Paksovoj vaseljeni, gde je ogromna većina pojedinaca odabrala kruciformu - odabrala pokušaj da postigne besmrtnost - kontrola rađanja se podrazumevala. Čovek je mogao da se obrati vlastima Paksa za protivotrov posle venčanja ili da ga naprosto kupi na crnoj berzi kada dođe vreme da zasnuje porodicu. Ili, ako se čovek ne bi odlučio ni za krst ni za porodicu, to bi potrajalo sve dok starost ili smrt ne bi učinili pitanje izlišnim. Godinama nisam pomislio na tu injekciju. U stvari, mislim da me je A. Betik pitao za te injekcije na Konzulovom brodu pre deset godina, kada smo razgovarali o preventivnoj medicini, a ja sam pomenuo indukcioni koktel za teritorijalce, dok je naša mlada prijateljica koja je tada imala jedanaest ili dvanaest godina ležala sklupčana na ležaju tamo, na nivou sa holojamom, i čitala knjigu iz brodske biblioteke, naizgled krajnje nezainteresovana..."
<BR>&nbsp;&nbsp;&nbsp;&nbsp;&nbsp;"Ne", rekoh, i dalje oslonjen o lakat, "mislim na grešku. Ti si..."
<BR>&nbsp;&nbsp;&nbsp;&nbsp;&nbsp;"Ja", šapnu ona.
<BR>&nbsp;&nbsp;&nbsp;&nbsp;&nbsp;"Dvadeset jednu godinu stara", dovrših. "A ja sam..."
<BR>&nbsp;&nbsp;&nbsp;&nbsp;&nbsp;"Ti", šapnu ona.
<BR>&nbsp;&nbsp;&nbsp;&nbsp;&nbsp;"...jedanaest standardnih godina stariji od tebe."
<BR>&nbsp;&nbsp;&nbsp;&nbsp;&nbsp;"Neverovatno", reče Anea. Celo lice bilo joj je obasjano mesečinom dok je gledala odozdo u mene. "Umeš da računaš. U ovakvom trenutku."
<BR>&nbsp;&nbsp;&nbsp;&nbsp;&nbsp;Uzdahnuh i svalih se na stomak. Čaršavi su mirisali na nas. Vetar je i dalje jačao i sada je čegrtao zidovima.
<BR>&nbsp;&nbsp;&nbsp;&nbsp;&nbsp;"Hladno mi je", šapnu Anea.
<BR>&nbsp;&nbsp;&nbsp;&nbsp;&nbsp;U danima i mesecima koji će uslediti, zagrlio bih je ako bi rekla nešto takvo, ali te noći reagovao sam bukvalno i ustao da zatvorim klizni šodži paravan. Vetar je bio hladniji nego obično.
<BR>&nbsp;&nbsp;&nbsp;&nbsp;&nbsp;"Ne", reče ona.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Ne zatvaraj skroz." Sedela je sa čaršavom podignutim tik ispod dojki.
<BR>&nbsp;&nbsp;&nbsp;&nbsp;&nbsp;"Ali to je..."
<BR>&nbsp;&nbsp;&nbsp;&nbsp;&nbsp;"Mesečina na tebi", šapnu Anea.
<BR>&nbsp;&nbsp;&nbsp;&nbsp;&nbsp;Njen glas je možda izazvao moju fizičku reakciju. Ili pogled na nju, kako me čeka među pokrivačima. Pored naših mirisa, prostorija je mirisala na pokošeno seno zbog novog tatamija i rijokana na tavanici. I na svež, hladan planinski vazduh. Ali hladni lahor nije usporio moju reakciju na nju.
<BR>&nbsp;&nbsp;&nbsp;&nbsp;&nbsp;"Dođi ovamo", šapnu ona i raširi prekrivač kao plašt kojim će me prekriti.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Sledećeg jutra, postavljam sa ostalima viseće gazište i osećam se kao mesečar. Deo problema je manjak sna - Znamenje je zašlo i istok je bledeo jutrom kada se Anea tiho vratila u svoj paviljon - ali glavni razlog je puka, jednostavna zgranutost. Život je krenuo putem koji nikada nisam očekivao, niti zamišljao.
<BR>&nbsp;&nbsp;&nbsp;&nbsp;&nbsp;Uglavljujem u liticu držače za visoku stazu sa monterima Harujukijem, Kenširom i Vojtekom Majerom koji se pomeraju napred i buše rupe u kamenu, dok Kim Bijung-Sun i Viki Groselj polažu cigle iza i ispod nas, a tesar Čangči Kenčung počinje iza mene da postavlja drveni pod same terase. Ne bi bilo ničega što bi uhvatilo montere i mene u slučaju pada sa drvenih greda, da Ljomo juče nije izveo svoju egzibiciju slobodnog penjanja i postavio fiksiranu užad i kablove. Sada, dok skačemo sa grede na gredu, naprosto kačimo jednu od prstenastih kopči na vezovima za sledeće uže. Već sam padao i pad mi je prekidala ta vrsta fiksiranih užadi: svako može da izdrži težinu i pet puta veću od moje.
<BR>&nbsp;&nbsp;&nbsp;&nbsp;&nbsp;Sada skačem sa jedne postavljene grede na drugu i vučem za sobom sledeću gredu koja visi o jednom od kablova. Vetar jača i preti da me oduva u prazan prostor, ali održavam ravnotežu tako što jednom rukom dodirujem viseću gredu, a tri prsta držim uz samu stenu. Stižem do kraja trećeg fiksiranog užeta i pripremam se da se prikačim za četvrto od sedam užadi koje je Ljomo postavio.
<BR>&nbsp;&nbsp;&nbsp;&nbsp;&nbsp;Ne znam šta da mislim o prošloj noći. To jest, znam šta osećam - ushićenje, zbunjenost, ekstazu, ljubav - ali ne znam šta da mislim o tome. Pokušao sam da presretnem Aneu pre doručka u trpezariji paviljona blizu kaluđerskih odaja, ali ona je već jela i otišla daleko, do mesta gde su klesari terase naišli na problem kod novog istočnog gazišta. Onda su se A. Betik, Džordž Carong i Džigme Norbu pojavili sa nosačima i oko sat ili dva bio sam zauzet razvrstavanjem materijala i prevozom greda, dleta, građe i drugih predmeta do nove visoke skele. Pošao sam na istočnu izbočinu pre nego što je počeo rad na gredama, ali A. Betik i Cipon Šakabpa dogovarali su se sa Aneom, pa sam otrčao natrag do skela i dao se na posao.
<BR>&nbsp;&nbsp;&nbsp;&nbsp;&nbsp;Sada sam skakao do poslednje grede postavljene tog jutra, spreman da uglavim sledeću u rupu koju su Harujuki i Kenširo uklesali i napravili u kamenu pomoću malih, oblikovanih naboja eksploziva. Onda će Vojtek i Viki zacementirati nosač. U roku od trideset minuta, biće sve dovoljno čvrsto da Čangči postavi platformu za rad. Navikao sam se na skakanje od grede do grede, održavanje ravnoteže i čučanje kako bih postavio sledeću gredu, pa tako činim i sada, na poslednjoj gredi, mlatarajući levom rukom da bih zadržao ravnotežu dok su mi prsti i dalje u dodiru sa gredom koja balansira o kablu. Iznenada, greda se njiše predaleko ispred mene i ja gubim ravnotežu, oslonjen ni o šta. Znam da će me sigurnosno uže zadržati, ali mrzim pomisao na to da padnem i ostanem tu da landaram između poslednje grede i novoizbušene rupe. Ako ne budem imao dovoljno zamaha da se odgurnem natrag do grede, moraću da sačekam da se Kenširo ili jedan od ostalih montera odbace ovamo i izbave me.
<BR>&nbsp;&nbsp;&nbsp;&nbsp;&nbsp;U deliću sekunde, odlučujem se i skačem, hvatajući zanjihanu gredu, odbacivši se snažno. Pošto sigurnosno uže ima nekoliko slobodnih metara pre nego što me zaustavi, sada mi je čitava težina na prstima. Greda je predebela da je dobro uhvatim i osećam da mi prsti klize sa drveta tvrdog kao gvožđe. Ali umesto da se pustim do elastičnog kraja fiksiranog užeta, upinjem se da i dalje visim, uspevam da zanjišem teški direk natrag prema poslednjoj postavljenoj gredi i preskačem preostala dva metra, dočekavši se na klizavoj gredi uz mlataranje rukama da bih zadržao ravnotežu. Smejući se sopstvenoj ludosti, hvatam ravnotežu i stojim na trenutak dahćući, posmatrajući kako oblaci ključaju uz stene nekoliko hiljada metara ispod mojih nogu.
<BR>&nbsp;&nbsp;&nbsp;&nbsp;&nbsp;Čangči Kenčung skače sa grede na gredu prema meni, kači se za fiksiranu užad brzo i žustro. U očima mu je nešto nalik na užasnutost i na sekund sam siguran da se nešto dogodilo Anei. Srce počinje tako jako da mi lupa i napetost me tako brzo preplavljuje da umalo ne gubim ravnotežu. Ali ponovo je održavam i stojim balansirajući na poslednjoj fiksiranoj gredi, čekajući Čangčia sa strepnjom.
<BR>&nbsp;&nbsp;&nbsp;&nbsp;&nbsp;Po doskoku na poslednju gredu, kraj mene, Čangči je isuviše bez daha da bi progovorio. Žustro maše prema meni, ali ja ne shvatam taj pokret. Možda je video moje komično njihanje i ples sa visećom gredom, pa se zabrinuo. Da bih mu pokazao da sam dobro, posežem gore do užeta poveza, kako bih mu stavio do znanja da mi je prstenasta kopča bezbedno prikačena za sigurnosno uže.
<BR>&nbsp;&nbsp;&nbsp;&nbsp;&nbsp;Tamo nema prstenaste kopče. Nisam je ni prikačio za poslednje fiksirano uže. Skakao sam, balansirao, visio i ponovo skakao bez sigurnosnog užeta. Nije bilo ničega između mene i...
<BR>&nbsp;&nbsp;&nbsp;&nbsp;&nbsp;Osetivši iznenadni ubod vrtoglavice i mučnine, teturam se u tri korak do zida litice i oslanjam o hladan kamen. Izbočina pokušava da me odgurne i čini mi se kao da se čitava planina nakrivljuje i gura me sa grede.
<BR>&nbsp;&nbsp;&nbsp;&nbsp;&nbsp;Čangči cima Ljomovo sigurnosno uže, diže kopču iz mog poveza i kači me. Klimam glavom u znak zahvalnosti i pokušavam da ne ostanem bez doručka dok je on sa mnom.
<BR>&nbsp;&nbsp;&nbsp;&nbsp;&nbsp;Deset metara iza krivine litice, Harujuki i Kenširo mašu. Napravili su eksplozivom još jednu savršenu rupu. Traže da ih sustignem i postavim grede.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Grupa koja odlazi na večernji prijem koji Dalaj Lama priređuje za Paks u Potali kreće neposredno posle podnevnog obroka u zajedničkoj obedovaonici. Tamo vidim Aneu, ali osim značajnih pogleda i njenog osmeha od koga mi klecaju kolena nemamo mogućnosti za privatnu komunikaciju.
<BR>&nbsp;&nbsp;&nbsp;&nbsp;&nbsp;Okupljamo se na najnižem nivou dok stotine radnika, kaluđera, kuvara, naučnika i nosača mašu i kliču sa platformi iznad nas. Kišni oblaci počinju da se uvijaju i razilaze između niskih procepa u istočnom grebenu, ali nebo iznad Hsuan-k'ung Šua još je plavo, a crvene molitvene zastave lepršaju sa visokih terasa i vide se gotovo šokantno jasno.
<BR>&nbsp;&nbsp;&nbsp;&nbsp;&nbsp;Svi smo odeveni u odeću za put, sa svečanom odećom za prijem u nepropusnim torbama sa remenjem za ramena ili - u mom slučaju - u rancu. Dalaj Lamini prijemi tradicionalno se održavaju kasno noću i imamo više od deset sati pre nego što naše prisustvo bude bilo potrebno, ali putovanje Visokim Putem trajaće šest sati, a kuriri i jedan letač koji su ranije tog dana došli u Džo-kung javili su o lošem vremenu iza grebena K'un Lun, tako da polazimo žustrim korakom.
<BR>&nbsp;&nbsp;&nbsp;&nbsp;&nbsp;Redosled u maršu određen je protokolom. Čarls Či-kijap Kempo, gradonačelnik Džo-kunga i kancelar Hrama koji visi u vazduhu, hoda nekoliko koraka ispred sebi gotovo ravnog Kempa Nge Vang Tašija, opata u Hramu. 'Putna odeća' oba muškarca raskošnija je od onoga što sam ja odabrao kao svečanu odeću, a okružuju ih mali rojevi ađutanata, kaluđera i ljudi iz obezbeđenja.
<BR>&nbsp;&nbsp;&nbsp;&nbsp;&nbsp;Iza sveštenika-političara hoda Ęalo Tondup, mladi kaluđer i rođak sadašnjeg Dalaj Lame, i Labsang Samten, kaluđer već treću godinu i Dalaj Lamin brat. Korak im je lak, a smeh još lakši, smeh mladića na vrhuncu fizičkog zdravlja i mentalne bistrine. Beli zubi blistaju im na mrkim licima. Labsang nosi brilijantnu crvenu planinarsku chubu, tako da u njoj izgleda kao pokretna molitvena zastava u našoj procesiji, dok idemo prema zapadu uskim gazištem, do klanca Džo-kung.
<BR>&nbsp;&nbsp;&nbsp;&nbsp;&nbsp;Cipon Šakabpa, zvanični nadzornik Aneinog projekta, hoda sa Džordžom Carongom, našim bucmastim građevinskim predradnikom. Džordžov nerazdvojni kompanjon, Džigme Norbu, sada je odsutan: uvređen što nije pozvan, Džigme je ostao u Hramu. Verujem da je to prvi put da sam ikada video Džordža da se ne smeje. Ipak, Cipon nadoknađuje Džordžovu tišinu, pripoveda uz mahanje rukama i ekstravagantne gestove. Nekoliko njihovih radnika pešače sa njima - makar samo do Džo-kunga.
<BR>&nbsp;&nbsp;&nbsp;&nbsp;&nbsp;Tromo Troči iz Domua, nakinđureni trgovački putnik sa juga, hoda sa svojim jedinim saputnikom iz toliko meseci provedenih na drumu - sa velikim tovarnim zaj-jarcem natovarenim trgovčevom robom. Zaj-jarcu o čupavom vratu vise tri klepetuše i zvone kao molitvena zvona Hrama dok hodamo. Ljomo Dondrub će nas sačekati u Potali, ali njegovo prisustvo u grupi simbolično predstavlja tuba letačke tkanine za njegovog zmaja, u torbi na vrhu tovara zaj-jarca.
<BR>&nbsp;&nbsp;&nbsp;&nbsp;&nbsp;Anea i ja nalazimo se na začelju povorke. Nekoliko puta pokušavam da pokrenem razgovor o prošloj noći, ali ona me ućutkuje prstom prinesenim uz usne i klimanjem glavom prema trgovcu i drugim članovima procesije u blizini. Zadovoljavam se ćaskanjem o poslednjim danima rada na paviljonu i gazištima Hrama pod izbočinom, ali umom mi i dalje vrve pitanja.
<BR>&nbsp;&nbsp;&nbsp;&nbsp;&nbsp;Ubrzo stižemo u Džo-kung, gde su rampe i gazišta oivičeni gomilom ljudi koji mašu barjacima i molitvenim zastavama. Sa terasa klanca i iz baraka na litici, stanovnici grada kliču svom gradonačelniku i nama ostalima.
<BR>&nbsp;&nbsp;&nbsp;&nbsp;&nbsp;Odmah iza grada Džo-kunga u klancu, blizu platformi jedinog kablovskog puta koji ćemo koristiti na ovom putovanju do Potale, nailazimo na drugu grupu koja ide na Dalaj Lamin prijem: na Dordže Famo i njenih devet sveštenica. Dordže Famo putuje u palankinu koji nose četiri mišićava muškarca zato što je ona opatica Samden Gompe, manastira u kome su samo muškarci, nekih trideset klika dalje, duž južnog zida istog onog grebena na čijem se severnom zidu nalazi Hram koji visi u vazduhu. Dordže Famo ima devedeset četiri standardne godine i otkriveno je da je ona inkarnacija prvobitne Dordže Famo, Gromovne Krmače, kada je imala tri standardne godine. To je žena ogromnog značaja i jedan poseban manastir za žene - Gompa Znamenja kod Jamdrok Coa, nekih šezdeset klika dalje duž opasnog zida grebena - proglasio ju je svojim prefektom i avatarom pre više od sedamdeset standardnih godina. Sada Gromovna Krmača, njenih devet saputnica i tridesetak nosača i stražara čekaju na kablovskom putu da prikače masivne prstenaste kopče palankina.
<BR>&nbsp;&nbsp;&nbsp;&nbsp;&nbsp;Dordže Famo viri kroz zavese, primećuje našu grupu i maše Anei da priđe. Znam po Aneinim usputnim komentarima da je ona nekoliko puta putovala u Gompu Znamenja u Jamdrok Co da bi se sastala sa Krmačom i da su sklopile čvrsto prijateljstvo. Takođe znam po A. Betikovim poverljivim opaskama da je Dordže Famo nedavno rekla svojim sveštenicama i kaluđericama u Gompi Znamenja i kaluđerima u Samden Gompi da je Anea, a ne Njegova Svetost sadašnji Dalaj Lama, ta koja je inkarnacija živog Bude Milostivog. Po A. Betiku, proširila se vest o toj jeresi, ali zbog popularnosti Gromovne Krmače širom sveta T'ien Šana, Dalaj Lama još nije reagovao na taj bezobrazluk.
<BR>&nbsp;&nbsp;&nbsp;&nbsp;&nbsp;Sada gledam kako dve žene - moja mlada Anea i drevno obličje u palankinu - ćaskaju i lagodno se smeju dok obe grupe čekaju da kablovima pređu preko ponora Langma. Dordže Famo mora da je insistirala da naša grupa krene pre njene, jer nosači pomeraju palankin s puta, a devet sveštenica duboko se klanjaju dok Anea pokretom ruke pokazuje našoj grupi da stupi na platformu. Čarls Či-kijap Kempo i Kempo Nga Vang Taši izgledaju utučeno dok dopuštaju ađutantima da ih prikače za kabl - ne zbog zabrinutosti za sopstvenu bezbednost, znam, već zbog nekog kršenja protokola koje sam propustio i koje me naročito ne zanima. U tom trenutku zanima me samo kako da budem sa Aneom nasamo i sa njom razgovaram. Ili možda samo da je ponovo ljubim.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Kiša pljušti za vreme hoda do Potale. U tri meseca koliko sam ovde proveo iskusio sam priličan broj letnjih pljuskova, ali ovo je ozbiljna predmonsunska kiša koja donosi jezu, ledena, sa vijugavim pipcima magle koji nas opkoljavaju. Završavamo sa kablovskim prelaskom pre nego što se oblaci približe, ali u vreme kada prilazimo istočnoj strani grebena K'un Lun, Visoki Put klizav je od leda.
<BR>&nbsp;&nbsp;&nbsp;&nbsp;&nbsp;Visoki Put sastoji se od kamenih ispusta, ciglama popločanih staza na strmoj litici, visokih drvenih gazišta duž severozapadnog grebena Hua Šan, Cvetne Planine i dugog niza platformi i visećih mostova koji spajaju te ledene hrbate sa K'un Lunom. Onda nailazimo na drugi po dužini viseći most na planeti koji spaja greben K'un Lun sa grebenom Fari, praćen sledećim nizom gazišta, mostova i ispusta koji vode jugozapadno duž istočne litice grebena Fari, do pijace Fari. Tamo prolazimo kroz klanac i idemo putem na izbočini koji se pruža gotovo prema zapadu, sve do Potale.
<BR>&nbsp;&nbsp;&nbsp;&nbsp;&nbsp;Po suncu to je obično hod koji traje šest sati, ali ovog popodneva to je turobno, opasno tabananje kroz uskomešanu maglu i ledenu kišu. Ađutanti koji putuju sa gradonačelnikom/kancelarom Čarlsom Či-kijap Kempom i opatom Kempom Ngom Vang Tašijem pokušavaju da zaklone ove uzvišene osobe jarkim crvenim i žutim kišobranima, ali ledena izbočina često je uska i uzvišeni moraju često da se nakvase dok idu napred jedan za drugim. Prelazak preko visećih mostova pravi je košmar - 'pod' svakog od njih sastoji se samo od jednog jedinog, debelo upletenog kabla od konoplje, sa konopcima koji vise okomito, vodoravnim bočnim konopcima umesto ograda i drugim debelim kablom iznad glave - i mada je balansiranje na donjem kablu uz kontakt sa bočnim konopcima obično dečja igra, potrebna je potpuna usredsređenost na ovoj silovitoj kiši. Ali svi lokalci to su radili tokom desetina monsuna i kreću se brzo; samo Anea i ja oklevamo dok se mostovi lelujaju i trzaju pod težinom grupe, a ledeni konopci prete da nam iskliznu iz ruku.
<BR>&nbsp;&nbsp;&nbsp;&nbsp;&nbsp;I pored oluje - ili možda baš zbog nje - neko je upalio baklje na Visokom Putu skroz duž istočne litice grebena Fari, i mesingane mangale plamte kroz gustu maglu, pomažući nam da nađemo put dok drvena gazišta krivudaju, dižu se, spuštaju u ledenim stepeništima i vode do novih mostova. Stižemo na pijacu Fari baš u suton, mada zbog pomrčine izgleda kao da je mnogo kasnije. Druge grupe koje su krenule u Zimsku palatu tamo nam se pridružuju i sada najmanje sedamdeset ljudi zajedno ide prema zapadu kroz klanac. Palankin sa Dordže Famo i dalje poskakuje kraj nas i podozrevam da nisam jedini koji joj zavidi što je tamo na suvom.
<BR>&nbsp;&nbsp;&nbsp;&nbsp;&nbsp;Priznajem da sam razočaran: planirali smo da stignemo u Potalu u sumrak, dok planinski sjaj još osvetljava grebenje u pravcu sever-jug i više vrhove severno i južno od palate. Nikada ranije nisam video palatu i nadao sam se da ću posetiti ovu oblast. Ovako, široki Visoki Put između Farija i Potale samo je niz bakljama osvetljenih ispusta i gazišta. Poneo sam u rancu lasersku svetiljkicu, mada nisam siguran je li to bio jalovi odbrambeni gest za slučaj da u palati nešto krene kako ne treba, ili sredstvo za pronalaženje puta po mraku. Led je na kamenu, platformama, ogradama od konopljinih kablova duž ovog najprometnijeg puta, kao i na stepenicama. Ne mogu da zamislim da se ove noći spuštam kablovskim putem, ali govorka se da neki pustolovini skloniji gosti upravo tako putuju ovamo.
<BR>&nbsp;&nbsp;&nbsp;&nbsp;&nbsp;Stižemo u Zabranjeni grad oko dva sata pre zakazanog početka prijema. Oblaci su se malo digli, kiša posustaje i naš prvi pogled na Zimsku palatu oduzima mi dah i nagoni me da zaboravim na razočaranje zbog dolaska u suton.
<BR>&nbsp;&nbsp;&nbsp;&nbsp;&nbsp;Zimska palata je sagrađena na velikom vrhu koji se uzdiže sa grebena Žuti Šešir, iza nje su viši vrhovi Koko Nora, a prvo što vidimo kroz oblake jeste Drepung, manastir koji okružuje palatu, u kome stanuje trideset pet hiljada kaluđera, red za redom visokih kamenih zgrada koje se uzdižu sa okomitih padina, sa hiljadama prozora u kojima sija svetlost fenjera, bakljama na balkonima, terasama i ulazima, dok se iza i iznad Drepunga, čiji zlatni krovovi dodiruju tavanicu od ključalih oblaka, uzdiže Potala - Zimska palata Dalaj Lame - koja bukti svetlošću, a otpozadi je osvetljavaju, čak i u olujnoj tami, munjama obasjani vrhovi Koko Nora.
<BR>&nbsp;&nbsp;&nbsp;&nbsp;&nbsp;Ađutanti i saputnici ovde polaze natrag, a samo se mi, pozvani hodočasnici, tiskamo pri ulasku u Zabranjeni grad.
<BR>&nbsp;&nbsp;&nbsp;&nbsp;&nbsp;Visoki Put sada je ravniji i širi se u pravi drum, aveniju širine pedeset metara, popločanu zlatnim kamenjem, oivičenu bakljama i okruženu bezbrojnim hramovima, građevinama, manjim gompama, pomoćnim zgradama zadivljujućeg manastira i vojnim stražarskim mestima. Kiša je prestala, ali avenija blista zlatom dok se stotine i stotine hodočasnika i stanovnika Zabranjenog grada u jarkoj odeći tiskaju tamo-amo ispred ogromnih zidova i kapija Drepunga i Potale. Kaluđeri u svetložutim odorama kreću se u malim, tihim grupama; zvaničnici iz palate u blistavo crvenim i bogato ljubičastim mantijama, sa žutim šeširima koji liče na prevrnute tacne, hodaju svrhovito kraj vojnika u plavim uniformama sa crno-belim prugastim džilitima; zvanični glasnici trče u narandžasto-crvenoj ili zlatno-plavoj odeći pripijenoj uz telo; dvorske dame klize po zlatnom kamenju u dugačkim, svilenim haljinama nebesno plave boje, duboke boje lapis lazulija i smelog kobalta, sa šlajerima koji tiho klize po vlažnim pločama; sveštenici is sekte Crvenog Šešira smesta se mogu prepoznati po svilenim šeširima u obliku izvrnutih tacni sa grimiznim resama, dok Drungpasi - ljudi iz pošumljene doline - hodaju kraj njih sa vunenim kapama od krzna zaj-koza, u kostimima ukrašenim blistavobelim, crvenim, mrkim i zlatnim perjem, noseći opasane velike, zlatne, ceremonijalne mačeve; najzad, običan narod Zabranjenog grada nešto manje živopisan od visokih zvaničnika, kuvari, vrtlari, sluge, tutori, zidari i lična posluga, svi odeveni u svilene chube zelene, plave, zlatne i narandžaste boje, oni koji rade u Dalaj Laminim odajama u Zimskoj palati - nekoliko hiljada njih - izdvajaju se grimizom i zlatom, a svi nose svilene šešire postavljene vunom zaj-koza, sa krutim obodima širokim pedesetak centimetara, kako bi sunčanim danima sačuvali svoj bledi ten iz palate i zaštitili se od kiše za vreme sezone monsuna.
<BR>&nbsp;&nbsp;&nbsp;&nbsp;&nbsp;Naša pokisla skupina hodočasnika izgleda neugledno i dronjavo u takvom okruženju, ali ja malo obraćam pažnju na naš izgled dok prolazimo kroz kapiju visoku šezdeset metara u jednom od spoljnjih zidova manastira Drepung i polazimo preko mosta Kji Ču.
<BR>&nbsp;&nbsp;&nbsp;&nbsp;&nbsp;Taj most je širok dvadeset metara, dugačak sto petnaest metara i izrađen od najsavremenijeg ugljeničnog plastičelika. Blista kao crni hrom. Ispod njega... nema ničega. Most premošćava poslednji klanac u grebenu i spušta se hiljadama metara dole, u oblake fozgena. Na istočnoj strani - na strani sa koje prilazimo - građevine Drepunga uzdižu se dva ili tri kilometra iznad nas, tako da su ravni zidovi, osvetljeni prozori i vazduh iznad nas opervaženi pravim paukovim mrežama zvaničnih kablovskih prečica između manastira i same palate. Na zapadnoj strani, ispred nas, Potala se uzdiže više od šest kilometara po liticama, sa hiljadama kamenih površina i stotinama zlatnih krovova u odsjaju treperavih munja koje sevaju u niskim oblacima iznad njih. U slučaju napada, most Kji Ču može da se uvuče u zapadnu liticu za manje od trideset sekundi, ne ostavljajući nijedno stepenište, uporište za stopalo, izbočinu ili prozor u pola kilometra okomitog stenja do prvih bedema.
<BR>&nbsp;&nbsp;&nbsp;&nbsp;&nbsp;Most se ne uvlači dok prelazimo preko njega. Sa strane stoje poređani vojnici u ceremonijalnim odorama, a svaki drži smrtno ozbiljni džilit ili energetsku pušku. Na drugom kraju Kji Čua zastajemo kod Pargo Kalinga - Zapadne kapije - sa ukrašenim vrhom visokim osamdeset pet metara. Svetla sijaju iz unutrašnjosti džinovskog luka, probijajući se napolje u hiljadama složenih šara, a najjači sjaj potiče iz dva velika oka - od kojih je svako prečnika većeg od deset metara - koja zure bez treptanja preko Kji Čua i Drepunga prema istoku.
<BR>&nbsp;&nbsp;&nbsp;&nbsp;&nbsp;Svako od nas zastaje pri prolasku kroz Pargo Kaling. Naš prvi korak posle toga dovešće nas na tle same Zimske palate, mada je stvarni ulaz još nekih trideset koraka ispred nas. U tom ulazu nalazi se hiljadu stepenika koji će nas odvesti do same palate. Anea mi je rekla da su sa čitavog T'ien Šana dolazili hodočasnici koji su put prevalili na kolenima, ili su se, u nekim slučajevima, bacali ničice posle svakog koraka - bukvalno mereći stotine hiljada kilometara svojim telima - samo da bi im bilo dopušteno da prođu ispod Zapadne kapije i dodirnu taj poslednji deo mosta Kji Ču čelom, u znak poštovanja prema Dalaj Lami.
<BR>&nbsp;&nbsp;&nbsp;&nbsp;&nbsp;Anea i ja prelazimo zajedno, pogledavajući jedno drugo.
<BR>&nbsp;&nbsp;&nbsp;&nbsp;&nbsp;Posle pokazivanja naših pozivnica stražarima i zvaničnicima u portalu glavnog ulaza, penjemo se uz hiljadu stepenika. Zapanjem sam kada shvatam da je stepenište, zapravo, eskalator, mada Tromo Troči iz Domua šapuće da ga često ostave isključenog kako bi dopustili vernicima poslednji napor pre nego što budu pušteni u gornje delove palate.
<BR>&nbsp;&nbsp;&nbsp;&nbsp;&nbsp;Iznad, na prvim javnim nivoima, ponovo nam proveravaju pozivnice, sluge nam skidaju vlažne odore, a druge sluge prate nas do soba u kojima možemo da se okupamo i presvučemo. Kancelar Čarls Či-kijap Kempo ima pravo na mali apartman sa više soba na sedamdeset osmom nivou palate. Posle nečega što mi liči na dodatne kilometre hodanja spoljnjim hodnicima - prozori s naše desne strane gledaju na crvene krovove manastira Drepung koji trepere i blistaju u svetlu oluje - dočekuju nas nove sluge prepuštene našim željama. Svaki pripadnik naše grupe ima makar zavesom zatvorenu nišu u kojoj će prespavati posle formalnog prijema, a susedna kupatila nude vrelu vodu, kade i moderne zvučne tuševe. Pratim Aneu i osmehujem joj se kada mi namiguje na putu prema prostoriji ispunjenoj parom.
<BR>&nbsp;&nbsp;&nbsp;&nbsp;&nbsp;U Hramu koji visi u vazduhu nisam imao zaista svečanu odeću - kao ni u brodu koji se trenutno krio na trećem mesecu, kad sam već kod toga - ali Ljomo Dondrub i neki drugi otprilike moje visine opremili su me za večerašnju počast: crne pantalone i veoma izglačane, visoke crne čizme, bela svilena košulja ispod zlatnog prsluka, sa crvenocrnim vunenim gornjim prslukom u obliku slova X, privezanim oko struka grimiznim svilenim opasačem. Formalni večernji plašt izrađen je od najfinije ratničke svile sa zapadnih delova Muctag Alte i crne je boje, ali ivice su mu složeno izvezene zlatnom, srebrnom i žutom. To je Ljomov drugi najbolji plašt i potrudio se da mi bude sasvim jasno da će me baciti sa najviše platforme ako ga umrljam, iscepam ili izgubim. Ljomo je prijatan, pristupačan čovek - što je, kako mi kažu, gotovo nečuveno za jednog usamljenog letača - ali mislim da se u vezi sa ovim ne šali.
<BR>&nbsp;&nbsp;&nbsp;&nbsp;&nbsp;A. Betik mi je pozajmio obavezne srebrne narukvice za prijem koje je kupio iz hira u divnoj tržnici Hsi Vang-mua. Na ramena stavljam crvenu kapuljaču od perja i vune zaj-koza pozajmljenu od Džigme Norbua, koji je uzalud čekao čitav život da bude pozvan u Zimsku palatu. Oko vrata mi je formalni talisman Srednjeg Kraljevstva sa beočuzima od zlata i srebra, zahvaljujući majstoru tesaru i prijatelju Čangčiju Kenčungu, koji mi je jutros rekao da je bio u palati na tri prijema i da je svaki put umro od dosade.
<BR>&nbsp;&nbsp;&nbsp;&nbsp;&nbsp;Sluge u zlatnoj svili dolaze u naše odaje da objave da je došlo vreme za okupljanje u glavnoj prijemnoj prostoriji odmah do Prestone dvorane. Spoljnji hodnici ispunjeni su stotinama gostiju koji idu popločanim prolazima, svila šušti, nakit zvecka, a vazduh je ispunjen suprotstavljenim mirisima parfema, kolonjske vode, sapuna i kože. Ispred nas, vidim načas drevnu Dordže Famo - Gromovnu Krmaču lično - kojoj pomažu dve njene sveštenice, i sve su u elegantnim svetložutim odorama. Krmača ne nosi nakit, ali bela kosa vezana joj je trakama u složene punđe i divne pletenice.
<BR>&nbsp;&nbsp;&nbsp;&nbsp;&nbsp;Aneina odora jednostavna je, ali oduzima dah - duboko plava svila, sa kobaltnom kapuljačom koja joj prekriva inače naga ramena, jedan talisman Srednjeg Kraljevstva od srebra i žada koji joj pada na grudi i srebrni češalj u kosi koji joj drži tanušni poluveo. Mnoge žene koje vidim večeras nose velove iz skromnosti, i sada shvatam koliko to mudro skriva izgled moje prijateljice.
<BR>&nbsp;&nbsp;&nbsp;&nbsp;&nbsp;Ona me uzima pod ruku i krećemo u procesiji beskrajnim hodnicima, skrenuvši desno i kliznuvši spiralnim eskalatorima prema Dalaj Laminim nivoima.
<BR>&nbsp;&nbsp;&nbsp;&nbsp;&nbsp;Naginjem se bliže i šapućem joj na uho pod velom: "Nervozna?"
<BR>&nbsp;&nbsp;&nbsp;&nbsp;&nbsp;Vidim blesak njenog osmeha ispod vela i ona mi stiska ruku.
<BR>&nbsp;&nbsp;&nbsp;&nbsp;&nbsp;Uporan, šapućem: "Malena, ponekad vidiš budućnost. Znam da je tako. Dakle... hoćemo li se večeras odavde izvući živi?"
<BR>&nbsp;&nbsp;&nbsp;&nbsp;&nbsp;Saginjem se dok se ona naginje bliže da mi odgovori šapatom. "Samo je nekoliko stvari u bilo čijoj budućnosti sigurno, Role. Većina toga je tečna kao..." Pokazuje na obrtni vodoskok kraj koga prolazimo dok se uspinjemo u spirali. "Ali ja ne vidim razloga za brigu. Ovde večeras ima na hiljade gostiju. Dalaj Lama može lično da pozdravi samo nekolicinu. Njegovi gosti... Paks... ko god je tamo, nemaju razloga da misle da smo ovde."
<BR>&nbsp;&nbsp;&nbsp;&nbsp;&nbsp;Klimam glavom, ali nisam ubeđen.
<BR>&nbsp;&nbsp;&nbsp;&nbsp;&nbsp;Iznenada, Labsang Samten, Dalaj Lamin brat, juri naniže niz eskalator, kršeći svaki protokol. Kaluđer se ceri i nadima od oduševljenja. Obraća se našoj grupi, ali stotine ljudi na stepeništu koje se uspinje naginju se da bi čuli.
<BR>&nbsp;&nbsp;&nbsp;&nbsp;&nbsp;"Gosti iz svemira su veoma važni!" kaže pun poleta. "Razgovarao sam sa našim tutorom koji je pomoćnik drugoga po komandi do ministra Protokola. Ovde večeras ne dočekujemo samo misionare!"
<BR>&nbsp;&nbsp;&nbsp;&nbsp;&nbsp;"Ne?" kaže kancelar Čarls Či-kijap Kempo, sav gizdav u mnogostrukim slojevima crvene i zlatne svile.
<BR>&nbsp;&nbsp;&nbsp;&nbsp;&nbsp;"Ne!" ceri se Labsang Samten. "Tu je kardinal Paksove Crkve. Veoma važan kardinal. Sa nekoliko svojih glavnih ljudi."
<BR>&nbsp;&nbsp;&nbsp;&nbsp;&nbsp;Osećam da mi želudac radi i diže se kao u slobodnom padu.
<BR>&nbsp;&nbsp;&nbsp;&nbsp;&nbsp;"Koji kardinal?" pita Anea. Glas joj zvuči smireno i zainteresovano. Približavamo se vrhu spiralnog stepeništa i zvuk stotina ili hiljada gostiju koji tiho mrmljaju ispunjava vazduh.
<BR>&nbsp;&nbsp;&nbsp;&nbsp;&nbsp;Labsang Samten ispravlja svoju formalnu kaluđersku odoru. "Neki kardinal Mustafa", kaže on vedro. "Mislim, neko veoma blizak Paksovom papi. Paks je počastvovao mog brata kada je poslao njega kao ambasadora."
<BR>&nbsp;&nbsp;&nbsp;&nbsp;&nbsp;Osećam da mi se Aneina šaka steže na mišici, ali ne mogu jasno da joj vidim izraz lica pod velom.
<BR>&nbsp;&nbsp;&nbsp;&nbsp;&nbsp;"I nekoliko drugih važnih gostiju iz Paksa", nastavlja kaluđer i okreće se dok prilazimo nivou za prijem. "Uključujući i neke čudne žene iz Paksa. Mislim da pripadaju vojsci."
<BR>&nbsp;&nbsp;&nbsp;&nbsp;&nbsp;"Jesi li saznao njihova imena?" pita Anea.
<BR>&nbsp;&nbsp;&nbsp;&nbsp;&nbsp;"Jedno od njih", kaže Labsang. "General Nemes. Veoma je bleda." Dalaj Lamin brat okreće širok, iskren osmeh prema Anei. "Kardinal je izričito zatražio da upozna tebe, Č. Anea. Tebe i tvog pratioca, Č. Endimiona. Ministar Protokola bio je veoma iznenađen, ali uredio je za vas privatni prijem sa ljudima iz Paksa i regentom, kao i, naravno, sa mojim bratom, Njegovom Svetošću, Dalaj Lamom."
<BR>&nbsp;&nbsp;&nbsp;&nbsp;&nbsp;Naš uspon se okončava. Stepenište klizi u mermerni pod. Sa Aneom koja me drži pod ruku, stupam u buku i strogo kontrolisani haos glavne prijemne dvorane.
</TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
