<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;"Pošto će ionako da polude, zašto odmah ne pošaljemo ludake i poštedimo ih muka?" reče Mišel Dival.
<BR>&nbsp;&nbsp;&nbsp;&nbsp;&nbsp;Ovo je samo delimično bila šala: njegov stav od samog početka bio je da merila za odabiranje sadrže izluđujuće mnoštvo dvostrukih veza.
<BR>&nbsp;&nbsp;&nbsp;&nbsp;&nbsp;Njegove kolege psiholozi zagledaše se u njega. "Možete li da predložite neke konkretne izmene?" upita predsedavajući, Čarls Jork.
<BR>&nbsp;&nbsp;&nbsp;&nbsp;&nbsp;"Možda bi trebalo da svi pođemo sa njima na Antarktik i da ih posmatramo u prvim zajedničkim danima. Saznali bismo dosta toga."
<BR>&nbsp;&nbsp;&nbsp;&nbsp;&nbsp;"Ali naše prisustvo bi ih kočilo. Mislim da bi jedan bio dovoljan."
<BR>&nbsp;&nbsp;&nbsp;&nbsp;&nbsp;I poslali su Mišela Divala. Pridružio se grupi od sto pedesetak finalista na stanici MekMardo. Prvi sastanak bio je sličan bilo kojoj međunarodnoj naučnoj konferenciji, a na njih su bili naviknuti svako u svojoj struci. Ali postojala je razlika: ovo je bio nastavak procesa selekcije koji je trajao godinama, i trajaće još jednu. A oni izabrani ići će na Mars.
<BR>&nbsp;&nbsp;&nbsp;&nbsp;&nbsp;Te su tako živeli zajedno na Antarktiku više od godinu dana, navikavajući se na skloništa i opremu koja se već spuštala na Mars u bespilotnim vozilima; navikavali su se na krajolik, gotovo podjednako surov i hladan kao onaj na Marsu; navikavali su se jedni na druge. Živeli su u grozdu naseobina smeštenom u Dolini Rajt, najvećoj od Suvih Dolina Antarktika. Vodili su biosfernu farmu, a onda su se povukli u nastambe tokom mračne polarne zime, i učili svoje druge ili treće profesije, ili prolazili kroz simulacije različitih zadataka koje će obavljati na svemirskom brodu Ares, ili kasnije na samoj crvenoj planeti; i bili su uvek, neprestano svesni da su posmatrani, ocenjivani, prosuđivani.
<BR>&nbsp;&nbsp;&nbsp;&nbsp;&nbsp;Nisu nikako svi bili astronauti ili kosmonauti, iako ih je bilo po desetak od oba zvanja, i još mnogo njih gore na severu koji su tražili da budu uključeni. Ali će većina kolonista morati da bude stručna na poljima koja će ući u igru tek posle spuštanja: medicini, kompjuterima, robotici, projektovanju sistema, arhitekturi, geologiji, projektovanju biosfere, genetskom inženjeringu, biologiji; kao i svim vrstama inženjeringa, i nekolikim vrstama građevinskih delatnosti. Oni koji su dospeli do Antarktika bili su impresivna grupa stručnjaka u potrebnim naukama i profesijama, i provodili su dobar deo vremena u unakrsnom obučavanju da bi postali podjednako impresivni i u svojim drugim i trećim strukama.
<BR>&nbsp;&nbsp;&nbsp;&nbsp;&nbsp;I sve njihove aktivnosti proticale su pod neprestanim pritiskom nadzora, ocenjivanja, prosuđivanja. Bio je to neizbežno stresni postupak; i to je bio deo probe. Mišel Dival je osećao da je ovo pogrešno, jer je podsticalo povučenost i nepoverenje kod kolonista, otežavajući procenjivanje pogodnosti kojoj je izborna komisija navodno težila. Jedna od mnogih dvostrukih veza, u stvari. Kandidati su bili zatvoreni o tom vidu stvari, i on ih je potpuno opravdavao; nije bilo bolje strategije od ove, jer je to bila njihova dvostruka veza: obezbeđivala je ćutanje. Nisu bili slobodni da nekog uvrede, ili da se mnogo žale; nisu smeli da rizikuju preteranu povučenost; nije im bilo dozvoljeno da stvaraju sebi neprijatelje.
<BR>&nbsp;&nbsp;&nbsp;&nbsp;&nbsp;Stoga su se ograničili da budu briljantni i postignu dovoljno da se istaknu, a da pri tom budu dovoljno normalni da bi se uklapali. Bili su dovoljno stari da steknu podosta iskustva, ali i dovoljno mladi da izdrže grč aktivnosti. Imali su dovoljno ambicija da zablistaju, ali i snage da se opuste i druže. I bili su dovoljno ludi da žele zauvek da napuste Zemlju, ali dovoljno zdrave pameti da sakriju ovo suštinsko ludilo, tačnije, da ga brane kao čistu racionalnost, naučnu radoznalost ili nešto slično - činilo se da je to jedini prihvatljiv razlog za želju da se ode, te su se prirodno predstavljali kao ljudi sa najviše naučne radoznalosti od kako je sveta! Ali, naravno, to ni izdaleka nije moglo da bude sve. Morali su na neki način biti otuđeni, otuđeni i dovoljno samodovoljni da ne mare što ostavljaju sve poznate, zauvek - a opet dovoljno društveni i otvoreni da bi mogli da žive sa svojim novim poznanicima u Dolini Rajt, sa svakim žiteljom seoceta koje će kolonija postati. O, dvostruke veze bile su beskrajne! Morali su da budu izuzetni i prosečni, sve to odjednom. Nemoguć zahtev, pa ipak zahtev koji je bio prepreka njihovoj najvećoj želji; njegovo ispunjenje bilo je čisto kidanje, strah, pakost i bes. Pobediti sve te stresove...
<BR>&nbsp;&nbsp;&nbsp;&nbsp;&nbsp;Ali, i to je bio deo probe. Mišel je, uprkos svemu, opčinjeno posmatrao. Neki su pali, slomili se na ovaj ili onaj način. Jedan Amerikanac, inženjer termike, počeo je da biva sve povučeniji, a onda je uništio nekoliko džipova i morali su silom da ga savladaju i otpreme. Dvoje Rusa postali su ljubavnici, ali su se potom rastali uz toliku međusobnu netrpeljivost da nisu mogli da se vide, i oboje je moralo da bude otpisano. Ova melodrama je pokazala opasnosti nekontrolisane romanse i načinila ostale veoma oprezne po tom pitanju. Veze su i dalje nastajale, i u vreme odlaska s Antarktika već su bila sklopljena tri braka, a ova srećna šestorka mogla se smatrati na neki način 'bezbedna', ali većina njih usredsredila se na to da izbori mesto za Mars tako da su ovaj deo života naprosto odložili i ograničili se u najboljem slučaju na diskretna prijateljstva, u nekim slučajevima u gotovo potpunoj tajnosti, u drugim daleko od pogleda izborne komisije.
<BR>&nbsp;&nbsp;&nbsp;&nbsp;&nbsp;Mišel je, naravno, znao da posmatra samo vrh ledenog brega. Znao je da se na Antarktiku dešavaju krize, skrivene od njega. Veze su imale svoje početke; ponekad početak veze određuje kakva će ona biti. U kratkim satima dnevne svetlosti, neko od njih možda će napustiti logor i otići do Kote Vidikovca; za njim će možda poći još neko; ono što se dogodi tamo napolju možda će zauvek ostaviti beleg. Ali Mišel nikada neće saznati za to.
<BR>&nbsp;&nbsp;&nbsp;&nbsp;&nbsp;Onda su napustili Antarktik, i grupa je izabrana. U njoj je bilo pedeset muškaraca i pedeset žena: trideset pet Amerikanaca, trideset pet Rusa i trideset izmešanih pripadnika pridruženih zemalja, po petnaestoro pozvanih od oba velika partnera. Bilo je teško održati ovako savršene simetrije, ali je izborna komisija bila odlučna.
<BR>&nbsp;&nbsp;&nbsp;&nbsp;&nbsp;Srećnici su odleteli do Kejp Kanaverala ili Bajkonura, da ih podignu na orbitu. U tom trenutku svi su se odlično poznavali i nisu se uopšte poznavali. Bili su tim, pomisli Mišel, sa uspostavljenim prijateljstvima i određenim grupnim ceremonijama, ritualima, običajima i težnjama; među tim težnjama bio je nagon skrivanja, igranja uloge i maskiranja prave ličnosti. Možda je to jednostavno bila definicija palanačkog života, života u društvu. No, Mišelu se činilo da je reč o nečem gorem; niko pre njih nije bio prinuđen da se tako grčevito bori da uđe u palanku; takođe je bila nova i nastala radikalna razlika između društvenog i privatnog života, i čudna. U njih je sada bila puštena izvesna takmičarska podstruja, neprestan pritajen osećaj da je svako od njih sam, i da će u slučaju nevolje moći da očekuje da bude napušten od ostalih, uklonjen iz grupe.
<BR>&nbsp;&nbsp;&nbsp;&nbsp;&nbsp;Izborna komisija tako je stvorila upravo neke od onih problema koje je želela da spreči. Neki njeni članovi bili su svesni ovoga i sasvim je bilo prirodno što su se postarali da među naseljenike uvrste i najpozvanijeg psihijatra koga su mogli da se sete.
<BR>&nbsp;&nbsp;&nbsp;&nbsp;&nbsp;Pa su poslali Mišela Divala.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
