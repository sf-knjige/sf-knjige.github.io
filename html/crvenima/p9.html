<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Maja je bila svesna da ne može nikom da kaže šta je videla, i to je na neki način bilo još strašnije od samog događaja, jer joj je ukazivalo na njegovu neverovatnost. Ljudi bi pomislili da je poludela. A šta drugo da pomisle? Kako bi se hranio, gde bi se krio? Ne. Previše ljudi bi znalo. Zaista nemoguće. Ali, to lice!
<BR>&nbsp;&nbsp;&nbsp;&nbsp;&nbsp;Jedne noći ponovo ga je videla u snu i probudila se u znoju. Halucinacije su jedan od simptoma nervnog sloma kosmonauta, to je dobro znala. To se dosta često događalo tokom dugih boravaka na orbiti oko Zemlje, zabeleženo je nekoliko desetina slučajeva. Ljudi bi obično počeli da čuju glasove u stalno prisutnoj pozadinskoj buci ventilacije i mašina, ali je dosta ustaljeno bilo viđanje kolege koji nije tu, ili još gore doppelgSngera, kao da prazan prostor počinje da se puni ogledalima. Verovalo se da je uzrok ove pojave pomanjkanje čulnih stimulansa, a Ares, na svom dugom putu, lišen prizora Zemlje, sa genijalnom (neki bi rekli i sumanutom) posadom, bio je ocenjen kao potencijalni rizik. Ovo je bio jedan od glavnih razloga što su prostorije na brodu bile tako raznolikih boja i površina, uz svakodnevne i sezonske promene vremena. A ona je uprkos svemu tome videla nešto što nije moglo da bude tamo.
<BR>&nbsp;&nbsp;&nbsp;&nbsp;&nbsp;I kada bi sada išla kroz brod, činilo joj se da se posada razbila na manje, zatvorene grupe, koje su retko opštile jedna s drugom. Grupa sa farme provodila je gotovo sve vreme na farmama, gde su čak i obedovali, na podu, i spavali (zajedno, pričalo se) među zasadima. Medicinska ekipa imala je sopstvene sobe, urede i laboratorije u Torusu B i provodila je vreme tamo, u zanosu eksperimentisanja i posmatranja i savetovanja sa Zemljom. Letački tim se pripremao za UMO, prolazeći kroz nekoliko simulacija dnevno. A ostali... kuda koji. Ne možeš ih naći. Dok je lutala po torusima, sobe su joj se činile praznije nego ikad. Dvorana D sada nikada nije bila puna. Ali je čak i u tim proređenim, razdvojenim društvancima počesto primećivala nagle svađe, koje bi neobično brzo utihnule. Lični sukobi, ali oko čega?
<BR>&nbsp;&nbsp;&nbsp;&nbsp;&nbsp;A Maja je i sama manje govorila za stolom, i više slušala. Možeš mnogo toga da zaključiš o društvu po temama o kojima se u njemu razgovara. U ovom, tema je gotovo uvek bila nauka. Stručne stvari: biologija, inženjering, geologija, medicina, i šta sve ne još. O tim stvarima se moglo ćaskati bez kraja.
<BR>&nbsp;&nbsp;&nbsp;&nbsp;&nbsp;Ali kada bi broj učesnika u razgovoru pao ispod četiri, primetila je, teme bi počele da se menjaju. Stručne teme bile su dopunjene (ili potpuno zamenjene) ogovaranjem; a ogovaranje se uvek bavilo dvoma velikim oblicima društvene dinamike, seksom i politikom. Glasovi bi se spustili, glave zbile, i novost bi bila puštena u promet. Glasine o seksualnim vezama postajale su manje atraktivne i bučne, a više jetke i složene. U retkim slučajevima, kao što je bio nesrećni trougao između Žanet Blajleven, Meri Dankel i Aleksa Zalina, stvar je eksplodirala i postala glavna tema na brodu; u drugima je sve ostajalo toliko skriveno da se o tome govorilo šapatom, praćeno značajnim, radoznalim pogledima. Žanet bi ušla u trpezariju sa Rodžerom Kolkinsom, i Frenk bi dobacio Džonu, glasom prigušenim taman toliko da dopre do Majinih ušiju: "Žanet misli da smo panmiksija." Maja bi se pravila da ne čuje, kao što je uvek činila kada bi on upotrebio taj podrugljivi ton; ali je kasnije potražila reč u rečniku sociobiologije i pročitala da je panmiksija grupa u kojoj se svaki mužjak pari sa svakom ženkom.
<BR>&nbsp;&nbsp;&nbsp;&nbsp;&nbsp;Sutradan je radoznalo osmotrila Žanet; nije imala pojma. Žanet je bila druželjubiva, naginjala bi ti se blizu u razgovoru i zaista slušala kad govoriš. I lako se osmehivala. Ali... pa, brod je bio građen da obezbedi dovoljno privatnosti. Bilo je jasno da se događa više nego što je iko znao.
<BR>&nbsp;&nbsp;&nbsp;&nbsp;&nbsp;A među ovim tajnim životima, zar se nije mogao skriti još jedan, vođen u samoći, ili u sprezi sa nekima među njima, nekom malom klikom ili kabalom?
<BR>&nbsp;&nbsp;&nbsp;&nbsp;&nbsp;"Jesi li primetila nešto čudno u poslednje vreme?" upitala je Nađu jednog dana, na kraju redovnog ćaskanja za doručkom.
<BR>&nbsp;&nbsp;&nbsp;&nbsp;&nbsp;Nađa slegnu ramenima. "Ljudi se dosađuju. Krajnje je vreme da stignemo tamo, čini mi se."
<BR>&nbsp;&nbsp;&nbsp;&nbsp;&nbsp;Možda je to bilo sve.
<BR>&nbsp;&nbsp;&nbsp;&nbsp;&nbsp;Nađa reče: "Jesi li čula za Hiroko i Arkadija?"
<BR>&nbsp;&nbsp;&nbsp;&nbsp;&nbsp;Glasine su se neprestano vrtele oko Hiroko. Maji je to izgledalo neukusno, zabrinjavajuće. Da usamljena Azijatkinja među njima postane žiža takvog nečeg... dama-zmaj, tajnoviti Istok... Iza racionalnih, naučničkih površina umova putnika, krilo se toliko dubokih i moćnih praznoverica. Ništa nije bilo nemoguće, sve je moglo da se dogodi.
<BR>&nbsp;&nbsp;&nbsp;&nbsp;&nbsp;Recimo, lice viđeno kroz staklo.
<BR>&nbsp;&nbsp;&nbsp;&nbsp;&nbsp;I tako je slušala, s teskobom u utrobi, kada se Saša Jefremov nagnuo sa susednog stola i odgovorio na Nađino pitanje pitanjem da li Hiroko možda zasniva muški harem. Besmislica, naravno; iako je svojevrstan savez između Hiroko i Arkadija imao neku onespokojavajuću logiku, Maja nije bila sigurna zašto. Arkadije je bio veoma otvoren u pozivanju na neposlušnost prema kontroli misije, dok Hiroko nikada nije govorila o tome; ali zar nije svojim postupcima, zapravo, odvojila celu grupu za farmu u mentalni torus gde drugima nema pristupa?
<BR>&nbsp;&nbsp;&nbsp;&nbsp;&nbsp;Ali kada je Saša dodao, tihim glasom, da Hiroko planira da oplodi nekoliko svojih jajnih ćelija spermom svih muškaraca na Aresu i da ih skloni u kriogenu komoru za upotrebu na Marsu, Maja je morala da pokupi svoj poslužavnik i pođe prema mašinama za sudove, osećajući nešto slično vrtoglavici. Svi su postali čudni.
<BR>
<BR>&nbsp;&nbsp;&nbsp;&nbsp;&nbsp;Crveni krug narastao je do veličine krupnijeg novčića, a s njim i osećaj napetosti, kao da su tek prošli kroz letnju oluju, pa je vazduh pun prašine i kreozota i statičkog elektriciteta. Kao da je bog rata zaista tamo na onoj krvavoj tački, čekajući ih. Zelene zidne ploče unutar Aresa sada su bile poprskane žutim i smeđim, a popodnevna svetlost bila je prepuna blede boje natrijumove pare.
<BR>&nbsp;&nbsp;&nbsp;&nbsp;&nbsp;Ljudi su provodili sate u balon-salonu, posmatrajući ono što niko od njih osim Džona nije video. Mašine za vežbanje bile su u neprestanoj upotrebi, simulacije su se izvodile sa obnovljenim oduševljenjem. Žanet je išla kroz toruse, šaljući kući video-slike svih promena u njihovom malom svetu; onda je bacila naočari na sto i odrekla se zvanja izveštača. "Ma, neću više da budem crna ovca", reče. "Svaki put kad uđem u neku prostoriju svi umuknu ili počnu da spremaju zvaničnu verziju. Kao da sam neprijateljski uhoda!"
<BR>&nbsp;&nbsp;&nbsp;&nbsp;&nbsp;"Bila si", reče Arkadije, i snažno je zagrli.
<BR>&nbsp;&nbsp;&nbsp;&nbsp;&nbsp;Isprva se niko nije javio da preuzme njen posao. Hjuston je slao zabrinute poruke, zatim prekore, potom maglovite pretnje. Sad kad su se primakli Marsu, ekspedicija je dobijala mnogo više TV-vremena, i situacija je pretila da se 'pretvori u novu', kako su se izrazili u kontroli misije. Podsetili su koloniste na to da će ovaj skok publiciteta na kraju doneti svemirskom programu svakojake pogodnosti; kolonisti moraju da snime i emituju sve što rade, da bi podstakli javnu podršku za kasnije misije na Mars od kojih će zavisiti. Njihova je dužnost da objave svoje priče!
<BR>&nbsp;&nbsp;&nbsp;&nbsp;&nbsp;Frenk je izišao pred ekran i predložio da kontrola misije sastavlja video-izveštaje od materijala snimljenih robotskim kamerama. Hejstings, šef Kontrole Misije u Hjustonu, bio je vidljivo rasrđen ovim odgovorom. Ali kao što reče Arkadije, sa kezom koji je proširio važenje pitanja na sve: "Šta nam mogu?"
<BR>&nbsp;&nbsp;&nbsp;&nbsp;&nbsp;Maja je vrtela glavom. Znala je da šalju negativan signal i da odaju ono što su video-izveštaji do tada krili, da se grupa podelila na sučeljene saveze. Što je ukazivalo na Majinu nesposobnost da kontroliše rusku polovinu ekspedicije. Već se spremala da zamoli Nađu za prijateljsku uslugu da preuzme izveštavanje izveštača, kada su se Filis i neki njeni prijatelji iz Torusa B prijavili za posao. Smejući se izrazu Arkadijevog lica, Maja im ga prepusti. Arkadije se pravio da mu je svejedno. Iznervirana, Maja reče na ruskom: "Jasno ti je da si propustio priliku! Priliku da oblikuješ naš život, u stvari!"
<BR>&nbsp;&nbsp;&nbsp;&nbsp;&nbsp;"Ne naš život, Majo. Njihov. I neka misle šta hoće."
<BR>
<BR>&nbsp;&nbsp;&nbsp;&nbsp;&nbsp;Maja i Frenk počeli su da se dogovaraju o zadacima vezanim za spuštanje na planetu. Ovi su do izvesne mere već bili predodređeni strukama članova posade, ali je zbog viška znanja ipak još moglo da se bira. A Arkadijeve provokacije konačno su postigle svoje: zemaljski planovi Kontrole Misije sada su u najboljem slučaju bili posmatrani kao provizorni. U stvari, niko nije mario da prizna Majin ili Frenkov autoritet, što je stvorilo napetu situaciju kada se saznalo na čemu rade.
<BR>&nbsp;&nbsp;&nbsp;&nbsp;&nbsp;Zemaljski plan Kontrole Misije zahtevao je uspostavljanje naseljeničke baze u ravnicama severno od Ambisa Ofir, ogromnog severnog kraka Vales Marineris. Ceo tim sa farme trebalo je da ostane u bazi, kao i većina inženjera i medicinara - ukupno šezdesetoro od stotinu. Ostali bi bili raštrkani na pojedinačnim zadacima, vraćajući se povremeno u bazu. Najkrupniji pojedinačni zadatak bio je da se ukotvi deo rastavljenog Aresa na Fobosu i da se započne pretvaranje tog meseca u svemirsku stanicu. Druga, manja misija napustila bi logor baze i zaputila se prema polarnoj kapi, da podigne iskopni sistem koji bi slao blokove leda nazad u bazu. Treća misija trebalo je da izvrši niz geoloških istraživanja, putujući preko cele planete; spektakularan zadatak, nema šta. Sve manje grupe bile bi samostalne tokom razdoblja do godinu dana, tako da njihov sastav nije bio nimalo bezazlena stvar za izbor; dobro su znali, sada, koliko godina može da bude duga.
<BR>&nbsp;&nbsp;&nbsp;&nbsp;&nbsp;Arkadije i grupa njegovih prijatelja - Aleks, Rodžer, Samanta, Edvard, Žanet, Tatjana, Elena - zatražili su da rade na Fobosu. Kada su Filis i Meri čule za to, došle su kod Maje i Frenka da se pobune. "Oni očigledno pokušavaju da preuzmu Fobos, i ko zna šta će da rade s njim?"
<BR>&nbsp;&nbsp;&nbsp;&nbsp;&nbsp;Maja je klimnula glavom, a videla je da se to ni Frenku ne dopada. Problem je bio u tome što niko drugi nije hteo da ostane na Fobosu; čak se ni Filis i Meri nisu isprsile da zamene Arkadijevu grupu, tako da nije bilo jasno kako mu se suprotstaviti.
<BR>&nbsp;&nbsp;&nbsp;&nbsp;&nbsp;Još je glasnije bilo negodovanje kada je En Klejborn dala svoj spisak ljudi za geološka istraživanja. Bilo je puno onih koji su želeli da se uključe u ovu misiju, a nekoliko izostavljenih sa liste izjavili su da idu, želi li to En ili ne.
<BR>&nbsp;&nbsp;&nbsp;&nbsp;&nbsp;Svađe su postale česte i žestoke. Gotovo svako na brodu izabrao je sebi neku od misija, zauzimajući poziciju za konačno odlučivanje. Maja je osećala da gubi kontrolu nad ruskim kontingentom; bila je sve kivnija na Arkadija. Na jednom sastanku grupe sarkastično je predložila da računar obavi izbor. Ideja je odbačena bez imalo obzira na njen položaj. U očajanju je podigla ruke. "Pa šta onda da radimo?"
<BR>&nbsp;&nbsp;&nbsp;&nbsp;&nbsp;Niko nije znao.
<BR>&nbsp;&nbsp;&nbsp;&nbsp;&nbsp;Sastala se sa Frenkom da se dogovore. "Hajde da im pružimo privid da sami odlučuju", rekao joj je, sa kratkim osmejkom; shvatila je da mu nije bilo krivo zbog njenog neuspeha na sastanku. Njihova veza se vraćala da je progoni, i klela je sebe što je bila budala. Mali politbiroi umeju da budu opasni...
<BR>&nbsp;&nbsp;&nbsp;&nbsp;&nbsp;Frenk je napravio anketu o pojedinačnim željama i objavio rezultate na mostu, svačiji prvi, drugi i treći izbor. Najtraženija su bila geološka istraživanja, za razliku od boravka na Fobosu. Svi su to već znali, a objavljene liste pokazale su da ima manje nesuglasica nego što je izgledalo. "Postoje primedbe da će Arkadije okupirati Fobos", rekao je na sledećem sastanku, "ali niko osim njega i njegovih prijatelja ne prihvata taj posao. Svi ostali hoće dole na planetu."
<BR>&nbsp;&nbsp;&nbsp;&nbsp;&nbsp;Arkadije reče: "Zapravo bi trebalo da dobijemo naknadu za trud."
<BR>&nbsp;&nbsp;&nbsp;&nbsp;&nbsp;"Ne liči na tebe da govoriš o naknadi, Arkadije", dočeka Frenk.
<BR>&nbsp;&nbsp;&nbsp;&nbsp;&nbsp;Arkadije se naceri i sede.
<BR>&nbsp;&nbsp;&nbsp;&nbsp;&nbsp;Filis nije bilo smešno. "Fobos će biti spona između Zemlje i Marsa, kao svemirske stanice na orbiti oko Zemlje. Ne možete sa planete na planetu bez njih, jer su to, kako ih svemirski stratezi zovu, uska grla."
<BR>&nbsp;&nbsp;&nbsp;&nbsp;&nbsp;"Obećavam da ću držati ruke dalje od tvog grla", reče joj Arkadije.
<BR>&nbsp;&nbsp;&nbsp;&nbsp;&nbsp;Frenk reče oštro: "Svi ćemo biti iz istog sela! Sve što činimo uticaće na svakoga od nas! A po tome kako se ponašate, prijalo bi nam povremeno razdvajanje. Ja, na primer, ne bih imao ništa protiv da nekoliko meseci ne moram da gledam Arkadija."
<BR>&nbsp;&nbsp;&nbsp;&nbsp;&nbsp;Arkadije se pokloni: "Fobose, eto nas!"
<BR>&nbsp;&nbsp;&nbsp;&nbsp;&nbsp;Ali su Filis i Meri i njihova grupa ostali nezadovoljni. Provodili su dobar deo vremena savetujući se sa Hjustonom, i kad god bi Maja ušla u Torus B, razgovori bi zamukli, pratili bi je sumnjičavi pogledi - kao da ju je to što je Ruskinja samo po sebi svrstavalo na Arkadijevu stranu! Proklinjala ih je zbog gluposti, Arkadija još više. On je sve započeo.
<BR>&nbsp;&nbsp;&nbsp;&nbsp;&nbsp;Na kraju je postalo teško odrediti šta se događa, sa stotinu ljudi raštrkanih po brodu koji je odjednom izgledao ogroman. Interesne grupe, mikropolitika; sve se usitnjavalo. Samo stotinu ljudi, a ipak previše da se slože! I nije bilo ničeg što bi ona ili Frenk tu mogli da učine.
<BR>
<BR>&nbsp;&nbsp;&nbsp;&nbsp;&nbsp;Jedne noći ponovo je sanjala ono lice na farmi. Probudila se potresena, i više nije mogla da zaspi; odjednom joj se sve činilo izvan kontrole. Putovali su kroz bezvazdušni prostor u malom grozdu povezanih limenki, a ona je trebalo da upravlja brodom ludaka! Apsurdno!
<BR>&nbsp;&nbsp;&nbsp;&nbsp;&nbsp;Izišla je iz sobe i popela se tunelom paoka D do središnje osovine. Uzverala se rukama do balo-salona, ne setivši se igre tunelskok.
<BR>&nbsp;&nbsp;&nbsp;&nbsp;&nbsp;Bilo je četiri ujutru. Unutrašnjost balon-salona bila je poput planetarijuma posle odlaska gledalaca, tiha, pusta, sa hiljadama zvezda posutim po crnoj polulopti kupole. Mars je počivao pravo iznad glave, visoko, sasvim raspoznatljivo zakrivljen, kao kamena pomorandža bačena među zvezde. Četiri velika vulkana bili su vidni belezi, a mogle su se razabrati i dugačke brazde Marinerisa. Lebdela je ispod svega toga, raširenih udova i sa lakim obrtanjem, pokušavajući da pojmi, da oseti nešto posebno u gustoj mreži međuzavisnosti svojih osećanja. Kada je trepnula, sitne loptice suza otplutaše među zvezde.
<BR>&nbsp;&nbsp;&nbsp;&nbsp;&nbsp;Vrata komore se otvoriše. Unutra uplovi Džon Bun, opazi je i dograbi ručku poklopca da se zaustavi. "Oh, izvini. Ne smeta ako ti se pridružim?"
<BR>&nbsp;&nbsp;&nbsp;&nbsp;&nbsp;"Ne." Maja šmrknu i protrlja oči. "Šta te je dovelo ovamo gore u ovo doba?"
<BR>&nbsp;&nbsp;&nbsp;&nbsp;&nbsp;"Često rano ustajem. A tebe?"
<BR>&nbsp;&nbsp;&nbsp;&nbsp;&nbsp;"Ružni snovi."
<BR>&nbsp;&nbsp;&nbsp;&nbsp;&nbsp;"O čemu?"
<BR>&nbsp;&nbsp;&nbsp;&nbsp;&nbsp;"Ne sećam se", reče ona, misleći na ono lice.
<BR>&nbsp;&nbsp;&nbsp;&nbsp;&nbsp;On se odgurnu i prolebde pokraj nje do kupole. "Ja se nikad ne sećam onog što sanjam."
<BR>&nbsp;&nbsp;&nbsp;&nbsp;&nbsp;"Nikad?"
<BR>&nbsp;&nbsp;&nbsp;&nbsp;&nbsp;"Pa, retko. Ako me nešto probudi usred sna, i ako mi se da vremena da razmislim o tome, moguće je da se setim, bar nakratko."
<BR>&nbsp;&nbsp;&nbsp;&nbsp;&nbsp;"To je normalno. Ali je loš znak ako se nikada ne sećaš ničega iz sna."
<BR>&nbsp;&nbsp;&nbsp;&nbsp;&nbsp;"Stvarno? Je li to simptom nečega?"
<BR>&nbsp;&nbsp;&nbsp;&nbsp;&nbsp;"Krajnje represije, čini mi se." Bila je odlebdela do boka kupole; odgurnula se u vazduh i zaustavila uz kupolu pored njega. "Ali to bi mogao da bude frojdijanizam."
<BR>&nbsp;&nbsp;&nbsp;&nbsp;&nbsp;"Drugim rečima, nešto kao teorija o flogistonu."
<BR>&nbsp;&nbsp;&nbsp;&nbsp;&nbsp;Ona se nasmeja. "Tačno."
<BR>&nbsp;&nbsp;&nbsp;&nbsp;&nbsp;Posmatrali su Mars, ukazujući jedno drugom na poznate tačke. Razgovarali. Maja ga je potajno gledala dok je govorio. Tako prazna, zadovoljna lepota; zaista nije njen tip. U stvari, njegovo stalno dobro raspoloženje u početku je vezivala za neku vrstu ograničenosti. Ali se tokom putovanja uverila da nije nimalo glup.
<BR>&nbsp;&nbsp;&nbsp;&nbsp;&nbsp;"Šta misliš o svim onim svađama oko toga šta treba da radimo tamo gore?" upita ona, pokazujući na crveni kamen ispred njih.
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Mislim da je Filis umnogome u pravu."
<BR>&nbsp;&nbsp;&nbsp;&nbsp;&nbsp;On slegnu ramenima. "Mislim da to nije važno."
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"Kod sukoba je važno samo ono što mislimo o njegovim učesnicima. X tvrdi a, Y tvrdi b. Oni iznose argumente kojima potkrepljuju svoje stavove, ko zna koliko ih bude. Ali kada se njihovi slušaoci sećaju rasprave, važno je samo da X veruje u a dok Y veruje u b. Ljudi tada formiraju svoje mišljenje prema onome što misle o X i Y."
<BR>&nbsp;&nbsp;&nbsp;&nbsp;&nbsp;"Ali mi smo naučnici! Obučavani smo da odmeravamo činjenice."
<BR>&nbsp;&nbsp;&nbsp;&nbsp;&nbsp;Džon klimnu glavom. "Tako je. U stvari, složiću se sa tobom zato što mi se dopadaš."
<BR>&nbsp;&nbsp;&nbsp;&nbsp;&nbsp;Ona se nasmeja i odgurnu ga, i oboje odleteše niz kupolu, svako na svoju stranu.
<BR>&nbsp;&nbsp;&nbsp;&nbsp;&nbsp;Iznenađena sobom, Maja se zaustavi na podu. Okrenu se i ugleda Džona kako se zaustavlja na drugoj strani salona. On je pogleda uz osmeh, uhvati se za rukohvat i odbaci u vazduh, ispod kupole, prema njoj.
<BR>&nbsp;&nbsp;&nbsp;&nbsp;&nbsp;Maja istog trenutka shvati, i odgurnu mu se u susret, potpuno zaboravivši svoju odluku da će izbegavati takve stvari. Leteli su jedno na drugo, i da bi izbegli bolan sudar, morali su da se uhvate i obrnu u vazduhu, kao da igraju. Okretali su se, držeći se za ruke, spiralnom putanjom prema tavanici. Bio je to ples, sa jasnim i očiglednim završetkom, kome su mogli da se prepuste kad god to požele: brate! Maji je srce tuklo, dah joj je bio isprekidan. Zategli su mišice usred okreta, prišli u zagrljaj poput polako pristajućih brodova i poljubili se.
<BR>&nbsp;&nbsp;&nbsp;&nbsp;&nbsp;Džon se odgurnu od nje prema podu, osmehujući se, poslavši je prema tavanici. Uhvati se za pod i otpuza do poklopca komore. Zaključa ga.
<BR>&nbsp;&nbsp;&nbsp;&nbsp;&nbsp;Maja raspusti kosu i protrese je tako da joj je zaplivala oko glave, preko lica. Divlje zatrese njom i nasmeja se. Nije se osećala na rubu neke velike ili neobuzdane ljubavi; jednostavno je očekivala da joj bude lepo, a taj osećaj lakoće bio je... Oseti jaku navalu pohote i odgurnu se od kupole prema Džonu. Savila se u spor salto, otkopčavajući gornji deo odela u okretu, a srce joj je udaralo kao timpani, sva krv slila joj se u kožu, koja je bridela kao da se rastapa dok se svlačila, naletela na Džona, odbila se od njega posle prenervoznog potezanja rukava; sudarali su se po odaji oslobađajući se odeće, pogrešno proračunavali uglove i inerciju sve dok se konačnim potiskom bosih stopala ne odbaciše jedno na drugo i sretoše u uskovitlanom zagrljaju, te zalebdeše, ljubeći se, među odbačenom odećom.
<BR>
<BR>&nbsp;&nbsp;&nbsp;&nbsp;&nbsp;U danima koji su sledili nalazili su se ponovo. Nisu pokušavali da kriju vezu, tako da su ubrzo postali poznata stvar, zvanični par. Događaj kao da je zatekao mnoge na brodu; kada je jednog jutra ulazila u trpezariju, Maja uhvati kratak Frenkov pogled, koji je zaledi; podsetio ju je na neki pređašnji trenutak, neki događaj, neki izraz njegovog lica koji nije mogla tačno da prizove.
<BR>&nbsp;&nbsp;&nbsp;&nbsp;&nbsp;Ali činilo se da je većini ipak drago. Na kraju krajeva, bio je to kraljevski izbor, savez dveju sila iza kolonije, znak harmonije. Njihovo spajanje kao da je zaista pokrenulo i druge, koji su ili prestali sa skrivanjem ili započeli, u nanovo prezasićenoj sredini, nešto novo. Vlad i Ursula, Dmitrij i Elena, Raul i Marina; svuda su se pojavljivali sveže prepoznati parovi, toliko da su samci među njima počeli da zbijaju nervozne šale o tome. Ali Maja je primetila da ima manje napetosti u glasovima, manje svađa, više smeha.
<BR>&nbsp;&nbsp;&nbsp;&nbsp;&nbsp;Jedne noći, dok je ležala u postelji razmišljajući o tome (razmišljajući kako bi bilo da skokne do Džonove sobe), pitala se da li su zato zajedno; ne iz ljubavi, jer ga ni sad nije volela, osećala je samo prijateljstvo, pojačano strašću koja je bila snažna, ali bezlična... već zato što je to bila, zapravo, veoma korisna veza. Korisna za nju - no, zaobišla je tu temu, usredsredivši se na korisnost veze za ekspediciju u celini. Jeste, bila je i politička. Kao feudalna politika ili antičke komedije o proleću i obnavljanju života. Morala je da prizna da se tako i oseća, kao da dela po nalogu nečega jačeg od sopstvenih želja, izvršavajući želje neke više sile. Samog Marsa, možda. Osećaj uopšte nije bio neprijatan.
<BR>&nbsp;&nbsp;&nbsp;&nbsp;&nbsp;A pomisao da će zadobiti premoć nad Arkadijem; ili Frenkom; ili Hiroko... pa, nije joj bilo teško da izbegne da misli o tome. Jedna od stvari u kojima je bila uspešna.
<BR>
<BR>&nbsp;&nbsp;&nbsp;&nbsp;&nbsp;Po zidovima su se rascvetavale žuta, crvena i narandžasta boja. Mars je sada bio veličine Meseca na nebu Zemlje. Bilo je vreme da požanju plodove svojih napora; još samo nedelju dana, i biće tamo.
<BR>&nbsp;&nbsp;&nbsp;&nbsp;&nbsp;Još je bilo napetosti oko nerešenih zadataka po spuštanju. Maji je sada bilo teže nego ikad da radi sa Frenkom: tu nije bilo ničeg očiglednog, ali imala je utisak da mu ne pada teško što ne uspevaju da kontrolišu situaciju, zato što su ispadi dolazili uglavnom od Arkadija, pa je izgledalo da je to više njenom krivicom nego njegovom. Nekoliko puta napuštala je sastanak sa Frenkom i odlazila kod Džona, nadajući se pomoći. Ali Džon se držao izvan rasprava i podržavao je sve što bi Frenk predložio. Njegovi privatni saveti Maji bili su dosta oštri, ali joj je smetalo što mu se dopada Arkadije, a ne Filis; često joj je predlagao da podrži Arkadija, očito nesvestan koliko je to moglo da potkopa njen autoritet među ostalim Rusima. Ipak mu to nikada nije rekla. Bili ljubavnici ili ne, neke stvari nije želela da raspravlja s njim, niti sa bilo kim drugim.
<BR>&nbsp;&nbsp;&nbsp;&nbsp;&nbsp;Ali jedne noći, u njegovoj sobi, napetih živaca, ležeći bez sna, brinući zbog ovoga i onoga, ona reče: "Misliš da bi bilo moguće sakriti slepog putnika na brodu?"
<BR>&nbsp;&nbsp;&nbsp;&nbsp;&nbsp;"Pa, ne znam", reče on, iznenađen. "Zašto pitaš?"
<BR>&nbsp;&nbsp;&nbsp;&nbsp;&nbsp;Teško gutajući, ispričala mu je o licu koje je videla kroz bocu sa algama.
<BR>&nbsp;&nbsp;&nbsp;&nbsp;&nbsp;On sede u postelji, zureći u nju. "Sigurna si da nije..."
<BR>&nbsp;&nbsp;&nbsp;&nbsp;&nbsp;"Nije bio niko od nas."
<BR>&nbsp;&nbsp;&nbsp;&nbsp;&nbsp;On protrlja bradu. "Pa... pretpostavljam da mu je pomogao neko od posade..."
<BR>&nbsp;&nbsp;&nbsp;&nbsp;&nbsp;"Hiroko", reče Maja. "Mislim, ne samo zato što je to Hiroko, već i zbog farme i tako to. To bi rešilo problem hrane, a tamo ima i puno mesta za skrivanje. Osim toga, mogao je da se skloni sa životinjama tokom radijacijske oluje."
<BR>&nbsp;&nbsp;&nbsp;&nbsp;&nbsp;"Primile su dosta rema!"
<BR>&nbsp;&nbsp;&nbsp;&nbsp;&nbsp;"Ali on je mogao da se skloni iza njihovih zaliha vode. Ne bi bilo teško napraviti sklonište za jednu osobu."
<BR>&nbsp;&nbsp;&nbsp;&nbsp;&nbsp;Džon kao da još nije mogao da se pomiri sa mišlju. "Godina dana skrivanja!"
<BR>&nbsp;&nbsp;&nbsp;&nbsp;&nbsp;"Brod je veliki. Moglo se izvesti, zar ne?"
<BR>&nbsp;&nbsp;&nbsp;&nbsp;&nbsp;"Pa, pretpostavljam da jeste. Da, rekao bih da je moglo. Ali zašto?"
<BR>&nbsp;&nbsp;&nbsp;&nbsp;&nbsp;Maja slegnu ramenima. "Nemam pojma. Neko ko je hteo da ide, ali nije prošao izbor. Neko ko je imao prijatelja, ili prijatelje..."
<BR>&nbsp;&nbsp;&nbsp;&nbsp;&nbsp;"Ipak! Mislim, mnogi naši prijatelji su hteli da pođu. To ne znači da..."
<BR>&nbsp;&nbsp;&nbsp;&nbsp;&nbsp;"Znam, znam."
<BR>&nbsp;&nbsp;&nbsp;&nbsp;&nbsp;Razgovarali su o tome skoro ceo sat, razmatrajući moguće razloge, metode da se provuče putnik na brod, da se sakrije, i tako dalje. Maja odjednom opazi da se oseća mnogo bolje, da je, zapravo, u odličnom raspoloženju. Džon joj veruje! Nije pomislio da je poludela! Osetila je talas olakšanja i sreće, i zagrlila ga. "Tako je dobro moći pričati sa tobom o ovome!"
<BR>&nbsp;&nbsp;&nbsp;&nbsp;&nbsp;On se nasmeši. "Prijatelji smo, Majo. Trebalo je to ranije da pomeneš."
<BR>&nbsp;&nbsp;&nbsp;&nbsp;&nbsp;"Da."
<BR>
<BR>&nbsp;&nbsp;&nbsp;&nbsp;&nbsp;Balon-salon bio bi savršeno mesto za posmatranje završnog približavanja Marsu, ali im je predstojalo vazdušno kočenje radi smanjenja brzine, a kupola je trebalo da bude iza toplotnog štita koji su sad razvijali. Vidika neće biti.
<BR>&nbsp;&nbsp;&nbsp;&nbsp;&nbsp;Vazdušno kočenje poštedelo ih je nošenja velike količine goriva koja bi bila potrošena za usporavanje, ali je predstavljalo krajnje preciznu operaciju, otuda i opasnu.
<BR>&nbsp;&nbsp;&nbsp;&nbsp;&nbsp;Imali su manevarskog prostora za manje od milisekunde luka, tako da je nekoliko dana pre UMO navigacioni tim počeo da secka njihov kurs malim potiscima skoro svakog sata, fino podešavajući prilazak. Onda su, kada su se našli bliže, isključili rotaciju broda. Povratak u bestežinsko stanje, čak i u torusima, bilo je šok; Maja je tek tada shvatila da posredi nije još jedna simulacija. Lebdela je kroz vetroviti vazduh hodnika, posmatrajući sve iz nove, više perspektive, i odjednom joj je postalo jasno da je to stvarnost.
<BR>&nbsp;&nbsp;&nbsp;&nbsp;&nbsp;Spavala je u kratkim intervalima, ovde sat, tamo tri sata. Svaki put kada bi se prenula, plutajući u vreći za spavanje, imala je trenutak dezorijentacije, misleći da je ponovo na Novom miru. Onda bi se setila, i adrenalin bi je smesta razbudio: uskoro će biti tamo. Tada je izlazila i polazila s ruke na ruku kroz hodnike torusa, odgurujući se od zidnih ploča smeđe i zlatne i bronzane boje. Na mostu bi proverila putanju sa Meri, Raulom, Marinom ili nekim drugim od navigatora; bila je nepromenjena. Približavali su se Marsu, tako brzo da se činilo da im na oči raste na ekranima.
<BR>&nbsp;&nbsp;&nbsp;&nbsp;&nbsp;Bilo je potrebno da promaše planetu za trideset kilometara, ili otprilike desetmilijarditi deo razdaljine koju su prevalili. Nema problema, rekla je Meri, uz brz pogled prema Arkadiju. Za sada su bili na test-mantri i nadali su se da neće iskrsnti nijedan od onih suludih problema.
<BR>&nbsp;&nbsp;&nbsp;&nbsp;&nbsp;Članovi posade koji nisu bili uključeni u navigaciju radili su na pečaćenju broda, pripremajući sve za torziju i drmanje koje će dve i po gravitacije sigurno doneti. Neki od njih morali su da iziđu na EVA, da podignu sporedne toplotne štitove i obave slične poslove. Bilo je dosta stvari da se uradi, ali su dani i pored toga izgledali predugi.
<BR>
<BR>&nbsp;&nbsp;&nbsp;&nbsp;&nbsp;Trebalo je da se dogodi usred noći, tako da su te večeri sva svetla ostala uključena i niko nije otišao na spavanje. Svako je imao dežurstvo - neko na dužnosti, a većina samo da bi sačekali. Maja je sedela na svom sedištu na mostu, posmatrajući ekrane i monitore, razmišljajući da izgledaju baš tako kao da je sve samo simulacija na Bajkonuru. Zar je moguće da zaista ulaze na orbitu oko Marsa?
<BR>&nbsp;&nbsp;&nbsp;&nbsp;&nbsp;Bilo je. Ares je udario u visoke slojeve Marsove retke atmosfere brzinom od četrdeset hiljada kilometara na sat i brod je istog trenutka počeo da vibrira. Majina stolica tresla se tako brzo i snažno, i čula se prigušena rika, kao da lete kroz visoku peć... kako je i izgledalo, jer su ekrani plamteli jarkim ružičasto-narandžastim sjajem. Sabijeni vazduh odbijao se od toplotnih štitova i goreo šibajući pored svih spoljnjih kamera, tako da je ceo most bio u boji Marsa. Tada se vrati sila teže, osvetnički; Majina rebra bila su tako snažno pritisnuta da je jedva disala, a pogled joj je bio zamućen. Kako je bolelo!
<BR>&nbsp;&nbsp;&nbsp;&nbsp;&nbsp;Orali su kroz razređeni vazduh brzinom i na visini izračunatim da ih prebace u ono što su aerodinamičari zvali prelazni tok, stanje između slobodnog molekularnog toka i kontinuum-toka. Slobodni molekularni tok bio bi pogodniji način kretanja, jer bi vazduh u sudaru sa toplotnim štitom bio potisnut u stranu, a nastali vakuum bio bi popunjen uglavnom molekularnom difuzijom; međutim, kretali su se suviše brzo za to i samo su delimično uspevali da izbegnu strahovitu toplotu kontinuum-toka, u kome je vazduh prelazio preko štita i broda poput talasa. Jedino rešenje bilo je da zauzmu najvišu moguću putanju koja će ih dovoljno usporiti; ovo ih je prebacilo u prelazni tok, koji se kolebao između slobodnog molekularnog toka i kontinuum-toka, čineći vožnju truckavom. A tu je ležala opasnost. Ako se dogodi da nalete na ćeliju visokog pritiska u atmosferi Marsa, gde bi toplota, vibracije ili g-sile izazvale kvar nekog osetljivog mehanizma, mogli bi da se nađu u jednom od Arkadijevih košmara, i to dok su pritisnuti u sedišta, 'težeći' svako po dve stotine kilograma, što Arkadije nikad nije uspeo da simulira dovoljno dobro. U stvarnom svetu, pomisli Maja sumorno, kada si najranjiviji pred opasnošću, istovremeno si najnemoćniji da joj se odupreš.
<BR>&nbsp;&nbsp;&nbsp;&nbsp;&nbsp;Ali sudbina je htela da vreme u stratosferi Marsa bude stabilno, i ostali su u test-mantri, koja se pokazala kao gromoglasnih, potresajućih osam minuta bez daha. Maja nije mogla da se seti sata koji je trajao toliko dugo. Senzori su pokazivali da se glavni toplotni štit zagrejao do 600 stepeni Kelvina...
<BR>&nbsp;&nbsp;&nbsp;&nbsp;&nbsp;A onda vibracije prestadoše. Nestade urlanja. Izronili su iz atmosfere, pošto su kliznuli kroz nju četvrtinom putanje oko planete. Brzina je pala za nekih dvadeset hiljada kilometara na sat, a temperatura štita je porasla na 710 stepeni Kelvina, sasvim blizu gornje granice. Ali metod je uspeo. Sve je bilo mirno. Lebdeli su, ponovo bez težine, držani samo kaiševima sedišta. Imali su osećaj da je prestalo svako kretanje, da plutaju u savršenom miru.
<BR>&nbsp;&nbsp;&nbsp;&nbsp;&nbsp;Nesigurno su se odvezali i zalebdeli kao duhovi u hladnom vazduhu soba, sa dalekom jekom oluje u ušima, koja je pojačavala tišinu. Govorili su preglasno, grčevito se rukujući. Maja se osećala ošamućeno i nije razumela šta joj ljudi govore; ne zato što ih nije čula, već zato što nije obraćala pažnju.
<BR>
<BR>&nbsp;&nbsp;&nbsp;&nbsp;&nbsp;Dvanaest bestežinskih sati kasnije, njihova nova putanja odvela ih je u periapsu, trideset pet hiljada kilometara od Marsa. Tada su nakratko uključili rakete, povećavši brzinu za oko sto kilometara na sat; potom su ponovo bili povučeni prema Marsu, usecajući elipsu koja će ih dovesti na manje od pet stotina kilometara od površine. Bili su na orbiti oko Marsa.
<BR>&nbsp;&nbsp;&nbsp;&nbsp;&nbsp;Svaka elipsa oko Marsa trajala je oko jedan dan. Tokom sledeća dva meseca, kompjuteri će kontrolisati potiske koji će njihovu putanju približiti orbiti Fobosa. Ali će se grupe za desant spustiti mnogo pre toga, dok je apogej još blizu.
<BR>&nbsp;&nbsp;&nbsp;&nbsp;&nbsp;Vratili su toplotne štitove u položaj mirovanja i prešli u balon-salon da gledaju.
<BR>&nbsp;&nbsp;&nbsp;&nbsp;&nbsp;Mars je za vreme apogeja ispunio najveći deo neba, kao da lete iznad njega u mlaznjaku. Dubina Vales Marineris bila je uočljiva, visina četiri velika vulkana očigledna; njihovi široki vrhovi pojavili su se na obzorju pre nego što im se ukazala okolina. Površina je bila posuta kraterima: kružna unutrašnjost bila im je jarke peščane narandžaste boje, nešto svetlije od okolnog zemljišta. Verovatno prašina. Kratki krzavi planinski venci bili su nešto tamniji od okoline, boje rđe isprugane crnim senkama. Ali su i svetle i tamne boje tek za nijansu odstupale od sveprisutne rđavo-narandžasto-crvene, koja bejaše boja svakog vrha, kratera, kanjona, dine, pa čak i srpaste kriške prašnjave atmosfere, vidljive visoko iznad blistavog luka planete. Crveni Mars! Prizor je bio potresan, opčinjavajući. Svako je to osetio.
<BR>
<BR>&nbsp;&nbsp;&nbsp;&nbsp;&nbsp;Proveli su duge sate u radu, i to konačno u istinskom radu. Brod je trebalo da bude delimično rasklopljen. Glavni trup na kraju će biti ostavljen na orbiti blizu Fobosa, da posluži kao vozilo za povratak u slučaju potrebe. Ali je dvadeset tankova sa spoljnje strane poluge osovine trebalo samo otkačiti od Aresa i opremiti da budu vozila za spuštanje kolonista na planetu, u grupama po petoro. Prvi lender trebalo je da se spusti čim bude otkačen i opremljen; stoga su radili bez prestanka, u smenama, provodeći dosta vremena u EVA-ma. Dovlačili su se u trpezarije umorni i izgladneli, bučno razgovarajući; čamotinja putovanja kao da je bila zaboravljena. Jedne večeri, Maja je lebdela u kupatilu, pripremajući se za spavanje, osećajući ukočenost mišića koje nije iskusila mesecima. Oko nje su ćaskali Nađa, Saša i Jeli, i u toploj bujici živog ruskog jezika odjednom joj se sinu da su svi srećni - živeli su poslednje trenutke iščekivanja, iščekivanja koje im je ležalo na srcima pola života, ili još od detinjstva - a sada je iznenada Mars bujao ispred njih kao dečji crtež pastelima, čas ogroman, čas mali, ogroman, pa mali; i dok se ljuljao tamo-amo, širio se u svoj svojoj bezmernoj moći: tabula rasa, neispisana tablica. Neispisana crvena tablica. Sve je bilo moguće, sve je moglo da se dogodi - u tom smislu su bili, samo u ovih poslednjih nekoliko dana, savršeno slobodni. Slobodni od prošlosti, slobodni od budućnosti, oslobođeni težine usred sopstvenog zagrejanog vazduha, lebdeći poput duhova koji se spremaju da istraže materijalni svet. Maja uhvati sopstveni lik u ogledalu, nakrivo iskežen zbog četkice za zube, i dohvati prečagu da ostane u mestu. Pade joj na pamet da možda nikada više neće biti tako srećni. Lepota je obećanje sreće, a ne sreća sama, a očekivani svet često je bogatiji nego ijedan stvarni. Ali ovog puta, ko zna? Ovaj put bi to mogao da bude onaj iz snova.
<BR>&nbsp;&nbsp;&nbsp;&nbsp;&nbsp;Pustila je prečagu i ispljunula pastu u kesu za vodu, a zatim isplovila unazad u hodnik. Šta god bude, postigli su cilj. Zaslužili su priliku da bar pokušaju.
<BR>
<BR>&nbsp;&nbsp;&nbsp;&nbsp;&nbsp;Rasklapanje Aresa izazvalo je neobična osećanja kod mnogih. Bilo je, kako je Džon primetio, kao da rasklapaš grad i bacaš kuće na različite strane. A ovo je bio jedini grad koji su imali. Pod paskom džinovskog Marsovog oka, sva njihova neslaganja postala su prenapeta; očito je došao trenutak odluke, vreme je isticalo. Ljudi su se svađali, otvoreno ili potajno. Bilo je toliko grupica, sa sopstvenom voljom... šta se dogodilo sa onim kratkim trenutkom sreće? Maja je najveći deo krivice svaljivala na Arkadija. Otvorio je Pandorinu kutiju; da nije bilo njega i njegove priče, zar bi se grupa sa farme toliko zbila oko Hiroko? Zar bi se medicinska ekipa držala tako odvojeno? Nije verovala da bi.
<BR>&nbsp;&nbsp;&nbsp;&nbsp;&nbsp;Ona i Frenk svojski su se trudili da izglade neslaganja i postignu jednoglasje, da ljudima pruže osećaj da su i dalje jednistven tim. Ovo je zahtevalo duga zasedanja sa Filis i Arkadijem, En i Saksom, Hjustonom i Bajkonurom. U tom procesu se između dvoje vođa razvio još složeniji odnos od njihovih prvobitnih susreta u parku, mada su i oni činili deo toga; Maja je sad opažala, u Frenkovim povremenim varnicama sarkazama i netrpeljivosti, da ga je to mnogo više pogodilo nego što joj se u početku činilo. Ali sada je bilo kasno.
<BR>&nbsp;&nbsp;&nbsp;&nbsp;&nbsp;Na kraju je zadatak na Fobosu zaista dodeljen Arkadiju i njegovima, najviše zato što ga niko drugi nije želeo. Svakome ko je to hteo, obećano je mesto u geološkim istraživanjima, a Filis, Meri i ostalima iz 'hjustonskog društva' pružena su uveravanja da će se izgradnja logora odvijati prema planovima načinjenim u Hjustonu. Izrazili su nameru da rade u bazi, da bi se uverili da će to biti ostvareno. "Dobro, dobro", zareža Frenk na kraju jednog od tih sastanaka. "Svi ćemo biti na Marsu, i ne znam zašto se ovoliko svađamo oko toga šta ćemo tamo da radimo."
<BR>&nbsp;&nbsp;&nbsp;&nbsp;&nbsp;"To ti je život", reče Arkadije veselo. "Bio na Marsu ili ne, život teče dalje."
<BR>&nbsp;&nbsp;&nbsp;&nbsp;&nbsp;Frenk je stiskao zube. "Ovde sam da bih pobegao od takvih stvari."
<BR>&nbsp;&nbsp;&nbsp;&nbsp;&nbsp;Arkadije odmahnu glavom. "A, to nisi! Ovo je tvoj život, Frenk. Šta bi radio da nije ovoga?"
<BR>
<BR>&nbsp;&nbsp;&nbsp;&nbsp;&nbsp;Jedne večeri uoči samog spuštanja, okupili su se svih stotinu na banketu. Najveći deo hrane bio je odgajen na farmi: pasta, salata i hleb, sa crnim vinom iz skladišta, čuvanim za posebne prilike.
<BR>&nbsp;&nbsp;&nbsp;&nbsp;&nbsp;Kada su poslužili dezert, jagode, Arkadije uzlebde i predloži zdravicu. "Za novi svet koji ovde stvaramo!"
<BR>&nbsp;&nbsp;&nbsp;&nbsp;&nbsp;Hor uzdaha i odobravanja; sad su svi znali šta je time mislio. Filis baci jagodu na pod i reče: "Slušaj, Arkadije, ovo naselje je naučna stanica. Tvoje ideje nemaju nikakve veze s tim. Možda za pedeset ili sto godina. Ali će za sad da bude kao na onim stanicama na Antarktiku."
<BR>&nbsp;&nbsp;&nbsp;&nbsp;&nbsp;"To je tačno", reče Arkadije. "Ali antarktičke stanice veoma su, u stvari, političke. Većina njih sagrađena je da bi zemlje koje su ih gradile imale glas u reviziji antarktičkog sporazuma. A sada se stanicama upravlja prema zakonima utvrđenim ovim sporazumom, nastalim iz čisto političkog procesa! Vidiš, ne možeš da zabiješ glavu u pesak i da kukaš 'Ja sam naučnik! Ja sam naučnik!'" Položio je ruku na čelo u univerzalnoj karikaturi gesta primadone. "Ne. Kada to kažeš, to samo znači: 'Ne želim da mislim o složenim sistemima!' Što baš ne dolikuje istinskim naučnicima, zar ne?"
<BR>&nbsp;&nbsp;&nbsp;&nbsp;&nbsp;"Antarktikom vlada sporazum zato što se tamo živi samo u naučnim stanicama", reče Maja ljutito. Da im ovako propadne poslednja zajednička večera, poslednji trenutak!
<BR>&nbsp;&nbsp;&nbsp;&nbsp;&nbsp;"Jeste", reče Arkadije. "Ali pomisli na posledice. Na Antarktiku niko ne poseduje zemlju. Nijedna država ili organizacija ne mogu da koriste tamošnja prirodna bogatstva bez pristanka svih drugih. Niko ne može da polaže prava na bogatstva ili da ih prisvoji i prodaje drugima, tako da neki profitiraju od njih, dok drugi plaćaju da ih koriste. Zar ne vidite koliko se to razlikuje od načina na koji je uređen ostatak sveta? A to je poslednja organizovana oblast na Zemlji, poslednja koja je dobila zakone. Ona predstavlja ono što su udružene vlade smatrale pravednim, primenjeno na zemlji oslobođenoj svake dominacije ili istorije kao takve. To je, naprosto rečeno, Zemljin najbolji pokušaj da se urede samo vlasnička prava! Razumete li? To je način na koji bi trebalo da bude uređen ceo svet, kada bismo mogli da ga oslobodimo ludačke košulje istorije!"
<BR>&nbsp;&nbsp;&nbsp;&nbsp;&nbsp;Saks Rasel, blago trepćući, reče: "Ali, Arkadije, ako Mars bude uređen sporazumom po ugledu na antarktički, šta je po tebi krajnje rešenje? Sporazum za spoljnji svemir propisuje da nijedna zemlja nema pravo na marsovski posed, zabranjuje vojnu aktivnost, a sve su baze otvorene za inspekciju bilo koje zemlje. Prirodna bogatstva Marsa ne mogu biti vlasništvo jedne države - UN treba da uspostave međunarodnu kontrolu nad iskopavanjima i drugim oblicima eksploatacije. Ako se išta od ovoga ostvari, a sumnjam u to, onda Mars treba da bude vlasništvo svih zemalja sveta." On podiže uvis okrenut dlan. "Zar to za šta se zalažeš nije već postignuto?"
<BR>&nbsp;&nbsp;&nbsp;&nbsp;&nbsp;"To je tek početak", reče Arkadije. "Postoje strane tog sporazuma koje nisi pomenuo. Baze podignute na Marsu treba da pripadnu zemljama koje su ih sagradile, na primer. Prema ovom sporazumu, gradićemo američke i ruske baze. A to nas vraća pravo u košmar zemaljskih zakona i zemaljske istorije. Američka i ruska industrija dobiće pravo da koristi bogatstva Marsa, sve dok se zarada na neki način deli između zemalja koje su potpisale sporazum. To bi mogao da bude samo neki procenat odvajan za UN, u suštini ništa drugo nego mito. Mislim da nipošto ne treba da priznamo ovakve propise!"
<BR>&nbsp;&nbsp;&nbsp;&nbsp;&nbsp;Njegovu izjavu proprati tišina.
<BR>&nbsp;&nbsp;&nbsp;&nbsp;&nbsp;En Klejborn reče: "Ovaj ugovor takođe kaže da treba da preduzmemo mere kojima će se sprečiti narušavanje planetne ekologije, ili tako nekako, mislim. To stoji u Članu 7. Rekla bih da se time jasno zabranjuje teraformiranje o kome govore mnogi od nas."
<BR>&nbsp;&nbsp;&nbsp;&nbsp;&nbsp;"A ja bih rekao da treba da zanemarimo i taj propis", reče Arkadije brzo. "Naša dobrobit zavisi od toga."
<BR>&nbsp;&nbsp;&nbsp;&nbsp;&nbsp;Ovaj njegov stav bio je mnogo bolje prihvaćen od prethodnih, a nekolicina to i rekoše.
<BR>&nbsp;&nbsp;&nbsp;&nbsp;&nbsp;"Ali ako ste spremni da ne poštujete jedan član", naglasi Arkadije, "trebalo bi da budete spremni da ne poštujete ni ostale. Je l' tako?"
<BR>&nbsp;&nbsp;&nbsp;&nbsp;&nbsp;Ovo izazva kolebljiv pljesak.
<BR>&nbsp;&nbsp;&nbsp;&nbsp;&nbsp;"Sve ove promene neizostavno će se dogoditi", reče Saks Rasel, slegnuvši ramenima. "Boravak na Marsu izmeniće nas na evolutivan način."
<BR>&nbsp;&nbsp;&nbsp;&nbsp;&nbsp;Arkadije snažno odmahnu glavom, od čega se malo zavrte u vazduhu iznad stola. "Ne, ne, ne, ne! Istorija nije evolucija! To je lažna analogija! Evolucija je stvar okruženja i slučajnosti, proces koji traje milionima godina. Istorija je, međutim, stvar okruženja i izbora, i traje pokolenjima, ponekad godinama, ili mesecima, ili danima! Istorija je lamarkijanska stvar! Stoga, ako odlučimo da uspostavimo neke institucije na Marsu, to će se i dogoditi!" Zamah njegove ruke sve ih je obuhvatio, one koji su sedeli za stolovima i one koji su lebdeli među pozavicama: "Ja vam velim da sami odaberemo, umesto da za nas biraju oni sa Zemlje. Ljudi koji su, zapravo, odavno mrtvi."
<BR>&nbsp;&nbsp;&nbsp;&nbsp;&nbsp;Filis reče oštro: "Ti bi hteo nekakvu komunističku utopiju, a to nije moguće. Mislila sam da te je istorija Rusije nečemu naučila."
<BR>&nbsp;&nbsp;&nbsp;&nbsp;&nbsp;"I jeste", reče Arkadije. "Sada primenjujem ono čemu me je naučila."
<BR>&nbsp;&nbsp;&nbsp;&nbsp;&nbsp;"Zalažući se za loše definisanu revoluciju? Podstičući kriznu situaciju? Izluđujući sve oko sebe i okrećući ih jedne protiv drugih?"
<BR>&nbsp;&nbsp;&nbsp;&nbsp;&nbsp;Mnogi zaklimaše glavom na ovo, ali Arkadije samo odmahnu rukom. "Odbijam da preuzmem krivicu za svačije probleme tokom putovanja. Samo sam rekao šta mislim, na šta imam pravo. Ako se to nekome nije svidelo, njegov problem. To je zato što ne shvatate značenje onoga što govorim, a ne možete da ga pobijete."
<BR>&nbsp;&nbsp;&nbsp;&nbsp;&nbsp;"Ima nas koji ne razumemo šta hoćeš da kažeš", uzviknu Meri.
<BR>&nbsp;&nbsp;&nbsp;&nbsp;&nbsp;"Kažem samo ovo!" reče Arkadije, izbečeno zureći u nju: "Na Mars smo došli zauvek. Pravićemo ne samo domove i hranu, već i vodu i vazduh koji udišemo... a sve to na planeti koja ne poseduje ništa od toga. To je moguće zato što imamo tehnologiju za obradu materije sve do molekularnog nivoa. Razmislite koliko je to izvanredna mogućnost! A ipak je nekima od ovde prisutnih prihvatljivo preobražavanje celokupne fizičke stvarnosti ove planete, a da se ništa ne učini da se promenimo sebe, ili svoj način života. Da budemo naučnici dvadeset prvog veka na Marsu, u stvari, ali da istovremeno živimo u društvenim sistemima iz devetnaestog veka, zasnovanim na idelogijama sedamnaestog veka. To je besmisleno, to je bezumno, to je... to je..." uhvatio se rukama za glavu, povukao se za kosu, zaurlao, "to je nenaučno! E, zato ja kažem da među mnogim stvarima koje ćemo da promenimo na Marsu treba da budemo i mi sami i naša društvena stvarnost. Osim Marsa treba da teraformiramo i sebe."
<BR>
<BR>&nbsp;&nbsp;&nbsp;&nbsp;&nbsp;Niko se nije usudio da to porekne; u punom zamahu, Arkadije je bio nezaustavljiv, a mnogi među njima bili su istinski izazvani onim što je rekao i trebalo im je vremena da razmisle. Drugi su bili jednostavno nezadovoljni, ali nespremni da naprave još veću gužvu baš na ovoj večeri koja je trebalo da bude slavlje. Bilo je lakše zakolutati očima i ispiti uz zdravicu 'Za Mars! Za Mars!' Ali dok su lebdeli okolo, pošto su dovršili dezert, Filis je bila puna omalovažavanja. "Prvo treba da preživimo", reče. "Sa ovakvim neslaganjem, kakvi su nam izgledi?"
<BR>&nbsp;&nbsp;&nbsp;&nbsp;&nbsp;Mišel Dival pokuša da je razuveri. "Mnoga od ovih neslaganja su simptomi putovanja. Kada se nađemo na Marsu, zbićemo se zajedno. A imamo i više od onoga što smo doneli na Aresu da nam u tome pomogne - imaćemo ono što su lenderi bez posade već doneli, tovare opreme i hrane svuda po površini i na mesecima. I ovo putovanje je deo toga - svojevrsna priprema, proba. Ako ne uspemo u ovome, nećemo ni imati priliku na Marsu."
<BR>&nbsp;&nbsp;&nbsp;&nbsp;&nbsp;"Upravo ono što sam rekla!" reče Filis. "Omanuli smo već u ovome."
<BR>&nbsp;&nbsp;&nbsp;&nbsp;&nbsp;Saks ustade, sa izrazom dosade, i odgurnu se prema kuhinji. Hodnik je bio pun odjeka pojedinačnih rasprava, od kojih su neke bile prilično žučne. Očito, puno je ljudi bilo ljuto na Arkadija, a drugi su se ljutili na njih zbog toga što su dozvolili da ih razbesni.
<BR>&nbsp;&nbsp;&nbsp;&nbsp;&nbsp;Maja pođe za Saksom u kuhinju. Čisteći svoj poslužavnik, on uzdahnu: "Ljudi su tako emotivni. Ponekad mi se čini da sam zalutao u beskrajno izvođenje drame Bez izlaza."
<BR>&nbsp;&nbsp;&nbsp;&nbsp;&nbsp;"To je ona u kojoj ne umeju da iziđu iz sobice?"
<BR>&nbsp;&nbsp;&nbsp;&nbsp;&nbsp;Klimnuo je glavom. "Gde pakao predstavljaju drugi ljudi. Nadam se da ne dokazujemo tu hipotezu."
<BR>&nbsp;&nbsp;&nbsp;&nbsp;&nbsp;Nekoliko dana kasnije, lenderi su bili spremni. Spustiće se u toku pet dana; samo će Fobosov tim ostati u onome što je preostalo od Aresa, da ga odvedu do sidrišta u blizini malog meseca. Arkadije, Aleks, Dmitrij, Rodžer, Samanta, Edvard, Žanet, Raul, Marina, Tatjana i Elena pozdraviše se sa ostalima, već obuzeti predstojećim zadatkom, uz obećanje da će sići čim sagrade stanicu na Fobosu.
<BR>&nbsp;&nbsp;&nbsp;&nbsp;&nbsp;Noć uoči spuštanja Maja nije mogla da zaspi. Konačno je odustala od pokušaja i počela da se prebacuje kroz sobe i prolaze, gore prema paoku. Svaki predmet izgledao joj je oštrih ivica od nesanice i adrenalina, a svaki osećaj prepoznavanja broda bio je ometen nekakvom izmenom, privezanom gomilom kutija ili slepim završetkom cevi. Bilo je kao da su već napustili Ares. Poslednji put se osvrnula po brodu, istrošenih emocija. Onda se provukla, kroz tesne zemunice, u vozilo za spuštanje koje joj je dodeljeno. Što da ne sačeka u njemu. Uvukla se u svoje svemirsko odelo, osećajući, kao što je često osećala u stvarnim situacijama, da je reč o još jednoj simulaciji. Pitala se da li će ikada pobeći tom osećanju, hoće li boravak na Marsu biti dovoljan da ga okonča. Vredelo bi i samo zbog toga: bar jednom se osetiti stvarno! Smestila se na sedište.
<BR>&nbsp;&nbsp;&nbsp;&nbsp;&nbsp;Nekoliko besanih sati kasnije pridružili su joj se Saks, Vlad, Nađa i En. Saputnici se vezaše i zajedno otpočeše provere. Spušteni su prekidači, poče odbrojavanje; rakete bljunuše oganj. Lender se odvoji od Aresa. Rakete ponovo izbaciše plamen. Padoše prema planeti. Zađoše u gornji sloj atmosfere, i njihov jedini trapezoidni prozor planu od vazduha boje Marsa. Tresući se sa letelicom, Maja je zurila prema planeti. Osećala se napeto i nesrećno, usmerena unazad umesto napred, misleći na one koji su ostali na Aresu; činilo joj se da nisu uspeli, da njih petoro ostavljaju grupu u rasulu. Jedina prava prilika da se slože ostala je za njima, neiskorišćena; kratki blesak sreće koji je osetila kad je prala zube bio je upravo to, blesak. Uputili su se svako svojim putem, razdvojeni uverenjima; čak i posle dve godine prisilnog zajedništva bili su, kao svaka druga grupa ljudi, samo skup stranaca. Kocka je bačena.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
