<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;I tako smo došli ovamo. Bio je sila; sada je postao mesto.
<BR>&nbsp;&nbsp;&nbsp;&nbsp;&nbsp;I tako smo došli ovamo. Ali ono što nisu shvatili bilo je da ćemo do trenutka stupanja na Mars biti toliko izmenjeni putovanjem da ništa što nam je rečeno da radimo neće više biti važno. Nije to bilo kao služba na podmornici ili naseljavanje Divljeg Zapada - bilo je to sasvim novo iskustvo, i što nas je Ares dalje nosio, Zemlja je postajala tako daleka da je na kraju bila samo plava zvezda među svim onim zvezdama, a njeni su glasovi imali toliko zakašnjenje da se činilo da dolaze iz prošlog veka. Ostali smo sami; eto kako smo postali fundamentalno drugačija bića."
<BR>&nbsp;&nbsp;&nbsp;&nbsp;&nbsp;Same laži, pomisli Frenk Čalmers ljutito. Sedeo je u počasnom redu, posmatrajući svog starog prijatelja Džona Buna kako izvodi uobičajeni 'Bunov inspirativni govor'. Čalmersu je već bio dosadio. U stvari, put na Mars bio je funkcionalno ekvivalentan dugom putovanju vozom. Ne samo da nisu postali fundamentalno drugačija bića, već su više nego ikad postali ono što stvarno jesu, oslobođeni navika dok nije ostao samo goli, sirovi materijal njihovih bića. Ali Džon je stajao gore, upirući prstom u publiku i govoreći: "Došli smo ovamo da stvorimo nešto novo, i kada smo stigli, sa nas su spale sve zemaljske razlike, nevažne na ovom novom svetu!" Jeste, zaista je mislio to što je rekao. Njegova vizija Marsa bila je sočivo koje je izobličavalo sve što je video, neka vrsta religije.
<BR>&nbsp;&nbsp;&nbsp;&nbsp;&nbsp;Čalmers prestade da sluša i pusti da mu pogled odluta preko novosagrađenog grada. Nameravaju da ga nazovu Nikozija. Bio je to prvi grad sagrađen slobodno na površini Marsa; sve zgrade bile su smeštene ispod nečega što je, u stvari, bilo ogroman proziran šator, oslonjen na gotovo nevidljiv skelet i postavljen na obronku Tarzisa, zapadno od Noktis Labirintusa. Ovakav položaj pružao mu je veličanstven pogled, sa dalekim zapadnim obzorjem presečenim širokim vrhom Pavonis Monsa. Za Marsove veterane među okupljenima ovo je bilo omamljujuće: nalazili su se na površini, van šanaca i mesa i kratera, a pogled je pucao u beskraj! Ura!
<BR>&nbsp;&nbsp;&nbsp;&nbsp;&nbsp;Smeh iz publike vrati Frenkovu pažnju na starog drugara. Džon Bun imao je pomalo napukao glas i prijatan srednjozapadni naglasak, i bio je na smenu (ponekad sve odjednom) opušten, uzbuđen, iskren, samoironičan, skroman, poverljiv, ozbiljan i komičan. A publika je bila u zanosu: obraćao im se prvi čovek na Marsu, i po izrazima njihovih lica, moglo bi se reći da posmatraju Hrista kako pretvara hleb i ribu u večeru za sve. Istini za volju, Džon gotovo da jeste zaslužio njihovo obožavanje, za čudo druge vrste, dočaravši njihov život sardine u konzervi kao putovanje duha. "Na Marsu ćemo postati međusobno bliži nego ikada", reče Džon, što zapravo znači, pomisli Čalmers, zabrinjavajući slučaj ponašanja zapažen u eksperimentima sa prekomernim brojem pacova na malom prostoru; "Mars je uzvišeno, egzotično i opasno mesto", reče Džon - misleći na smrznutu kuglu od oksidisanog kamena na kojoj su bili izloženi zračenju od otprilike petnaest rema godišnje. "A našim radom", nastavi Džon, "pravimo novi društveni poredak i novi korak u ljudskoj istoriji" - to jest, poslednju varijantu u dinamici dominacije primata.
<BR>&nbsp;&nbsp;&nbsp;&nbsp;&nbsp;Džon završi u tom duhu, i nastade, naravno, zaglušujući pljesak. Maja Tojtovna tada izađe na podijum da najavi Čalmersa. Frenk joj uputi potajni pogled koji je značio da nije raspoložen za njene šale; ona to opazi i reče: "Naš sledeći govornik bio je gorivo naše male rakete", što zbog nečega izazva smeh. "Njegova vizija i energija bili su ono što nas je dovelo na Mars, zato sačuvajte eventualne pritužbe za našeg sledećeg govornika, mog starog prijatelja Frenka Čalmersa."
<BR>&nbsp;&nbsp;&nbsp;&nbsp;&nbsp;Našavši se gore na podijumu, on otkri da je iznenađen veličinom grada. Pokrivao je dugački trougao, a skup se nalazio na njegovom najvišem temenu, u parku koji je zauzimao zapadni vrh. Sedam zrakastih staza spuštalo se niz park, da bi postale široki, travnati, drvećem obrubljeni bulevari. Između bulevara stajale su niske trapezoidne zgrade, svaka obložena uglačanim kamenom različite boje. Veličina i arhitektura zgrada davala je svemu pomalo pariski izgled, kako bi neki pijani fovist video Pariz u proleće, sa uličnim kafeima i ostalim. Četiri ili pet kilometara niže, kraj grada su obeležavala tri vitka oblakodera, iza kojih se prostiralo nisko zelenilo farme. Oblakoderi su bili deo kostura šatora, koji je bio zalučena mreža linija boje neba nad glavama. Materijal šatora bio je nevidljiv, pa je sve zajedno ostavljalo utisak da stoje na otvorenom. Utisak vredan zlata. Nikozija će biti popularan grad.
<BR>&nbsp;&nbsp;&nbsp;&nbsp;&nbsp;Čalmers to i reče publici, i oni se oduševljeno složiše. Očito ih je zadobio, njihove meke dušice, bar onoliko koliko i Džon. Čalmers je bio krupan i crn, i znao je da predstavlja kontrast Džonovoj privlačnosti plavušana; no, znao je i da poseduje sopstveni grubi šarm; zagrevajući se za govor, sve više mu se prepuštao, birajući iz lične zbirke prikladnih izraza.
<BR>&nbsp;&nbsp;&nbsp;&nbsp;&nbsp;Tada zrak sunca blesnu između oblaka, pogađajući podignuta lica gomile, i on oseti čudno stezanje u želucu. Toliko ljudi ovde, toliko stranaca! Ljudi u masi bili su zastrašujuća stvar - sve te vlažne keramičke oči usađene u ružičaste grudve, zagledane u njega... bilo je to gotovo previše za njega. Pet hiljada ljudi u jedinom marsovskom gradu. Posle svih onih godina u Podbrežju, bilo je teško pojmiti tako nešto.
<BR>&nbsp;&nbsp;&nbsp;&nbsp;&nbsp;Naivno je pokušao da saopšti publici nešto od ovoga. "Gledajući", reče, "gledajući okolo - neobičnost našeg prisustva ovde - se pojačava."
<BR>&nbsp;&nbsp;&nbsp;&nbsp;&nbsp;Gubio ih je. Kako to da kaže? Kako reći da su samo oni na celom tom kamenitom svetu živi, da im lica gore kao papirne svetiljke u noći? Kako reći, čak i ako su živa bića samo sudovi za bezobzirne gene, da je to ipak bolje, nekako, nego prazna mineralna jednoličnost svega ostalog?
<BR>&nbsp;&nbsp;&nbsp;&nbsp;&nbsp;To im, naravno, nikada neće reći. Možda nikada, a pogotovo ne u govoru. Zato se sabrao. "U pustoši Marsa", reče, "ljudsko prisustvo je, pa, čudesna stvar" (postaće međusobno bliži nego ikada, ponovi glas u njegovom umu, ironično). "Planeta, sama po sebi, predstavlja mrtav sleđeni košmar" (to jest, egzotičan i uzvišen), "a mi, bačeni ovamo sami, neizbežno se nalazimo u procesu - izvesnog prilagođavanja" (ili stvaranja novog društvenog poretka) - jeste, jeste, istina je, izgovara iste laži koje su upravo čuli od Džona!
<BR>&nbsp;&nbsp;&nbsp;&nbsp;&nbsp;Stoga je po završetku govora zaradio jednako snažan aplauz. Iznerviran, najavio je da je vreme da se jede, oduzevši Maji priliku za završnu dosetku. Mada je verovatno znala da će on to uraditi, pa se nije trudila ni da je smisli. Frenk Čalmers je voleo da njegova bude poslednja.
<BR>
<BR>&nbsp;&nbsp;&nbsp;&nbsp;&nbsp;Ljudi su se natisnuli na privremenu platformu da bi se pomešali sa slavnima. Retko se događalo da se toliko članova prve stotine vidi na jednom mestu, i ljudi su se okupili oko Džona i Maje, Saksa Rasela i Čalmersa.
<BR>&nbsp;&nbsp;&nbsp;&nbsp;&nbsp;Frenk pogleda preko glava svetine prema Džonu i Maji. Nije prepoznao grupu Zemljana koja ih je opkolila, i postao je radoznao. Poče da se probija kroz svet na platformi, i kada je prišao, vide kako Maja i Džon razmenjuju pogled. "Nema razloga da ovo mesto ne funkcioniše po normalnim zakonima", reče jedan od Zemljana.
<BR>&nbsp;&nbsp;&nbsp;&nbsp;&nbsp;Maja mu reče: "Da li vas Olimpus Mons zaista podseća na Mauna Lou?"
<BR>&nbsp;&nbsp;&nbsp;&nbsp;&nbsp;"Naravno", reče čovek. "Svi štitasti vulkani su slični."
<BR>&nbsp;&nbsp;&nbsp;&nbsp;&nbsp;Čalmers se zagleda preko glave idiota u Maju. Nije pokazala da je primetila njegov pogled. Džon se pretvarao da nije svestan Frenkovog prisustva. Samanta je nešto objašnjavala prigušenim glasom drugom čoveku; ovaj klimnu glavom i mahinalno pogleda Frenka. Samanta mu je ostala okrenuta leđima. Ali njemu je bio važan Džon, Džon i Maja, zapravo. Oni su se ponašali kao da se ne događa ništa neobično; međutim, predmet razgovora, šta god da je posredi, bio je promenjen.
<BR>
<BR>&nbsp;&nbsp;&nbsp;&nbsp;&nbsp;Čalmers napusti platformu. Ljudi su se još tiskali kroz park, prema stolovima postavljenim na gornjim krajevima sedam bulevara. Čalmers je išao za njima, ispod presađenih mladica sikomora; njihovo šareno lišće bojilo je popodnevnu svetlost, čineći da park podseća na dno akvarijuma.
<BR>&nbsp;&nbsp;&nbsp;&nbsp;&nbsp;Za stolovima sa posluženjem, građevinski radnici su ljuštili votku, postajući sve bučniji, maglovito svesni da je gradnja završena, da je herojskom razdoblju Nikozije došao kraj. A to je možda važilo i za ceo Mars.
<BR>&nbsp;&nbsp;&nbsp;&nbsp;&nbsp;Vazduh se ispuni pomešanim odlomcima razgovora. Frenk utonu u to komešanje, odluta do severnog perimetra. Zastao je kod betonske ivice, visoke do struka: gradski zid. Iz metalne trake na vrhu dizala su se četiri sloja prozirne plastike. Jedan Švajcarac objašnjavao je to grupi posetilaca, zadovoljno pokazujući.
<BR>&nbsp;&nbsp;&nbsp;&nbsp;&nbsp;"Spoljnja opna od piezoelektrične plastike generiše elektricitet iz vetra. Tu su zatim dve folije koje drže sloj aeroželatinske izolacije. Poslednji, unutrašnji sloj je opna za zadržavanje zračenja, koja dobija purpurnu boja i mora se menjati. Bolje se vidi nego kroz prozor, zar ne?"
<BR>&nbsp;&nbsp;&nbsp;&nbsp;&nbsp;Posetioci se složiše. Frenk pruži ruku i gurnu unutrašnju opnu. Opna se izvi sve dok mu prsti nisu zaronili do korena. Pomalo hladna. U plastiku su bila utisnuta jedva primetna bela slova. Izidis Planicia Polimeri. Kada se osvrnuo, još je mogao da vidi platformu na obronku kroz sikomore. Džon i Maja sa svojim grozdom obožavalaca još su bili tamo, živo razgovarajući. Vodeći poslove planete. Odlučujući o sudbini Marsa.
<BR>&nbsp;&nbsp;&nbsp;&nbsp;&nbsp;On ostade bez daha. Oseti stezanje napetih krajnika. Gurnu šaku u zid šatora, tako snažno da je rastegao spoljnju opnu, što je značilo da je deo njegovog besa uhvaćen i pretvoren u elektricitet u mreži grada. Bio je to specijalni polimer; atomi ugljenika bili su vezani sa atomima vodonika i fluora na takav način da je dobijena supstanca bila još više piezoelektrična nego kvarc. Promeniš jedan element od tri, i sve se izmeni; zameniš fluor hlorom, na primer, i dobiješ celofan.
<BR>&nbsp;&nbsp;&nbsp;&nbsp;&nbsp;Frenk se zagleda u svoju obmotanu šaku, pa u druga dva elementa, još međusobno vezana. Ali bez njega oni nisu ništa!
<BR>&nbsp;&nbsp;&nbsp;&nbsp;&nbsp;Ljutito se zaputio prema uskim ulicama grada.
<BR>
<BR>&nbsp;&nbsp;&nbsp;&nbsp;&nbsp;Na trgu se nalazila grupa Arapa koji su pili kafu, zbijeni poput školjki na steni. Arapi su stigli na Mars pre samo deset godina, ali već su predstavljali nezaobilaznu snagu. Imali su puno novca i udružili su se sa Švajcarcima u gradnji izvesnog broja gradova, uključujući i ovaj. I dopadalo im se na Marsu. "Liči na hladan dan u Pustoj Četvrti", rekli bi Saudijci. Sličnost je bila tolika da su se arapske reči brzo pretapale u engleski, zato što su Arapi imali bogatiji rečnik za ovdašnji krajolik: akaba za strme litice oko vulkana, badia za velike dine sveta, nefudi za duboki pesak, seil za milijardu godina stara korita reka... Ljudi su govorili da bi bilo najbolje da pređu na arapski i reše problem.
<BR>&nbsp;&nbsp;&nbsp;&nbsp;&nbsp;Frenk je provodio dosta vremena sa Arapima, i ljudima na trgu bilo je drago što ga vide. "Salaam aleik!" rekoše mu, i on odgovori "Marhabba!" Ispod crnih brkova blesnuše beli zubi. Kao i obično, tu su bili samo muškarci. Nekoliko mladića povede ga do središnjeg stola, gde su sedeli stariji, među njima i njegov prijatelj Zeik. Zeik reče: "Ovaj trg ćemo nazvati 'Hajr el-kra Meshab', 'crveni granitni otvoreni prostor u gradu'." Pokazao je prema kamenim pločama boje rđe. Frenk klimnu glavom i upita kakav je to kamen. Trudio se da što više govori arapski, pomerajući granice svojih sposobnosti i tako izazivajući dosta smeha. Potom sede za glavni sto i opusti se, osećajući se kao da je na nekoj ulici u Damasku ili Kairu, srođen sa bujicom arapskih reči i mirisima skupih kolonjskih voda.
<BR>&nbsp;&nbsp;&nbsp;&nbsp;&nbsp;Dok je govorio, proučavao je lica. Tuđinska kultura, svakako. Nisu nameravali da se menjaju samo zato što su na Marsu, i time su kvarili Džonovu viziju. Njihov način mišljenja oštro se sukobljavao sa zapadnim; odvojenost crkve od države, na primer, za njih je bila pogrešna, tako da im je bilo nemoguće da se slože sa zapadnjacima oko samih temelja vladavine. I bili su toliko patrijahalni da se govorilo da su žene nekih od njih nepismene - nepismeni, na Marsu! Jasan znak. A ovi ljudi su zaista posedovali opasan izgled koji je Frenk povezivao sa mačizmom, izgled ljudi koji su tako surovo postupali sa svojim ženama da su one prirodno uzvraćale gde su mogle, terorišući sinove koji će terorisati žene koje će terorisati sinove i tako dalje i tako dalje, u beskrajnoj ubitačnoj spirali izopačene ljubavi i mržnje između polova. U tom smislu su svi oni bili bezumnici.
<BR>&nbsp;&nbsp;&nbsp;&nbsp;&nbsp;Frenk ih je voleo upravo zbog toga. Na stranu to što će mu dobro poslužiti, kao novo stecište moći. Štiti novog, slabijeg suseda da bi oslabio stare i moćne, kao što reče Makijaveli. Stoga je sedeo i ispijao kafu, i oni polako, uljudno, pređoše na engleski.
<BR>&nbsp;&nbsp;&nbsp;&nbsp;&nbsp;"Kako vam se dopadaju govori?" upita, posmatrajući crni talog na dnu svoje posude.
<BR>&nbsp;&nbsp;&nbsp;&nbsp;&nbsp;"Džon Bun je ostao isti", odvrati stari Zeik. Ostali se jarosno nasmejaše. "Kada kaže da ćemo stvoriti samosvojnu marsovsku kulturu, misli samo da će neke zemaljske kulture biti podržane, a druge napadnute. One koje budu ocenjene kao regresivne biće izdvojene za uništenje. To liči na neku vrstu ataturkizma."
<BR>&nbsp;&nbsp;&nbsp;&nbsp;&nbsp;"On misli da svi na Marsu treba da postanu Amerikanci", reče čovek po imenu Neđim.
<BR>&nbsp;&nbsp;&nbsp;&nbsp;&nbsp;"Što da ne?" reče Zeik, smešeći se. "To se već dogodilo na Zemlji."
<BR>&nbsp;&nbsp;&nbsp;&nbsp;&nbsp;"Ne", reče Frenk. "Nemojte pogrešno da shvatite Džona. Ljudi kažu da je opsednut sobom, ali..."
<BR>&nbsp;&nbsp;&nbsp;&nbsp;&nbsp;"I jeste opsednut sobom!" povika Neđim. "On živi u dvorani ogledala! Misli da smo došli na Mars da uspostavimo dobru staru američku superkulturu i da svako treba da pristane na to zato što je to plan Džona Buna."
<BR>&nbsp;&nbsp;&nbsp;&nbsp;&nbsp;Zeik reče: "On ne razume da drugi ljudi misle drugačije."
<BR>&nbsp;&nbsp;&nbsp;&nbsp;&nbsp;"Nije stvar u tome", reče Frenk. "On samo zna da drugi ne misle tako dobro kao on."
<BR>&nbsp;&nbsp;&nbsp;&nbsp;&nbsp;Oni se na to nasmejaše, ali smeh mlađih muškaraca imao je prizvuk gorčine. Svi su verovali da je pre njihovog dolaska Bun vodio potajnu kampanju da se Arapima ne dozvoli naseljavanje. Frenk je podsticao ovo ubeđenje, koje nije bilo daleko od istine - Džon je bio protiv svake ideologije koja mu nije išla na ruku. Hteo je što manje nevolja sa svakim ko bi došao gore.
<BR>&nbsp;&nbsp;&nbsp;&nbsp;&nbsp;Arapi su, međutim, verovali da ih je Džon posebno uzeo na zub. Mladi Selim el-Hail zausti da nešto kaže, ali mu Frenk uputi brz opominjući pogled. Selim se ukoči, a onda ljutito napući usne. Frenk reče: "Ma, nije on tako loš. Mada sam ga, istini za volju, čuo kako kaže da bi bilo bolje da su Amerikanci i Rusi mogli da proglase planetu svojom, kao istraživači u stara vremena."
<BR>&nbsp;&nbsp;&nbsp;&nbsp;&nbsp;Njihov smeh bio je kratak i mrk. Selimova ramena se zgrbiše kao da je primio udarac. Frenk slegnu ramenima i osmehnu se, široko raširivši ruke. "Ali, koga briga! Mislim, šta on tu može?"
<BR>&nbsp;&nbsp;&nbsp;&nbsp;&nbsp;Stari Zeik uzdignu obrve. "Mišljenja se razlikuju."
<BR>
<BR>&nbsp;&nbsp;&nbsp;&nbsp;&nbsp;Čalmers ustade da pođe dalje i pri tom uhvati Selimov uporan pogled. Zatim krenu niz pobočnu ulicu, jednu od uskih staza koje su povezivale sedam gradskih bulevara. Većinom su bile pokrivene kaldrmom ili uličnom travom, ali ova je bila od grubog belog betona. Usporio je kod uvučenog dovratka i zagledao se u izlog zatvorene čizmarske radionice. Njegov bledi odraz pojavi se u paru glomaznih pešačkih čizama.
<BR>&nbsp;&nbsp;&nbsp;&nbsp;&nbsp;Mišljenja se razlikuju. Da, mnogi su potcenili Džona Buna - Čalmersu se to dogodilo više puta. Javi mu se slika Džona Buna u Beloj Kući, rumenog od ubeđenja, sa plavom kosom koja je neposlušno letela, osvetljenog zracima sunca što su nadirali kroz prozore Ovalnog Kabineta, dok je hodao, razmahujući rukama, gore-dole po sobi, govoreći, Predsednika koji je klimao glavom na njegove reči, i sekretara koji su posmatrali, mozgajući kako najbolje da usvoje taj elektrizirajući šarm. Oh, bili su žestok par u to vreme, Čalmers i Bun. Frenk sa idejama, a Džon kao njihov glasogovornik, sa nastupom koji je bio gotovo nezaustavljiv. Bila bi to više stvar iskakanja iz šina, u stvari.
<BR>&nbsp;&nbsp;&nbsp;&nbsp;&nbsp;Među čizmama se pojavi odraz Selima el-Haila.
<BR>&nbsp;&nbsp;&nbsp;&nbsp;&nbsp;"Je li to istina?" upita on.
<BR>&nbsp;&nbsp;&nbsp;&nbsp;&nbsp;"Je li šta istina?" odvrati Frenk nabusito.
<BR>&nbsp;&nbsp;&nbsp;&nbsp;&nbsp;"Da je Bun protiv Arapa?"
<BR>&nbsp;&nbsp;&nbsp;&nbsp;&nbsp;"Šta ti misliš?"
<BR>&nbsp;&nbsp;&nbsp;&nbsp;&nbsp;"Da li je on bio taj koji je blokirao dozvolu za izgradnju mošeje na Fobosu?"
<BR>&nbsp;&nbsp;&nbsp;&nbsp;&nbsp;"On je moćan čovek."
<BR>&nbsp;&nbsp;&nbsp;&nbsp;&nbsp;Lice mladog Selima se iskrivi. "Najmoćniji čovek na Marsu, i ni to mu nije dosta! Hoće da bude kralj!" Selim stegnu pesnicu i udari njome po dlanu druge ruke. Bio je vitkiji od ostalih Arapa, i mekše vilice, sa brkovima koji su pokrivali mala usta.
<BR>&nbsp;&nbsp;&nbsp;&nbsp;&nbsp;"Sporazum uskoro treba obnoviti", reče Frenk. "A Bunova koalicija me zaobilazi." Zaškrguta zubima. "Ne znam kakvi su im planovi, ali ću večeras saznati. Uostalom, možeš da zamisliš kakvi su. Zapadni uticaji, svakako. Možda će odbiti da da saglasnost za novi sporazum ukoliko ne bude sadržao jemstva da će sva naselja graditi samo prvobitni potpisnici." Selim zadrhta, a Frenk nastavi: "To je ono što on želi, i veoma je verovatno da će to i dobiti, zato što ga nova koalicija čini uticajnijim nego ikad. To bi mogao da bude kraj naseljavanju svih onih koji nisu potpisnici. Postaćete gostujući naučnici. Ili će vas poslati nazad."
<BR>&nbsp;&nbsp;&nbsp;&nbsp;&nbsp;Odraz Selimovog lica u izlogu postade nalik na masku gneva. "Batal, batal", mrmljao je. Rđavo, rđavo. Ruke mu se izviše kao da ih ne kontroliše, dok je gunđao nešto o Koranu ili Kamiju, Persepolisu ili Paunovom Tronu, asocijacije razbacane između non-sequitura. Buncanja.
<BR>&nbsp;&nbsp;&nbsp;&nbsp;&nbsp;"Reči ništa ne znače", reče Čalmers grubo. "Kada đavo dođe po svoje, računaju se samo dela."
<BR>&nbsp;&nbsp;&nbsp;&nbsp;&nbsp;Mladi Arapin se na to zamisli. "Nisam siguran", reče konačno.
<BR>&nbsp;&nbsp;&nbsp;&nbsp;&nbsp;Frenk ga munu u mišicu, posmatrajući kako ga trese groznica zbog izrečenog. "Govorimo o tvom narodu. Govorimo o ovoj planeti."
<BR>&nbsp;&nbsp;&nbsp;&nbsp;&nbsp;Selimove usne nestadoše ispod brkova. Posle nekog vremena reče: "Istina je."
<BR>&nbsp;&nbsp;&nbsp;&nbsp;&nbsp;Frenk oćuta. Gledali su zajedno u izlog, kao da procenjuju čizme.
<BR>&nbsp;&nbsp;&nbsp;&nbsp;&nbsp;Frenk konačno podiže ruku. "Razgovaraću ponovo sa Bunom", reče tiho. "Večeras. On sutra odlazi. Pokušaću da ga urazumim. Ali sumnjam da će vredeti. Do sada nikad nije. Svejedno, pokušaću. A posle - videćemo se."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"U parku, onda, na najjužnijoj stazi. Oko jedanaest."
<BR>&nbsp;&nbsp;&nbsp;&nbsp;&nbsp;Selim klimnu glavom.
<BR>&nbsp;&nbsp;&nbsp;&nbsp;&nbsp;Čalmers ga prostreli pogledom. "Reči ne znače ništa", reče, oštro, i ode.
<BR>
<BR>&nbsp;&nbsp;&nbsp;&nbsp;&nbsp;Sledeći bulevar na koji je Čalmers izašao bio je prepun ljudi u grupama ispred otvorenih barova ili kioska sa kus-kusom i kobasicama. Arapi i Švajcarci. Naizgled čudna kombinacija, ali su se dobro uklopili.
<BR>&nbsp;&nbsp;&nbsp;&nbsp;&nbsp;Večeras su neki Švajcarci delili maske na vratima jednog od stanova. Očigledno su slavili ovaj stadtfest kao neku vrstu Mardi Grasa, i to su zvali Fassnacht, sa maskama i muzikom i svakovrsnim društvenim nepodopštinama, baš kao da su kod kuće, u onim raspusnim februarskim noćima u Bazelu, Cirihu i Lucernu... Frenk odjednom odluči da stane u red. "Oko svake duboke duše uvek raste maska", reče dvema mladim ženama ispred sebe. One učtivo zaklimaše glavama i nastaviše razgovor na grlenom schwyzerduutsch-u, nezabeleženom dijalektu, privatnoj šifri, nerazumljivom čak i Nemcima. Još jedna zatvorena kultura, ti Švajcarci, na neki način još i više nego Arapi. To je to, pomisli Frenk, dobro se slažu zato što su i jedni i drugi tako izolovani da nikada stvarno nisu ostvarili dodir. Glasno se nasmeja i uze masku, crno lice išarano izlepljenim crvenim draguljima. Pokri njome lice.
<BR>&nbsp;&nbsp;&nbsp;&nbsp;&nbsp;Niz put je vijugala kolona maskiranih slavljenika, pijana, razularena, na ivici kontrole. Bulevar se na raskršću otvarao u mali trg, na kome je vodoskok bacao osunčanu vodu u vazduh. Oko vodoskoka, orkestar limenih udaraljki čekićao je neku kalipso melodiju. Ljudi su se okupljali oko njih, igrajući ili poskakujući u ritmu dubokog bong bas-bubnja. Sto metara iznad glava, otvor u okviru šatora puštao je ledeni vazduh na trg, vazduh tako hladan da su u njemu lebdele pahuljice snega, svetlucajući na suncu poput čestica minerala. Tada pod samim šatorom zaprašta vatromet i kroz pahulje padoše raznobojne iskre.
<BR>
<BR>&nbsp;&nbsp;&nbsp;&nbsp;&nbsp;Više no bilo kog drugog dana, zalazak sunca podsetio ih je da stoje na tlu druge planete; u zakošenosti i rumenilu svetlosti bilo je nečeg duboko pogrešnog, nespokojnog iščekivanja uraslog u mozak savane tokom miliona godina. Ovo veče pružalo je posebno raskošan i uznemirujući primer te pojave. Frenk je lutao u toj svetlosti, vraćajući se prema gradskom trgu. Ravna južna strana grada bila je posuta stenama, i svaka je za sobom vukla dugačku crnu senku. Zaustavio se pod betonskim lukom južne kapije grada. Nigde nikog. Kapije su prilikom ovakvih slavlja bile zaključane, da spreče pijance da iziđu i povrede se. Ali Frenk je nabavio bezbednosnu šifru za taj dan od VI protivpožarne službe, i kada se uverio da ga niko ne posmatra, otkucao je šifru i hitro ušao u komoru. Opremio se hodačem, čizmama i šlemom i prošao kroz srednja i spoljnja vrata.
<BR>&nbsp;&nbsp;&nbsp;&nbsp;&nbsp;Kao i uvek, napolju je bilo užasno hladno, i dijamantska šara grejnog tela hodača gorela mu je kroz odeću. Pod nogama mu je krckao beton, pa durikrast. Oslobođeni pesak dizao se i udaljavao, nošen vetrom.
<BR>&nbsp;&nbsp;&nbsp;&nbsp;&nbsp;Sumorno je osmotrio okolinu. Svuda stene. Planeta udarana maljem milijardama puta. A meteori još padaju. Jednog dana će jedan od gradova biti pogođen. Okrenuo se i pogledao iza sebe. Grad je izgledao kao osvetljen akvarijum u tami. Neće biti upozorenja, samo će se sve odjednom razleteti, zidovi, vozila, drveće, tela. Asteci su verovali da će kraj sveta doći na jedan od četiri načina: u zemljotresu, poplavi, vatri ili kiši jaguara sa neba. Ovde neće biti vatre. Niti zemljotresa ili poplave, kad smo kod toga. Preostaju samo jaguari.
<BR>&nbsp;&nbsp;&nbsp;&nbsp;&nbsp;Predvečernje nebo nad Pavonis Monsom bilo je tamne ružičaste boje. Prema istoku, pružala se farma Nikozije, dugačka, niska staklena bašta nizbrdo od grada. Iz ovog ugla videlo se da je farma prostranija od gradskog zemljišta i načičkana zelenišem. Frenk teško zakorači prema jednoj od spoljnjih komora i uđe.
<BR>&nbsp;&nbsp;&nbsp;&nbsp;&nbsp;U unutrašnjosti farme bilo je toplo, punih šezdeset stepeni <EM>Farenhajta - prim. prev.</EM>, odnosno petnaest stepeni toplije nego u gradu. Morao je da ostane pod šlemom, jer je vazduh na farmi bio prilagođen biljkama, bogat ugljen-dioksidom i siromašan kiseonikom. Stao je kod radne stanice i pretražio pregrade sa sitnim alatom i pesticidnim flasterima, rukavicama i kesama, Odabrao je tri sićušna flastera, stavio ih u plastičnu kesu i pažljivo gurnuo kesu u džep hodača. Flasteri su bili inteligentni pesticidi, biosaboteri projektovani da naoružaju biljke odbrambenim sistemima; čitao je o njima i poznavao kombinaciju koja je smrtonosna za organizam...
<BR>&nbsp;&nbsp;&nbsp;&nbsp;&nbsp;Stavio je par makaza u drugi džep hodača. Uske šljunčane staze odvele su ga između dugačkih leja ječma i pšenice, nazad prema gradskom zemljištu. Ušao je u komoru prema gradu, otkopčao šlem, skinuo hodač i čizme i premestio sadržaj džepova hodača u kaput. Zatim se vratio u donji grad.
<BR>&nbsp;&nbsp;&nbsp;&nbsp;&nbsp;Ovde su Arapi izgradili medinu, insistirajući da je ovaj položaj ključan za zdravlje grada; bulevari su se sužavali, a između njih je ležao bedem vijugavih sokaka, preuzetih sa mapa Tunisa ili Alžira, ili slučajno nastalih. Nigde se nije moglo videti iz jednog bulevara u drugi, a nebo je bilo vidljivo samo u potezima šljivika, između zgrada koje su se naginjale jedna ka drugoj.
<BR>&nbsp;&nbsp;&nbsp;&nbsp;&nbsp;Većina sokaka sada je bila pusta, pošto je slavlje bilo u gornjem gradu. Par mačaka šunjao se između zgrada, istražujući svoj novi dom. Frenk uze makaze iz džepa i ureza na nekoliko plastičnih prozora, arapskim pismom, ješa, ješa, ješa, ješa. Pošao je dalje, zviždeći kroz zube. Kafeterije na uglovima bile su male pećine svetlosti. Boce su zveckale kao prospektorski čekići. Jedan Arapin sedeo je na zdepastom crnom zvučniku, svirajući električnu gitaru.
<BR>&nbsp;&nbsp;&nbsp;&nbsp;&nbsp;Pronašao je središnji bulevar i pošao njime. Dečaci u krošnjama sikomora i lipa dovikivali su jedni drugima pesmice na schwyzerduutsch-u. Jedna od kazalica bila je na engleskom. "Džon Bun, Na Mesec je siš'o, Vid'o nema šale, Pa na Mars otiš'o!" Raštrkane grupice muzičara teturale su sve kroz sve gušću gomilu ljudi. Nekoliko brkatih muškaraca, kostimiranih kao američke čirliderke, izvežbano je izvodilo složenu kan-kan koreografiju. Deca su mlatila po plastičnim dobošima. Bilo je bučno; tavanica je upijala zvuk, tako da nije bilo odjeka kakvi su se mogli čuti ispod kupola kratera, ali je svejedno bilo bučno.
<BR>&nbsp;&nbsp;&nbsp;&nbsp;&nbsp;Tamo gore, gde se bulevar širio u park sikomora - stajao je Džon lično, okružen manjom svitom. Ugledao je Čalmersa kako prilazi i mahnuo mu, prepoznavši ga i pored maske. Toliko su se članovi prvih stotinu dobro poznavali.
<BR>&nbsp;&nbsp;&nbsp;&nbsp;&nbsp;"Hej, Frenk", reče on. "Reklo bi se da se dobro provodiš."
<BR>&nbsp;&nbsp;&nbsp;&nbsp;&nbsp;"Tako je", reče Frenk kroz masku. "Volim gradove kao što je ovaj, a ti? Višenacionalni sastav. Primer kakva raznolika zbirka kultura postoji na Marsu."
<BR>&nbsp;&nbsp;&nbsp;&nbsp;&nbsp;Bunov osmeh bio je lagodan. Oči su mu igrale dok je osmatrao bulevar ispod njih.
<BR>&nbsp;&nbsp;&nbsp;&nbsp;&nbsp;Frenk reče oštro: "Mesto kao ovo kočnica je za tvoj plan, zar ne?"
<BR>&nbsp;&nbsp;&nbsp;&nbsp;&nbsp;Bunov pogled se vrati na njega. Ljudi oko njih se odmaknuše, osetivši antagonističku prirodu razmene. Bun reče Frenku: "Nemam ja nikakav plan."
<BR>&nbsp;&nbsp;&nbsp;&nbsp;&nbsp;"Ma, hajde! A tvoj govor?"
<BR>&nbsp;&nbsp;&nbsp;&nbsp;&nbsp;Bun slegnu ramenima. "Maja ga je napisala."
<BR>&nbsp;&nbsp;&nbsp;&nbsp;&nbsp;Dvostruka laž: da ga je napisala Maja, i da Džon ne veruje u izrečeno. Čak i posle toliko godina, imao je osećaj da razgovara sa strancem. Sa političarem na delu. "Hajde, Džone", odseče Frenk. "Veruješ u sve to, i znaš da je tako. Ali šta ćeš da radiš sa svim tim različitim nacijama? Sa etničkim mržnjama, verskim fanatizmima? Tvoja koalicija nema izgleda da kontroliše sve to. Ne možete sačuvati Mars samo za sebe, Džone, ovo više nije naučna stanica, i nećete postići sporazum koji će ga u to pretvoriti."
<BR>&nbsp;&nbsp;&nbsp;&nbsp;&nbsp;"Ni ne nameravamo."
<BR>&nbsp;&nbsp;&nbsp;&nbsp;&nbsp;"Zašto onda pokušavaš da me isključiš iz pregovora?"
<BR>&nbsp;&nbsp;&nbsp;&nbsp;&nbsp;"Ne pokušavam!" Džon je izgledao povređeno. "O'ladi, Frenk. Pretabaćemo to zajedno kao što smo uvek radili. Opusti se."
<BR>&nbsp;&nbsp;&nbsp;&nbsp;&nbsp;Frenk je zurio u svog starog prijatelja, nimalo ubeđen. U šta da veruje? Nikada nije znao šta da misli o Džonu - zbog načina na koji je iskoristio Frenka kao odskočnu dasku i zbog naglašeno prijateljskog držanja... zar nisu počeli kao saveznici, drugovi?
<BR>&nbsp;&nbsp;&nbsp;&nbsp;&nbsp;Pade mu na pamet da Džon traži Maju. "Dobro, gde je ona?"
<BR>&nbsp;&nbsp;&nbsp;&nbsp;&nbsp;"Tu negde", reče Džon kratko.
<BR>&nbsp;&nbsp;&nbsp;&nbsp;&nbsp;Prošle su godine pre nego što su mogli da govore o Maji. Bun mu uputi oštar pogled, kao da hoće da kaže da to nije njegova stvar. Kao da ništa što je Bunu bilo važno, tokom svih zajedničkih godina, nije bilo Frenkova stvar.
<BR>&nbsp;&nbsp;&nbsp;&nbsp;&nbsp;Frenk ga ostavi bez reči.
<BR>
<BR>&nbsp;&nbsp;&nbsp;&nbsp;&nbsp;Nebo je sada bilo duboko ljubičasto, isprugano žutim cirusnim oblacima. Frenk pođe pored dve prilike sa belim keramičkim domino-maskama, drevnim likovima Komedije i Tragedije, vezanih lisicama jedna za drugu. Gradske ulice zaronile su u tamu i prozori su bleštali, na njima obrisi slavljenika. Već nerazgovetne maske imale su nemirne krupne oči koje su kolutale, tragajući za izvorom napetosti u vazduhu. Ispod plimskog talasanja gomile čuo se dubok zvuk kidanja.
<BR>&nbsp;&nbsp;&nbsp;&nbsp;&nbsp;Ne bi trebalo da bude iznenađen, nema razloga. Poznavao je Džona koliko se može poznavati druga osoba; ali to nikada nije bila njegova preokupacija. Zašao je pod krošnje parka, pod lišće sikomora, veličine dlana. Zar je ikada bilo drugačije? Sve ovo vreme zajedno, godine i godine drugovanja, sve je palo u vodu. Ništa drugo nego diplomatija.
<BR>
<BR>&nbsp;&nbsp;&nbsp;&nbsp;&nbsp;Pogledao je na sat. Skoro jedanaest. Vreme za sastanak sa Selimom. Još jedan sastanak. Čitav životni vek dana podeljenih na četvrti sata navikao ga je da trči sa sastanka na sastanak, menjajući maske, rešavajući krizu za krizom, rukovodeći, manipulišući, vodeći poslove u neprestanoj, žučnoj groznici, pa, eto, i sada, usred slavlja, Mardi Grasa, Fassnacht-a, opet isto. Nije mogao da se seti kada je bilo drugačije.
<BR>&nbsp;&nbsp;&nbsp;&nbsp;&nbsp;Došao je do mesta gde se gradilo, magnezijumskog kostura okruženog gomilama cigle, peska i kamenih ploča. Nepažljivo od njih što ostavljaju takve stvari. Natrpao je džepove kaputa krhotinama cigle, taman tolikim da stanu u šaku. Uspravivši se, primeti da ga neko posmatra sa druge strane gradilišta - sitan čovek mršavog lica ispod nakostrešenih crnih rasta-lokni; oštro ga je motrio. U tom pogledu bilo je nečeg uznemirujućeg, kao da neznanac prozire sve njegove maske i nadzire ga jer su mu poznate sve njegove misli i planovi.
<BR>&nbsp;&nbsp;&nbsp;&nbsp;&nbsp;Osetivši jezu, Čalmers hitro uzmaknu u dno parka. Kada se uverio da nepoznatog nema, i da ga niko drugi ne gleda, poče da baca kamenje i cigle prema donjem gradu, nastojeći da dobaci što dalje. Jedan i za neznanca, pravo u lice! Iznad njega, rešetka šatora bila je vidljiva tek kao bledo ustrojstvo zatamnjenih zvezda; činilo se da vise nezaklonjene, na ledenom noćnom vetru. Cirkulacija vazduha pojačana je ove noći, naravno. Lom stakla, povici. Vrisak. Zaista je bilo bučno, ljudi su sasvim podivljali. Poslednji odlomak kamene ploče, bačen prema velikom osvetljenom panoramskom prozoru s one strane trave. Promašaj. On zađe dublje među stabla.
<BR>&nbsp;&nbsp;&nbsp;&nbsp;&nbsp;Blizu južnog zida ugledao je nekog ispod krošnje sikomore - Selima, koji je nervozno kružio. "Selime", pozva Frenk tiho, znojeći se. Posegnuo je u džep pulovera, oprezno zavukao šaku u kesu i uzeo tri flastera na dlan. Sinergija može da bude tako moćna, za dobro ili za zlo. Pođe napred i grubo zagrli mladog Arapina. Flasteri uhvatiše i aktivna strana prođe kroz Selimovu laku pamučnu košulju. Frenk zakorači unazad.
<BR>&nbsp;&nbsp;&nbsp;&nbsp;&nbsp;Selimu je sada ostalo otprilike šest sati. "Jesi li razgovarao sa Bunom?" upita.
<BR>&nbsp;&nbsp;&nbsp;&nbsp;&nbsp;"Pokušao sam", reče Čalmers. "Nije hteo da sluša. Lagao me je." Bilo je tako lako glumiti potresenost. "Posle dvadeset pet godina prijateljstva, on me laže!" Udario je dlanom po stablu, i flasteri odleteše u mrak. Sabrao se. "Njegova koalicija namerava da preporuči da sva marsovska naselja budu poverena zemljama potpisnicama prvog sporazuma." To je bilo sasvim moguće; i, svakako, prikladno.
<BR>&nbsp;&nbsp;&nbsp;&nbsp;&nbsp;"On nas mrzi!" povika Selim.
<BR>&nbsp;&nbsp;&nbsp;&nbsp;&nbsp;"On mrzi sve što mu se nađe na putu. Osim toga, svestan je da islam još predstavlja stvarnu snagu u životu ljudi. Islam oblikuje način mišljenja ljudi, a on to ne trpi."
<BR>&nbsp;&nbsp;&nbsp;&nbsp;&nbsp;Selim zadrhta. Oči su mu blistale u tami. "Mora biti zaustavljen." Frenk se okrenu u stranu, nasloni se na stablo. "Ja - ne znam."
<BR>&nbsp;&nbsp;&nbsp;&nbsp;&nbsp;"Sam si to rekao. Reči ništa ne znače."
<BR>&nbsp;&nbsp;&nbsp;&nbsp;&nbsp;Frenk zaokruži oko drveta, osećajući vrtoglavicu. Budalo, pomisli, reči znače sve. Mi nismo ništa do razmene informacija, reči su sve što imamo!
<BR>&nbsp;&nbsp;&nbsp;&nbsp;&nbsp;Ponovo priđe Selimu i reče: "Kako?"
<BR>&nbsp;&nbsp;&nbsp;&nbsp;&nbsp;"Planeta. To je naš način."
<BR>&nbsp;&nbsp;&nbsp;&nbsp;&nbsp;"Gradske kapije su večeras zaključane."
<BR>&nbsp;&nbsp;&nbsp;&nbsp;&nbsp;Ovo ga zaustavi. Ruke počeše da mu se grče.
<BR>&nbsp;&nbsp;&nbsp;&nbsp;&nbsp;Frenk reče: "Ali kapija prema farmi još je otvorena."
<BR>&nbsp;&nbsp;&nbsp;&nbsp;&nbsp;"Da, ali će spoljnja vrata farme biti zaključana."
<BR>&nbsp;&nbsp;&nbsp;&nbsp;&nbsp;Frenk slegnu ramenima, pustivši ga da razmišlja.
<BR>&nbsp;&nbsp;&nbsp;&nbsp;&nbsp;Ubrzo Selim trepnu, i reče: "A." Onda nestade.
<BR>
<BR>&nbsp;&nbsp;&nbsp;&nbsp;&nbsp;Frenk je sedeo na zemlji između stabala. Zemlja je bila peskovita, smeđa i vlažna, proizvod velikog truda inženjera. Ništa u gradu nije bilo prirodno, baš ništa.
<BR>&nbsp;&nbsp;&nbsp;&nbsp;&nbsp;Posle nekog vremena, osovi se na noge. Pošao je kroz park, posmatrajući svet. Ako nađem samo jedan dobar grad, poštedeću čoveka. Ali maske su naletale jedna na drugu na čistinama, da bi se porvale i udarale, okružene posmatračima koji su namirisali krv. Frenk se vrati na gradilište da uzme još cigala. Pobaca i njih, i neki ljudi ga videše, tako da je morao da beži. Ponovo među drveće, u minijaturnu pokrivenu divljinu, bežeći od grabljivica, opijen adrenalinom, najsnažnijom od svih droga.
<BR>&nbsp;&nbsp;&nbsp;&nbsp;&nbsp;Odjednom ugleda Maju kako stoji sama pored privremene platforme gore na vrhu. Nosila je beli domino, ali je to bez sumnje bila ona: proporcije stasa, kosa, samo držanje, nepogrešivo su odavali Maju Tojtovnu. Prva stotina, mala grupa; za njega su samo oni bili stvarni, ostali su bili samo duhovi. Frenk požuri prema njoj, spotičući se na neravnom zemljištu. Stegnu kamen duboko u džepu kaputa, misleći: "Hajde, kučko. Reci nešto što će ga spasiti. Reci nešto što će me naterati da pretrčim ceo grad da ga spasim!
<BR>&nbsp;&nbsp;&nbsp;&nbsp;&nbsp;Ona začu njegov dolazak i okrenu se. Nosila je fosforescentni beli domino, sa metalno plavim cekinima. Bilo je teško videti joj oči.
<BR>&nbsp;&nbsp;&nbsp;&nbsp;&nbsp;"Zdravo, Frenk", reče ona, kao da on ne nosi masku. Ovo ga umalo ne natera da se okrene i pobegne. Samo prepoznavanje bilo je dovoljno za to...
<BR>&nbsp;&nbsp;&nbsp;&nbsp;&nbsp;Ali ostao je. Reče: "Zdravo, Majo. Lep suton, zar ne?"
<BR>&nbsp;&nbsp;&nbsp;&nbsp;&nbsp;"Spektakularan. Priroda nema ukusa. Ovo je samo otvaranje grada, ali više liči na Sudnji Dan."
<BR>&nbsp;&nbsp;&nbsp;&nbsp;&nbsp;Stajali su pored uličnog osvetljenja, gazeći svoje senke. Ona reče: "Jesi li se zabavljao?"
<BR>&nbsp;&nbsp;&nbsp;&nbsp;&nbsp;"Itekako. A ti?"
<BR>&nbsp;&nbsp;&nbsp;&nbsp;&nbsp;"Postaje pomalo preveselo."
<BR>&nbsp;&nbsp;&nbsp;&nbsp;&nbsp;"Pa, razumljivo, zar ne? Najzad smo izišli iz rupa, Majo, eto nas konačno na površini! I to kakvoj površini! Vidik se pruža ovako daleko još samo na Tarzisu!"
<BR>&nbsp;&nbsp;&nbsp;&nbsp;&nbsp;"Na dobrom je mestu", složi se ona.
<BR>&nbsp;&nbsp;&nbsp;&nbsp;&nbsp;"Biće to veliki grad", prorokovao je Frenk. "Ali gde ti stanuješ ovih dana, Majo?"
<BR>&nbsp;&nbsp;&nbsp;&nbsp;&nbsp;"U Podbrežju, Frenk, kao i uvek. Ti to znaš."
<BR>&nbsp;&nbsp;&nbsp;&nbsp;&nbsp;"Ali nikad nisi tamo, zar ne? Nisam te video godinu dana."
<BR>&nbsp;&nbsp;&nbsp;&nbsp;&nbsp;"Zar je bilo toliko dugo? Pa, bila sam u Helasu. Sigurno si čuo?"
<BR>&nbsp;&nbsp;&nbsp;&nbsp;&nbsp;"Ko da mi kaže?"
<BR>&nbsp;&nbsp;&nbsp;&nbsp;&nbsp;Ona odmahnu glavom i plavi cekini zablistaše. "Frenk." Okrenula se u stranu, kao da beži od implikacija njegovog pitanja.
<BR>&nbsp;&nbsp;&nbsp;&nbsp;&nbsp;Frenk je ljutito obiđe, stade ispred nje. "Ono na Aresu", reče. Glas mu je bio pridavljen, i on izvi vrat da oslobodi grlo, da olakša govor. "Šta je to bilo, Majo? Šta je to bilo?"
<BR>&nbsp;&nbsp;&nbsp;&nbsp;&nbsp;Ona slegnu ramenima i izbeže njegov pogled. Dugo je ćutala. Onda ga pogleda. "Hir trenutka", reče.
<BR>
<BR>&nbsp;&nbsp;&nbsp;&nbsp;&nbsp;Utom odzvoni ponoć, i oni se nađoše u marsovskom vremenskom pomaku, trideset devet i po minuta između 12:00:00 i 12:00:01, kada su se svi satovi gasili ili zaustavljali. Tako su prvih stotinu odlučili da uklope nešto duži marsovski dan sa standardnom podelom dana na 24 sata, i rešenje se pokazalo zadovoljavajuće na neobičan način. Izići svake noći na neko vreme iz promicanja brojeva, iz nemilosrdnog hoda duže kazaljke...
<BR>&nbsp;&nbsp;&nbsp;&nbsp;&nbsp;A ove noći, kada su zvona oglasila ponoć, ceo grad je pomahnitao. Četrdeset minuta izvan vremena; ovo je trebalo da bude vrhunac slavlja, svi su to osećali.
<BR>&nbsp;&nbsp;&nbsp;&nbsp;&nbsp;Praskali su vatrometi, ljudi su klicali; kroz zvuk zaječaše sirene, i klicanje se udvostruči. Frenk i Maja posmatrali su vatromete, osluškujući zvuke.
<BR>&nbsp;&nbsp;&nbsp;&nbsp;&nbsp;Nastade buka koja je bila nekako drugačija: očajnički povici, istinski krici. "Šta je to?" reče Maja.
<BR>&nbsp;&nbsp;&nbsp;&nbsp;&nbsp;"Tuča", reče Frenk, nagnute glave u osluškivanju. "Nešto učinjeno u hiru trenutka, možda." Ona se zagleda u njega, i on brzo dodade: "Možda bi trebalo da pogledamo."
<BR>&nbsp;&nbsp;&nbsp;&nbsp;&nbsp;Povici se pojačaše. Negde se nešto dogodilo. Pošli su niz park, sve dužim koracima, sve dok nisu prešli u ujednačen marsovski trk. Park je Frenku izgledao veći, i na trenutak je osetio strah.
<BR>&nbsp;&nbsp;&nbsp;&nbsp;&nbsp;Središnji bulevar bio je prekriven kršem. Ljudi su hitali kroz mrak u predatorskim grupama. Odjeknu izluđujuća sirena, signal da je probušen šator. U oba smera bulevara lomili su se prozori. Malo dalje, na uličnoj travi ležao je neki čovek, na leđima, a trava oko njega bila je umrljana crnim mrljama. Čalmers zgrabi za mišicu ženu koja je klečala nad njim. "Šta se dogodilo?"
<BR>&nbsp;&nbsp;&nbsp;&nbsp;&nbsp;Jecala je. "Potukli su se! Tuku se!"
<BR>&nbsp;&nbsp;&nbsp;&nbsp;&nbsp;"Ko? Švajcarci, Arapi?"
<BR>&nbsp;&nbsp;&nbsp;&nbsp;&nbsp;"Stranci", reče ona. "Auslander." Obnevidelo je pogledala prema Frenku. "Dovedite pomoć!"
<BR>&nbsp;&nbsp;&nbsp;&nbsp;&nbsp;Frenk se vrati Maji koja je razgovarala sa grupom ljudi pored još jedne pale figure. "Šta se događa, bogamu?" obrati joj se, kada su pošli prema gradskoj bolnici.
<BR>&nbsp;&nbsp;&nbsp;&nbsp;&nbsp;"Pobuna", reče ona. "Ne shvatam zašto." Usta su joj bila ravan zarez, koža tako bleda kao da joj domino još pokriva lice.
<BR>&nbsp;&nbsp;&nbsp;&nbsp;&nbsp;Frenk strgnu svoju masku i odbaci je. Svuda po ulici bilo je krhotina stakla. Neki čovek požuri prema njima. "Frenk! Majo!"
<BR>&nbsp;&nbsp;&nbsp;&nbsp;&nbsp;Bio je to Saks Rasel; Frenk nikad nije video malog čoveka tako uzrujanog. "Džon - napali su ga!"
<BR>&nbsp;&nbsp;&nbsp;&nbsp;&nbsp;"Šta?" uzviknuše oni uglas.
<BR>&nbsp;&nbsp;&nbsp;&nbsp;&nbsp;"Pokušao je da zaustavi tuču, i napali su ga, trojica ili četvorica. Oborili su ga i odvukli!"
<BR>&nbsp;&nbsp;&nbsp;&nbsp;&nbsp;"I nisi ih zaustavio?" povika Maja.
<BR>&nbsp;&nbsp;&nbsp;&nbsp;&nbsp;"Pokušali smo - nas nekoliko smo pošli za njima. Ali smo ih izgubili u medini."
<BR>&nbsp;&nbsp;&nbsp;&nbsp;&nbsp;Maja pogleda Frenka.
<BR>&nbsp;&nbsp;&nbsp;&nbsp;&nbsp;"Šta je ovo?" uzviknu on. "Kuda su mogli da ga odvedu?"
<BR>&nbsp;&nbsp;&nbsp;&nbsp;&nbsp;"Do kapija", reče ona.
<BR>&nbsp;&nbsp;&nbsp;&nbsp;&nbsp;"Ali one su večeras zaključane, zar ne?"
<BR>&nbsp;&nbsp;&nbsp;&nbsp;&nbsp;"Možda nisu za svakog."
<BR>&nbsp;&nbsp;&nbsp;&nbsp;&nbsp;Pođoše za njom prema medini. Ulične svetiljke bile su razbijene, pod nogama je krckalo staklo. Pronašli su šefa vatrogasaca i otišli do Turske Kapije; on je otključa i nekoliko ljudi požuri kroz nju, da uključe hodače u kriznu brzinu. Zatim iziđoše u noć da traže, osvetljeni sjajem batisfere grada. Frenku su brideli zglobovi od noćnog mraza, i osećao je tačan oblik sopstvenih pluća, kao da su mu u grudi ubačene dve kugle leda, da mu uspore prebrze otkucaje srca.
<BR>&nbsp;&nbsp;&nbsp;&nbsp;&nbsp;Napolju nije bilo ničeg. Nazad unutra. Preko, do severnog zida i Sirijske Kapije, pa ponovo napolje, pod zvezde. Ništa.
<BR>&nbsp;&nbsp;&nbsp;&nbsp;&nbsp;Trebalo im je dugo da se sete farme. Tada ih je bilo već trideset sa hodačima, sjurili su se dole, pa kroz komoru, i raštrkali se između leja sa letinom.
<BR>&nbsp;&nbsp;&nbsp;&nbsp;&nbsp;Pronašli su ga među rotkvama. Jakna mu je bila povučena preko lica, u standardni vazdušni džep; mora da je to uradio nesvesno, jer su, okrenuvši ga, ugledali uboj iza uha.
<BR>&nbsp;&nbsp;&nbsp;&nbsp;&nbsp;"Nosite ga unutra", reče Maja, gorkim i rapavim glasom. "Brzo."
<BR>&nbsp;&nbsp;&nbsp;&nbsp;&nbsp;Četvorica ga podigoše. Čalmers mu je pridržavao glavu, i prsti su mu bili isprepletani sa Majinima. Zateturali su se kroz kapiju farme i ušli u grad. Jedan od Švajcaraca povede ih do najbližeg medicinskog centra, već prepunog unezverenih ljudi. Spustili su Džona na slobodnu klupu. Izraz njegovog nesvesnog lica bio je napregnut, odlučan. Frenk mu smaknu šlem i poče da izdaje naređenja, upadajući u sale za intervencije i galameći na lekare i bolničarke. Nisu obraćali pažnju na njega, a onda najzad jedna lekarka reče: "Umuknite. Dolazim." Izišla je u hodnik i uz pomoć bolničarke prikopčala Džona na monitor, a onda ga pregledala, sa bezličnim, odsutnim izrazom koji lekari imaju kad rade: ruke na vratu, licu i glavi, stetoskop...
<BR>&nbsp;&nbsp;&nbsp;&nbsp;&nbsp;Maja objasni ono što su znali. Lekarka je skinula šator s kiseonikom sa zida, prateći monitor. Usta su joj bila stisnuta u nezadovoljan mali čvor. Maja je sedela na jednom kraju klupe, odjednom nespokojnog lica. Njen domino odavno je nestao.
<BR>&nbsp;&nbsp;&nbsp;&nbsp;&nbsp;Frenk čučnu pored nje.
<BR>&nbsp;&nbsp;&nbsp;&nbsp;&nbsp;"Možemo još da pokušavamo", reče lekarka, "ali bojim se da je gotov. Predugo je bio bez kiseonika, znate."
<BR>&nbsp;&nbsp;&nbsp;&nbsp;&nbsp;"Samo vi pokušavajte", reče Maja.
<BR>&nbsp;&nbsp;&nbsp;&nbsp;&nbsp;I jesu, naravno. Konačno je pristiglo još medicinara, i odgurali su ga u salu za intervencije. Frenk, Maja, Saks, Samanta i još nekoliko domaćih ostadoše da čekaju u hodniku. Lekari su dolazili i odlazili, a lica su im imala prazan izraz rezervisan za prisustvo smrti. Odbrambene maske. Jedan od njih iziđe i zavrte glavom. "Mrtav je. Predugo je bio napolju."
<BR>&nbsp;&nbsp;&nbsp;&nbsp;&nbsp;Frenk nasloni glavu na zid.
<BR>&nbsp;&nbsp;&nbsp;&nbsp;&nbsp;Kada se Rajnhold Mesner vratio sa prvog solo-uspona na Everest, bio je ozbiljno dehidrirao i potpuno iscrpljen i najveći deo silaska naprosto je padao, da bi se obeznanio na glečeru Rongbuk; kada je žena koja je bila cela njegova pomoćna ekipa stigla do njega, puzao je na rukama i kolenima preko leda; pogledao ju je odozdo, u delirijumu, i rekao: "Kud se dedoše svi moji prijatelji?"
<BR>&nbsp;&nbsp;&nbsp;&nbsp;&nbsp;Vladao je muk. Jedini zvuk bilo je prigušeno brujanje i šum koji se nije mogao izbeći nigde na Marsu.
<BR>&nbsp;&nbsp;&nbsp;&nbsp;&nbsp;Maja spusti ruku na Frenkovo rame, i on zamalo da odskoči; grlo mu se potpuno stisnu, do istinskog bola. "Žao mi je", nekako izusti.
<BR>&nbsp;&nbsp;&nbsp;&nbsp;&nbsp;Ona otkloni ove reči sleganjem ramena, namršti se. Imala je izgled nekako sličan medicinarima. "Pa", reče, "ionako ga nikad nisi mnogo voleo."
<BR>&nbsp;&nbsp;&nbsp;&nbsp;&nbsp;"Tačno", reče on, pomislivši da bi bilo dobro da sada pred njom glumi iskrenost. Ali onda zadrhta i gorko reče: "Šta ti znaš šta ja volim ili ne volim."
<BR>&nbsp;&nbsp;&nbsp;&nbsp;&nbsp;Otrese njenu ruku i uspravi se. Ona ne zna; niko od njih ne zna. Zaputi se u salu, pa odustade. Biće vremena za to na sahrani. Osećao se šuplje; odjednom mu se činilo da je nestalo svega što je bilo dobro.
<BR>&nbsp;&nbsp;&nbsp;&nbsp;&nbsp;Izišao je iz medicinskog centra. Nemoguće je ne biti sentimentalan u ovakvim trenucima. Išao je kroz čudno zamuklu tamu grada, zalazeći u zemlju Nod. Ulice su svetlucale kao da su zvezde popadale na pločnike. Frenk Čalmers je išao između njih, osećajući njihove poglede, nesvesno se krećući prema platformi povrh grada; hodeći, reče sebi: A sad da vidimo šta može da se uradi sa ovom planetom.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
