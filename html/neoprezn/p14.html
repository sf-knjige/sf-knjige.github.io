<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Esejon obrisa usta i upita:
<BR>&nbsp;&nbsp;&nbsp;&nbsp;&nbsp;"Jeste li shvatili zašto ste došli na stepenište vašeg hotela?"
<BR>&nbsp;&nbsp;&nbsp;&nbsp;&nbsp;"Bogami, nisam!" odgovori mu Sen-Menu koji je navalio na zečevinu. "Čak se nisam ni upitao."
<BR>&nbsp;&nbsp;&nbsp;&nbsp;&nbsp;"Pretpostavljam da ni na šta niste usmerili svoju misao. Vaše telo je odlučilo. Ono je naviklo da se više puta dnevno penje i da silazi niz te stepenike, automatski, a da vaš duh ne pridaje ni najmanju pažnju kretanju vaših nogu. Pošto vam je svest u trenutku vašeg polaska bila odsutna, vaše telo je krenulo pokretima za koje je znalo i odvuklo vas tamo."
<BR>&nbsp;&nbsp;&nbsp;&nbsp;&nbsp;"Vrlo mogućno", reče mladić. "Sutra ću pokušati da bolje upravljam sobom."
<BR>&nbsp;&nbsp;&nbsp;&nbsp;&nbsp;Bio je rasejan, a i žurilo mu se da pođe.
<BR>&nbsp;&nbsp;&nbsp;&nbsp;&nbsp;Kad je obed bio završen, on poljubi ruku Aneti, stisnu debelu naučnikovu šaku i ode. Putovanje metroom činilo mu se da nema kraja. Čim je izašao iz stanice, on požuri prema svom hotelu, kroz mračan hodnik, potrča do njegovog kraja, pritisnu dugme za osvetljenje stepeništa gurnu zastakljena vrata i diže glavu.
<BR>&nbsp;&nbsp;&nbsp;&nbsp;&nbsp;Dva stepenika dalje od njega obučen u zeleno, Sen Menu uplašen, gledao ga je kako se penje.
<BR>&nbsp;&nbsp;&nbsp;&nbsp;&nbsp;Po drugi put te noći Pjer dožive susret sa samim sobom. Kad je njegov dvojnik otišao u prošlost, on ponovo pođe putem za vilu Rasin. Rastali su se teško. Ali, ponovo će se naći kad bude hteo. U sebi je nosio predmet svog žaljenja. Odvojio se samo zato da bi se bolje sjedinio. Sanjario je o sticaju okolnosti koje bi mu omogućile da se sretne ne više sa dva Sen-Menua, već sa tri, možda i sa više. Video je sebe kao grupu, gomilu, mnoštvo. On je jedini nastanjivao zemlju. Kakva sloga! Mora biti da je raj takav. Svi odabrani, a u grudima boga, predstavljaju samo jedno jedinstveno biće.
<BR>&nbsp;&nbsp;&nbsp;&nbsp;&nbsp;"Zar baš nikako ne biste mogli da se pomaknete, a, motko?"
<BR>&nbsp;&nbsp;&nbsp;&nbsp;&nbsp;Jedna piljarica u crnoj naboranoj suknji gurala ga je svojim trbuhom i svojim dojkama. Neki gospodin sa crnom kožnom torbom ispod pazuha gurnu ga laktom u slabine. Kapuljača dame u zelenom golicala mu je vrat. Uz svoju stražnjicu osećao je neku dečju glavu. Metro je bio pun kao gajba smokava. Pope se onda još dvadeset sedam putnika. Službenici sa perona uguravali su poslednje snažnim pritiskom zadnjica.
<BR>&nbsp;&nbsp;&nbsp;&nbsp;&nbsp;Sporazumno sa naučnikom, Sen-Menu odluči, tog dana, da napravi važniji skok u budućnost. On rasporedi pređice za jednomesečno putovanje i pola dana više da bi stigao noću. Tek što nije odzvonilo podne kad je bio spreman za polazak.
<BR>&nbsp;&nbsp;&nbsp;&nbsp;&nbsp;"Setite se", preporuči mu Esejon, "šta sam vam sinoć rekao. Ako ne želite da stignete bilo gde, potrudite se da vaše misli usredsredite na nešto."
<BR>&nbsp;&nbsp;&nbsp;&nbsp;&nbsp;"To je veoma lako", odgovori Sen-Menu.
<BR>&nbsp;&nbsp;&nbsp;&nbsp;&nbsp;On stavi prst na dugme za polazak i upita se na šta bi baš mogao misliti. Ništa ga nije naročito interesovalo. Prvi prizor koji mu se u pameti ukaza bio je trg Konkord. Kad je hteo da pritisne dugme, primeti da je već veoma bio daleko od trga. On je u sebi zamišljao prizor pločnika.
<BR>&nbsp;&nbsp;&nbsp;&nbsp;&nbsp;Spojevi misli su ga podsećali na grafičko rešenje jednog problema, na hartiju na kojoj je crtao, na prodavca koji mu je prodao tu hartiju, na bioskop koji se nalazio pored radnje, na lik Tina Rosija sa plakata. Iznenadi se kad poče da pevuši Veni, veni, veni...
<BR>&nbsp;&nbsp;&nbsp;&nbsp;&nbsp;On se vrati na trg Konkord. Fijakeri ga podsetiše na balegu, na balegu na oranici.
<BR>&nbsp;&nbsp;&nbsp;&nbsp;&nbsp;To ređanje prizora u njegovoj svesti ređalo se užasnom brzinom.
<BR>&nbsp;&nbsp;&nbsp;&nbsp;&nbsp;On se po treći put vrati na mesto na kom je stajao Obelisk. Obelisk ga podseti na piramide, piramide na Napoleona, Napoleon na Žozefinu, Žozefina na ljuljašku, ljuljaška na nekog mornara, mornar na more, more na školjke i limun.
<BR>&nbsp;&nbsp;&nbsp;&nbsp;&nbsp;Besan, pritisnu dugme mada više nije znao na čemu je.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
