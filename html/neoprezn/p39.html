<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Svakako je upravo nesvesno sećanje na taj susret utvrdilo pravac novog Sen-Menuovog putovanja na koje on pođe istog dana. Hteo je da opljačka jednog draguljara iz ulice Mira i da vidi da li bi se taj nov poduhvat našao zabeležen u knjizi kanonika Šamajua, a i na fotografijama te knjige. Kad je pošao mislio je na draguljara, čiju je radnju zapazio u toku ranijih istraživanja. Ali on nesvesno ode u dvoranu za venčanje opštine II arondismana. Tu je stigao kad je predsednik opštine u fraku i sa crnom hradom, postavljao nevesti uobičajeno pitanje: "Gospođice Anželiko Marten-Maren pristajete li da za muža uzmete g. Anselma Mišlea?"
<BR>&nbsp;&nbsp;&nbsp;&nbsp;&nbsp;Mlada devojka, vrlo uzbuđena diže glavu ispod svog vela da bi odgovorila: "Da!" Međutim, kroz mrežu tila ona umesto crnog predsednika opštine ugleda Zelenog đavola. Ostade otvorenih usta, skamenjena. Pojava reče vereniku: "To ste, dakle, vi, dragi gospodine Mišle? Ja sam dobro poznavao vašeg sina!"
<BR>&nbsp;&nbsp;&nbsp;&nbsp;&nbsp;Sen-Menu je nalazio da je verenica malo mršava, ali u svom bledilu uzbudljiva. Ne oklevajući, on se izgubi kroz zidove.
<BR>&nbsp;&nbsp;&nbsp;&nbsp;&nbsp;Zlatarnica na koju je bacio oko pripadala je g. Gastonu Ruleu, jednom od najčuvenijih stručnjaka na svetu za drago kamenje. Stojeći iza svoje tezge draguljar je pregledao jedan po jedan od pet divnih dijamanata koje mu je nudio jedan trgovac iz Pretorije. G. Gaston Rule bližio se svojoj šezdesetoj godini. Njegova retka kosa slepljena s jedne i sa druge strane razdeljka i njegovi usukani brkovi bili su malo neprirodno crni. On uzdahnu od zadovoljstva. Ovaj dijamant od osamnaest karata bio je divan. Skide lupu sa oka i spusti dragulj.
<BR>&nbsp;&nbsp;&nbsp;&nbsp;&nbsp;"Uzeću vam sve", reče on Južnoafrikancu.
<BR>&nbsp;&nbsp;&nbsp;&nbsp;&nbsp;Baš u tom trenutku u blizini ova dva čoveka vazduh se uskovitla. Jedna ogromna zelena šaka se uvuče između njih dvojice, izvede na tezgi polukružni pokret i sklopi se oko dijamanata.
<BR>&nbsp;&nbsp;&nbsp;&nbsp;&nbsp;"Zeleni đavo", zamuca g. Rule.
<BR>&nbsp;&nbsp;&nbsp;&nbsp;&nbsp;G. Viljem Dablington stigao je iz Londona. O tom đavolu nikad ništa nije čuo. U pridošlici je video samo obijača najniže vrste. Kao trgovački putnik dragocenostima nikad nije bio bez oružja. U svojoj mladosti bio je doker u Kapu i od tad je bio pristalica grubosti, i stekao prezir prema vatrenom oružju. Iz unutrašnjeg džepa svog kaputa izvuče ogroman otvoren nož i zabi ga u Sen-Menuov trbuh. Ovaj skoči unazad, čime je izbegao trenutnu smrt. Ali vrh noža raspara skafander odozdo do gore u dužini od deset centimetara, i malo mu zakači trbuh u visini pupka.
<BR>&nbsp;&nbsp;&nbsp;&nbsp;&nbsp;On preblede od straha. To je bila katastrofa. Nije mogao da upotrebi ni vibrator niti dugme za povratak zbog opasnosti da doživi istu sudbinu kao njegov nesrećni učitelj.
<BR>&nbsp;&nbsp;&nbsp;&nbsp;&nbsp;On pojuri prema vratima u nadi da će naći neko pusto mesto na kom bi imao vremena da pristupi opravci. Afrikanac potrča za njim vičući na svim jezicima sveta:
<BR>&nbsp;&nbsp;&nbsp;&nbsp;&nbsp;"Držite lopova!"
<BR>&nbsp;&nbsp;&nbsp;&nbsp;&nbsp;Pojava Zelenog đavola na aveniji Opera, kog je gonio neki riđi besomučnik koji je lajao kao doga, izazva senzaciju. Kočijaši ošinuše svoje konje, žene zadigoše suknje do kolena da bi mogle brže bežati. Svi kučići mufova počeše da kevću. Najhrabriji muškarci pridružiše se goniocu. Peševi kaputa lepršali su se na vetru. Šeširi su se kotrljali po kaldrmi. Sen-Menu je trčao prema Operi uzalud tražeći neko pusto mesto. Uzbunjeni glasinama, trgovci, kućni nastojnici sa okruglim crvenim kapama, sa metlom u ruci hitali su na svoje kapije. Sen-Menu užasnuto otkri ljudsko gomilanje velikog grada. Nije primećivao nijedan kvadratni metar mogućne samoće.
<BR>&nbsp;&nbsp;&nbsp;&nbsp;&nbsp;Počinje da gubi dah. Deca i psi pridružili su se ljudima. Iza njega hajka se povećavala. Čitava avenija je urlala: "To je Zeleni đavo!... Zeleni đavo!... Zeleni đavo!..." Jedan crni fijaker u koji je bio upregnut konj boje vatre stajao je pored trotoara. Sen-Menu skoči na papučicu i viknu "Ua!" kočijašu koji sa druge strane sedišta pade onesvešćen od straha; zgrabi bič i jakim udarcima izvuče konja iz njegove dremljivosti. Životinja pojuri galopom. Fijaker polete uz tresak gvožđurije i drveta koje je škripalo. Dvoje, petoro, desetoro kola poleteše da ga gone. Sen-Menu je znao da vozi auto ali ne da tera konje. Životinja, kako joj pade na pamet, skrenu na uglu trga Opere i polete prema Madleni. U ulici Rojal bilo je pedeset gonilaca. Uz uragansku buku poleteše karuce, kočije, razna kola, zatvoreni fijakeri; kabrioleti, taljige; utrkivali su se zakačinjući jedan drugog, sudarajući se, penjući se na trotoare, gnječeći kante za smeće, čupajući gasne fenjere, drobeći izloge, gazeći malu decu.
<BR>&nbsp;&nbsp;&nbsp;&nbsp;&nbsp;Jedna kola modela viktorija cela uđoše u jednu poslastičarnicu. Konj kome je bio prosečen trbuh poseja svoju iznutricu na kolače.
<BR>&nbsp;&nbsp;&nbsp;&nbsp;&nbsp;Na repu te povorke dolazila su velika kola sa klupama natovarena svadbom punom vina. Mlada, veoma rumena, mlatarala je svojim buketom i između dva štucanja vikala: "Na smrt!"
<BR>&nbsp;&nbsp;&nbsp;&nbsp;&nbsp;Sen-Menuova kola na jednom točku zaokrenuše i uleteše u ulicu Rivoli. Gomila gonilaca jedan trenutak se vrtela na trgu Konkord. Afrikanac jašući na jednoj ragi koja je vukla dve otrgnute rude, prvi ponovo poče da ga goni, na čelu jednog vihora kopita koja su galopirala, dimljivih sapi, točkova koji su odskakivali, sanduka koji su lupali, potkovica koje su odjekivale, drveta koje je pucalo, pucnjeva bičeva, krikova mržnje i agonije. Iza poslednjih kola prazan drum bio je posejan sa hiljadu otpadaka, ukrućenih konja, nogu dignutih uvis, i opruženih žena koje su pokazivale čipke svojih donjih sukanja.
<BR>&nbsp;&nbsp;&nbsp;&nbsp;&nbsp;Sen-Menuov konj htede da skrene ka trgu Piramida. Onako u zaletu, on se sudari sa stubom jednog svoda. Točkovi fijakera se otkotrljaše svaki na svoju stranu. G. Viljem Dablington nađe svog lopova onesvešćenog usred otpadaka. Prva briga mu je bila da pretrese torbe. Nađe svoje dijamante i ode. Ta stvar ga nije više interesovala.
<BR>&nbsp;&nbsp;&nbsp;&nbsp;&nbsp;Strah probudi Sen-Menua brže no što bi to učinila najbolja nega. Našao se na ležištu jedne ćelije. Da bi mu sigurnije navukli ludačku košulju, skinuli su mu skafander.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
