<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Na stranici Trampen-l'O pirinejski lovci se ukrcaše bez sledovanja čorbe i kafe. Oko deset časova očekivan je konvoj poljskih kuhinja i kola. On nije stigao kad je u ponoć prvi voz otišao.
<BR>&nbsp;&nbsp;&nbsp;&nbsp;&nbsp;Okovani točkovi vozila gazili su po snegu, dopirali do sloja leda i polako klizili u jarak. Zbog jednog furgona koji je bio u opasnom položaju, ceo konvoj se zaustavio. Narednik, zapovednik konvoja trčao je, mlatarao svojim fenjerom sa svećom, oko kojeg su se igrali beli leptirovi. Dvadesetoro ljudi se prihvati točkova. Povorka kola ponovo krenu. Sto metara dalje jedna druga kola se pokvariše.
<BR>&nbsp;&nbsp;&nbsp;&nbsp;&nbsp;Posle devet časova marša, zaustavljanja, tapkanja u mestu, konvoj uđe u Tramplen-l'O. Grad ja spavao zatvorenih kapaka, čuvajući toplotu kuća. Stanica je bila na kraju grada, na vrhu jedne okomite padine. Prva kola koja su krenula, popela su se pet metara i ponovo spustila.
<BR>&nbsp;&nbsp;&nbsp;&nbsp;&nbsp;Zapovednik konvoja naredi da se ispregnu četiri para konja. Osam životinja odvukoše prvi furgon do stanice i ponovo siđoše po sledeći. S obzirom na takav ritam, svanuće pre poslednjih kola.
<BR>&nbsp;&nbsp;&nbsp;&nbsp;&nbsp;Ljudi, premoreni, posedaše na stepenike, osloniše se na rukunice, zaspaše zgureni ili stojeći. Konji opustiše glave. Uporni sneg poče da zatrpava konvoj.
<BR>&nbsp;&nbsp;&nbsp;&nbsp;&nbsp;Sen-Menu iznuren od umora i samoće, nastavi svojim putem u sivu noć, izbi ispred kolone, prestiže skamenjene konje, priviđenje od kola, za koja su se držale ljudske, maglovite prilike.
<BR>&nbsp;&nbsp;&nbsp;&nbsp;&nbsp;Od disanja planinski štitnik mu se sledio uz beretku, navučenu kao noćna kapa. Iza tog šlema od mraza su mu ispucale usne. Ekseri sa cokula mrzli su mu noge. Hladnoća se pela uz listove na nogama i kao oštrim sečivom klizila do plećke, grizla bokove i u džepovima mrvila njegove prste u rukavicama.
<BR>&nbsp;&nbsp;&nbsp;&nbsp;&nbsp;Povijenih leđa pod teretom noći Sen-Menu je hodao, prestigao prva kola i počeo da se penje, gazeći kroz bezbrojne rupe na snegu. Do kraja zamišljenog vidika, do kraja sveta, čuo je ogroman i mekan pad pahuljica.
<BR>&nbsp;&nbsp;&nbsp;&nbsp;&nbsp;Njegova noga udari o neku prepreku. Umalo nije pao, razaznade neko stepenište kom su se stepenici peli prema jednim vratima. On odahnu. Crna rupa otvora učini mu se kao željeno sklonište, u kom ga ništa neće uznemiravati. On se pope uz tri stepenika, sede na najviši, zgrči se uz toplotu svog trbuha i više se ne pomače.
<BR>&nbsp;&nbsp;&nbsp;&nbsp;&nbsp;Ugledao je kako se sa donjeg dela padine neki zaslepljujući auto kreće. Njegovi farovi beleli su noć. Milijarde pahuljica vrtele su se u kupi svetlosti. Tle je bilo kao prostrti čaršav. Približavajući se vrhu auto je usporavao. Zaustavi se sasvim. Dalje nije mogao. Motor je zvrjao. Zalupiše se jedna vrata. Neki oficir iskićen širitima uđe u polje svetlosti. Sneg je dobio boju zlata. Oficir je otvarao usta, izvikivao naređenja svom šoferu. Sneg je jeo njegove reči. Sen-Menu ništa nije čuo. Nije ni želeo da čuje. Bilo mu je dobro. Više nije osećao svoje noge, ni svoja leđa. Auto poče polako da ide unazad, da klizi duž padine. Oficir je mahao svojim zlatnim rukama, poigravao, trčao prema svetlosti koja je bežala sve brže i brže. On postade majušan i sasvim nestade na kraju hladnoće.
<BR>&nbsp;&nbsp;&nbsp;&nbsp;&nbsp;Sen-Menu se uvuče u odmor. Njegova put prestade da pati. Postade lak, neosetljiv, sličan perjanom jastuku usred nekog mekanog svemira ispunjenog pamukom. Odjednom izgubi ravnotežu. Vrata iza njega otvoriše se. Obuhvati ga talas toplote i izgubi se na ulici. Jedan pravougaonik sunca ocrta se na snegu. Sen-Menu učini veliki napor, diže se i okrete. Ispred njega je stajala neka crnomanjasta devojka, veoma mlada, lepa kao priviđenje. Uzdignute ruke visoko je držala lampu. Svetlost je klizila niz njenu kosu do ramena, odsjajivala se u njenim krupnim crnim očima. Ona mu dade znak da uđe; on uđe i zatvori vrata ispred noći.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
