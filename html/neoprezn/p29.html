<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;U toku istog putovanja Sen-Menu je otkrio više tih bića-planina podaleko jedno od drugog raspoređenih na liniji Ekvatora.
<BR>&nbsp;&nbsp;&nbsp;&nbsp;&nbsp;Kad se vratio Aneti, on je sa manje oduševljenja gledao na sudbinu malih mužjaka hiljaditog veka. Posmatrao je devojku, gracioznu i vitku, kako se kreće tamo-amo po kući, uvodeći svojim vilinskim rukama skladan red. Sa srećom je pomišljao da bi se, pošto bi se izgubio u njoj, mogao ponovo naći da bi se ponovo izgubio.
<BR>&nbsp;&nbsp;&nbsp;&nbsp;&nbsp;Aneta sa svoje strane pokušavala je da sebi predstavi svoju sestru budućih vremena, onakvu kako joj ju je opisao mladi profesor. Zamisliti je kako prima toliki broj mužjaka; ona odjednom oseti kako je obuzima veliki nemir. Videla je sebe okružnu hiljadama malih Sen Menua; međutim, njen san nije išao dalje. Crvenela je, dizala sjajan pogled prema velikom momku koji se opirao da je uzme u naručje u prisustvu bogalja.
<BR>&nbsp;&nbsp;&nbsp;&nbsp;&nbsp;Bogalj je radio na svom Eseju o evoluciji čovečje vrste. Zaslepljivala ga je strast za naukom. Poslednji izveštaj njegovog saradnika uzrujao ga je. On usavrši jednu novu kameru, snabdevenu filmovima osetljivim na infracrvene zrake. Na nekoliko dana zatvorio se u laboratoriju i jednog lepog jutra saopšti Sen-Menuu da namerava da ga prati na njegovom sledećem putovanju.
<BR>&nbsp;&nbsp;&nbsp;&nbsp;&nbsp;"To bi bila ludost!" uzviknu mladić.
<BR>&nbsp;&nbsp;&nbsp;&nbsp;&nbsp;Digao je ruke da bi bolje izrazio svoje neslaganje. On ćušnu električni globus koji se zaklati na vrhu svog kabla.
<BR>&nbsp;&nbsp;&nbsp;&nbsp;&nbsp;"Ne rušite moju instalaciju!" reče Esejon, smešeći se. "Ali, zašto bi to bila ludost? Presvukao sam noelitom jednu gvozdenu stolicu. Krenuću sedeći. Tako ću i stići. A kad stignem, vibrator će me skloniti od svega. Bar jednom hoću da vidim budući svet."
<BR>&nbsp;&nbsp;&nbsp;&nbsp;&nbsp;"Ja razumem vašu radoznalost", reče Sen-Menu vrteći glavom, "ali ja ipak ne odobravam vašu nameru..."
<BR>&nbsp;&nbsp;&nbsp;&nbsp;&nbsp;"Radoznalost?" prekide ga naučnik. "Ne shvatate me sasvim, dragi moj. To je naročito nestrpljenje. Mi sad znamo da u tom neobičnom društvu jedni rade, drugi jedu, dišu, vode ljubav, rađaju ili se tuku, ali mi još ne znamo ko misli. Dakle, bojim se da ćete bez mene još dugo tapkati u mestu pre no što to utvrdite."
<BR>&nbsp;&nbsp;&nbsp;&nbsp;&nbsp;Nesvesno je u svakoj svojoj ruci gužvao poveći pregršt brade. Oči mu postadoše sanjalačke. On nastavi: "Dakle, žuri mi se da odem što dalje. Neće nam sto hiljadita godina odati tajnu sreće ljudi. Verujem da je i ta civilizacija takođe pred nestajanjem. Hoću da upoznam onu koja će je zameniti. M-ti vek za mene počinje da biva prošlost..."
<BR>&nbsp;&nbsp;&nbsp;&nbsp;&nbsp;Istoga dana popodne on dade Filomeni neku tajnu poruku. Ona ode i vrati se sa jednim čovekom frizirane kose. Svi troje se zatvoriše u naučnikovoj sobi. Kad je taj čovek otišao, Esejon pozva Pjera i Anetu.
<BR>&nbsp;&nbsp;&nbsp;&nbsp;&nbsp;Oni isto uzviknuše užasno iznenađeni. Bogalj je dao da mu se odseče brada. Beličasti podbradak skrivao mu je grlo i u tri reda padao na njegove grudi. Nasuprot koži njegovih obraza dugo skrivenih od svetlosti, koža njegovog bledog temena izgledala je gotovo preplanula.
<BR>&nbsp;&nbsp;&nbsp;&nbsp;&nbsp;Skidanjem dlakave zavese otkrio se drugi čovek. Više materijalan čovek, manje slavan. Tad je Sen-Menu prvi put video naučnikova usta neskrivena tajnom. Ona su mu izgledala istovremeno samovoljna i senzualna; donja usna bila je debela, a gornja prava, kruta.
<BR>&nbsp;&nbsp;&nbsp;&nbsp;&nbsp;"Ona bi smetala u skafandru", reče debeljko, pokazujući prstom zlatasti snop koji je Filomena skupila u jedan ubrus. "Daćemo je u preradu. Ima od čega da se napravi dobar par sobnih papuča."
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
