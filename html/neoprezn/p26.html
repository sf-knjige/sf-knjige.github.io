<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Nastavak Sen-Menuovog izveštaja
<BR>
<BR>&nbsp;&nbsp;&nbsp;&nbsp;&nbsp;Za dva meseca našeg običnog vremena, trideset puta sam prošao kroz hiljadu vekova i trideset puta sam se vratio iz te budućnosti. Vibrator mi je omogućio da se bez opasnosti umešam u život naših potomaka. Sakupio sam rezultate ispitivanja. Danas mi odgovara da napravim njihovu sintezu.
<BR>&nbsp;&nbsp;&nbsp;&nbsp;&nbsp;U toku izvesnog broja putovanja koja su prethodila mom prvom istraživanju godine sto hiljadite mogao sam da pratim početak evolucije čovečanstva počev od godine 2052. Te godine je nestala energija koju nazivamo elektricitet. To je bilo katastrofalno. Umiralo je devetoro od desetoro ljudi. To se desilo mnogo brže i uspešnije nego u najusavršenijim ratovima.
<BR>&nbsp;&nbsp;&nbsp;&nbsp;&nbsp;Preživeli, u to sam brzo mogao da se uverim, raspolagali su novom snagom, proisteklom iz njihovog mozga. Možda se elektricitet samo preobrazio. Ipak mi neki znaci ukazuju na to da je nova energija postojala već za naših dana. No mi ne znamo za njeno postojanje i prenebregavamo da je otkrijemo: snaga naših mašina dovoljna nam je.
<BR>&nbsp;&nbsp;&nbsp;&nbsp;&nbsp;Sva ljudska bića, posle godine 2052, bila su manje ili više obdarena tom snagom. Ali, malo je njih znalo da je iskoristi. Prvi koji ju je namerno i racionalno iskoristio bio je jedan seljak koji se zvao Fortine a koji je nalazio da su poljski radovi mučni. Uspeo je da ga već posle prve izgovorene reči, a zatim bez ijedne reči, slušaju, ne samo ljudi, već i životinje i najzad stvari. Alat koji bi mu bio potreban sam mu je dolazio do ruku. Ubrzo on više nije dozivao alat, već samo svoju lulu ili krčag. Ostajao je na svojoj klupi, na suncu. Dvadesetoro ljudi radilo je za njega. Potčinio je sebi celo selo i dobio trbuh.
<BR>&nbsp;&nbsp;&nbsp;&nbsp;&nbsp;Ovo se događalo oko godine 3110. Kralj Onore III, četrdeset i peti naslednik patrijarha Fransoa, pozva Fortinea i osudi ga da bude živ spaljen. Fortine nasmejan izađe iz pepela lomače. Narod koji je pljuvao Fortinea, pozdravi ga burno, Onorea natera da podnese teret njegove srdžbe, a na presto pope čudotvorca.
<BR>&nbsp;&nbsp;&nbsp;&nbsp;&nbsp;Novi suveren bio je bonvivan. Hteo je da usreći svoje podanike. Sve svoje podanike, bez izuzetka. Počeo je da traži nekoliko snažnih mozgova, koji bi udruženi predstavljali neku vrstu akumulatora mentalne energije. Na jeziku tog doba taj organizam zvao se trust mozgova. Ljudi slabog mozga, to jest, većina, bili su potčinjeni njihovoj volji. On je i samom kralju zapovedao. On je postao gospodar čovečanstva.
<BR>&nbsp;&nbsp;&nbsp;&nbsp;&nbsp;Od tog trenutka ljudi koji su bili u njegovom sastavu izgubiše svoju individualnost. Nisu mogli imati koristi od svoje svemoći. Njihova zajednička volja, usmerena prema sreći sebi sličnih i koja je neumoljivo usmeravala ove prema nekom čudnom obaveznom blaženstvu, njih same je podvrgavala svojim zakonoma. Uprkos sebi samima postali su sluge grada kojim su zapovedali. Njihov broj se povećao, njihova zajednička moć je neverovatno porasla. Njihova lična moć bila je ništavna. Izgledalo je da je sila koja je izbijala iz njih živela svojim životom. Načela pravde i socijalne sreće, zamišljena tačno od strane mozgova ljudi oslobodila su se autoriteta ljudi koji nikad nisu znali da ih primene. Ona su se formirala u nezavisne energije. Ona će ubuduće da vladaju sa savršenom strogošću.
<BR>&nbsp;&nbsp;&nbsp;&nbsp;&nbsp;Za opšte dobro, nova sila je za svakog čoveka utvrdila tačan zadatak, promenila njegovo telo da bi mu posao učinila lakšim, umanjila snagu njegovih čula u cilju da bi ga poštedela ne svakog bola, već i svakog osećanja nekorisnog po funkcionisanje grada.
<BR>&nbsp;&nbsp;&nbsp;&nbsp;&nbsp;I tako je čovek tokom vekova, malo pomalo, postao ćelija jednog savršenog društvenog tela. On ne vidi, on ne čuje, oseća samo ono što se odnosi na njegov zadatak, od čega ga ništa ne odvraća. On ne zna ni za patnju, ni za žaljenje, ni za želju.
<BR>&nbsp;&nbsp;&nbsp;&nbsp;&nbsp;Stanovništvo Zemljine kugle se umnožilo. Ono je izmenilo svoju životnu okolinu po istom načelu pravde. Strahovita radna snaga je zbrisala planine, popunila okeane, reke nasula, zemljišta izravnala. Kružnom kretanju vode: kiša-reka-more-oblak-kiša usledilo je interno kruženje. Potoci i reke survavaju se u unutrašnjost zemlje u neprestanom kretanju, koje podržavaju razlike u podzemnoj temperaturi. Kanali koje je izdubila ljudska ruka odozdo navodnjavaju livade i voćnjake, daju vazduhu posredstvom biljki, vlagu potrebnu za život, prenose toplotu centralne vatre prema polovima i hemisferama koje ugrožava zima. Tako je ukinuta ta prirodna nejednakost koja je Evropljaninu sa Juga koristila umerenim podnebljem, dok je njegov brat Eskim, po rođenju sa istim pravima, trpeo od oštrine hladnoće.
<BR>&nbsp;&nbsp;&nbsp;&nbsp;&nbsp;Naša se zemlja ne može više prepoznati. Sasvim ravna, sasvim mlaka, turisti neće pružiti nikakvu privlačnost. Ali u M-veku nema više turista, nema više dokonih ljudi, nema više ljudi koji se sebično koriste radom drugih i svoje vreme provode po svom nahođenju. Svako radi za sve i svi rade za svakog na zemlji ili ispod tla bez živopisnosti. Nema više oluja, nema više vodopada, nema više ponositih planina, nema više blagih brežuljaka. Svud ravnica. Sunce je uvek tu.
<BR>&nbsp;&nbsp;&nbsp;&nbsp;&nbsp;Svud gde sam prošao zemljom, video sam je omeđenu kupama u kojima žive ljudi-trbusi. Između tih građevina bezbrojno sličnih, tle je pokriveno pašnjacima i šumama voćki. Novi čovek ne bavi se zemljoradnjom u pravom smislu, on se zadovoljio da istrebi sve nekorisno ili štetno bilje. On je isto tako uništio ptice, ribe, gmizavce, žabe, insekte, i pauke, crve, školjke, protozaure, meduze, spužvare i morske zvezde, ljuskare i tunicije, sve stanovnike voda, vazduha i zemlje čije se upotrebe odrekao. Sisari su bili svedeni na dve vrste: na krave i svinje koje su postale biljojedi.
<BR>&nbsp;&nbsp;&nbsp;&nbsp;&nbsp;Ispod zelene kore tla, načičkanog kupama, hiljade hodnika probijaju se kroz zemlju u svim pravcima. Voda, pare i vatra tu se kreću pod nadzorom naroda podzemnih radnika.
<BR>&nbsp;&nbsp;&nbsp;&nbsp;&nbsp;Ti gorostasni radovi koje naše mašine nikad ne bi dokrajčile, za koje nijedan mozak našeg vremena ne bi mogao da zamisli celokupan plan, bili su smišljeni i njima je upravljano zajedničkom energijom, a obavljao ih je veliki broj jedinki, bez pomoći i najmanjeg alata. Okeani su bili zatrpani šakama zemlje, planine sastrugane rukama. Ali, kakvim rukama! Prednji udovi radnika koji vode računa o održavanju i obnavljanju podzemnih kanala postali su ašovi, načinjeni od roga tvrđeg od čelika.
<BR>&nbsp;&nbsp;&nbsp;&nbsp;&nbsp;Sa druge strane, bilo bi na svom mestu, da se ne zaboravi da novo čovečanstvo raspolaže ogromnim brojem radnika i da su ti radovi bili izvođeni malo pomalo sa strpljenjem i upornošću koje naš svet stalno zauzet menjanjem režima i ideala, ne bi znao čak ni da zamisli.
<BR>&nbsp;&nbsp;&nbsp;&nbsp;&nbsp;Nekoliko putovanja u vreme koje nas odvaja od godine sto hiljadite pomogla su mi da približno saznam koliko traju pojedini radovi. Ljudskoj eroziji bilo je potrebno jedanaest hiljada godina da sravni Alpe. Poslednji struk pirevine bio je iščupan godine 98000, poslednja buva bila je zgnječena posle petnaest vekova bespoštednog rata. Savršen svet ne bi se mogao stvoriti od danas do sutra.
<BR>&nbsp;&nbsp;&nbsp;&nbsp;&nbsp;Radnici pod zemljom nemaju disajne organe kao ni probavni trakt, niti organ za reprodukciju. Njihovo telo je jedna fantastična gomila mišića. Njihova spljoštena glava služi im za nabijanje otkopane zemlje. Oni koji rade u blizini centralne vatre kreću se u kipućoj vodi, u plamenju, gaze po lavi, ne osećajući nikakvu tegobu. Kreativna energija koja vlada u gradu obavija ih nekom vrstom izolirajućeg oklopa. Neke vrste ljudi našeg doba izgleda da su znale za takav imunitet. Putnici su videli indijske fakire, ili crnačke vračeve, da bosonogi hodaju po užarenom ugljevlju, a da pri tom ne dobiju opekotine. Tu mi se nameće pretpostavka da se mentalna energija našeg doba mogla gajiti, da nam elektricitet nije bio dovoljan.
<BR>&nbsp;&nbsp;&nbsp;&nbsp;&nbsp;Znači, društvom godine sto hiljadite upravlja neumitna pravda. Tu se čak i ne može zamisliti individualizam koji nam je toliko prebacivan. Čovek je sebe zaboravio kao jedinku. On više nema utisaka niti ličnu misao. On živi za svoju braću i kroz njih.
<BR>&nbsp;&nbsp;&nbsp;&nbsp;&nbsp;Međutim, čak i u ovom toliko dobro organizovanom svetu, vlada upadljiva nejednakost. Jedni rade ne hraneći se, drugi se hrane ne radeći. To bi stvaralo izvesnu srodnost između ovog i našeg veka, kad namirnice unete od strane ljudi-trbuha ne bi koristile svima. Što kod nas nije slučaj.
<BR>&nbsp;&nbsp;&nbsp;&nbsp;&nbsp;Kasta ratnika izgleda da je u najpovoljnijem položaju jer joj nije ostalo više šta za uništavanje. Hrabri vojnici provode vreme u spavanju stojeći, uvek u redovima po četvorica, u ogromnim podzemnim dvoranama. Oni su, istovremeno kao i odgajivači, zaduženi za disajnu funkciju društvenog tela. Njihovo hrkanje predstavlja onaj šum orgulja od kog podrhtava tle.
<BR>&nbsp;&nbsp;&nbsp;&nbsp;&nbsp;Ratnici i odgajivači dišu, ljudi-trbusi vare, trojica na straži osećaju, vide, osluškuju za sve. Još nisam uspeo da otkrijem kako se sa jednog na drugog prenosi korist od varenja, disanja, ili osećanja od strane čulnih organa prekomerno razvijenih. Sve je to, bez sumnje, uliveno u zajedničku rezervu energije u kojoj se kreće novo čovečanstvo. A kako je pojedinac crpe iz nje? Izgleda da ljudi M-tog veka nemaju nov organ određen za tu funkciju. Pretpostavljam da je njihov nervni sistem, ili ono što je ostalo od njihovog mozga, neposredno napajano tim tokom, novom kolektivnom krvlju.
<BR>&nbsp;&nbsp;&nbsp;&nbsp;&nbsp;I ja bih, da nisam bio oprezan, vrlo brzo podlegao uticaju nove snage. Kad je vibrator zaustavljen moram paziti da ne dozvolim da se moja ličnost onesvesti. Bio sam iznenađen kad sam čuo sebe da zviždim sa kravarima, da hrčem sa vojnicima, da prema debeljušnim prasićima pružam željne ruke. Najmanji događaj me budi i vraća me sebi.
<BR>&nbsp;&nbsp;&nbsp;&nbsp;&nbsp;Nigde nisam naišao na trag upravnog organa. Da li je trust mozgova, kog je njegova volja prevazišla, malo po malo bio ponovo usisan u sebe? Nadam se da ću dati neki odgovor na ovo pitanje tokom mojih sledećih putovanja. Postavlja se jedno drugo, ne manje ozbiljno pitanje: kako se novi ljudi množe? Jer u ovim naprednim vremenima nisam sreo žene. A ako pišem reč 'čovek' da bih označio bića koja sam video, to je zbog tog što nema pogodnijeg naziva. Jer niko od njih nema seksualnih organa, čak ni atrofiranih.
<BR>&nbsp;&nbsp;&nbsp;&nbsp;&nbsp;Ja ne zaboravljam da moja istraživanja nemaju drugog cilja do da otkriju tajne sreće; ako ne za čoveka, onda za ljude... Da li su je najzad našli? Sigurno je da nisu nesrećni. To je već mnogo. Da li su srećni? Taj problem ne mogu rešiti pre no što saznam da li znaju za ljubav."
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
