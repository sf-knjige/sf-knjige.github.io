<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Kraj Sen-Menuovog izveštaja
<BR>
<BR>&nbsp;&nbsp;&nbsp;&nbsp;&nbsp;Sahranio sam mog dobrog učitelja u podnožju jedne breze u vrtu koji je počeo da gubi svoje lišće. Moj bol je veliki. Dragi Noele Esejone, veliki ljubitelju radosti i duhovitosti, toliko radoznao za budućnost, za vas eto, ne postoje više ni budućnost ni prošlost ni sadašnjost. Pretpostavljam da sad znate kuda izlazi taj tunel koji se zove naše vreme života, iako se dobro sećam vašeg poređenja. Za vas želim da to bude mesto beskrajne jasnoće gde ništa ne ostaje skriveno od željnih duša kao što je vaša da sve saznaju.
<BR>&nbsp;&nbsp;&nbsp;&nbsp;&nbsp;Sluškinja Filomena i ja izvršili smo gadan posao čišćenja laboratorije. Koliko li je truleži u trbuhu tog velikog čoveka! Jeo je samo delikatna jela. No i najmekša mesa, novo povrće, beli hleb, kasnije su izmet. To je svakako jedan od najčudnovatijih božijih ćefova što je našem telu stavio u dužnost tu delatnost pretvaranja. Da li je univerzumu zbilja neophodno da neprekidno budemo probijani tokom životinjskih i biljnih otpadaka koji sa uživanjem trule u nama?
<BR>&nbsp;&nbsp;&nbsp;&nbsp;&nbsp;Većina ljudi ne čini ništa drugo osim što 'zarađuje za hleb'. A hleb zbog kog se čovek znoji, u krajnjoj liniji, zemlja je, ta koja ga apsorbuje.
<BR>&nbsp;&nbsp;&nbsp;&nbsp;&nbsp;Razumem što je novo čovečanstvo težilo da se oslobodi tog robovanja, a ako ne možemo na svemu da zavidimo stanju čoveka godine sto hiljadite, ukidanje te funkcije pretvaranja predstavlja značajan napredak.
<BR>&nbsp;&nbsp;&nbsp;&nbsp;&nbsp;Ispitivanje ostataka mog dobrog učitelja omogućilo mi je da saznam kakav je nesrećan slučaj izazvao njegovu smrt. Kad se nagao napred da odseče glavu bića za rasplođavanje, šav na leđima njegovog skafandera pukao je od vrata do između nogu. Ni on ni ja to nismo primetili. Nisam čak to video kad sam ga prihvatio da bih mu pomogao da ponovo sedne na svoju stolicu. Morao sam to videti. Bio sam rasejan. Grišće me savest do kraja mojih dana. Kad je Noel Esejon pritisnuo dugme za povratak, na njegovom odelu zjapila je pukotina široka oko dva prsta. Deo njegovog tela koji se nalazio pred tom pukotinom nije više bio podvrgnut uticaju noelita, ostao je u mestu u M-tom veku dok se ostatak vratio u 1942. godinu. Naučnik je stigao u dva dela i mrtav. Deo koji je ostao u budućnosti sastojao se gotovo od cele kičme, delova srca, želuca, utrobe i pupka. Noel Esejon je herojski pao kao žrtva nauke. Nisam želeo da njegova žrtva bude uzaludna. Vratio sam se u godinu sto hiljaditu. Završio sam studiju te civilizacije. Njegov rukopis nastaviću tamo gde ga je smrt otrgla iz njegovih ruku. Uskoro će naši savremenici saznati za njegovo izuzetno delo i njegovo ime biće slavljeno onako kako zaslužuje.
<BR>&nbsp;&nbsp;&nbsp;&nbsp;&nbsp;Moje prvo putovanje posle nesrećnog slučaja, dovelo me je na isto mesto gde se i dogodio. Ispod kupole na svetlosti pečuraka, ostaci tela mog učitelja ostavili su svoje tamne mrlje na riđe zlato kose odsečene glave. Njen izraz se nije promenio. Zatvorene oči, usne, najzad smirene, imale su osmeh potpunog mira. Dok su ostaci Noela Esejona već davali znake poodmaklog raspadanja, glava je ostala nedirnuta. U svoju torbu sakupih naučnikove ostatke, dođoh do ivice jame za leševe i u nju bacih svoj teret.
<BR>&nbsp;&nbsp;&nbsp;&nbsp;&nbsp;I tako, onaj zahvaljujući kome buduća doba nisu više nepoznata, počiva kao što je možda želeo, istovremeno i u budućnosti i u sadašnjosti. Neka to bude u miru. A kad dođe sudnji dan, delovi njegovog tela znaće da se ponovo nađu.
<BR>&nbsp;&nbsp;&nbsp;&nbsp;&nbsp;Obezglavljena žena nastavila je da živi. Više poseta koje sam joj kasnije učinio pokazale su mi da se normalno ponaša, dok je njena sasušena glava dobijala svetački izgled.
<BR>&nbsp;&nbsp;&nbsp;&nbsp;&nbsp;Vratio sam se u dvoranu mozgova i stekao ubeđenje da postoji čitav prsten mozgova koji potpuno opkoljava zemljinu kuglu. Kakva je tačna uloga ovih gomila sive materije? Da li one misle za ostatak vrste, kao što smo najpre verovali? Više ogleda u koje sam se upustio navode me da odbacim tu pretpostavku. Te gomile mozgova proizvode novu energiju, šire je po čitavoj zemlji, primaju osećanja i daju naređenja. Sve je to potpuno automatizovano. Uopšte nisu u pitanju misli, već refleksi.
<BR>&nbsp;&nbsp;&nbsp;&nbsp;&nbsp;Kako se prenosi ta energija? Kako ljudi-mozgovi opšte sa ostalima? To nisam mogao razumeti. Da li će razumeti čovek iz godine hiljadu osam stote ako je suočen sa bežičnom telegrafijom?
<BR>&nbsp;&nbsp;&nbsp;&nbsp;&nbsp;Ljudi-mozgovi, kao ostali, podležu najvišem zakonu a to je zakon vrste, spojen ubuduće sa zakonom grada. On podvrgava čovečanstvo njegovim obavezama kao teža ili svaki drugi fizički zakon. Njegova vladavina je očigledna. Zar nije isto toliko strog u XX veku iako je bio manje očigledan? Kakva duboka razlika postoji između kruženja malih mužjaka oko kraljice, i kadrila koji ljudi našeg doba igraju sa ženama naših savremenika? Moćna potreba za razmnožavanjem kreće ih kao lutane. Oni misle da su slobodni, pevaju o ljubavi, o očima i duši njihove voljene. A zakon vrste vodi ih pomoću seksa. Tristan i Romeo su obični nosioci semena. Oni imaju zadatak da ga stave na tle koje ga čeka i koje je uvek isto, zvalo se ono Izolda ili Julija. Ostalo je literatura.
<BR>&nbsp;&nbsp;&nbsp;&nbsp;&nbsp;Moje putovanje u godinu sto hiljaditu, moja istraživanja oko ogromnog ženinog trbuha, njenih šest hiljada identičnih vulvi, skrivenih iza šest hiljada oblika opsena, otvorile su mi oči kada je čovekova sudbina u pitanju. A uz Božju pomoć, i one na koju mislim, uskoro ću ponovo imati moć varki.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
