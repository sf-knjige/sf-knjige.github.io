<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Jedna aleja se otvarala između dve kuće smrznutog izgleda. Ona je napuštala građansku ulicu i zavlačila se među drveće. Dva zida koja su imala retka vrata i rešetkaste ograde pružale su se sa svake strane prekrivene naslagom snega koje su komadići razbijenih boca sekli svojim oštrim nosevima. Nekoliko koračaja ugazili su stazu na belom tepihu koji je pokrivao pločnik. Drveće je sastavljalo svoje ogolelo granje visoko na nebu. Tišina šume vladala je ovim komadićem zaboravljene prirode u gradu.
<BR>&nbsp;&nbsp;&nbsp;&nbsp;&nbsp;Sen-Menu je morao tražiti brojeve ispod upletenog korenja bršljana. Između stabala i masiva video je izolovane kuće. Kod br. 5 tri vučjaka dotrčaše iz dubine parka i baciše se na vrata. Skakali su na ogradu, između šipki provlačili svoje otvorene njuške, divlje režali, pokušavajući da ujedu ne lajući.
<BR>&nbsp;&nbsp;&nbsp;&nbsp;&nbsp;Broj 7 bila je poslednja ograda od rešetki ona koja se sa dva krila zatvarala na kraju aleje. Sen-Menu zazvoni. Začu se užurban bat koraka po snegu. Pojavi se jedna žena u godinama. Nosila je belu kapu sa velikim uštirkanim krilima i crnu haljinu zakopčanu do vrata.
<BR>&nbsp;&nbsp;&nbsp;&nbsp;&nbsp;"Da li tu stanuje g. Esejon?"
<BR>&nbsp;&nbsp;&nbsp;&nbsp;&nbsp;Ona odgovori 'Da! Da!' klimanjem glave, bez ijedne reči. Krila njene kape zaklatiše se. Ona posetiocu dade znak da pođe za njom. Trčala je. Nabori suknje leteli su oko njenih belih pamučnih čarapa.
<BR>&nbsp;&nbsp;&nbsp;&nbsp;&nbsp;Sen-Menu je začuđen trčao iza nje duž cele staze, ispe se potom na trem neke kuće od obrađenog kamena. Ona mu ne dade vremena da se osvesti već otvori dvoja vrata i povuče se u stranu.
<BR>&nbsp;&nbsp;&nbsp;&nbsp;&nbsp;Pjer je zadihan otvarao usta da bi ponovo došao do daha. Dočekao ga je Anetin smeh.
<BR>&nbsp;&nbsp;&nbsp;&nbsp;&nbsp;"Ja, zacelo", reče, "nikad neću moći da kod vas... uđem normalno."
<BR>&nbsp;&nbsp;&nbsp;&nbsp;&nbsp;Sećao se svojih promočenih cipela na parketu u Tramplen-I'O-u. Ovo je bila ista soba, isti nameštaj, osvetljen nekom sličnom svetlošću koja je dopirala kroz prozore zastrte ružičastim zavesama. Sedeći u istoj naslonjači, bogalj je, sa obe šake zavučene u bradu, gledao Sen-Menua kako ulazi. Isto se blagonaklono smešio, jedva pomalo ironično. Iza njega stajala je njegova kćer; samo se ona promenila: rascvetala se, ali joj je u očima osetio onaj čisti plamičak koji sjaji u očima vrlo mlade dece, ili kod nekih lica koja nemaju ništa da kriju. Ona je rasla sama, pored tog oca koji se zadovoljavao njenom pažnjom, njenom pomoći i njenom lepotom. Niko je nije naučio da vidi zlo tamo gde ga uopšte nije bilo.
<BR>&nbsp;&nbsp;&nbsp;&nbsp;&nbsp;Ona pođe nekoliko koračaji prema Sen-Menuu. Imala je na sebi plisiranu suknju boje mora, sa naramenicama i čipkanu bluzu. Išla je upola savijenih ruku, šaka isturenih napred. Ona je posetiocu pružala svoje šake i dlanove. Njene slobodne dojke pri svakom koraku micale su se iza čipke. Suknja joj je opasavala tanan struk, malo isturena na kukovima, i poigravala iznad savršenih nogu. Baršunaste vitice obavijale su joj čelo i slepoočnice. Nekoliko pramenova senčilo joj je čelo i potiljak i privlačilo svetlost oko njene glave. Rumena i zlatasta boja njenog tena podsećala je na krv i na sunce. Ona se smešila ne otvarajući usne, onim istim osmehom koji je Sen-Menua dočekao pre dve godine i koji je krasio njene crte blagošću i tajanstvenošću.
<BR>&nbsp;&nbsp;&nbsp;&nbsp;&nbsp;Sen-Menu nije znao da ceni lepotu žene. On je uglavnom duhovno živeo u onim neljudskim oblastima u koje matematika uvlači neke naročito obdarene. Što se tiče Anete sećao se lica koje je zračilo svetlošću i ljubaznim dočekom kojim ga je primila. On je nije odvajao od uspemene na njenog oca.
<BR>&nbsp;&nbsp;&nbsp;&nbsp;&nbsp;Pa ipak su ga iznenadile devojčina lepota i neusiljenost; ali kad se već bio rukovao sa njom, on više nije mislio na nju. Bio je žrtva neke ustreptale radoznalosti koja ga je celog obuzimala.
<BR>&nbsp;&nbsp;&nbsp;&nbsp;&nbsp;U trenutku kad je mladićeva ruka dodirnula njenu, Aneta je odjednom prestala da se smeši. Ona se polako okrete da bi videla kako se on udaljava od nje, ide dalje u sobu, prema njenom ocu...
<BR>&nbsp;&nbsp;&nbsp;&nbsp;&nbsp;"Vrlo smo srećni što vas ponovo vidimo, dragi moj prijatelju", reče mu bogalj. "Nadam se da vas moja stara Filomena nije suviše rđavo dočekala. Ona je dadilja moje kćeri. Kad ste prvi put bili niste mogli da je sretnete. Bila je mrtva."
<BR>&nbsp;&nbsp;&nbsp;&nbsp;&nbsp;Ove poslednje reči oslobodiše Sen-Menua njegove strepnje. To je ličilo na neku dobru šalu. On poče da se smeje.
<BR>&nbsp;&nbsp;&nbsp;&nbsp;&nbsp;"Eto, bar nešto novo", reče smešeći se. "Kad je čovek sa vama može biti siguran da mu neće nedostajati iznenađenja."
<BR>&nbsp;&nbsp;&nbsp;&nbsp;&nbsp;"Tu nema ničeg iznenađujućeg! Hajde, sednite, dragi moj Sen-Menu. Vama je poznata odanost tih starih slugu. Filomena je vodila kuću. 'Da se bilo šta ne bi izgubilo', ona je jela ostatke. Jednog dana se otrovala, svakako sa nekoliko komada mesa na koje je dugo zaboravila u ostavi. Petnaest dana se mučila dok nije umrla. Aneta ju je oplakala. Velika tuga. Kad je noelit bio usavršen, Filomenu sam ponovo našao u prošlosti i pokušao sam da je sprečim da umre. Međutim, nisam mogao naći tačan uzrok njene bolesti. Ne znajući šta je nju otrovalo, zatvorio sam je u njenoj sobi i zabranio sam joj da osam dana uzima hranu. Nedelju dana na hlebu i vodi. Iz tog se izvukla omršavela i upola besna, ali živa. Otad nas više nije napuštala..."
<BR>&nbsp;&nbsp;&nbsp;&nbsp;&nbsp;"Ona vam mora biti neobično zahvalna."
<BR>&nbsp;&nbsp;&nbsp;&nbsp;&nbsp;"Ne, nipošto" odgovori Esejon. "Ona mi to ne oprašta; naprotiv, ona živi u večnoj griži savesti pošto je ukrala svoje vreme. Ona se žuri, trči, u nadi da će brže dokrajčiti ovaj ukradeni život. Moji novi ogledi nimalo joj se ne sviđaju. Ona kaže da sam u rukama đavola."
<BR>&nbsp;&nbsp;&nbsp;&nbsp;&nbsp;On zažmuri, gotovo potpuno sakrivši oči. Pjer se začudi opazivši kako mu preko lica prelazi odsjaj besa.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
