<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Nedeljama i nedeljama je po danu živeo napolju, a noću u štali. Zaboravio je kako se ljudi ponašaju u kućama. Njegove noge ostavljale su lokvice na pločicama predsoblja. Ekseri njegovih cipela škripali su. Osećao se težak kao medved. Devojka ga je posmatrala; njeno lice je bilo sastavljeno od jednostavnih crta, umivenih mirnoćom. Videći njegovu zbunjenost ona se milo nasmeši, ne otvarajući usta.
<BR>&nbsp;&nbsp;&nbsp;&nbsp;&nbsp;On pođe za njom u jednu sobu, u kojoj su se parket i nameštaj blago sjajili na svetlosti jedne lampe obavijene ružičastom čipkom. Jedan starinski okrugli sto od svetlog drveta divlje trešnje jedva je dodirivao pod vrhovima svojih tananih nogu. Jedan čovek obučen u sivo koji je sedeo u kolicama između stola i peći od fajasa posmatrao je Sen-Menua koji je ulazio.
<BR>&nbsp;&nbsp;&nbsp;&nbsp;&nbsp;"Dobar dan, gospodine!" reče ovaj kroz sleđeni zimski štitnik.
<BR>&nbsp;&nbsp;&nbsp;&nbsp;&nbsp;Čovek ga je posmatrao klimajući glavom. Bio je ogroman. Njegov trbuh širio je naslone, gurao levo i desno njegove raširene butine. Zlatasta brada poput lepeze pela se unazad na njegovo ćelavo teme, skrivala njegove obraze, usta, ceo donji deo lica, širila se preko grudi u širokim talasima koji su sjajili na svetlosti lampe, kao opaljeno drvo astala, dekora emaljirane peći, njegove rumene i glatke ćele. Kratak sedi pramen činio je polumesec oko brade, stapajući se u zlato brade. Nogavice sivih pantalona, deformisane od masnih kukova i kolena, izlazile su iz kao grane okruglih članaka. Na kraju tih članaka nije uopšte bilo stopala. Na jednom kožnom jastučiću oslanjala su se dva patrljka obavijena vunenim omotima. Taj čovek zavuče jednu ruku u svoju bradu, iz nje izvuče naočare, stavi ih na nos koji je jedva virio iz dlakavog klubeta, komotno se zavali u naslonjaču.
<BR>&nbsp;&nbsp;&nbsp;&nbsp;&nbsp;Sen-Menu se nakašlja. Njegov šinjel je oko njega kapao i pušio se.
<BR>&nbsp;&nbsp;&nbsp;&nbsp;&nbsp;Neki talas otvori plavu bradu i otkri lepe bele zube. Čovek se smešio. Njegove oči uvećane staklom naočara ukazivale su na živu inteligenciju i na pomalo ironičnu blagonaklonost.
<BR>&nbsp;&nbsp;&nbsp;&nbsp;&nbsp;"Očekivao sam vas, gospodine Sen-Menu", reče on. "Od pre tri meseca znao sam da ćete doći ove noći, sesti na prag moje kuće. I veoma sam se obradovao. Ja znam još mnogo drugih stvari. Na primer, da će vaš konvoj početi da se ukrcava tek u pet časova i trideset osam minuta. Imate vremena da se raskomotite, da se okrepite, i da me saslušate. Kad me budete čuli, ni za šta više neće vam nedostajati vremena..."
<BR>&nbsp;&nbsp;&nbsp;&nbsp;&nbsp;Ešalonski kaplar, diplomirani matematičar, iz tih čudnovatih reči shvati da neko tvrdi da ima vremena da se raskomoti i da sedne. Više nije ni tražio.
<BR>&nbsp;&nbsp;&nbsp;&nbsp;&nbsp;On skinu pojas, otkopča se, skide remenje, karabin, spusti pušku, čuturu, torbu, masku, lopatu, bajonet, šinjel, rukavice, šlem, beretku, opasač. On tako izgubi dve trećine svoje zapremine. Bio je toliko vitak da je njegov visok stas postao još duži. Njegov koporan mogao je da obavije četiri tela kao što je njegovo, ali rukavi mu nisu dostizali do šaka.
<BR>&nbsp;&nbsp;&nbsp;&nbsp;&nbsp;Bio je malo poguren, možda od uobičajenog straha da će se sudariti sa ragastovom nekih vrata, ili sa nekom tavanicom. Plavetnilo njegovih lepih očiju bilo je veoma bledo, lice belo, nos i usne tanke. U svoju svetloplavu kosu, koju je beretka tu i tamo spljoštila u pramenovima, on gurnu šaku mršavih prstiju.
<BR>&nbsp;&nbsp;&nbsp;&nbsp;&nbsp;Njegovu opremu devojka stavi na naslon jedne naslonjače pored peći. Na nogama je imala papuče od ružičastog satena i nečujno je hodala. Energičnim pokretima uzimala je predmete, ni polako niti nervozno brzo. Sen-Menu, za kog se od detinjstva nije brinula neka žena, pratio ju je pogledom, divio se njenoj tihoj gracioznosti i osećao da se njegova zbunjenost gubi. Ona mu prinese jednu stolicu i stavi pred njega šolju sa kafom. On sede i poče da pije. I ona sede, taman toliko daleko da bi mogla da ga posmatra i ne uznemirava. Na sebi je imala belu haljinu. Imala je oko petnaest godina.
<BR>&nbsp;&nbsp;&nbsp;&nbsp;&nbsp;"Ona sigurno još nije ni prestala da raste", pomisli Sen-Menu. Ona ga je mirno gledala u oči. Ona je bila dete koje nije naučilo da se stidi.
<BR>&nbsp;&nbsp;&nbsp;&nbsp;&nbsp;Bogalj uze sa stola jednu četku od bele svile, sa drškom od krljušti i naviknutim pokretom poče da četka svoju zlatnu bradu.
<BR>&nbsp;&nbsp;&nbsp;&nbsp;&nbsp;"Hm!" reče, "možda smo se dovoljno gledali! Sad, kad ste nas videli, dozvolite mi da se predstavimo. Aneta je moja kćer. Ja se zovem Noel Esejon..."
<BR>&nbsp;&nbsp;&nbsp;&nbsp;&nbsp;"Noel Esejon!" uzviknu Sen-Menu, zgranuto. "No, no, čekajte,... pa to ste vi... koji ste mi u februaru 1939. odgovorili u Matematičkoj reviji?"
<BR>&nbsp;&nbsp;&nbsp;&nbsp;&nbsp;Čovek je glavom govorio 'da, da' i smešio se, očigledno veoma srećan zbog tolikog kaplarevog iznenađenja.
<BR>&nbsp;&nbsp;&nbsp;&nbsp;&nbsp;"Kakav zanimljiv odgovor", reče ovaj, kad je njegova iznenađenost ustupila mesto radosti. "Ah, vi ste čovek sa kojim sam najviše želeo da se upoznam!"
<BR>&nbsp;&nbsp;&nbsp;&nbsp;&nbsp;On se diže. Zaboravio je na svoje patnje, svoju stidljivost, rat i neobičnost svoje prisutnosti na ovom mestu. Bio je samo odsutan čovek, strastan matematičar, čije su teorije pre godinu dana skandalizovale naučni svet. Niko ga nije razumeo sem ovog Noela Esejona čije su primedbe otvorile novi put za teoretisanje njihovog duha.
<BR>&nbsp;&nbsp;&nbsp;&nbsp;&nbsp;On mu uzbuđeno stisnu ruke. Bogalj je izgleda bio srećan isto toliko koliko i on.
<BR>&nbsp;&nbsp;&nbsp;&nbsp;&nbsp;"Rat je prekinuo vaš rad", nastavi debeljko. "Ja sam mogao moj da nastavim i došao sam do senzacionalnih rezultata. No, vi mora biti da ste gladni, jadni moj prijatelju, koliko se dugo samo vučete po drumovima! Aneta, na šta misliš?"
<BR>&nbsp;&nbsp;&nbsp;&nbsp;&nbsp;Devojka se udalji na nekoliko minuta, vrati se sa toplom kajganom, donese pola hladnog pileta, sireve, kolač i bocu alzaškog vina.
<BR>&nbsp;&nbsp;&nbsp;&nbsp;&nbsp;"Jedite! Jedite!" reče Esejon srdačno, "i saslušajte me. To što ću vam reći nije nimalo obično."
<BR>&nbsp;&nbsp;&nbsp;&nbsp;&nbsp;Sen-Menua nije trebalo za to moliti.
<BR>&nbsp;&nbsp;&nbsp;&nbsp;&nbsp;"Vi ste matematičar. Ja sam fizičar i hemičar. Ja sam sa svoje strane vršio istraživanja koja ni do čega ne bi dovela da mi nisu osvetlili put vaši članci u Matematičkoj reviji. Zahvaljujući vama mogao sam da savladam izvesne prepreke koje su mi izgledale nesavladive. I došao sam do sledećeg: napravio sam jednu supstancu koja mi dozvoljava da po vlastitom nahođenju raspolažem vremenom!"
<BR>&nbsp;&nbsp;&nbsp;&nbsp;&nbsp;Sen-Menu spusti svoju viljušku, ali debeljko mu ne pruži mogućnost da ga prekine. Veoma ponet, on nastavi sa svojim govorom. Katkad se hvatao za svoju bradu kao za neki snop, delio je na dva dela i gužvao je među prstima. Ili, je, pak, zastajao da bi uzeo daha, a njegovo je kratko disanje sa laganom tihom vatrom stvaralo jedine šumove u odaji. Njegova kćer je sedela malo iza njega u polumraku. Držala se pravo na stolici, šaka položenih na kolena, ozbiljna kao dete koje sluša neku priču. Ona je gledala čas u jednog čas u drugog čoveka, ali naročito novu osobu koja je ušla u priču, visokog mršavog vojnika kose boje lana. Povremeno se nečujno dizala da bi obrisala čelo svog oca, ili promenila tanjir posetiocu. I ništa od sveg toga za nju nije bilo kuluk ili navika. Probuditi se novog dana, otići u grad, vratiti se natovarena hlebom i povrćem, jesti, hodati, videti susetku u prolazu, slušati izvinjavanja prodavca svežnjeva drva, raditi u laboratoriji, to je bio njen život, priča koju je život gradio za nju, nikad sura ili obična, u ovom dekoru tople svetlosti, ili na suncu ili snegu, šiljatih krovova s ogolelim drvećem ili buketima zelenila u kojima graju ptice.
<BR>&nbsp;&nbsp;&nbsp;&nbsp;&nbsp;Sen-Menu, potpuno obuzet izlaganjem svog domaćina, nije više obraćao pažnju na pogled uperen u njega, ali je osećao devojčino prisustvo u sobi kao prisustvo nekog dragocenog predmeta, nekog kipa pozlaćenog starim zlatom koje nežno sjaji u nekom udubljenju punom senke, ili neke tapiserije čije vunene ličnosti na zidu igraju farandolu.
<BR>&nbsp;&nbsp;&nbsp;&nbsp;&nbsp;"Odakle mi potičemo?" nastavio je bogalj, "gde smo bili pre no što smo se rodili u svesti ovog sveta? Religije govore o nekom izgubljenom raju. To žaljenje proganja ljude svih rasa. Taj izgubljeni raj ja nazivam potpunim svemirom. Svemir ne ograničavaju ni vreme ni prostor. On ne raspolaže sa tri ili četiri dimenzije, već svim dimenzijama. Svetlost koja ga osvetljava sastavljena je ne od sedam ili dvadeset, ili sto, već od svih boja. Sve što jeste bilo je ili biće, ispunjava ga, a takođe i ono što nikad neće biti. Ništa u njemu nije oblikovano, jer su u njemu svi oblici mogućni. On se sastoji u atomu, a naš beskraj ne uspeva da ga ispuni. Za dušu koja učestvuje u tom svetu, budućnost niti prošlost ne postoje, ni blizina ni daljina. Sve je kod njega prisutnost..."
<BR>&nbsp;&nbsp;&nbsp;&nbsp;&nbsp;Sen-Menu je zaboravljao da jede. On kao u snu spazi Anetine bele ruke koje mu sipaju piće, u njegov tanjir stavljajući pileći batak.
<BR>&nbsp;&nbsp;&nbsp;&nbsp;&nbsp;"Zamislite sad", nastavio je bogalj, "(zbog kog greha protiv savršenstva?), tu dušu osuđenu na pad. Ona se uvlači u ono što mi nazivamo životom, što je za nju neka vrsta hodnika, okomitog tunela čiji materijalni zidovi kriju od nje uspomene na divan boravak. Ona ne može ni da se ispne niti da se kreće udesno ili ulevo. Nju neumitno privlači smrt, nadole, prema drugom kraju tunela koji izbija, Bog će znati gde, u neki užareni pakao ili na ponovo pronađeni raj. Ta duša ste vi, to sam ja za vreme našeg zemaljskog života, mi koji u slobodnom padu padamo u vreme, kao kamičak koji je ispao iz božijih ruku."
<BR>&nbsp;&nbsp;&nbsp;&nbsp;&nbsp;On podiže svoju bradu, i opusti je da bi upotpunio sliku. Ona se polako vrati u svoje prvobitno stanje. Sen-Menu gotovo pohlepno ispi i poslednje kapi svetlog vina.
<BR>&nbsp;&nbsp;&nbsp;&nbsp;&nbsp;"Ako uspem", nastavi Esejon, "da promenim gustinu te duše, tog kamička, biće mi mogućno bilo da ubrzam njegov pad, bilo da ga zaustavim. Mogu ga čak osloboditi teže koja ga privlači prema budućnosti i vratiti ga prema prošlosti! Već dvadeset godina radim na načinu kojim bih uspeo u toj intervenciji! I uspeo sam!"
<BR>&nbsp;&nbsp;&nbsp;&nbsp;&nbsp;Iz ruku svoje kćeri uze maramicu, obrisa glavu i vrat i mirnijim glasom dodade:
<BR>&nbsp;&nbsp;&nbsp;&nbsp;&nbsp;"Shvatam da vam to izgleda nemogućno. Tako, pre no što vam još stvari kažem, prikazaću vam nešto."
<BR>&nbsp;&nbsp;&nbsp;&nbsp;&nbsp;On povuče zlatnu zavesu koja je zaklanjala njegove grudi, otkri vuneni prsluk, džepova naduvenih kao bradavice. Njegovi prsti začeprkaše po predmetima koji su ih ispunjavali, povukoše se stiskajući jednu pljosnatu kutiju koju pruži Sen-Menuu. On podiže poklopac i ugleda gomilu malih lopti različitih boja, postavljenih na pamučnu podlogu.
<BR>&nbsp;&nbsp;&nbsp;&nbsp;&nbsp;"Ako progutate jednu od tih pilula", reče Esejon, "vi ste odmah podmlađeni, već prema njenoj boji, za jedan čas, za jedan dan, za jednu nedelju, za jedan mesec, za jednu godinu."
<BR>&nbsp;&nbsp;&nbsp;&nbsp;&nbsp;On iz džepa izvuče jednu drugu kutiju. U njoj su bile druge pilule, duguljastog oblika.
<BR>&nbsp;&nbsp;&nbsp;&nbsp;&nbsp;"Ove jajaste stvaraju suprotan efekat. One ubrzavaju hod prema budućnosti."
<BR>&nbsp;&nbsp;&nbsp;&nbsp;&nbsp;On iz kutije izvadi dve ljubičaste pilule i dve jajaste iste boje i stavi ih pred Sen-Menua:
<BR>&nbsp;&nbsp;&nbsp;&nbsp;&nbsp;"Pokušajte", reče.
<BR>&nbsp;&nbsp;&nbsp;&nbsp;&nbsp;"Ja?" reče zaprepašćeni kaplar.
<BR>&nbsp;&nbsp;&nbsp;&nbsp;&nbsp;"Da, to mi je jedini način da vas ubedim. Eto čime se može napraviti prema prošlosti skok od dva časa i čime se može odmah vratiti ako to želite. Jeste li se odlučili?"
<BR>&nbsp;&nbsp;&nbsp;&nbsp;&nbsp;Sen-Menu je posmatrao okrugle bogaljeve prste koji su po svetlom astalskom drvetu prema njemu gurali četiri zrnca boje ametista. Oseti da crveni od zbunjenosti, kao da mu je bilo predloženo da učestvuje u nepristojnim igrama. Taj čovek mora da je lud.
<BR>&nbsp;&nbsp;&nbsp;&nbsp;&nbsp;On podiže pogled prema lampi, i pređe preko svega što je ona svojom svetlošću dodirivala, po skromnom nameštaju, po debelom zadihanom čoveku, preko njegove tihe kćeri čije su crne oči ozbiljno gledale. I u tim mirnim očima on ugleda udvostručenu sliku građanske lampe. Njegov duh matematičara lako je pratio govor njegovog domaćina. Ali njegov zdrav razum odupirao se da prihvati njegove zaključke. Možda je u tim pilulama bio otrov. Ili su možda bile jednostavne bombone kupljene u bakalnici...
<BR>&nbsp;&nbsp;&nbsp;&nbsp;&nbsp;Međutim, sa kakvim je čudnim rečima bio primljen u ovu kuću! Više nije znao šta da misli. Njegova oklevanja zabavljala su njegovog domaćina koji poče da se smeje. Trbuh mu se tresao odozgo do dole, tresao se njegov sivi sako.
<BR>&nbsp;&nbsp;&nbsp;&nbsp;&nbsp;Sen-Menu se naglo odluči i stavi svoju mršavu šaku na četiri pilule. Radoznalost je bila jača od straha da ispadne smešan.
<BR>&nbsp;&nbsp;&nbsp;&nbsp;&nbsp;"Vrlo dobro!" reče Esejon.
<BR>&nbsp;&nbsp;&nbsp;&nbsp;&nbsp;Aneta donese jedan koverat. Mladić u njega stavi dve jajaste pilule, stavi ga u džep, zgrabi okrugle pilule i proguta ih.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
