<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;"Bili smo glupi što smo se prepustili tugovanju", rekao je Pjer. "Ono što je vaš otac učinio za Filomenu, mi možemo učiniti za njega. Kad se budete potpuno oporavili ići ćemo da ga u prošlosti ponovo nađemo. Sprečićemo ga da pođe na to kobno putovanje i izbeći ćemo njegovu smrt."
<BR>&nbsp;&nbsp;&nbsp;&nbsp;&nbsp;Na dan Svih svetih, po povratku sa bogosluženja, Filomena ugleda svog gospodara Noela Esejona kako sedi sa celom svojom bradom u naslonjači. Aneta koju je radost preobrazila i nasmejani Sen-Menu stajali su pored njega.
<BR>&nbsp;&nbsp;&nbsp;&nbsp;&nbsp;"Pa, Filomeno", reče debeljko svojim najboljim glasom, "izgledate iznenađeni... Uistinu nema razloga za to."
<BR>&nbsp;&nbsp;&nbsp;&nbsp;&nbsp;"Đavo! Vi ste davo!" prošaputa sluškinja.
<BR>&nbsp;&nbsp;&nbsp;&nbsp;&nbsp;Na licu su joj se ogledali užas i strah. Ona se prekrsti preko svojih ravnih grudi i povlačeći se izađe iz sobe, očiju koje su sevale ispod sedih obrva.
<BR>&nbsp;&nbsp;&nbsp;&nbsp;&nbsp;Sen-Menu poče da se smeje, ali Aneta je prebledela, a izgleda da je i sam naučnik bio pogođen.
<BR>&nbsp;&nbsp;&nbsp;&nbsp;&nbsp;Uveče, kad je njen otac legao, Aneta izađe u vrt. Pjer ju je čekao ispod jednog bagrema. Šetali su kroz vlažnu noć. Noge su im rasturale lišće. Mesec u svojoj poslednjoj četvrti bledo je osvetljavao oblake.
<BR>&nbsp;&nbsp;&nbsp;&nbsp;&nbsp;"Ana-Aneta, moja draga, da vam nije hladno?"
<BR>&nbsp;&nbsp;&nbsp;&nbsp;&nbsp;Ona se stište uz njega i odgovori:
<BR>&nbsp;&nbsp;&nbsp;&nbsp;&nbsp;"Pored vas nikad mi neće biti hladno..."
<BR>&nbsp;&nbsp;&nbsp;&nbsp;&nbsp;Posle tog ništa više nisu govorili i to im je bilo dovoljno.
<BR>
<BR>&nbsp;&nbsp;&nbsp;&nbsp;&nbsp;Filomena se izvuče iz svog kreveta, bosonoga prođe hodnicima, bez kucanja uđe u bogaljevu sobu i upali svetlo. Esejon, trepćući zgranut, sa velikom mukom se ispravi u svom krevetu:
<BR>&nbsp;&nbsp;&nbsp;&nbsp;&nbsp;"Šta hoćete, Filomena?"
<BR>&nbsp;&nbsp;&nbsp;&nbsp;&nbsp;Ona je stajala pred njim, mršava, u košulji. Seda kosa joj je u spljoštenim pramenovima padala oko lica.
<BR>&nbsp;&nbsp;&nbsp;&nbsp;&nbsp;"Hoću da se vratite odakle ste došli", odgovori ona seljačkim naglaskom.
<BR>&nbsp;&nbsp;&nbsp;&nbsp;&nbsp;"Kako?" reče naučnik preneraženo.
<BR>&nbsp;&nbsp;&nbsp;&nbsp;&nbsp;"I da me povedete sa sobom..."
<BR>&nbsp;&nbsp;&nbsp;&nbsp;&nbsp;Esejon sleže ramenima.
<BR>&nbsp;&nbsp;&nbsp;&nbsp;&nbsp;"Idite lezite, moja jadna Filomena. Vi gubite razum!"
<BR>&nbsp;&nbsp;&nbsp;&nbsp;&nbsp;Ona nije htela da ide. Objasnila mu je grubim rečima. Čovek nema pravo da krade smrt. Kad se umire, znači tako je Bog hteo. On je utvrdio čas. Sad, sad njih oboje čeka pakao. Bog je kaznio njenog gospodara užasnom smrću. Ali to iskušenje možda ga je oslobodilo njegovih grešaka. Ako bi se izvukao, strašna ga kazna čeka za čitavu večnost. Trebalo je vratiti se smrti i povesti sirotu sluškinju, koju je srušio taj ukradeni život.
<BR>&nbsp;&nbsp;&nbsp;&nbsp;&nbsp;Ona poče da grdi i kleče, rasplaka se. Suze su tekle po njenoj staroj koži. Šmrktala je. Bila je ružna.
<BR>
<BR>&nbsp;&nbsp;&nbsp;&nbsp;&nbsp;Mladi ljudi su se začudili videći novo Esejonovo raspoloženje. Izgubio je osmeh, smisao za sve radosti. Postajao je mračan. Počeo je da mršavi. Sen-Menu koji je s njim radio na redigovanju njegove Studije o ljudskom razvoju, nalazio je da je rasejan, odsutan. Njegov rad prestao je da ga interesuje, gubio se u dugim minutima sanjarenja odakle se vraćao sa nekom vrstom straha u očima.
<BR>&nbsp;&nbsp;&nbsp;&nbsp;&nbsp;Morao je leći u krevet. Njegova koža je plivala oko njega. Lice mu se izdužilo. U roku od nekoliko dana brada mu je izgubila svu slavu, pretvorila se u tužnu sedu boju. Izgledala je kao da je brisala staru prašinu po uglovima.
<BR>&nbsp;&nbsp;&nbsp;&nbsp;&nbsp;Filomena je nastavila da ga uznemirava, besna.
<BR>&nbsp;&nbsp;&nbsp;&nbsp;&nbsp;"Vi ćete opet umreti! Ovog puta vaši gadni izumi neće moći ništa da učine za vas. I bićete prokleti!"
<BR>&nbsp;&nbsp;&nbsp;&nbsp;&nbsp;Zapustila je kuću. Sa kraja hodnika vrebala je priliku da zatekne bolesnika samog. Čulo se kako škrgućući zubima, ponavlja očenaš iza vrata. Dvadeset puta dnevno ulazila je u Esejonovu sobu. Zajaukao je kad bi je video da dolazi, navlačio pokrivač preko glave. No ništa nije smetalo starom kreštavom glasu da unosi strah do njegovih ušiju. A i kad bi Filomena otišla, njene reči bi ostajale.
<BR>&nbsp;&nbsp;&nbsp;&nbsp;&nbsp;Sen-Menu pozva jednog lekara koji je konstatovao živčanu istrošenost i veliki srčani zamor, komplikovan uremijom. Naučnik je zahtevao da mu se kaže istina.
<BR>&nbsp;&nbsp;&nbsp;&nbsp;&nbsp;"Vi nećete izdržati ni nedelju dana", mirno mu reće stručnjak.
<BR>&nbsp;&nbsp;&nbsp;&nbsp;&nbsp;Esejon mu svoj jastuk baci u glavu, besnim pokretom ruke sruči na pod boce koje su bile na njegovom noćnom stočiću, izvređa Sen-Menua koji je pokušavao da ga smiri.
<BR>&nbsp;&nbsp;&nbsp;&nbsp;&nbsp;Kad se smirio, on reče da pozovu njegovu kćer. Ona sede pored njegovog kreveta. Pokušavala je da se smeje, a plakala je. On je dugo u nju gledao, sa ljubavlju, beznadežno.
<BR>&nbsp;&nbsp;&nbsp;&nbsp;&nbsp;"Aneta, mala moja, ja ću te napustiti", reče. "Nemoj uopšte tugovati. Mi bismo još mogli da kaišarimo, da ovekovečimo ovih nekoliko časova koji mi ostaju. Ali ja neću. Bog mi je rekao svoju volju. Ja ću je poslušati."
<BR>&nbsp;&nbsp;&nbsp;&nbsp;&nbsp;On uzdahnu. Oči su mu bile duboko upale u glavu. Filomena je iza vrata škrgutala.
<BR>&nbsp;&nbsp;&nbsp;&nbsp;&nbsp;U noći stiže jedan sveštenik. On se zatvori sa Esejonom i Filomenom, sasluša dugu ispovest; sveštenik dade poslednji oproštaj i gospodaru i sluškinji.
<BR>&nbsp;&nbsp;&nbsp;&nbsp;&nbsp;Otišao je u zoru. U predsoblju je našao Sen-Menua zaspalog na jednom kanabetu. Aneta, sasvim mala, iscrpljena, bila je pribijena uz njega. On zavrte glavom, diže ruku punu blagoslova. Vrata je ostavio otvorena. Soba je bila prazna.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
