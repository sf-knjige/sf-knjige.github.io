<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Vrlo slabo osvetljen i u zeleno obojen, njegovim naočarima on iznad sebe ugleda tavanicu o kojoj je visio neki luster. Ležao je. Neki miris žene koji je svojom blagošću odmarao, kroz njegovu kapuljaču stiže mu do nozdrva. Telo mu je bilo pokriveno lakim pokrivačima, neka ruka jedva malo teža ležala mu je na grudima. On polako okrete glavu, Aneta je spavala uz njega.
<BR>&nbsp;&nbsp;&nbsp;&nbsp;&nbsp;Ležeći na strani, spavala je, lica mirnog, tiho je disala. Njene dve crne vitice pravile su arabesku na vezenom čaršavu. Njeno ispruženo telo dodirivalo je Pjerovo telo. Osećao je njegove nežne obline, jednu dojku na svojoj desnoj ruci, njeno bedro uz svoje bedro. Spavala je, opuštena, sa puno poverenja. Zatvorena vrata su branila njen mir, a noćna lampa terala je crne snove. Svojim krupnim kostima i grubom odećom bio je kao trn uboden u nežno telo te nevine noći.
<BR>&nbsp;&nbsp;&nbsp;&nbsp;&nbsp;Kroz sve te tkanine osećao je kako toplina oblina, nežna težina tog susednog tela prožima njegovo telo, uobličava ga, obavija ga nežnošću i punoćom. A srce mu je lupalo od velikog uzbuđenja. Odmah je saznao da voli Anetu. Svakako bio je suviše zauzet da bi to primetio ranije. U normalno vreme nije pomišljao na ljubav, sem ako to nisu bile beskrajne kombinacije brojki, apstraktnih figura koje su ushićivale njegov um. I otkad je sreo Esejona, osećao je onu strast koja guši sve ostale strasti kod onih koje pokreće naučna radoznalost. Njegova ljubav prema Aneti rodila se u njemu a da on to nije opazio i eto, odvlačila ga je kroz vreme i prostor do samog mesta gde se nadao da će naći zadovoljenje. Pjer proceni da su se njegovo srce i njegovo telo ponašali kao stara vojničina. Međutim, sreća koja ga je plavila oterala je grižu savesti.
<BR>&nbsp;&nbsp;&nbsp;&nbsp;&nbsp;To je bilo nešto drugo od samožive i besplodne radosti od prošle noći: neuporedivo fizičko zadovoljstvo, zlato u venama, sunce u grudima...
<BR>&nbsp;&nbsp;&nbsp;&nbsp;&nbsp;Sunce... Da, osećao se slavan kao sunce u žetvi. U njemu se rađa luda želja da nežnu i tihu Anetu uzme u naručje, Anetu okruglu kao neki plod, prepušten pored njega. Ali, ako se on pokrene, ona će da se probudi i poviče, užasnuta...
<BR>&nbsp;&nbsp;&nbsp;&nbsp;&nbsp;Snaga njegove ljubavi nadima njegove mišiće, ubrzava mu krvotok. Uši mu gore. Zamišlja ih da su pocrvenele. Njegove vrele ruke znoje se u rukavicama. Ne sme da trepne. Van sebe je od radosti i od stida. On voli. Neki grč mu ujeda butinu. Devojčin miris ga prožima. Njegovo mučenje je ravno njegovom blaženstvu. Isto tako pomišlja da je neprikladno sa čizmama uvući se u krevet obožavane žene.
<BR>&nbsp;&nbsp;&nbsp;&nbsp;&nbsp;Aneta sanja. Ona je na morskoj obali. Između talasa izdiže se jedna kula od belog mermera. Tanana čipka jednog stepeništa u krug oko nje se obavija sve do oblaka.
<BR>&nbsp;&nbsp;&nbsp;&nbsp;&nbsp;"Naročito nemoj zaboraviti tri unce živinog cveta", reče joj glas njenog oca.
<BR>&nbsp;&nbsp;&nbsp;&nbsp;&nbsp;Pozlaćeni talasi naučnikove brade miluju podnožje kule. Jedna grupa dece obučena kao markize penje se uz stepenište. Tri unce su gore, na samom vrhu. Pjer silazi, kao padobran, sa mašinkom u ruci.
<BR>&nbsp;&nbsp;&nbsp;&nbsp;&nbsp;"Pjere..." uzdiše ona.
<BR>&nbsp;&nbsp;&nbsp;&nbsp;&nbsp;Ona se delimično budi, otvara oči. Pjer se topi pod njenom rukom. Ona se pruža, širi svoje ruke i noge. Njeno čitavo telo odmara se. Njoj je dobro, ona spava...
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
