<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Te večeri, tek što je bio legao, Sen-Menua poče da grize savest. Kako je smeo da se boji, dok se Aneta to dete, bez bojazni izložila tim ogledima? A i kad bi bilo neke opasnosti, zar izvanredni doživljaj nije vredeo da se čovek izloži riziku?
<BR>&nbsp;&nbsp;&nbsp;&nbsp;&nbsp;Prebacivao je sebi što je rđavo mislio o svom domaćinu. Bilo je normalno što je Esejon ispoljavao nestrpljivost da sazna, bilo je takođe normalno da se on bez uzbuđenja bavio svirepim opitima. Sve je opravdavao izvanredni zadatak koji je sebi postavio.
<BR>&nbsp;&nbsp;&nbsp;&nbsp;&nbsp;Pjer pripisa alkoholu svoje nepoverenje prema naučniku i svoj strah u trenutku kad je trebalo početi. Zaspao je kasno i ustao je pre svitanja, kijajući na sve četiri strane po ledenoj sobi.
<BR>&nbsp;&nbsp;&nbsp;&nbsp;&nbsp;Sišao je u bar i bio srećan što je u njemu zatekao g. Mišlea koji mu je pomogao da ubije vreme novom pričom o svojim nesrećama. Arhitekt, oduševljen, odvuče ga na drugu stranu bulevara, u podnožje svog remek-dela i poče da mu hvali sve pojedinosti. Krov je bio pokriven lakiranim pločama različitih boja, ređanih kao mozaik, koji je predstavljao jedno mače koje se igralo uzdignute šape. Svaki od osam dimnjaka na svom vrhu imao je po jednu životinju od fajansa; vrapca debelog kao ćurka; bika iste veličine, buldoga, goluba, petla, leptira, pauna i šarana. Na sva četiri ugla zgrade uzdizali su se mali zvonici sa bakarnom kuglom na vrhu. Fasadu su krasile ličnosti poređane ukrug. Lov na jelena se širio u visini prvog sprata. Između sebe i hajke, jelen je stavio jedan lučni prozor. Niz lovačkih rogova držao je krov sa nadstrešnicom.
<BR>&nbsp;&nbsp;&nbsp;&nbsp;&nbsp;"To je ipak modernije nego lišće akantusa!" reče g. Mišle.
<BR>&nbsp;&nbsp;&nbsp;&nbsp;&nbsp;Ovaj novator žrtvovao je tradiciji samo ukrašavanje ulaznih vrata sa tri klasične glave meduze. On poče govor o plemenitom izgledu dva stepenika stepeništa koje je vodilo do pomenutih vrata. U tom odzvoni devet časova na obližnjem zvoniku. Sen-Menu tad ostavi arhitektu.
<BR>&nbsp;&nbsp;&nbsp;&nbsp;&nbsp;Pola časa kasnije pozvonio je na vrata broja 7 u ulici Rasin i izjavio da je spreman da počne s opitom, ne gubeći ni trenutka.
<BR>&nbsp;&nbsp;&nbsp;&nbsp;&nbsp;U deset i trideset, stojeći nasred laboratorije, zakopčavao je poslednji kaiš tirolskog ranca. Aneta, malo zabrinuta, proveravala je njegovu opremu. Visok i mršav, obučen u to napadno zelenilo, ličio je na stablo drveta pokriveno mahovinom. Kroz svoje naočare video je da mu Esejon daje znak: "Hajde!" On naglo pritisnu dugme za polazak.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
