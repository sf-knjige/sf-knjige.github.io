<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Kad je polazio u druga vremena Pjer je otprilike utvrdivao trajanje svog odsustvovanja. Aneta je odlazila u laboratoriju pre trenutka njegovog povratka. Ona je bolje od njega poznavala princip i funkcionisanje aparata. Ali to znanje, umesto da joj isuši razum, naprotiv, činilo ga je pristupačnim svemu što je čudesno. Kad se pred njom izenada pojavljivao njen verenik, ona je svaki put osećala blaženu iznenađenost.
<BR>&nbsp;&nbsp;&nbsp;&nbsp;&nbsp;Možda je još više no u trenutku njegovog povratka, uživala u trenucima koji su mu prethodili. Sama u praznoj odaji, stojeći tačno ispred mesta na koje će se vratiti, ruku stegnutih da bi ih sprečila da drhte od uzbuđenja, gledala je u prazan prostor, osluškivala tišinu, pokušavala da uhvati udaljeni šum putnika koji se približavao kroz godine. Čula je samo podrhtavanje i potmulu uzburkanost svog sopstvenog života. I odjednom, bio bi tu pojavivši se naglo iz praznine, toliko visok i mršav, usukan, povijen, ceo obučen u zeleno. Skidao je svoje kameleonske oči, smešio se i pružao joj ruke. Ona mu se predavala, utonuvši u sreću.
<BR>&nbsp;&nbsp;&nbsp;&nbsp;&nbsp;Toga dana čekala je uzalud. Posle jednog časa, upalih očiju, zgrčena od nestrpljenja, verovala je već u najgore nesreće. Čekala je celo veče i celu noć. Katarina nije mogla da je otrgne od njenog bdenja. Katarina, Filomenina nećaka, da bi izvršila poslednju želju svoje tetke, napustila je svoju normandijsku farmu i svog zaljubljenika. Ona je dobro razumevala tugu svoje gospodarice.
<BR>&nbsp;&nbsp;&nbsp;&nbsp;&nbsp;To je bila jedna čvrsta plavuša od dvadeset pet godina, sa bluzom punom dojki i plavih okruglih očiju. S obzirom na to da je pored toga što je obavljala sve kućne poslove i bavila se živinom, jedno za drugim na desnoj ruci iznela jedanaestoro male braće i sestara, ostala je nagnuta ulevo i hodala malo postrance. Noć je provela sa Anetom. Zaspala je i hrkala je sedeći u jednoj naslonjači. Aneta je hodala tamo-amo od zebnje, grizla pesnice, drmusala sluškinju da bi od nje tražila da sa njom osluškuje...
<BR>&nbsp;&nbsp;&nbsp;&nbsp;&nbsp;U zoru zapala je u krizu beznadežnosti. Nije htela da napusti laboratoriju. Katarina je morala da joj namesti poljski krevet u jednom uglu. Naterala ju je da popije čaj od maka. Pa ipak, iako je popila taj čaj, ona je jedva uspela da odrema dva časa.
<BR>&nbsp;&nbsp;&nbsp;&nbsp;&nbsp;Kad se probudila, jedna pomisao je oživi. Ona skoči sa kreveta, potrča do gvozdenog ormana u kom se nalazio pocepani skafander njenog oca. Radila je makazama i iglom, smanjila ga na svoju veličinu, potopila ga u svež rastvor noelita i nije sačekala čak da bude potpuno suv da bi ga obukla. Pošto je neki udes ili neka nesreća sprečavala Pjera da se vrati do nje, ona će otići da mu se pridruži. Ona torbe napuni oružjem, namirnicama, lekovima, gumiranim trakama od neolitske tkanine.
<BR>&nbsp;&nbsp;&nbsp;&nbsp;&nbsp;Bila mu je potrebna pomoć: "Dolazim, ljubavi moja! Ne boj se više, neka te ništa ne boli, ja sam tu, stižem!" vikala mu je ona kroz vreme. Ona požuri sa poslednjim pripremama, zakopča pojas, poljubi Katarinu koja je drhtala i u trenutku usklađivanja dugmadi, poče da plače. Znala je da je Pjer otišao u godinu 1890. Ali, nije joj rekao mesec, niti dan, niti čas. Sem neke neverovatne slučajnosti ona ga nikad ne bi mogla naći.
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
