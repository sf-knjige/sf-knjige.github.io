<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Pjer se začudio što je godine 2052. došao u podnožje crkve Sakr-Ker. Nalazio se na donjem delu stepeništa. Pred njim su kupole koje je dobro poznavao izdizale svoje nepromenjene obrise. Boja im je bila malo tamnija. Beli kamen postao je prljav kao svi spomenici u Parizu. Sen-Menu se osvrte da bi bacio pogled na veliki grad. Pariz je nestao.
<BR>&nbsp;&nbsp;&nbsp;&nbsp;&nbsp;Na njegovom mestu preneraženi mladić ugleda jedno polje ravnog betona. Tu i tamo uzdizale su se neke malo važne zgrade i veliki broj jajastih predmeta, veličine neke dvospratnice, sagrađene od nekog providnog obojenog materijala. Oko svakog od ovih jaja obavijala su se uvojci neke vrste džinovskog zavrtnja. Neka su stajali uspravno, poput Kolumbovog jajeta ali većina je bila izvrnuta, a mnoga od njih slupana. Ono što se najneobičnije učinilo Sen-Menuu bio je nedostatak bilo kakvog živog bića.
<BR>&nbsp;&nbsp;&nbsp;&nbsp;&nbsp;Držeći prst na dugmetu vibratora, spreman da nestane, on se približi tim predmetima. Njegovom hodu se suprostavljao neki snažan, vanredno topao vetar. Da bi mogao hodati, morao se sagnuti. Poče da se znoji. Sunce je stvaralo tropsku vrućinu. Sen-Menu stiže do džinovskog jajeta. Ono je ležalo na boku, bilo je napuklo. Izgledalo je kao da je palo odozgo, iz vazduha. Neko predosećanje ozari misao mladog profesora. Nalazio se na nekom aerodromu, a ovi jajasti oblici uokvireni elisom, bili su novi avioni. No, kakva li je katastrofa mogla izazvati pad svih ovih čije je komade video?
<BR>&nbsp;&nbsp;&nbsp;&nbsp;&nbsp;Kroz providni trup video je u unutrašnjosti aviona više ljudskih bića, obučenih u kombinezone živih boja, ispruženih, okačenih o ostatke karoserije ili motora, u napuštenim položajima smrti. Iz pukotina aparata dopirao je zadah raspadanja. Sen-Menu, gušeći se, pod utiskom velikog uzbuđenja, požuri da se udalji. Da li je on došao toliko daleko u budućnost da bi tamo sreo samo leševe. Na tom prostoru koji je sunce spržilo vladala je tišina uznemiravana samo besnim fijukanjem vetra. U tom njegovom zimskom odelu i u vunenom skafanderu mladi profesor je imao osećaj da se kuva. On odluči da napusti ravnicu pregrejanog betona. Skide naočare, zažmuri očima zbog bleska svetlosti. Kad je mogao bolje da vidi, video je da je aerodrom okružen nekom vrstom ograde od visokih staklenih stubova. Posle deset minuta hoda dođe u njihovu blizinu. Poslednje metre pređe trčeći, zavuče glavu između dva stuba i oseti vrtoglavicu. Bio je usred neba.
<BR>&nbsp;&nbsp;&nbsp;&nbsp;&nbsp;Sasvim dole, ispod njega, pružali su se beskrajni obrisi pariskih krovova, isto sivo more kog se sećao da je video sa visine Ajfelove kule. Prestonica se nije nimalo promenila za čitav vek. Nekoliko pravolinijskih avenija prolazilo je kroz gomilu majušnih kuća. Na zapadu, na južnoj strani, na istoku izdizali su se tri nebodera pored kojih bi neboderi Njujorka iz XX veka izgledali kržljavi. I Sen Menu zaključi da se i on sam nalazi na krovu neke slične zgrade, podignute na brežuljku Monmartra. Arhitekte su sačuvali Sakr-Ker, podigavši je sasvim gore na ogromnu zgradu.
<BR>&nbsp;&nbsp;&nbsp;&nbsp;&nbsp;Sen-Menu uperi jedno staklo na prestonicu koja se pružala u podnožju njegovih nogu. Ono što je ugledao potvrdi mu njegovo ubeđenje da se dogodila neka vanredna katastrofa. Redovi nepomičnih automobila prekrili su avenije. Na Seni, čamci, i šleperi, remorkeri, bili su nagomilani tokom reke uz stubove. Mnoštvo aviona je palo na grad, probilo krovove, raseklo zgrade.
<BR>&nbsp;&nbsp;&nbsp;&nbsp;&nbsp;U najmračnijim ulicama, zaklonjenim od sunca, Sen Menu najzad ugleda ljude koji se kreću, obučeni u isti kombinezon kao oni koji su bili u avionu. Tražio je suknje žena i najzad shvati da su i one bile obučene kao muškarci. Ta odeća je neodređeno podsećala na njegov skafander. Pomisli da bi mogao da se umeša u gomilu ne privlačeći naročitu pažnju.
<BR>&nbsp;&nbsp;&nbsp;&nbsp;&nbsp;Pomoću jedne kamere sa teleobjektivom, on napravi nekoliko snimaka Pariza. Vrati se da izbliza snimi jedan neoštećeni avion i ostatke jednog drugog, pojedinosti odela jednog mrtvaca i panoramski snimak sa krova.
<BR>&nbsp;&nbsp;&nbsp;&nbsp;&nbsp;Kad se zabrinuo kako će sići, vetar mu donese zadah nagoretine i zvonjenje zvonika. On se vrati na ivicu terase. Ogromni plamenovi dizali su se s automohila koji su bili na bulevaru. Vetar je obarao plamenove na kuće koje su se palile po čitavim četvrtima. Dim se već dizao do njega. On uperi svoj aparat na požar koji je zahvatao podnožje nebodera. Uzrujavala ga je pomisao na nesrećna ljudska bića koja su se pekla na tom žarištu. Vrtlozi smrdljivog dima prekrivali su nebo. Žiške su padale na njega, preteći da mu zapale odelo. Ceo Pariz bio je u plamenu. Gušeći se, on ponovo stavi naočare i pritisnu dugme za povratak.
<BR>&nbsp;&nbsp;&nbsp;&nbsp;&nbsp;Esejon, koga je proždiralo nestrpljenje, čekao ga je u laboratoriji. Pjer, bled, ispriča mu šta je video. Bogalj je svojim debelim šakama grčevito stezao naslone naslonjače i vukao svoju bradu.
<BR>&nbsp;&nbsp;&nbsp;&nbsp;&nbsp;"Gospodine! Koliko bih želeo da sam bio i ja sa vama!" prošaputa.
<BR>&nbsp;&nbsp;&nbsp;&nbsp;&nbsp;"Sad mi je tek jasno", reče Sen-Menu, "zašto sam stigao na terasu oblakodera. Krenuo sam ponet radoznalošću. Ona me je odvela na mesto odakle sam mogao sve videti."
<BR>&nbsp;&nbsp;&nbsp;&nbsp;&nbsp;"Niste vi sve videli. Treba saznati šta se dogodilo. Vratićete se tamo. Ponesite više filmova. Vi..."
<BR>&nbsp;&nbsp;&nbsp;&nbsp;&nbsp;"Umoran sam", primeti Sen-Menu. "Hoću da jedem i da spavam. Sledeće putovanje odložićemo za sutra, ako dozvolite."
<BR>&nbsp;&nbsp;&nbsp;&nbsp;&nbsp;"Ah, izvinite" reče debeljko uzdišući. "Naravno, treba da se odmorite."
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
