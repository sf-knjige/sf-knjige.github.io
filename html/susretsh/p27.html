<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;Uvećan ovako kako jesam mogu da se smeškam na one bedne nekadašnje strepnje i strahove. U ono vreme nisam mogao, možda. Ali sada, ah, da. Sve razmere su veće, i znatno uzbudjivije. Postoji deset hiljada uskladištenih umrlih Hičija i to samo izvan središta Galaksije, i ja sam kadar sve da ih iščitam. Iščitao sam ih, već, gotovo sve. Nastavljam da ih očitavam kad to zaželim, kad god ima nešto što želim dublje da proučim. Knjige na polici biblioteke.
<BR>&nbsp;&nbsp;&nbsp;&nbsp;&nbsp;One su više od toga. Ja njih zapravo i ne "iščitavam". To što radim mnogo više liči na memorisanje. Kad "otvorim" jednu od njih, kao da sam je celu otvorio; 'iskapim' je celu kao da je deo mene. U početku to nije bilo lako, jer gotovo ništa što sam naučio otkako sam ogromno uvećan, nisam lako postigao. Ali uz Albertovu pomoć i uz vežbe na jednostavnim tekstovima, naučio sam. Prve banke podataka koje sam pretražio bile su samo to - prosto podaci; kao da konsultujete logaritamske tablice. Onda su na red došli stari mrtvaci koje su uskladištili Hičiji kao i neki od Esinih prvih slučajeva 'obrađenih' za njena ovlašćena preduzeća Drugi život, koji zaista nisu bili vrlo dobro urađeni. Ja sam uvek tačno znao šta je od onoga što mislim moje mišljenje.
<BR>&nbsp;&nbsp;&nbsp;&nbsp;&nbsp;Ali kad smo izgladili nesporazum sa Zapovednikom a ja dobio na uvid njihove zapise, onda je postalo jezivo. Bila je tu Zapovednikova pokojna ljubav, Hiči-žena po imenu Duplo. "Pretraživati" nju bilo je kao da ste se probudili po mraku i obukli na sebe raznu odeću koju niste mogli da vidite - i koja vam ionako nije odgovarala. Ne samo zato što je ona bila žensko, mada je i to već bila strašna nepodudarnost. Ne čak ni samo što je ona bila Hiči a ja čovek. Nego zato što je ona znala, oduvek znala, ono što ni ja niti bilo koje drugo ljudsko biće nismo ni pretpostavljali. Možda Albert jeste - možda ga je upravo to nateralo da poludi. Ali čak ni u Albertovim nagađanjima nije bilo rase Mučkih ubica koji su jezdili među zvezdama i koji su se smestili u jedan kegelblic u očekivanju rađanja jedne nove - i za njih bolje - vaseljene.
<BR>&nbsp;&nbsp;&nbsp;&nbsp;&nbsp;Ali kad je prvi šok prošao, sprijateljio sam se sa Duplo. Ona je zaista prijatna osoba, kad prevaziđete osećaj nečeg sablasnog u njoj, a mi imamo mnogo zajedničkih interesa. U Hiči-biblioteci pohranjenih inteligencija, ne nalaze se samo Hičiji, niti pak ljudi. U njoj se čuju tupi mrzovoljni stari glasovi koji su nekada pripadali krilatim stvorenjima sa Antaresa, kao i primitivnih ljuskara iz jedne globularne skupine. I, razume se, tu su žitelji mulja. Duplo i ja smo proveli mnogo vremena proučavajući njih i njihove ede. Vreme je, znate, ono čega imam na pretek, zahvaljujući mojim sinaptičkim vezama koje funkcionišu u femtosekundama.
<BR>&nbsp;&nbsp;&nbsp;&nbsp;&nbsp;Vremena imam dovoljno, skoro dovoljno, pa bih želeo da posetim samo središte Galaksije, i možda ću jednog dana to i učiniti. Doduše, još dosta dugo neću. Za to vreme i za to vreme, Odi i Dženi Ji-đing su otišli tamo, kao piloti u jednoj misiji koja će tamo boraviti šest do sedam meseci - odnosno, prema našem ovdašnjem računanju vremena, nekoliko stoleća; kad se budu vratili, Dolino prisustvo više neće predstavljati problem, dok je sama Doli sasvim zadovoljna svojom karijerom na PV. A Esi se toliko dolično drži da nije preterano srećna, otkako joj nedostaje moje drago fizičko prisustvo, no ipak se čini da se dosta dobro prilagodila. Ono što najviše voli (posle mene) jeste njen posao, a ona ga ima mnogo - usavršava Drugi život; koristeći procese za izradu UVKA-hrane nastoji da načini važnije organske spojeve... i to dosta skoro kako se nada, kao na primer, rezervne delove za ljude kojima su potrebni tako da niko nikada više ne mora da krade tuđe organe... I tako, sve u svemu, ljudi su većinom srećni. Sada kad smo pozajmili Hiči-flotu i možemo da prebacujemo po milion ljudi mesečno sa svom njihovom pokretnom imovinom do jedne od pedeset divnih planeta koje čekaju da budu iskorišćene, sad ponovo prolazimo kroz vreme prvih doseljenika i njihovih kola s arnjevima, i svakoga čeka blistava karijera...
<BR>&nbsp;&nbsp;&nbsp;&nbsp;&nbsp;Naročito mene. A onda, tu je i Klara.
<BR>&nbsp;&nbsp;&nbsp;&nbsp;&nbsp;Napokon smo se sreli, razume se. Ja bih na tome insistirao, a uostalom dugoročno gledano nismo je mogli držati po strani. Esi se otisnula s jedne lansirne petlje da bi je dočekala u orbiti i dopratila je lično, u našem sopstvenom avionu, dole u vilu pored Tapanskog mora. Nije bilo baš sasvim po bon-tonu, svakako. Ali Klaru bi inače zagušili ljudi iz sredstava javnog informisanja pokušavajući da doznaju kako izgleda biti "zarobljenik" Hičija ili "kidnapovan od strane poludivljeg Vona" ili neke od onih fraza koje su izbacivali... i, čini mi se zapravo, da su se ona i Esi prilično dobro složile. Sad nisu mogle da se bore međusobno oko mene. Ja nisam postojao da bi se oko mene borile, ne u onom smislu.
<BR>&nbsp;&nbsp;&nbsp;&nbsp;&nbsp;Stoga sam uvežbao svoj najbolji holografski osmeh i uredio svoj holografski "životni" prostor što sam najbolje umeo i čekao sam da se ona pojavi. Ona je ušla sama u veliki ulazni hol gde sam je ja čekao - Esi je mora biti imala toliko takta da je uvede i da se izgubi. Kad je Klara ušla, bilo mi je jasno po načinu na koji je zastala, i zaustavila dah, da je očekivala da ću izgledati mnogo mrtviji.
<BR>&nbsp;&nbsp;&nbsp;&nbsp;&nbsp;"Zdravo, Klaro", rekao sam ja. Nije to bio bogzna kakav govor, ali šta je to što bi u ovakim okolnostima trebalo reći? A ona je rekla:
<BR>&nbsp;&nbsp;&nbsp;&nbsp;&nbsp;"Zdravo Robine." Ni ona nije mogla da smisli ništa što bi ovome mogla da doda. Stajala je gledajući u mene sve dok ja nisam smislio da je ponudim da sedne. I, razume se, mnogo sam gledao, u nju, na onaj multifazni način na koji to umemo mi elektronskim putem uskladištene inteligencije; ali iz koje god faze da sam je gledao ona je izgledala vraški zgodno. Umorna, to da. Preživela je tolike nevolje. A druga Klara nije bila neka klasična lepota sa onim crnim, debelim obrvama i onim snažnim, mišićavim telom - ali, jeste, izgledala je divno. Pretpostavljam da ju je ovo buljenje dovelo u stanje nervne napetosti, jer ona se nakašlja i reče: "Čujem da namervaš da me učiniš bogatom."
<BR>&nbsp;&nbsp;&nbsp;&nbsp;&nbsp;"Ne ja, Klaro. Hoću samo da ti vratim tvoj udeo od onoga što smo zajedno zaradili."
<BR>&nbsp;&nbsp;&nbsp;&nbsp;&nbsp;"Izgleda da se to jako uvećalo." Razvukla je usne u osmeh. "Tvoja, uh, - tvoja žena kaže da mogu da dobijem pedeset miliona dolara u gotovu."
<BR>&nbsp;&nbsp;&nbsp;&nbsp;&nbsp;"Možeš da dobiješ i više."
<BR>&nbsp;&nbsp;&nbsp;&nbsp;&nbsp;"Ne, ne. Uostalom, i ima više izgleda da dobijem akcije u mnogobrojnim kompanijama takođe. Hvala, Robine."
<BR>&nbsp;&nbsp;&nbsp;&nbsp;&nbsp;"Nema na čemu."
<BR>&nbsp;&nbsp;&nbsp;&nbsp;&nbsp;Ponovo je zavladalo ćutanje, a onda - da li ćete verovati? - sledeće što se čulo iz mojih usta bilo je: "Klaro, moram da znam! Da li si me sve ovo vreme mrzela?"
<BR>&nbsp;&nbsp;&nbsp;&nbsp;&nbsp;Na kraju krajeva, bilo je to pitanje koje sam nosio u glavi trideset godina.
<BR>&nbsp;&nbsp;&nbsp;&nbsp;&nbsp;Čak i sada, učinilo mi se nesuvislo. Kako se učinilo Klari to ne znam, ali ona je tamo sedela otvorenih usta za časak, a zatim je progutala pljuvačku i zavrtela glavom.
<BR>&nbsp;&nbsp;&nbsp;&nbsp;&nbsp;A onda je počela da se smeje. Smejala se glasno i tako da joj se treslo celo telo, a kad je prestala da se smeje ona nadlanicom dodirnu kraj oka, i, i dalje se smejuljeći, reče: "Hvala Bogu, Robine! Bar nešto se nije izmenilo. Ti si umro. Ostavio za sobom ožalošćenu udovicu. Svet se nalazi na pragu najvećih promena od svog postojanja. Neka jeziva stvorenja će kako izgleda da zafrknu baš sve živo, a... a... a ti si mrtav. A ono što tebe muči to je tvoj prokleti kompleks krivice!"
<BR>&nbsp;&nbsp;&nbsp;&nbsp;&nbsp;I ja sam se zasmejao, takođe.
<BR>&nbsp;&nbsp;&nbsp;&nbsp;&nbsp;Po prvi put u, o Bože moj, u pola mog života, poslednji maleni ostatak osećanja krivice je iščezao. Bilo je teško tačno definisati kako to izgleda; odavno nisam imao takav osećaj oslobađanja. Rekao sam, smejući se i dalje: "Znam da zvuči glupo, Klaro. Ali za mene je to vreme bilo vrlo dugačko, a znao sam da si ti tamo gore u onoj crnoj rupi sa usporenim vremenom - a nisam znao šta si ti zamišljala. Mislio sam da me, ne znam - da me okrivljuješ što sam te ostavio..."
<BR>&nbsp;&nbsp;&nbsp;&nbsp;&nbsp;"Ali kako sam mogla, Robine? Ja nisam znala šta se s tobom dogodilo. Hoćeš da znaš šta sam stvarno osećala? Osećala sam se užasno uplašena i umrtvljena, zato što sam znala da si ti nestao, i mislila sam da si mrtav."
<BR>&nbsp;&nbsp;&nbsp;&nbsp;&nbsp;"I", ja se iscerih, "napokon se vraćaš ovamo i nalaziš da jesam!" Primetio sam da je osetljivija na ovakve šale nego što sam ja. "U redu, u redu", rekao sam. "Stvarno je u redu. Meni je baš fino, kao uostalom i celom svetu!"
<BR>&nbsp;&nbsp;&nbsp;&nbsp;&nbsp;Stvarno mi je bilo fino. Poželeo sam da je dotaknem, razume se, ali je to počelo da izgleda kao nešto što pripada detinjstvu i dalekoj prošlosti; ono što je pripadalo sadašnjosti nalazilo se ovde, na sigurnom, a vaseljena se pred nama raskrilila. I kad sam joj to rekao, brada joj se ponovo olabavila: "Takav si ti vraški optimista!" prekorela me je.
<BR>&nbsp;&nbsp;&nbsp;&nbsp;&nbsp;Bio sam istinski iznenađen. "Zašto ne bih bio?"
<BR>&nbsp;&nbsp;&nbsp;&nbsp;&nbsp;"Mučke ubice! Oni će se jednog dana pojaviti, i šta ćemo onda da radimo? Ako su oni u stanju da prestrave Hičije, ja se onda njih đavolski bojim."
<BR>&nbsp;&nbsp;&nbsp;&nbsp;&nbsp;"Ah, Klaro", rekoh ja, shvativši napokon o čemu je reč. "Shvatam na šta misliš. Hoćeš da kažeš da je to isto onako kao kad smo znali da se Hičiji negde nahode i da će se možda ponovo pojaviti, a znali smo da su kadri da rade stvari koje mi ni iz daleka nismo bili kadri da radimo..."
<BR>&nbsp;&nbsp;&nbsp;&nbsp;&nbsp;"Baš tako! Mi ne možemo da se merimo sa Mučkim ubicama!"
<BR>&nbsp;&nbsp;&nbsp;&nbsp;&nbsp;"Ne", rekoh ja, "ne možemo. Nismo mogli da se merimo ni sa Hičijima isto tako, u ono vreme. Ali onda kad su se oni stvarno pojavili - mogli smo. Ako budemo imali iole sreće proći će dovoljno vremena pre nego što budemo morali da se suočimo sa Mučkim ubicama."
<BR>&nbsp;&nbsp;&nbsp;&nbsp;&nbsp;"Pa šta? Oni će nam i tada biti neprijatelji."
<BR>&nbsp;&nbsp;&nbsp;&nbsp;&nbsp;Ja zavrteh glavom. "Ne neprijatelji, Klaro", rekao sam. "Prosto još jedan izazov."
</P></TD></TR></TABLE>
</CENTER>
</BODY>
</HTML>
