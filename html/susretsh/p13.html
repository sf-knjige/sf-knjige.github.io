<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Pronašao sam jednog Hičija... Imam komadić nepatvorenog Krsta... razgovarao sam sa Bogom, u doslovnom smislu sam razgovarao - sva ova tvrđenja pripadaju istoj kategoriji. Ne verujete u njih, ali vas prestravljuju. A onda, ako otkrijete da su istina, ili ne možete da budete sigurni da nisu - onda nastupa vreme čudesa, vreme samrtne prestravljenosti. Bog i Hičiji. Kad sam bio dete, nisam među njima pravio veliku razliku, a čak i kad sam odrastao ta zbrkanost je i dalje u meni postojala.
<BR>&nbsp;&nbsp;&nbsp;&nbsp;&nbsp;Prošla je bila ponoć kad sam ih napokon pustio da odu. Dotle sam sve od njih iskamčio. Imao sam onu lepezu sa snimljenim podacima koju su oni maznuli sa S. Ja. Pozvao sam na razgovor Alberta da bi mi postavio sva pitanja koja je njegov plodni digitalni um mogao da smisli. Osećao sam se prilično iscrpeno i jadno, dejstvo analgetika bilo je odavno prestalo, ali nisam mogao da zaspim. Esi je odlučno izjavila da ako sam odlučio da sebe dokrajčim preteranim naprezanjem ona će ostati budna da bi uživala u tom prizoru, a čim je blago zahrkala na kauču ja sam ponovo pozvao Alberta. "Jedna sitnica novčane prirode", kazao sam mu. "Volters je rekao da je dopustio da mu izmakne premija od milion dolara zato što mi ovo daje, pa prema tome prenesi, ah, dva miliona na njegov račun u banci, i to sad odmah."
<BR>&nbsp;&nbsp;&nbsp;&nbsp;&nbsp;"Svakako, Robine." Albertu Ajnštajnu se nikada ne spava, ali kad želi da pokaže da je meni već odavno vreme da spavam, on ume odlično da zeva i da se proteže. "Trebalo bi da te podsetim, doduše, da je tvoje zdravstveno stanje..."
<BR>&nbsp;&nbsp;&nbsp;&nbsp;&nbsp;Rekao sam mu šta može da uradi sa mojim zdravstvenim stanjem. Zatim sam mu rekao šta može da uradi sa svojom idejom da me sledećeg dana strpa u bolnicu. On dobroćudno raširi ruke. "Ti si ovde gazda, Robine", reče skrušeno. "Pa ipak, nešto sam razmišljao."
<BR>&nbsp;&nbsp;&nbsp;&nbsp;&nbsp;Nije tačno da Albertu Ajnštajnu nikada nije potrebno vreme za razmišljanje. Međutim, pošto se on kreće brzinom nuklearnih čestica, to vreme obično ne može da parcipira ljudsko biće od krvi i mesa kao što sam ja. Osim kad on to namerno želi, radi postizanja dramskog efekta. "Hajde, govori Alberte."
<BR>&nbsp;&nbsp;&nbsp;&nbsp;&nbsp;On sleže ramenima. "Radi se samo o tome da zbog tvog sumnjivog zdravlja, ne volim da vidim kako se uzbuđuješ bez razloga."
<BR>&nbsp;&nbsp;&nbsp;&nbsp;&nbsp;"Razloga! Isuse, Alberte, ponekad se stvarno ponašaš kao tupava mašina. Koji bi veći razlog ma ko mogao imati od pronalaženja jednog živog Hičija?"
<BR>&nbsp;&nbsp;&nbsp;&nbsp;&nbsp;"Da", odvrati on, umno odbijajući dimove iz svoje lule, i promeni temu. "Na osnovu podataka koje primam od svojih senzora, Robine, čini mi se da ti mora biti trpiš prilične bolove."
<BR>&nbsp;&nbsp;&nbsp;&nbsp;&nbsp;"Kako si bistar, Alberte." U samoj stvari, ono bućkanje u mojoj utrobi kao da je promenilo brzinu. Sada je lopatica miksera pravila kašu u mom trbuhu, a svaki njen pokret izazivao je poseban bol.
<BR>&nbsp;&nbsp;&nbsp;&nbsp;&nbsp;"Da li da probudim gđu Brodhed i da je obavestim?"
<BR>&nbsp;&nbsp;&nbsp;&nbsp;&nbsp;Ova poruka je bila kodirana. Ako bismo probudili Esi i rekli joj nešto ovako, ona bi me smesta strpala u krevet, obratila se lekarskim programima i predala me u ruke svoj onoj brižnoj nezi i lečenju koje može da pruži medicinski komplet sa dodacima. Činjenica je da je to počelo da biva primamljivo. Više sam se bojao bolova nego umiranja. Umiranje je nešto što prebrodite i sa čim izađete na kraj, dok bolovima izgleda nije bilo kraja.
<BR>&nbsp;&nbsp;&nbsp;&nbsp;&nbsp;Ali ne sad odmah! "Nipošto, Alberte", rekoh ja, "ne bar dok ne ispričaš sve ono zbog čega se toliko snebivaš. Hoćeš da mi kažeš da sam negde uz put doneo neku pogrešnu procenu? Ako je tako, reci mi gde."
<BR>&nbsp;&nbsp;&nbsp;&nbsp;&nbsp;"Samo u tome što si čulni opažaj Odija Voltersa nazvao Hičijem, Robine", reče on, češući se čibukom po bradi.
<BR>&nbsp;&nbsp;&nbsp;&nbsp;&nbsp;Ja se uspravih u krevetu, a onda se zgrabih za stomak jer taj nagli pokret mi je naškodio. "A šta bi do vraga mogao da bude, Alberte?"
<BR>&nbsp;&nbsp;&nbsp;&nbsp;&nbsp;On svečanim tonom reče: "Hajde da ponovo razmotrimo dokaze. Volters je rekao da je inteligentan um koji je osetio izgledao usporen, čak zaustavljen. To je u saglasnosti sa hipotezom da se radi o Hičiju, jer se smatra da su oni u jednoj crnoj rupi, gde je vreme usporeno."
<BR>&nbsp;&nbsp;&nbsp;&nbsp;&nbsp;"Tačno. Zašto onda?"
<BR>&nbsp;&nbsp;&nbsp;&nbsp;&nbsp;"Drugo", nastavi on, "detekcija se dogodila u međuzvezdanom prostoru. I to se slaže, pošto se zna da Hičiji imaju tu sposobnost."
<BR>&nbsp;&nbsp;&nbsp;&nbsp;&nbsp;"Alberte!"
<BR>&nbsp;&nbsp;&nbsp;&nbsp;&nbsp;"Najzad", reče on mirno, ne obraćajući pažnju na ton u mom glasu, "detektovan je neki inteligentan oblik života, a pored nas dvojice", on ovde namignu na mene, "ili bi možda trebalo da kažem pored ljudske vrste, Hičiji su jedini takav oblik koji je poznat. Međutim", reče on blagim tonom, "duplikat brodskog dnevnika koji je doneo kapetan Volters pokreće ozbiljna pitanja."
<BR>&nbsp;&nbsp;&nbsp;&nbsp;&nbsp;"Nastavi sad, proklet bio!"
<BR>&nbsp;&nbsp;&nbsp;&nbsp;&nbsp;"Svakako, Robine. Dozvoli da prikažem podatke." On se u svom hologramu pomeri u stranu, a u okviru se pojavi brodska karta. Na njoj se videla udaljena, bleda grudvica, dok su duž ivice s desne strane poigravali razni simboli i cifre. "Pogledaj koja je to brzina, Robine. Hiljadu osam stotina kilometara u sekundi. To nije nemoguća brzina za kretanje nekog prirodnog objekta - recimo kondenzovane mase čeonog talasa neke supernove. Ali za Hiči-letelicu? Zašto bi se ona kretala tako sporo? I da li ovo stvarno liči na Hiči-letelicu?"
<BR>&nbsp;&nbsp;&nbsp;&nbsp;&nbsp;"Ne liči uopšte ni na šta, za ime boga! To je samo mrlja. Strašno udaljena. Ništa se ne razaznaje."
<BR>&nbsp;&nbsp;&nbsp;&nbsp;&nbsp;Smanjeni Albertov lik pored karte zaklima glavom. "Na ovakvoj kakva je, ne", složi se on, "ali ja sam bio u stanju da tu sliku uveličam. Postoje, razume se, i drugi negativni dokazi. Ukoliko je izvor stvarno neka crna rupa..."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;On se pretvarao da me ne razume. "Rekao sam da se hipoteza da potiče iz crne rupe ne slaže sa potpunim odsustvom radijacije gama ili X-zraka iz tog područja, što bi najverovatnije bio slučaj da su posredi upadne čestice prašine ili gasa."
<BR>&nbsp;&nbsp;&nbsp;&nbsp;&nbsp;"Alberte", rekoh ja, "ti ponekad ideš predaleko!"
<BR>&nbsp;&nbsp;&nbsp;&nbsp;&nbsp;On je zurio u mene pretvarajući se da je zabrinut. Znam ja da su ti njegovi mirni, ukočeni pogledi, i njegovo izigravanje da je nešto zaboravio, samo smišljena lukavstva za postizanje efekta. Oni ne odražavaju ništa stvarno - pogotovu u trenucima kad me gleda pravo u oči. Albertove oči 'naslikane' holografskim optičkim uređajem ne mogu da vide baš kao ni oči na fotografiji. Ako me on registruje, a znam da me dobro registruje, on to čini pomoću sočiva kamere i nadzvučnih impulsa i kapacitivnih sondi i termalnih video-uređaja, koji svi zajedno uopšte nisu smešteni u blizini očiju na Albertovom hologramu. Pa ipak, ima trenutaka kad se čini da mi te oči gledaju pravo u dušu. "Ti želiš da veruješ da su to Hičiji, je l' da, Robine?" upita on tihim glasom.
<BR>&nbsp;&nbsp;&nbsp;&nbsp;&nbsp;"Šta se to tebe tiče! Pokaži mi uveličanu sliku!"
<BR>&nbsp;&nbsp;&nbsp;&nbsp;&nbsp;"Vrlo dobro."
<BR>&nbsp;&nbsp;&nbsp;&nbsp;&nbsp;Slika se prvo išara pegama... pa prugama kao na mermeru... pa se izbistri; ja ugledah jednog ogromnog vilinog konjica. Koji je sasvim ispunio ekran malog Albertovog 'pip-šou' aparata. Njegova prozračna krila su se najvećim delom raspoznavala samo po tome što su zamagljivala sjaj zvezda. Ali tamo gde su se krila spajala nalazio se nakakav cilindrični predmet na čijoj su površini svetlucale neke sjajne tačke, kojih je mestimično bilo i na samim krilima.
<BR>&nbsp;&nbsp;&nbsp;&nbsp;&nbsp;"Ovo je neki jedrenjak!" zakrkljah ja.
<BR>&nbsp;&nbsp;&nbsp;&nbsp;&nbsp;"Da. Jedrenjak", saglasio se Albert. "Kosmička letelica na fotonski pogon. Njegova propulzija potiče isključivo od pritiska koji vrši svetlost na skupinu jedara."
<BR>&nbsp;&nbsp;&nbsp;&nbsp;&nbsp;"Ali Alberte - ali Alberte, pa za to je potrebna čitava večnost."
<BR>&nbsp;&nbsp;&nbsp;&nbsp;&nbsp;On potvrdno klimnu. "Po merilima ljudi, da, to si dobro opisao. Pri ovako procenjenoj brzini, putovanje, recimo, od Zemlje do najbliže zvezde, Alfa Kentaura, trajalo bi približno šest stotina godina."
<BR>&nbsp;&nbsp;&nbsp;&nbsp;&nbsp;"Bože moj! Šest stotina godina u tom malom objektu?"
<BR>&nbsp;&nbsp;&nbsp;&nbsp;&nbsp;"On nije mali, Robine", ispravi me on. "On je na većoj udaljenosti nego što možda možeš da shvatiš. Moji podaci mogu biti samo aproksimativni, ali po mojoj najboljoj proceni razdaljina od jednog kraja jedra do drugog ne iznosi manje od sto hiljada kilometara."
<BR>&nbsp;&nbsp;&nbsp;&nbsp;&nbsp;Na damastnom kauču Esi zastenja menjajući položaj, otvori oči, pogleda u mene pa reče prekorno: "Smiri se, ej!" i opet zatvori oči - ne budeći se.
<BR>&nbsp;&nbsp;&nbsp;&nbsp;&nbsp;Ja se navalih na jastuk, ophrvan umorom i bolovima. "Kad bih samo bio pospan", rekao sam. "Potrebno mi je da pustim da se sve to malo slegne da bih mogao da ukapiram."
<BR>&nbsp;&nbsp;&nbsp;&nbsp;&nbsp;"Razume se, Robine. Reći ću ti šta ja predlažem", reče Albert lukavo. "Nisi mnogo pojeo za večeru pa bih sad mogao da ti skuvam supu od suvog graška, ili možda riblju čorbu..."
<BR>&nbsp;&nbsp;&nbsp;&nbsp;&nbsp;"Znaš ti šta meni pomaže da zaspim, je l' da?" rekoh ja, gotovo smejući se, zadovoljan što mogu opet da mislim na ovozemaljske stvari. "Što da ne?"
<BR>&nbsp;&nbsp;&nbsp;&nbsp;&nbsp;I tako pređoh u nišu za obedovanje. Pustio sam da mi Albertov potprogram u ulozi barmena napravi finu kuvanu rakiju, dok se Albert lično pojavio u PV-ramu iznad bara da mi pravi društvo. "Vrlo dobro", rekoh ja ispivši je. "Hajd'mo još po jednu pre jela, važi?"
<BR>&nbsp;&nbsp;&nbsp;&nbsp;&nbsp;"Svakako, Robine", reče on, igrajući se svojim čibukom. "Robine?"
<BR>&nbsp;&nbsp;&nbsp;&nbsp;&nbsp;"Molim?" rekoh ja, uzimajući novo piće.
<BR>&nbsp;&nbsp;&nbsp;&nbsp;&nbsp;"Robine", snebivljivo, "imam jednu ideju."
<BR>&nbsp;&nbsp;&nbsp;&nbsp;&nbsp;Bio sam raspoložen za slušanje ideja, i zato mu dizanjem jedne obrve dadoh dozvolu da nastavi. "Volters mi je dao tu ideju. Institucionalizuj ono što si učinio u njegovom slučaju. Počni da dodeljuješ godišnje nagrade. Kao što su Nobelove nagrade, ili Kapijine premije za naučna dostignuća. Šest nagrada godišnje, svaka po sto hiljada dolara, za šest različitih područja u oblasti nauke i novih otkrića. Ja sam pripremio finansijski predračun", on se pomeri u stranu i okrete glavu upirući pogled u jedan ugao holograma; u njemu se pojavi uredno otkucan izvod, "iz koga se vidi da je za nominalni rashod od šest stotina hiljada godišnje, što predstavlja sumu koja će ti se gotovo u celosti vratiti kroz poreske olakšice i isplate dugova. ..."
<BR>&nbsp;&nbsp;&nbsp;&nbsp;&nbsp;"Stop, Alberte! Nemoj da mi budeš šef računovodstva. Već savetnik za pitanja iz oblasti nauke. Nagrade za šta?"
<BR>&nbsp;&nbsp;&nbsp;&nbsp;&nbsp;On će na to jednostavno: "Za pomoć u rešavanju zagonetki vaseljene."
<BR>&nbsp;&nbsp;&nbsp;&nbsp;&nbsp;Opružih se sedeći zavaljen u fotelji, osećajući kako sam zagrejan i opušten. I blagonaklon, čak i prema jednom kompjuterskom programu. "Oh, do vraga, Alberte, naravno. Samo nastavi. Zar ona supa još nije gotova?"
<BR>&nbsp;&nbsp;&nbsp;&nbsp;&nbsp;"Evo odmah", reče on uslužno, i tako je i bilo. Ja zamočih kašiku i videh da je to riblja čorba. Gusta. Bela, sa mnogo pavlake.
<BR>&nbsp;&nbsp;&nbsp;&nbsp;&nbsp;"Ne vidim zbog čega bih to radio, doduše", rekoh ja.
<BR>&nbsp;&nbsp;&nbsp;&nbsp;&nbsp;"Zbog informacija, Robine", reče on.
<BR>&nbsp;&nbsp;&nbsp;&nbsp;&nbsp;"Ali ja sam mislio da ti ionako primaš sve te informacije."
<BR>&nbsp;&nbsp;&nbsp;&nbsp;&nbsp;"Razume se da primam - nakon njihovog objavljivanja. Ja imam pojmovno klasifikovan program za pretraživanje informacija koji je neprestano uključen, i koji ima više od četrdeset tri hiljade raznih adresa, i čim se nešto aktuelno, recimo, transkripcija Hiči-jezika, pojavi bilo gde, to automatski ulazi u moju memoriju. Ali ja želim to nešto pre nego što je objavljeno, a čak i ako nije objavljeno. Kao Odijevo otkriće, je l' ti jasno? Dobitnike svake godine bira žiri - ja bih se radovao", ovde namignu, "da ti pomognem u izboru žirija. Predlažem šest oblasti istraživanja." On klimnu u pravcu holograma; finansijski predračun iščeze, a umesto njega pojavi se uredno otkucan spisak: 1. Prevod komunikacija među Hičijima. 2. Zapažanja u vezi sa nedostajućom masom i njihovo tumačenje. 3. Analiza Hiči-tehnologije. 4. Ublažavanje terorizma. 5. Ublažavanje međunarodnih zategnutosti. 6. Nesebično unapređivanje produženja života.
<BR>&nbsp;&nbsp;&nbsp;&nbsp;&nbsp;"Sve ove teme zaslužuju punu pažnju", rekoh ja sa odobravanjem. "I čorba je odlična, takođe."
<BR>&nbsp;&nbsp;&nbsp;&nbsp;&nbsp;"Da", odvrati on, "kuvari odlično slede instrukcije." Ja sanjivo bacih pogled u njegovom pravcu. Glas mu je bio blaži - ne, možda je prava reč umilniji - nego pre toga. Ja zevnuh, pokušavajući da izoštrim pogled.
<BR>&nbsp;&nbsp;&nbsp;&nbsp;&nbsp;"Znaš li, Alberte", rekoh ja, "nisam to nikada ranije primetio, ali ti pomalo ličiš na moju majku."
<BR>&nbsp;&nbsp;&nbsp;&nbsp;&nbsp;On ostavi lulu i zagleda se u mene saosećajno. "Nemoj ništa da brineš", reče. "Uopšte nemaš zbog čega da brineš."
<BR>&nbsp;&nbsp;&nbsp;&nbsp;&nbsp;Gledao sam u svoj verni hologram osećajući se prijatno pospan. "Pretpostavljam da je tako", složio sam se. "Možda ne ličiš na moju majku, ipak. Te velike obrve..."
<BR>&nbsp;&nbsp;&nbsp;&nbsp;&nbsp;"Nije važno, Robine", reče on blago.
<BR>&nbsp;&nbsp;&nbsp;&nbsp;&nbsp;"Nije, je l' da?" složih se ja.
<BR>&nbsp;&nbsp;&nbsp;&nbsp;&nbsp;"Mogao bi baš malo i da odspavaš", završi on.
<BR>&nbsp;&nbsp;&nbsp;&nbsp;&nbsp;Ta ideja je izgledala tako dobra da i jesam. Ne baš odmah. Ne naglo. Polagano, mirno; ležao sam polubudan i osećao se potpuno ugodno i potpuno opušteno, tako da i ne znam gde se polusan završio a čvrst san započeo. Bio sam u stanju sna ili sanjarenja, onom međustanju kad mislite da spavate ali vam to i nije tako važno, a duša vam nekuda odluta. O, da, duša mi je odlutala. Vrlo daleko. Jurio sam unaokolo po vaseljeni sa Vonom, zalazeći iz jedne crne rupe u drugu u potrazi za nečim što je za njega bilo vrlo važno, a takođe i za mene vrlo važno, mada ne znam zbog čega. Radilo se o jednom liku, ne Albertovom, ne moje majke, čak ne ni Esinom, već liku jedne žene sa velikim crnim obrvama...
<BR>&nbsp;&nbsp;&nbsp;&nbsp;&nbsp;Gle, pomislio sam, iznenađen ali zadovoljan, onaj kučkin sin mi je dao neko narkotičko sredstvo!
<BR>&nbsp;&nbsp;&nbsp;&nbsp;&nbsp;A za to vreme, ogromna Galaksija se okretala dok su sićušne čestice organske materije jurile u nešto manje sićušnim česticama metala i kristala po prostranstvima među zvezdama; delići organske materije preživljavali su bol i očaj i užas i radost u sve mogućim oblicima; ali ja sam bio čvrsto usnuo i to mi ni najmanje nije bilo važno. Tada.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
