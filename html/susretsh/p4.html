<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Bomba u Kjotu koja je pretvorila u pepeo hiljadama godina stare drvene kipove Buda, svemirski brod bez posade koji se spustio na asteroid Kapiju i prilikom otvaranja ispustio oblak spora crnog prišta, pucnjava u Los Anđelesu, i prašina plutonijuma u rezervoaru Stejns koji snabdeva vodovodnu mrežu Londona - to su bile stvari koje su nas sve prisiljavale da o njima razmišljamo. Terorizam. Dela bezumnog nasilja. "Ima nešto čudno na ovom svetu", rekao sam svojoj dragoj ženi Esi. "Pojedinci deluju razumno i trezveno, ali u grupi su kavgadžijski raspoložena mladež - tako se detinjasto ljudi ponašaju kad se udruže u grupe!"
<BR>&nbsp;&nbsp;&nbsp;&nbsp;&nbsp;"Da", kazala je Esi, klimajući potvrdno, "to je tačno; ali reci mi, Robine, kako tvoja creva?"
<BR>&nbsp;&nbsp;&nbsp;&nbsp;&nbsp;"Kako se može i očekivati", odgovorio sam ja veselo, i dodao šaleći se, "više ne možeš da nabaviš dobre rezervne delove." Jer ta creva su, razume se, bila transplantirana, kao i prilična količina ostalog pribora koja je neophodna mome telu da bi funkcionisalo - takve vam blagodeti pruža Medicinski komplet sa dodatkom. "Ali ja ne govorim o sopstvenoj bolesti. Govorim o bolesti ovog sveta."
<BR>&nbsp;&nbsp;&nbsp;&nbsp;&nbsp;"I treba da govoriš", složila se Esi, "mada po mom mišljenju kad bi mogao ponovo da središ stomak ti bi o tim stvarima ređe govorio." Prišla mu je otpozadi i stavila dlan na čelo, gledajući rasejano u pravcu Tapanskog mora. Esi se razume u razne instrumente kao retko ko što potvrđuju i nagrade koje je dobila, ali kad hoće da utvrdi da li imam temperaturu ona to proverava onako kako je to činila njena negovatejica kad je ona tek prohodala u Lenjingradu. "Nije jako vrelo", priznala je preko volje, "ali šta kaže Albert?"
<BR>&nbsp;&nbsp;&nbsp;&nbsp;&nbsp;"Albert kaže", rekoh ja, "da ti treba da ideš da pljeskaš one tvoje pljeskavice." Pritisnuh njenu šaku svojom. "Na časnu reč, dobro sam."
<BR>&nbsp;&nbsp;&nbsp;&nbsp;&nbsp;"Pitaćeš Alberta radi svake sigurnosti?" tvrdila je ona pazar - u stvari bila je jako zauzeta otvaranjem čitavog niza novih povlašćenih lokala i ja sam to znao.
<BR>&nbsp;&nbsp;&nbsp;&nbsp;&nbsp;"Pitaću", obećao sam, i potapšao je po još uvek krasnoj stražnjici kad se okrenula da pođe u svoju radnu sobu. Čim je izašala pozvao sam: "Alberte? Jesi li čuo?"
<BR>&nbsp;&nbsp;&nbsp;&nbsp;&nbsp;Na hologramu iznad mog radnog stola pojavi se lik mog kompjuterskog programa, koji se češao po nosu čibukom svoje lule. "Da, Robine", reče Albert Ajnštajn, "razume se da sam čuo. Kao što znaš, moji receptori neprekidno rade osim kad me ti posebno zamoliš da ih isključim, ili kad se zbiva nešto što je izričito privatno."
<BR>&nbsp;&nbsp;&nbsp;&nbsp;&nbsp;"Uh-uh", odvratih ja, gledajući ga pažljivo. Nije on nikakav lepotan, taj moj Albert, obučen u svoju aljkavu trenerku nabranu oko vrata i sa zarozanim čarapama. Esi bi ga za tren oka dovela u red kad bih ja to od nje zatražio, ali meni je bio drag ovakav kakav je. "A kako znaš da se zbiva nešto privatno ako ne gviriš?"
<BR>&nbsp;&nbsp;&nbsp;&nbsp;&nbsp;On premesti čibuk svoje lule sa nosa na jagodicu, i dalje se češkajući, i dalje smešeći se blago; pitanje je bilo intimne prirode i nije bilo potrebno da na njega odgovori.
<BR>&nbsp;&nbsp;&nbsp;&nbsp;&nbsp;Albert je uistinu više prijatelj nego kompjuterski program. Zna on da ne treba da odgovori kad ja izgovorim neko retoričko pitanje. Nekada davno imao sam oko pola tuceta raznih programa za pružanje podataka i donošenje odluka. Imao sam program za poslovna pitanja koji me je obaveštavao kako stoje moji investicioni projekti, i lekarski program koji me je obaveštavao kad treba da obavim zamenu svojih organa (između ostalog - mislim da je on bio u dosluhu sa mojim kuvarskim programom kod kuće koji mi je u hranu ubacivao razne lekove), i program za pravne savete koji me je obaveštavao kako da se izvučem iz nezgodne situacije, i, kad bih se mnogo uvalio u nevolje, moj stari psihijatrijski program koji me je obaveštavao zašto povremeno šizim. Odnosno pokušavao je; nisam mu uvek verovao. Međutim, sve više sam koristio samo jedan jedini program. I taj program s kojim sam provodio najveći deo vremena bio je moj generalni savetnik za naučna pitanja i moja Katica za sve, Albert Ajnštajn. "Robine", reče on, sa blagim prekorom u glasu, "nisi me zvao da bi prosto utvrdio da sam prisluškivao, zar ne?"
<BR>&nbsp;&nbsp;&nbsp;&nbsp;&nbsp;"Znaš ti odlično zašto sam te zvao", odgovrio sam mu, i stvarno je znao. Klimnuo je i pokazao rukom na zid moje kancelarije okrenut Tapanskom moru, tamo gde je stajao ekran mog komunikacijskog uređaja - koji je pod Albertovom kontrolom kao i gotovo sve drugo što mi pripada. Na njemu se pojavi nešto nalik na rentgenski snimak.
<BR>&nbsp;&nbsp;&nbsp;&nbsp;&nbsp;"Dok smo razgovarali", reče on, "bio sam tako slobodan da te skeniram impulsnom sondom, Robine. Pogledaj ovamo. Ovo je tvoja poslednja transplantacija creva, i ako bolje pogledaš - čekaj malo, uveličaću sliku - mislim da ćeš moći da vidiš ovu celu regiju u zapaljenju. Eto, bojim se da odbacuješ tkivo."
<BR>&nbsp;&nbsp;&nbsp;&nbsp;&nbsp;"To nisi morao da mi kažeš", odbrusih ja. "Koliko dugo?"
<BR>&nbsp;&nbsp;&nbsp;&nbsp;&nbsp;"Misliš, pre nego što postane kritično? A, Robine", reče on ozbiljnim tonom, "to je teško reći, jer medicina nije baš egzaktna nauka -"
<BR>&nbsp;&nbsp;&nbsp;&nbsp;&nbsp;"Koliko dugo!"
<BR>&nbsp;&nbsp;&nbsp;&nbsp;&nbsp;On uzdahnu. "Mogu da ti dam procenu za minimalni i maksimalni rok. Odsudni trenutak verovatno neće nastupiti za manje od 24 sata a gotovo sigurno će nastupiti kroz šezdeset dana."
<BR>&nbsp;&nbsp;&nbsp;&nbsp;&nbsp;Ja se opustih. Nije tako loše kao što je moglo da bude. "Znači imam još vremena pre nego što zagusti."
<BR>&nbsp;&nbsp;&nbsp;&nbsp;&nbsp;"Ne, Robine", ozbiljno će on, "već je gusto. Nelagodnost, koju sada osećaš, će se pojačati. U svakom slučaju treba smesta da počneš sa lekovima, ali čak i pored lekova prema prognozi vrlo brzo nastupiće jaki bolovi." Zastao je, posmatrajući me pažljivo. "Čini mi se po izrazu tvog lica", kazao je, "da iz nekog tvog čisto ličnog razloga želiš da odložiš taj trenutak što god više možeš."
<BR>&nbsp;&nbsp;&nbsp;&nbsp;&nbsp;"Želim da zaustavim teroriste!"
<BR>&nbsp;&nbsp;&nbsp;&nbsp;&nbsp;"A, da", saglasi se on, "znam da želiš. Zaista je valjano učiniti tako nešto, ako smem da izreknem vrednosni sud. Iz tog razloga želiš da odeš u Braziliju i da se zauzmeš kod Kapijine komisije" - tako je; ono najgore što su teroristi radili obavljano je iz svemirske letelice koju niko nije bio u stanju da uhvati - "i da pokušaš da ih nagovoriš da im damo svoje podatke kako bi mogli da krenu u poteru za teroristima. Znači ti sad želiš od mene da potvrdim da te to odlaganje neće stajati života."
<BR>&nbsp;&nbsp;&nbsp;&nbsp;&nbsp;"Tačno, dragi moj Alberte", rekoh ja smešeći se.
<BR>&nbsp;&nbsp;&nbsp;&nbsp;&nbsp;"Mogu to da potvrdim", reče on ozbiljnim tonom, "to jest mogu bar da nastavim da te kontrolišem dok tvoje stanje ne postane kritično. Ali, kad do toga dođe, moraćeš smesta da se podvrgneš novoj operaciji."
<BR>&nbsp;&nbsp;&nbsp;&nbsp;&nbsp;"Dogovoreno, dragi moj Alberte." Ja sam se smešio, ali on mi nije uzvratio osmeh.
<BR>&nbsp;&nbsp;&nbsp;&nbsp;&nbsp;"Međutim", nastavi on, "meni se ne čini da je to jedini razlog zbog koga odlažeš operaciju. Meni se čini da ti je još nešto na pameti."
<BR>&nbsp;&nbsp;&nbsp;&nbsp;&nbsp;"O, Alberte", uzdahnuo sam ja, "prilično si dosadan kad izigravaš Sigfrida fon Šrinka. Budi ljubazan pa se isključi."
<BR>&nbsp;&nbsp;&nbsp;&nbsp;&nbsp;I on je to učinio, sa zabrinutim izrazom na licu; a imao je sve razloge da izgleda zabrinuto, jer je bio u pravu.
<BR>&nbsp;&nbsp;&nbsp;&nbsp;&nbsp;Vidite, negde unutra u meni, gde na sasvim neuhvatljivom mestu čuvam samo jezgro krivice koje Sigfrid fon Šrink nije sasvim uklonio, bilo je ubeđenje da su teroristi u pravu. Ne mislim u pravu što ubijaju ljude, raznose ih eksplozivom i teraju ih da polude. Tu nikada ne mogu biti u pravu. Hoću da kažem u pravu su što su ubeđeni da imaju razloga da budu kivni, zlobno nepravedno kivni na ostatak ljudske rase, i stoga imaju pravo da traže da se tome posveti pažnja. Ja nisam želeo prosto da zaustavim teroriste. Ja sam želeo da oni ozdrave.
<BR>&nbsp;&nbsp;&nbsp;&nbsp;&nbsp;Odnosno želeo sam da ne budu još bolesniji nego što su, i eto tu se suočavamo sa problemom etičke prirode. Koliko jedan čovek mora da ukrade od drugoga da bi tim činom postao lopov?
<BR>&nbsp;&nbsp;&nbsp;&nbsp;&nbsp;To pitanje me je dosta opsedalo, a ja nisam imao od koga da tražim odgovor. Od Esi nisam mogao, jer se ona u razgovoru uvek vraćala na moju utrobu. Od mog psihoanalitičkog programa nisam mogao jer su ti razgovori uvek prelazili sa "Šta treba da uradim da bih popravio stvar?" na "Zašto, Robine, smatraš da ti moraš da popravljaš stvari?" Nisam čak mogao ni od Alberta. Sa Albertom sam mogao da ćaskam apsolutno o svemu. Ali kad mu postavim takva pitanja on me gleda kao što bi me gledao kad bih mu zatražio da definiše osobine flogistona. Ili Boga. Albert je samo holografska projekcija, ali on tako dobro komunicira sa okolinom, baš kao da je tu negde, ponekad. Zamišljeno gleda oko sebe ma gde da se nalazimo - na primer, u kući pored Tapanskog mora, koja je priznajem jako udobna, i kaže otprilike ovako: "Zašto postavljaš takva metafizička pitanja, Robine?" a ja znam da je neizgovoreni deo rečenice, Bože moj, pa ti si bar uspeo u životu?
<BR>&nbsp;&nbsp;&nbsp;&nbsp;&nbsp;Jeste, uspeo sam. Do izvesne granice. Uz Božju pomoć stekao sam gomilu para kad sam to najmanje očekivao, a para ide na paru i tako sad mogu da kupim sve što može da se kupi. Čak i neke stvari koje ne mogu. Posedujem veliki broj stvari koje vredi posedovati. Imam Moćne Prijatelje. Čovak sam S Kojim Se Mora Računati. Voljen sam, stvarno jako voljen, od strane moje drage žene Esi - i to često, uprkos činjenici da smo oboje već zašli u godine. I tako se ja kao nasmejem, i promenim temu... ali odgovor ne dobijem.
<BR>&nbsp;&nbsp;&nbsp;&nbsp;&nbsp;Čak ni sad nisam dobio odgovor, mada su ovo mnogo teža pitanja.
<BR>&nbsp;&nbsp;&nbsp;&nbsp;&nbsp;Imam još nešto na savesti, a to je da puštam Odija Voltersa da se dugo muči u svom jadu dok ja ovde pravim digresije. Zato dajte da završim ono glavno što sam hteo da kažem.
<BR>&nbsp;&nbsp;&nbsp;&nbsp;&nbsp;Razlog zbog koga sam se osećao krivim u odnosu na teroriste bio je taj što su oni siromašni a ja bogat. Na njih je gore čekala velika veličanstvena Galaksija, ali mi nismo imali pogodan način da ih tamo otpremimo, u svakom slučaju ne dovoljno brzo, a oni su vrištali. Umirali od gladi. Gledali su na PV ekranu kako život ume da bude prekrasan za neke od nas, a onda bi se osvrnuli po sopstvenim kolibama, krovinjarama ili iznajmljenim kućerinama i videli kako je za njih očajan, i kako malo ima izgleda da te velike lepe stvari postanu njihove pre nego što umru. To se zove revolucija podstaknuta nabujalim nadama, kaže Albert. Trebalo bi da za nju postoji neki lek - ali ja ga nisam mogao otkriti. U svesti mi je bilo pitanje imam li ja pravo da to stanje pogoršavam? Imam li ja pravo da kupim organe i kožu i arterije nekog drugog čoveka kad se moji sopstveni istroše?
<BR>
<BR>&nbsp;&nbsp;&nbsp;&nbsp;&nbsp;Taj "Mahov princip" o kome Robin govori bio je u to vreme još samo hipotetičan, mada, kao što kaže Robin, vrlo zastrašujući. Ta tema je složena. Zasada, dozvolite mi da kažem samo toliko da je bilo indicija koje su ukazivale da je širenje vaseljene bilo zaustavljeno i da je započelo njeno skupljanje - čak je i predočeno u starim, fragmentarnim Hiči-podacima, da taj proces nije nastupio prirodnim putem.
<BR>
<BR>&nbsp;&nbsp;&nbsp;&nbsp;&nbsp;Nisam znao odgovor na ovo pitanje i ne znam ga ni sada. Ali sam bolove u sopstvenom stomaku lakše podnosio od patnje prouzrokovane razmišljanjem šta za mene znači da ukradem tuđi život samo zato što ja mogu da ga platim a on ne može.
<BR>&nbsp;&nbsp;&nbsp;&nbsp;&nbsp;I dok sam ja tako sedeo, pritiskajući rukom trbuh, i pitajući se kakav ću biti kad odrastem, cela ogromna vaseljena bila je zauzeta svojim poslovima.
<BR>&nbsp;&nbsp;&nbsp;&nbsp;&nbsp;A većina tih poslova izazivala je nespokojstvo. Bio je tu onaj Mahov princip koji je Albert toliko puta pokušavao da mi objasni, koji je ukazivao na to da neko, možda Hičiji, pokušava da stisne čitav svemir u jednu grudvu kako bi napisao nove fizičke zakone. Neverovatno. I to neverovatno jezivo, kad dobro razmislite... ali kroz više miliona, ili milijardi godina, pa to ipak ne bih nazvao istinski prešnim problemom. Teroristi i sve brojnije armije bile su nam vremenski bliže. Teroristi su kidnapovali sa petlje jednu letelicu koja se uputila u pravcu Svemirskog pentagona. Svoje redove su popunjavali novim pripadnicima iz Sahela, gde su žetveni prinosi ponovo bili podbacili. Za to vreme, Odi Volters je pokušavao da otpočne novi život bez svoje zabludele žene; a za to vreme, ta žena je bludela sa onim ogavnim tipom, Vonom; a za to vreme, u blizini središta Galaksije, Hiči-Zapovedniku počele su da padaju na um erotske misli u vezi sa njegovim zamenikom, koju su iz milošte zvali Duplo; a za to vreme, moja žena, zabrinuta zbog mog trbuha, ipak je u dobrom raspoloženju privodila kraju dogovore oko proširivanja svojih poslova i otvaranja novih lanaca povlašćenih lokala na Papua-Novoj Gvineji i u ostrvskoj skupini Adamani; a za to vreme - oh, za to vreme! Koliko se mnogo stvari dogodilo za to vreme!
<BR>&nbsp;&nbsp;&nbsp;&nbsp;&nbsp;Kao i uvek, mada mi o njima obično ne znamo.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
