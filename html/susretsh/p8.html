<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;U Lofstromovoj Petlji, u Lagosu u Nigeriji, Odi Volters je raspravljao o stepenu svoje odgovornosti u odnosu na Dženi Ji-đing u trenutku kad je magnetna traka prihvatila njihovu ljusku od broda, zatim ga usporila i spustila pored terminala u kome su bili smešteni carinsko i imigraciono odeljenje. Zato što se poigrao zabranjenim igračkama, upropastio je izglede da dobije jedan posao, ali zato što mu je u tome pomogla, Ji-đing je upropastila čitavu karijeru. "Imam jednu ideju", rekao joj je šapatom kad su stali u red u predvorju. "Reći ću ti kad izađemo napolje."
<BR>&nbsp;&nbsp;&nbsp;&nbsp;&nbsp;Stvarno je imao jednu ideju, i to dosta dobru ideju. Ta ideja sam bio ja.
<BR>&nbsp;&nbsp;&nbsp;&nbsp;&nbsp;Ali pre nego što joj je rekao kakva mu je ideja, morao je da joj ispriča šta je osetio u onom užasavajućem trenutku kod TPP-a. I tako su otišli u jedno prihvatilište za tranzitne putnike u blizini poligona za sletanje i uzeli sobu. Soba je bila prazna, i u njoj vrlo toplo; krevet je bio osrednje veličine, u uglu lavabo, kao i PV aparat u koji je putnik mogao da bulji čekajući na lansiranje kapsule. Kad bi se otvorili prozori, ulazio je vreo, sparan vazduh s afričke morske obale. Prozori su sada bili otvoreni, mada su imali guste mreže zbog silnog mnošta afričkih insekata, ali se Volters usled jeze sav skupio dok joj je pričao o onom hladnom, usporenom biću čiji je um osetio na S. Ja. I Dženi Ji-đing je drhtala od jeze. "Ali to mi nisi ispričao, Odi!" kazala je ona, glasom nešto piskutavim zbog knedle u grlu.
<BR>&nbsp;&nbsp;&nbsp;&nbsp;&nbsp;On zatrese odrično glavom. "Nisi. Ali zašto nisi? Zar ne postoji..." Ona zastade. "Da. Sigurna sam da postoji Kapijina nagrada koju bi za to mogao da dobiješ."
<BR>&nbsp;&nbsp;&nbsp;&nbsp;&nbsp;"Mi da dobijemo, Dženi!" reče on odlučno, a ona ga pogleda, zatim klimnu da pristaje da mu bude kompanjon. "Nego šta nego ima, i ona iznosi milion dolara. Proverio sam u brodskim propisima, onda kad sam presnimio i brodski dnevnik." I on zavuče ruku u svoj oskudni prtljag i odande izvuče jednu lepezu sa snimljenim podacima i pokaza je Ji-đing.
<BR>&nbsp;&nbsp;&nbsp;&nbsp;&nbsp;Ona je nije uzela. Samo je zapitala: "Zašto?"
<BR>&nbsp;&nbsp;&nbsp;&nbsp;&nbsp;"E, pomisli samo", reče on. "Milion dolara. Nas smo dvoje, znači prepolovi tu sumu. A onda - snimio sam je na S. Ja., pomoću opreme koja pripada S. Ja., što znači da bi brod i njegovi vlasnici i cela ona prokleta posada mogli da dobiju svoj deo - bilo bi dobro ako bi dobili samo pola. Verovatnije tri četvrtine. A onda - pa, mi smo prekršili propise, znaš. Oni bi mogli da pređu preko toga, uzimajući sve u obzir. Ali možda i neće, i onda ne bismo ništa dobili."
<BR>&nbsp;&nbsp;&nbsp;&nbsp;&nbsp;Ji-đing zaklima glavom, u znak da je razumela. Trebalo je mnogo toga razumeti. Ona pruži ruku i dotaknu lepezu. "Presnimio si brodski dnevnik?"
<BR>&nbsp;&nbsp;&nbsp;&nbsp;&nbsp;"Bez problema", odgovori on, i zaista je tako bilo. Sedeći za kontrolnim pultom za vreme jedne svoje smene, dok je prvi član posade ćutao kao zaliven na drugom sedištu, Volters je jednostavno zatražio od kompjutera podatke u trenutku kad je dobio vezu sa automatskog flajt rikordera, snimio informaciju kao da je to deo njegovog normalnog posla, i stavio snimak u džep.
<BR>&nbsp;&nbsp;&nbsp;&nbsp;&nbsp;"U redu", kazala je ona. "A šta sad?"
<BR>&nbsp;&nbsp;&nbsp;&nbsp;&nbsp;Na to joj je on ispričao o onom poznatom nastranom milioneru (koji sam slučajno bio ja), poznatom po spremnosti da dobro plati za podatke o Hičijima, a kako ga Volters lično poznaje...
<BR>&nbsp;&nbsp;&nbsp;&nbsp;&nbsp;Ona ga radoznalo pogleda. "Ti poznaješ Robineta Brodheda?"
<BR>&nbsp;&nbsp;&nbsp;&nbsp;&nbsp;"On mi duguje za jednu uslugu", reče on kratko. "Treba samo da ga pronađem."
<BR>&nbsp;&nbsp;&nbsp;&nbsp;&nbsp;Otkako su ušli u ovu malu sobu, Ji-đing se sada prvi put osmehnula. Pokazala je rukom na P-fon na zidu. "Izvoli, daso." I tako je Volters nešto od svojih sasvim skromnih finansijskih sredstava uložio u međugradske pozive, dok je Ji-đing zamišljeno gledala u nizove sjajnih svetiljki oko Lufstromove petlje, nalik na tobogan dugačak više kilometara, čiji su namagnetisani kablovi fijukali dok su kapsule na njega sletale, šušteći, i uzletale, šišteći, usled smanjivanja, odnosno postizanja brzine umicanja. Nije razmišljala o njihovoj mušteriji. Razmišljala je o robi koju imaju za prodaju, i kad je Volters spustio slušalicu, sa zlovoljnim izrazom na licu, jedva je slušala ono što je imao da kaže. Što je bilo sledeće:
<BR>&nbsp;&nbsp;&nbsp;&nbsp;&nbsp;"Kopile nije kod kuće", kazao je. "Pretpostavljam da mi se javio nadzornik imanja na Tapanskom moru. Rekao mi je samo da je g. Brodhed upravo otputovao za Roterdam. Roterdam za ime božje! Ali već sam proverio. Možemo da odletimo do Pariza nekim jevtinim teretnjakom a odande da nastavimo put sporim mlaznjakom - za to imamo dovoljno novaca..."
<BR>&nbsp;&nbsp;&nbsp;&nbsp;&nbsp;"Želim da vidim dnevnik", rekla je Ji-đing.
<BR>&nbsp;&nbsp;&nbsp;&nbsp;&nbsp;"Dnevnik?" ponovio je on.
<BR>&nbsp;&nbsp;&nbsp;&nbsp;&nbsp;"Čuo si šta sam kazala", reče ona nestrpljivo. "Biće prikazan na PV. I ja želim da ga vidim."
<BR>&nbsp;&nbsp;&nbsp;&nbsp;&nbsp;On liznu usne, razmišljajući za trenutak, sleže ramenima i utaknu ga u PV skener.
<BR>&nbsp;&nbsp;&nbsp;&nbsp;&nbsp;Kako su brodski instrumenti bili holografski, što znači da su registrovali svaki foton energije koji bi dopro do njih, svi podaci koji su se ticali izvora ledenih emanacija bili su zabeleženi na lepezi. Međutim, na PV ekranu videla se samo sićušna, bezoblična, bela grudvica, kao i koordinate za određivanje položaja.
<BR>&nbsp;&nbsp;&nbsp;&nbsp;&nbsp;Nije bila naročito zanimljiva sama po sebi - i zbog toga, najverovatnije, ni brodski senzori nisu na nju obraćali pažnju. Veliko uvećanje bi možda pokazalo detalje, ali to je prevazilazilo mogućnosti jeftinog PV aparata u hotelskoj sobi.
<BR>&nbsp;&nbsp;&nbsp;&nbsp;&nbsp;Pa ipak i ovako...
<BR>&nbsp;&nbsp;&nbsp;&nbsp;&nbsp;Dok je Volters posmatrao, osetio je kako ga podilaze žmarci. Iz kreveta, Ji-đing prošaputa: "Nisi mi rekao, Odi. Jesu li to Hičiji?"
<BR>&nbsp;&nbsp;&nbsp;&nbsp;&nbsp;On nije skidao pogled sa nepomične bele mrlje. "Voleo bih to da znam..." Ali nije bilo mnogo izgleda, je l' da? osim ukoliko se Hičiji nisu mnogo razlikovali od bilo čega što je bilo ko pretpostavljao. A morali bi. Oni su pobedili međuzvezdana prostranstva pre pola miliona godina. A duše koje je Volters osetio bile su - bile su - kako biste ih nazvali? Okamenjene, možda. Prisutne. Ali ne aktivne.
<BR>&nbsp;&nbsp;&nbsp;&nbsp;&nbsp;"Isključi ga", reče Ji-đing. "Sva sam se naježila." Ona tresnu rukom jednog insekta koji je ušao kroz mrežu i dodade: "Ovde je odvratno."
<BR>&nbsp;&nbsp;&nbsp;&nbsp;&nbsp;"Pa, ujutru odlazimo za Roterdam."
<BR>&nbsp;&nbsp;&nbsp;&nbsp;&nbsp;"Ne ovde. Biti na Zemlji je odvratno ", reče ona. Mahnu rukom ka nebu iza svetiljki na pristanišnoj petlji. "Znaš šta ima gore? Ima Svemirski Pentagon i Orbit-Tjuratam i oko milion nuklearnih i drugih tela koja lebde unaokolo, a ovi ovde su svi ludaci, Odi. Nikad ne znaš kad će te proklete sprave da eksplodiraju."
<BR>&nbsp;&nbsp;&nbsp;&nbsp;&nbsp;Nije bilo jasno da li je time htela da mu uputi prekor, ali Volters ga je ipak zapazio. Izvukao je lepezu iz PV skenera ozlojeđeno. Nije on bio kriv što je svet lud! Ali jeste bio kriv, u to nema sumnje što je Ji-đing bila osuđena da u njemu bude. I zato je potpuno bila u pravu što mu prebacuje.
<BR>&nbsp;&nbsp;&nbsp;&nbsp;&nbsp;Taman je hteo da joj preda lepezu sa snimljenim materijalom, ni sam siguran zašto bi to učinio, možda da pokaže da ima u nju poverenje, možda da istakne činjenicu da je smatra svojim saučesnikom.
<BR>&nbsp;&nbsp;&nbsp;&nbsp;&nbsp;Ali pre nego što je uspeo to da uradi otkrio je koliko je svet stvarno lud. Pokret se pretvorio u udarac, zlobno upućen pravo njoj u lice, snuždeno i bez osmeha.
<BR>&nbsp;&nbsp;&nbsp;&nbsp;&nbsp;Za delić sekunde to nije bila Dženi; to je bila Doli, neverna, odbegla Doli, a iza nje senka iscerenog Vona sa prezrivim izrazom na licu - odnosno ni jedan ni drugi, u stvari, uopšte nijedno lice već jedan simbol. Meta. Nešto opako i preteće što nema identiteta već se može samo opisati. Bio je to NEPRIJATELJ, i nije bilo dvojbe da neko treba da ga uništi. Smoždi. I to on.
<BR>&nbsp;&nbsp;&nbsp;&nbsp;&nbsp;Inače bi sam Volters bio uništen, upropašćen, smrvljen od strane najluđih, najgnusnijih, najizopačenijih destruktivnih osećanja koja je ikada osetio, koja su mu se nametnula odvratnim, žestokim, pustošećim, nasilničkim činom.
<BR>
<BR>&nbsp;&nbsp;&nbsp;&nbsp;&nbsp;Žao mi je, odnosno gotovo da mi je žao, što ne znam ništa o tom "instant-ludilu" iz prve ruke. Najviše mi je bilo žao kad se to prvi put dogodilo, deset godina ranije. U to vreme niko ništa nije znao o "telempatičkom psihokinetičkom primopredajniku". Pojavljivao se u obliku periodične epidemije ludila koja je zahvatala ceo svet. Mnogobrojni najveći umovi sveta, uključujući i moj, ulagali su najveće napore pokušavajući da otkriju neki virus, neku toksičnu hemikaliju, neku promenu u Sunčevoj radijaciji - bilo šta, bilo šta čime bi se moglo objasniti ludilo koje bi otprilike svake godine protutnjalo čitavim čovečanstvom. Međutim, neki od najvećih svetskih umova - kao moj - bili su hendikepirani. Kompjuterski programi kao što sam ja jednostavno nisu osećali te izluđujuće impulse. Da jesmo, problem bi mnogo ranije bio rešen, valjda.
<BR>
<BR>&nbsp;&nbsp;&nbsp;&nbsp;&nbsp;Ono što je Odi Volters u tom trenutku osećao meni je bilo vrlo dobro poznato jer sam i sam to isto osećao - kao i Dženi, kao i moja sopstvena žena Esi - kao i svako drugo ljudsko biće u krugu od desetak astronomskih jedinica daleko od tačke par stotina miliona kilometara udaljene od Zemlje, u pravcu sazvežđa Vozar. Imao sam mnogo sreće jer ovog puta nisam pilotirao, što je inače bio moj običaj. Ne znam da li bih se srušio. Lak udar iz svemira trajao je samo pola minuta, tako da možda ne bih stigao da se udaljim, ali bih to sigurno pokušao. Bes, bolesna mržnja, opsesivna potreba da razbijamo i silujemo - to je bio poklon s neba koji su nam svima uputili teroristi. Ali eto, ovog puta, kompjuter je pilotirao pa sam ja mogao da provodim vreme na P-fonu, a što se tiče kompjuterskih programa njih nije pogađao teroristički TPP.
<BR>&nbsp;&nbsp;&nbsp;&nbsp;&nbsp;Nije ovo bilo prvi put. Čak ne ni prvi put u poslednje vreme, jer su tokom poslednjih godinu i po dana teroristi uspeli da umaknu u solarno prostranstvo u svom ukradenom Hiči-brodu odakle su svetu emitovali svoje omiljene, najgrozomornije ludačke fantazme. Bilo je to više nego što je svet mogao da podnese. Zbog toga sam ja, u stvari, i putovao u Roterdam, ali upravo zbog ove zgode okrenuo sam se natrag usred leta. Smesta sam pokušao da pozovem Esi, čim je to prestalo, da bih bio siguran da je dobro. Nisam imao sreće. Svako živi na svetu pokušavao je da dozove svakog drugog živog, iz tog istog razloga, pa su relejni punktovi bili zagušeni.
<BR>&nbsp;&nbsp;&nbsp;&nbsp;&nbsp;Pored toga činjenica je da sam osećao kao da u mom stomaku južnoamerički oklopnici - armadilosi - vode ljubav i zato sam, uzimajući sve to u obzir, hteo da Esi bude sa mnom umesto da krene kasnije putničkim avionom, kao što je bilo planirano. Naredio sam pilotu da promeni kurs; i zbog toga kad je Volters stigao u Roterdam ja nisam bio tamo. Lako bi me pronašao na obali Tapanskog mora da je krenuo direktnim avionom za Njujork, što znači da se u ovom pogledu prevario.
<BR>&nbsp;&nbsp;&nbsp;&nbsp;&nbsp;Prevario se takođe - jako se prevario - što mu se moglo oprostiti, jer to nije mogao da zna - u pogledu duše s kojom je došao u kontakt na S. Ja. A načinio je još jednu grešku, sasvim ozbiljnu. Zaboravio je da je TPP dvosmerna sprava.
<BR>&nbsp;&nbsp;&nbsp;&nbsp;&nbsp;Što znači da tajna o onom kratkotrajnom doticaju duše, koju je on čuvao na jednom kraju, na drugom kraju uopšte nije bila tajna.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
