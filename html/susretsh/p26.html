<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;Džil-Klara Mojnlin, moja ljubav. Moja izgubljena ljubav. Eno je tamo, gleda me netremice sa PV ekrana a ne izgleda ništa starija nego kad sam je poslednji put video, pre više godina, decenija - a ne izgleda ništa ni bolje jer oba puta je bila otprilike u najgorem stanju u kome se čovek uopšte može naći. Da ne pominjem da je bila i izubijana, i to jednom od moje ruke.
<BR>&nbsp;&nbsp;&nbsp;&nbsp;&nbsp;Ali ma koliko da je preživela i ma koliko se to na njoj videlo, ta moja Klara imala je još dosta rezerve. Okrenula se leđima pošto je saopštila poruku ljudskoj rasi i klimnula Zapovedniku. "Vi zte zaopstili?" upitao je on zabrinuto. "Zaopstili zte poruku tacno kako zam naredio?"
<BR>&nbsp;&nbsp;&nbsp;&nbsp;&nbsp;"Tačno tako", odgovorila je Klara, i dodala, "Vaš engleski je sad mnogo bolji. Mogli ste i lično da se obratite da ste hteli."
<BR>&nbsp;&nbsp;&nbsp;&nbsp;&nbsp;"Zuvise je vazno da re-z-kiramo", odgovori on zlovoljno i okrete se od nje. Sada mu se polovina tetiva na telu nabrala i grčila, a u tome nije bio usamljen. Njegova odana posada bila je isto toliko uzrujana kao on, a na ekranima komunikacionih uređaja koji su njegov brod povezali sa drugim brodovima grandiozne flote mogao je da vidi lica ostalih zapovednika brodova. Bila je to veličanstvena flota, razmišljao je Zapovednik, pažljivo gledajući na monitorima kako nastupaju u dostojanstvenom poretku, ali otkud je ovo njegova flota? Nije morao da postavi ovo pitanje. Znao je odgovor na njega. Pojačanja koja su stigla iz središta galaksije brojala su preko stotinu Hičija od kojih je bar pola tuceta imalo pravo da se nazove njegovim pretpostavljenim ako su to hteli. Oni su lako mogli da preuzmu komandovanje flotom. Ali nisu. Pustili su da ovo bude njegova flota jer je na taj način to i njegova odgovornost... i njegov dragi bitak koji će se pridružiti montiranim umovima ako stvar omane "Kako su oni nerazboriti", promrmljao je on, sa čime se njegov vezista složio jednim trzajem.
<BR>&nbsp;&nbsp;&nbsp;&nbsp;&nbsp;"Poslaću im instrukcije da drže bolji poredak", reče on. "Jeste li na to mislili?"
<BR>&nbsp;&nbsp;&nbsp;&nbsp;&nbsp;"Razume se, Potkovice." Zapovednik uzdahnu gledajući neraspoloženo kako vezista mehanički izgovara instrukcije i šalje ih ostalim zapovednicima i kontrolorima. Armada se polagano prestrojila u oblik ogromnog teretnog broda, koji je bio kadar da 'odgrize' 'okrugli komad bilo čega sa prečnikom od hiljadu metara i da ga prenese bilo kuda, zaostajući za transporterima i manjim brodovima. "Ljudska ženo Klaro", obratio joj se on. "Zašto oni ne odgovaraju?"
<BR>&nbsp;&nbsp;&nbsp;&nbsp;&nbsp;Ona prkosno sleže ramenima. "Verovatno sada diskutuju", odgovorila je ona.
<BR>&nbsp;&nbsp;&nbsp;&nbsp;&nbsp;"Diskutuju!"
<BR>&nbsp;&nbsp;&nbsp;&nbsp;&nbsp;"Ja sam pokušala da vam to kažem", reče ona ljutito. "Postoji destak raznih velikih sila koje moraju da se sastanu, ne uzimajući u obzir još stotinu malih zemalja."
<BR>&nbsp;&nbsp;&nbsp;&nbsp;&nbsp;"Stotinu zemalja." Zapovedik zastenja, pokušavajući da tako nešto zamisli. Nije uspeo...
<BR>&nbsp;&nbsp;&nbsp;&nbsp;&nbsp;E dobro. Ovo se dogodilo jako, jako odavno, naročito ako vreme merite femtosekundama. Tako mnogo stvari se otada dogodilo! Tako mnogo da, iako sam ovako golem, teško mi je da ih sve svarim. Još teže je pamtiti (bilo mojom sopstvenom memorijom ili nekom od onih pozajmljenih) svaki detalj svakog događaja iz tog vremena, mada sam ja, kao što ste videli, kadar da se prisetim mnogo čega kad hoću. Ali ova slika mi se urezala. Tu je Klara, crne obrve su joj natuštene dok posmatra kako su se Hičiji unervozili i snuždili; tu je Von, samo što se nije onesvestio, zaboravljen leži u uglu kabine. Pa onda tu je posada Hičija, koji se trzaju i šište jedni na druge; i tu je Zapovednik, koji zuri, pun ponosa i straha, u reaktiviranu armadu koja je krenula u misiju po njegovom naređenju. On je stavio najveći mogući ulog na kocku. Nije znao šta će se sledeće dogoditi - očekivao je bilo šta - bojao se gotovo svega - ne može ga, smatrao je, ništa iznenaditi što bi se moglo dogoditi... sve dok se nešto nije dogodilo što ga je jako iznenadilo.
<BR>&nbsp;&nbsp;&nbsp;&nbsp;&nbsp;"Zapovediče!" uzviknula je Meleskinja, integrator slike. "Evo drugih brodova!"
<BR>&nbsp;&nbsp;&nbsp;&nbsp;&nbsp;Zapovednik se razvedri "Ah!" zatapša on. "Najzad reaguju!" Bilo je neobično što ljudska bića to čine lično a ne posredstvom radio-veze, ali oni su ionako čudni. "Da li nam brodovi šalju poruke, Potkovice?" upitao je, a vezista je zanekao trzajući mišiće na obrazu. Zapovedik je uzdahnuo. "Onda moramo biti strpljivi", rekao je, pažljivo gledajući u sliku na ekranu. Brodovi sa ljudskom posadom se sigurno nisu približavali u bilo kakvom razumnom poretku. Činilo se, u stvari, kao da su bili opozvani sa svojih svakojakih zadataka i pridodati ostalima na brzinu da krenu u susret Hiči-floti, nepromišljeno - gotovo histerično. Jedan je bio sasvim na dometu brodskih komunikacionih uređaja; dva druga su bila dalje, a jedan od onih koji su se borili sa postojećim momentom brzine krenuo je u pogrešnom pravcu.
<BR>&nbsp;&nbsp;&nbsp;&nbsp;&nbsp;Onda je Zapovednik zašištao iznenađeno. "Ljudska ženo!" zapovedio je Klari. "Dođite ovamo i rzite im da paze! Vidite zta se dezava!" Iz najbližeg broda lansiran je jedan omanji predmet, primitivna naprava na hemijski pogon, suviše sićušna da bi u nju stala i jedna jedina osoba. Ona je ubrzavala let i direktno se uputila u samo središte Hiči-flote, pa Zapovednik klimnu Beloj-Buci, a ovaj smesta naredi da se prelaskom u FTL brzinu lagano odgurnu najbliži teretni brodovi izvan opasne zone. "Ne zmeju biti tako nebrizljivi!" povika on strogo. "Zudar je mogao da se dezi!"
<BR>&nbsp;&nbsp;&nbsp;&nbsp;&nbsp;"Ne slučajan", reče Klara smrknuto.
<BR>&nbsp;&nbsp;&nbsp;&nbsp;&nbsp;"Zta? Ja ne razume!"
<BR>&nbsp;&nbsp;&nbsp;&nbsp;&nbsp;"Ovo su projektili", rekla je ona, "i oni imaju nuklearne bojeve glave. To vam je njihov odgovor. Oni ne čekaju da ih vi napadnete. Oni prvi pucaju!"
<BR>&nbsp;&nbsp;&nbsp;&nbsp;&nbsp;Imate li sada predstavu kako je to bilo? Vidite li Zapovednika kako tamo stoji dok su mu tetive od straha ukočene a brada opuštena i tako bulji u Klaru? On gricka svoju žilavu tanku donju usnu i baca pogled povremeno na ekran. Eto njegove flote, džinovskog karavana sastavljenog od teretnih brodova uskrsnulih posle pola miliona godina skrivanja kako bi on mogao - uz ozbiljne sumnje; uz veliki rizik po samoga sebe - da ponudi ljudskoj vrsti besplatan prevoz u grupama od po par miliona i bezbedno utočište od Mučkih ubica, u središtu Galaksije gde su i sami Hičiji bili skiveni. "Pucaju?" ponovio je on ukočeno. "Da nam nanesu štetu? Možda da ubiju?"
<BR>&nbsp;&nbsp;&nbsp;&nbsp;&nbsp;"Baš tako", planu na to Klara. "Šta ste vi očekivali? Ako hoćete rat, onda evo ga."
<BR>&nbsp;&nbsp;&nbsp;&nbsp;&nbsp;Zapovednik zatvori oči, i kao da nije čuo užasnuto šištanje i žamorenje koje je prostrujalo posadom kad su čuli Bela-Bukin prevod. "Rat", mrmljao je on, s nevericom, i prvi put otkako zna za sebe pomislio je bez straha, gotovo sa žudnjom, na svoj odlazak među montirane umove; ma koliko to bilo strašno, zar bi moglo biti gore od ovoga?
<BR>&nbsp;&nbsp;&nbsp;&nbsp;&nbsp;A za to vreme...
<BR>&nbsp;&nbsp;&nbsp;&nbsp;&nbsp;Za to vreme, otišlo se gotovo predaleko - no, srećom po sve, ne sasvim. Projektil sa brazilskog izviđačkog broda bio je i suviše spor da bi pogodio Hičije koji su naglo menjali kurs leta. U trenutku kad su bili u položaju da ponovo ispale hitac - mnogo pre nego što je bilo koji drugi ljudski brod mogao da se približi - Zapovednik je uspeo da objasni Klari šta hoće, i Klara se ponovo javila na komunikacionoj liniji, i vest je krenula u svet. Ovo nije invaziona flota. Nije čak ni napad komandosa. Već spasilačka misija - i upozorenje o tome šta je Hičije nateralo da pobegnu i da se sakriju, pa je sada na nas došao red da se zabrinemo.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
