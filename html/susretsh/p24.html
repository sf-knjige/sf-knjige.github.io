<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;Preostala je još Klara o kojoj je trebalo razmisliti, da sam tada znao dovoljno da o njoj mogu da razmišljam - i ne samo Klara već i Von (jedva zavređuje, stvarno, da se o njemu razmišlja) i takođe Zapovednik i njegovi Hičiji, koji su zavređivali da se o njima misli iz sve snage. Ali ja to u tom trenutku takođe nisam znao. Bio sam proširen, to je tačno, ali ne još ovoliko vispren.
<BR>&nbsp;&nbsp;&nbsp;&nbsp;&nbsp;I, naravno, pažnju su mi odvlačili moji sopstveni problemi, mada, da smo se Zapovednik i ja poznavali i bili u mogućnosti da ih uporedimo, bilo bi zanimljivo videti čiji su problemi bili gori. U stvari, rezultat je bio nerešen. Obojica smo imali probleme koji se prosto nisu mogli izmeriti, kojih je bilo toliko da se nisu mogli savladati.
<BR>&nbsp;&nbsp;&nbsp;&nbsp;&nbsp;Fizička blizina njegovo dvoje ljudskih zarobljenika predstavljala je jedan od Zapovednikovih problema. U svojim koštunjavim nozdrvama osećao je njihov smrad. Fizički su bili odurni. Rastresito, gipko, jedro salo i mlohavo meso kvarili su jasne obrise njihove telesne građe - jedini Hičiji koji su bili ovoliko debeli predstavljali su malobrojnu grupicu koja se raspadala od najgoreg degenerativnog oboljenja za koje su znali. Pa čak ni oni nisu ovako gadno zaudarali. Užegli zadah iz njihovih usta zaudarao je na bajatu hranu. Ljudski glasovi su strugali poput električnih testera. Zapovednika je zabolelo grlo dok je pokušavao da izgovori one zvrčave, mumlave slogove njihovog malog, gadnog jezika.
<BR>&nbsp;&nbsp;&nbsp;&nbsp;&nbsp;Po mišljenju Zapovednika, zarobljenici su skroz-naskroz bili gadni, već i zato što su jednostavno odbijali da shvate gotovo sve što je on govorio. Kad je pokušao da im kaže u kakvu strašnu opasnost su sebe doveli - da i ne govorimo o Hičijima skrivenim u njihovom skrovištu - njihovo prvo pitanje je bilo: "Jeste li vi Hičiji?"
<BR>&nbsp;&nbsp;&nbsp;&nbsp;&nbsp;I pored svih svojih briga, Zapovednik je našao dovoljno mesta da se na ovo razbesni. (U stvari isto se tako razbesneo bio narod iz svemirskog jedrenjaka kad su čuli da ih Hičiji zovu žiteljima mulja. Ovo je Zapovedniku bilo poznato, ali nije hteo o tome da razmišlja.) "Hičiji!", promumlao je on, a zatim je slegao ramenima mrdajući trbuhom. "Da. To nije važno. Budite mirni. Skrasite se."
<BR>&nbsp;&nbsp;&nbsp;&nbsp;&nbsp;"Fuj", promrmljao je Bela-Buka, misleći pri tom ne samo na njihov smrad. Zapovednik se namršti i okrete se Probodu.
<BR>&nbsp;&nbsp;&nbsp;&nbsp;&nbsp;"Jesi li se rešio njihove letelice?" upitao ga je.
<BR>&nbsp;&nbsp;&nbsp;&nbsp;&nbsp;"Razume se", odgovorio je Probod. "Ona se nalazi na putu za jednu prihvatilišnu luku, ali šta ćemo sa kugelblicom?" (On, razume se, nije upotrebio reč kugelblic.)
<BR>&nbsp;&nbsp;&nbsp;&nbsp;&nbsp;Zapovednik mrdnu trbuhom mrzovoljno. Bio je umoran. Svi su oni bili umorni. Oni su se naprezali već danima do krajnjih granica svoje moći, i sada su se pokazivale posledice. Zapovednik pokuša da se sabere. Svemirski jedrenjak je bio sklonjen van dogleda. Ova zalutala ljudska bića bila su uklonjena iz neposredne blizine one najužasnije opasnosti, kugelblica, a njihov brod, pomoću automatskog pilota, bio je sakriven. Do sada je uradio, znao je to, onoliko koliko se od njega moglo očekivati. Uz plaćanje određene cene, pomislio je, tugujući za Duplo; bilo je teško poverovati da bi u normalnim okolnostima on još i sad uživao u njenoj ljubavi koja se zbiva jednom godišnje.
<BR>&nbsp;&nbsp;&nbsp;&nbsp;&nbsp;Ali ni to nije bilo dovoljno.
<BR>&nbsp;&nbsp;&nbsp;&nbsp;&nbsp;Bilo je sasvim mogućno, razmišljao je Zapovednik, da u ovom trenutku više ne postoji nešto kao "dovoljno"; možda je suviše kasno za bilo šta što bi on, ili čitava Hiči-rasa mogli da učine. Međutim, to nije bio u stanju da prizna. Sve dok ima neke šanse, on mora da deluje. "Prikaži karte sa njihovog broda", naredio je i zatim se okrenuo ka onim neuglađenim, sirovim gomilama 'kitovog' sala koje je zarobio. Obratio im se jednostavnim rečima kao kad se govori detetu: "Pogledajte u ovu kartu."
<BR>
<BR>&nbsp;&nbsp;&nbsp;&nbsp;&nbsp;Kako je Robin, sasvim prirodno, bio prezauzet drugim stvarima, nisam bio u stanju da sa njim porazgovaram o kugelblicu onako detaljno kao što sam želeo. Njegovi statistički podaci su zanimljivi. Izračunato je da njegova temperatura iznosi oko tri miliona Kelvina, ali to nije bilo zabrinjavajuće. Ono što je mene zabrinjavalo bio je stepen gustine energije. Gustina energije koja potiče od radijacije crnog tela raste po kubnoj progresiji u odnosu na temperaturu - to je stari Stefan-Bolcmanov zakon - ali i broj fotona povećava se linearno u odnosu na porast temperature, što znači efektivno povećanje na četvrti stepen unutar kugelblica. Pri jednom Kelvinu to iznosi 4,72 elektronvolti na litar. Pri tri miliona, to je tri miliona na četvrti puta to - oh, recimo, oko 382.320,000,000,000,000,000,000,000, ev/lit. A u toj stvarčici ima veći broj litara. Zašto je ovo važno? Zato što je sva ta energija predstavljala organizovanu inteligenciju. Mučke ubice. Čitav jedan univerzum Mučkih ubica, smeštenih u jednom kugelblicu koji čekaju da njihov plan dozri pa da vaseljena bude preudešena tako da njima odgovara.
<BR>
<BR>&nbsp;&nbsp;&nbsp;&nbsp;&nbsp;Zapovednika je u ovoj situaciji dosta jedilo to što je onaj mršaviji, pa stoga fizički manje oduran zarobljenik, bio istovremeno i gadniji. "Ti budi miran", naredio je, pokazujući svojom pesnicom u pravcu Vona; njegova mahnitanja su bila još nerazumnija nego one žene. "Vi! Da li znate šta je ovo?"
<BR>&nbsp;&nbsp;&nbsp;&nbsp;&nbsp;Ova žena je bar imala dovoljno pameti da govori polako. Trebalo je samo nekoliko puta da ponovi da bi razumeo Klarin odgovor: "To je crna rupa koju smo hteli da posetimo."
<BR>&nbsp;&nbsp;&nbsp;&nbsp;&nbsp;Zapovednik pretrnu. "Da", reče nastojeći da podražava nepoznate mu suglasnike. "Tačno." Probod je prevodio ostalima i opazio je kako im se grče tetive na udovima od užasnog straha. Zapovednik je pažljivo birao reči, praveći pauze da bi sa umovima predaka proverio da li je odabrao prave:
<BR>&nbsp;&nbsp;&nbsp;&nbsp;&nbsp;"Slušajte pažljivo", kazao je. "Ovo je veoma opasno. Davno, veoma davno, mi smo otkrili da je rasa Mučkih ubica poubijala sve tehnološki razvijene civilizacije u vasioni - bar u našoj sopstvenoj Galaksiji, i u nekim obližnjim..."
<BR>&nbsp;&nbsp;&nbsp;&nbsp;&nbsp;Da, nije ovo išlo ovako brzo. Zapovednik je morao da ponavlja i opet da ponavlja, po desetak puta jednu jedinu reč ponekad, pre nego što bi se učinilo da su ona gojazna stvorenja ukapirala šta im govori. Mnogo pre nego što je završio, grlo mu je bilo odrano dok su ostali članovi njegove posade, mada su isto tako znali kakva je opasnost posredi, načisto zadremali. Ali on se nije zaustavio. Ona karta na ekranu, sa čitavom skupinom kolektora energije i petostrukim znakom upozorenja, nije mu dopuštala da se opusti.
<BR>&nbsp;&nbsp;&nbsp;&nbsp;&nbsp;Mučke ubice su svoj pokolj obavile više milenijuma pre nego što su se Hičiji pojavili na pozornici. Isprva su Hičiji smatrali da su oni prosto čudovišta iz praiskonske prošlosti, kojih Hičiji treba da se plaše koliko i mi tiranosaurusa.
<BR>&nbsp;&nbsp;&nbsp;&nbsp;&nbsp;A onda su otkrili kugelblic.
<BR>&nbsp;&nbsp;&nbsp;&nbsp;&nbsp;Zapovednik ovde zastade neodlučno, i pogleda članove svoje posade. Ono što sledi bilo je teško izreći, zato što je vodilo ka jednom očiglednom zaključku. Dok su mu se tetive grčile i uvijale, on hrabro izreče:
<BR>&nbsp;&nbsp;&nbsp;&nbsp;&nbsp;"To su bile Mučke ubice", kazao je. "Oni su se povukli u jednu crnu rupu - ali u jednu određenu vrstu crne rupe koja se sastoji od energije, a ne od materije, jer oni sami nisu bili načinjeni od materije. Već od čiste energije. Unutra u svojoj crnoj rupi oni postoje samo kao neka vrsta stajećeg talasa u moru energije."
<BR>&nbsp;&nbsp;&nbsp;&nbsp;&nbsp;Pošto je to ponovio nekoliko puta, na nekoliko načina, primetio je da se nameću izvesna pitanja; ali među njima nije bilo logičkog zaključka koga se on pribojavao. Pitanje je postavila ona žena, i ono je samo glasilo:
<BR>&nbsp;&nbsp;&nbsp;&nbsp;&nbsp;"Kako može da preživi biće sastavljeno samo od energije?"
<BR>&nbsp;&nbsp;&nbsp;&nbsp;&nbsp;Odgovor na ovo pitanje bilo je lako dati. Glasio je: "Ne znam". Postojale su, to je Zapovednik znao, teorije - i po tim teorijama Mučke ubice su nekada bile stvorenja sa telesnom strukturom ali su je nekako odbacile. Da li te teorije imaju bilo kakve veze sa činjenicama to čak ni najstariji montirani umovi nisu bili u stanju da kažu.
<BR>&nbsp;&nbsp;&nbsp;&nbsp;&nbsp;Međutim, upravo zato što je za bića sastavljena od čiste energije bilo teško da se održe, objašnjavao je Zapovednik, desila se poslednja i najgora stvar u vezi sa Mučkim ubicama. Vaseljena za njih nije bila gostoljubivo mesto. Zato su odlučili da izmene vaseljenu. Nešto su uradili i tako stvorili priličnu količinu dodatne mase u vaseljeni. Izazvali su proces suprotan širenju svemira. Uvukli se u svoj kugelblic... i čekaju.
<BR>&nbsp;&nbsp;&nbsp;&nbsp;&nbsp;"Ja sam često slušao o nedostajućoj masi", reče zarobljeni muškarac živahno. "Mrtvaci su o njoj pričali kad sam bio dete - ali oni su, znate, bili ludi."
<BR>&nbsp;&nbsp;&nbsp;&nbsp;&nbsp;Žena ga je prekinula. "Zašto?" upitala je. "Zašto bi oni to činili?"
<BR>&nbsp;&nbsp;&nbsp;&nbsp;&nbsp;Zapovednik je ćutao, strašno umoran usled mučnog zlopaćenja oko vođenja razgovora sa ovim opasnim primitivcima. Opet je najbolji odgovor bio "Ne znam", ali postoje hipoteze. "Montirani umovi smatraju", reče on lagano, "da su fizički zakoni vaseljene bili određeni slučajnim kolebanjima u raspodeli materije i energije u prvom trenutku posle velikog praska. Mogućno je da Mučke ubice nameravaju da ometu taj proces. Kad jednom budu kolapsirali vaseljenu i ona se vrati u pređašnje stanje, oni će moći da promene ove osnovne zakone - odnos masa elektrona i protona, broj koji povezuje silu teže sa elektromagnetnom silom - sve njih - i tako postignu da vaseljena bude mesto u kome će oni udobnije moći da žive... ali vi i ja nećemo."
<BR>&nbsp;&nbsp;&nbsp;&nbsp;&nbsp;Muškarac je sve manje bio u stanju da se suzdržava. Sad je počeo da ispušta neke kreštave zvuke, koji su se tek postepeno pretvarali u razumljive reči. "Ho-ho", povikao je Von, brišući jednu suzu. "Kakve ste vi kukavice! Bojite se nekih stvorova koji su se sakrili u jednoj crnoj rupi, da bi uradili nešto što se neće dogoditi još nekoliko milijardi godina! Šta se sve to nas tiče?"
<BR>&nbsp;&nbsp;&nbsp;&nbsp;&nbsp;Ali žena je shvatila šta je Zapovednik hteo da kaže. "Zaveži, Vone", kazala je, dok su joj se mišići na licu zatezali gotovo kao kod Hičija. "Vi hoćete da naglasite da te Mučke ubice neće ništa da rizikuju. Jednom prilikom su se već pojavili da bi zbrisali sve one koji bi, činilo se, mogli da postanu dovoljno civilizovani i da se ispreče njihovom planu. Mogli bi to ponovo da učine!"
<BR>&nbsp;&nbsp;&nbsp;&nbsp;&nbsp;"Upravo tako", povika Zapovednik zadovoljno. "Tačno ste to kazali! A postoji opasnost da biste ih vi varvari - vi ljudi", ispravi se on, "mogli ponovo dovesti natrag. Koristeći radio! Zavirujući u crne rupe! Leteći svud unaokolo po vaseljeni, čak sve do samih kugelbliceva! Oni su bez sumnje ostavili svoje nadzorne sisteme da ih upozore ukoliko se pojave neke nove tehnološki razvijene civilizacije - vi ćete ih sigurno sasvim uskoro uzbuniti ukoliko to već niste učinili!"
<BR>&nbsp;&nbsp;&nbsp;&nbsp;&nbsp;I kada su zarobljenici konačno shvatili i Von počeo da cvili od straha, a Klara sva bleda da se trese; i kad su im dali pakete s hranom i kazali im da se odmore; i kada se posada skupila oko Zapovednika da bi doznala zašto mu se žile u donjoj vilici izvijaju kao guje, on je bio u stanju samo da kaže: "To je potpuno neverovatno." On je jedva uspeo da ovi gojazni razumeju šta im govori, ali on njih da razume, to je bilo nemoguće. Rekao je: "Oni kažu da ne mogu da zaustave svu svoju sabraću."
<BR>&nbsp;&nbsp;&nbsp;&nbsp;&nbsp;"Ali moraju", povikao je Bela-Buka, preneraženo. "Oni su inteligentni, je li tako?"
<BR>&nbsp;&nbsp;&nbsp;&nbsp;&nbsp;"Oni su inteligentni", složio se Zapovednik, "jer inače ne bi mogli s takvom lakoćom da koriste naše brodove. Ali ja takođe smatram da su oni ludi. Kod njih ne vlada zakon."
<BR>&nbsp;&nbsp;&nbsp;&nbsp;&nbsp;"Oni moraju imati zakone", reče Probod s nevericom. "Njihovo društvo ne može da opstane bez zakona!"
<BR>&nbsp;&nbsp;&nbsp;&nbsp;&nbsp;"Njihov zakon sastoji se od prinude", reče Zapovednik sumornim glasom. "Ako se neko od njih nađe izvan domašaja onih koji izvršavaju zakone, on može da postupa kako mu je volja."
<BR>&nbsp;&nbsp;&nbsp;&nbsp;&nbsp;"Pa onda neka ih takvi prinude! Neka otkriju svaki brod i neka ga zaustave!"
<BR>&nbsp;&nbsp;&nbsp;&nbsp;&nbsp;"Ti glupavi Bela-Buko", reče Zapovednik, vrteći glavom, "razmisli malo o tome šta si rekao. Da počnu da ih gone. Da ih izazovu u boj. Da zametnu s njima borbu u kosmosu. Možeš li da zamisliš neku uskomešanost koja bi bila glasnija od toga - i zar misliš da Mučke ubice neće to da čuju?"
<BR>&nbsp;&nbsp;&nbsp;&nbsp;&nbsp;"A šta onda?" prošaputa Probod.
<BR>&nbsp;&nbsp;&nbsp;&nbsp;&nbsp;"Onda", odgovori Zapovednik, "ćemo mi morati da se otkrijemo." On podiže ruku da bi utišao raspravu, i izdade naređenja.
<BR>&nbsp;&nbsp;&nbsp;&nbsp;&nbsp;Bila su to naređenja za koja je posada smatrala da ih nikada neće čuti, ali su opazili da je Zapovednik u pravu. Poruke su letele na sve strane. Na desetak mesta u Galaksiji odavno zamukli brodovi primiše naredbu preko uređaja sa daljinskim upravljanjem i oživeše. Jedan dugačak izveštaj otposlat je nadzornim instalacijama u blizini one središnje crne rupe u kojoj su živeli Hičiji; trebalo bi da se dosad prvo upozorenje probilo kroz Švaršildovu barijeru i pojačanje bi moglo već da krene napolje. Ovo je bio džinovski zadatak za ovako malu posadu, tako da su još više žalili što Duplo nije više sa njima. Ali najzad je obavljen i Zapovednikov brod se uputi novim pravcem na jedan sastanak.
<BR>&nbsp;&nbsp;&nbsp;&nbsp;&nbsp;Uvlačeći se u vreću za spavanje, Zapovednik otkri kako se smeši. Nije to bio veseo smešak. Već keženje pri pomisli na paradoksalnu situaciju, suviše bolnu da bi se ikako drukčije na nju reagovalo. Bojao se tokom celog razgovora sa zarobljenicima, da će oni doći do nepoželjnog zaključka: Kad jednom doznaju da su se Mučke ubice sakrile u jednoj crnoj rupi, to lako može da ih navede na pomisao da su Hičiji uradili to isto, i tako bi glavna tajna Hiči-rase mogla biti dovedena u pitanje.
<BR>&nbsp;&nbsp;&nbsp;&nbsp;&nbsp;Dovedena u pitanje! On je učinio mnogo više od toga! Ovlastivši sam sebe, pošto nije bilo viših vlasti koje bi mu to odobrile ili zabranile, Zapovednik je probudio zaspale flote i pozvao pojačanje koje se nalazilo unutar obzorja događanja. Tajna više nije bila tajna. Posle pola miliona godina, Hičiji su se ponovo pojavili.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
