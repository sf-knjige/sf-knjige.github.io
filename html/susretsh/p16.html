<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Kada se Džil-Klara Mojnlin probudila, nije bila mrtva kao što je pouzdano očekivala. Nalazila se u jednom izviđačkom brodu Hičija. Bila je to oklopljena "petica" po svemu sudeći, ali ne ona u kojoj se nalazila pri poslednjem događaju koji joj je bio u sećanju.
<BR>&nbsp;&nbsp;&nbsp;&nbsp;&nbsp;Događaj koji joj je bio u sećanju bio je haotičan, stravičan, i ispunjen bolovima i osećanjem užasa. Vrlo dobro ga se sećala. U njega nije bio uključen ovaj mršavi, tamnoputi, natmureni čovek koji je na sebi imao parče tkanine oko bedara i jednu maramu, i ništa više. Niti je bila uključena nekakva nepoznata mlada plavuša koja se ubi plačući. U poslednjem događaju koji je Klara zapamtila bilo je ljudi koji su plakali, to je tačno, o, da! I koji su vrištali i psovali i uneređivali se, zato što su bili uhvaćeni u klopku upavši u Švarcšildov omotač oko jedne crne rupe.
<BR>&nbsp;&nbsp;&nbsp;&nbsp;&nbsp;Ali nijedan od tih ljudi nije bio među ovima.
<BR>&nbsp;&nbsp;&nbsp;&nbsp;&nbsp;Mlada žena se brižno nadnela nad njom. "Jeste li dobro, dušo? Što ste vi preživeli strašne stvari." Za Klaru nije bilo ničeg novog u ovim rečima. Ona je znala kako je bilo strašno. "Budna je", reče mlada žena preko ramena.
<BR>&nbsp;&nbsp;&nbsp;&nbsp;&nbsp;Čovek dojuri i odgurnu ženu u stranu. On nije traćio vreme raspitujući se za Klarino zdravlje. "Ime! I broj orbite i misije - brže!" Ona mu reče, ali on ništa na to ne odgovori. Jednostavno nestade a mlada plavuša joj ponovo priđe.
<BR>&nbsp;&nbsp;&nbsp;&nbsp;&nbsp;"Ja sam Doli", rekla je. "Izvinjavam se što ovako jadno izgledam, ali, na časnu reč, premrla sam od straha. Jeste li vi dobro? Bili ste propisno urnisani, a mi ovde nemamo baš neki dobar medicinski program."
<BR>&nbsp;&nbsp;&nbsp;&nbsp;&nbsp;Klara se uspravila i otkrila da je stvarno bila urnisana, tačno. Svaki delić tela ju je boleo, počev od glave kojom je, izgleda, o nešto tresnula. Pogledala je oko sebe. Nikada dotle nije bila u nekom brodu tako prepunom sprava i igračaka, niti brodu koji je tako prijatno mirisao na kuvano jelo. "Čujte, gde sam ja?"
<BR>&nbsp;&nbsp;&nbsp;&nbsp;&nbsp;"Vi ste u njegovom brodu", i pokaza rukom. "On se zove Von. On luta unaokolo i zaviruje u crne rupe." Doli je izgledala tako kao da se sprema da ponovo zaplače, ali je obrisala nos i nastavila: "I čujte, dušo, žao mi je, ali svi oni ljudi koji su bili sa vama su mrtvi. Vi ste jedini bili živi."
<BR>&nbsp;&nbsp;&nbsp;&nbsp;&nbsp;Klara zaustavi dah. "Svi? Čak i Robin?"
<BR>&nbsp;&nbsp;&nbsp;&nbsp;&nbsp;"Ne znam kako su se zvali", izvinjavala se mlada žena. I nije se iznenadila kad je njena iznenadna gošća okrenula lice u stranu i zajecala. S druge strane prostorije, Von nestrpljivo zareža na dve žene. On je bio obuzet sopstvenim brigama. Nije znao kakvo je blago ponovo otkrio, niti koliko će to ponovo otkriveno blago komplikovati moj život.
<BR>&nbsp;&nbsp;&nbsp;&nbsp;&nbsp;Jer uopšte nije daleko od istine da sam se ja oženio svojom dragom ženom Esi, upravo zato što sam bio izgubio Klaru Mojnlin. U najmanju ruku zato što sam bio ponesen emocijama u trenutku kad sam se oslobodio osećanja krivice, odnosno bar u dobroj meri, od koga sam patio zbog toga što sam Klaru izgubio.
<BR>&nbsp;&nbsp;&nbsp;&nbsp;&nbsp;Kada sam na kraju otkrio da je Klara ponovo živa to je bio šok za mene. Ali, Bože moj, nikakav - nikakav - u poređenju sa šokom koji je doživela Klara! Čak i sada, u ovim okolnostima, ne mogu a da ne osećam nešto što mogu, dosta nepodesno, da nazovem fizičkim bolom kad pomislim kako se osećala moja bivša premila dragana Klara kada se vratila iz mrtvih. Ne samo zbog toga što je to bila ona, ili zbog toga šta je ona meni bila. Ona je zaslužila da je svi sažaljevaju. Uhvaćena u klopku, prestravljena, ozlojeđena, sigurna da joj predstoji smrt - a onda trenutak kasnije spasena nekim čudom. Neka se Bog smiluje ovoj jadnici! Bog zna da ja to činim, a za nju se stvari neće brzo popraviti. Polovinu vremena bila je u nesvesti zato što joj je telo pretrpelo strahovite udarce. Kad je bila budna, nije uvek bila sigurna da je budna. Po tome kako je osećala da treperi i po navali krvi u glavu i zujanju u ušima, znala je da su je do grla nakljukali sredstvima za umirivanje bolova. Pa ipak je trpela užasne bolove. Ne samo telesne. A kada je bila budna bilo je gotovo kao da ima halucinacije, jer onaj sociopata Von i ona malodušna Doli nisu bile stabilne ličnosti za koje bi se čvrsto uhvatila. Kad je postavljala pitanja, dobijala je čudnovate odgovore. Kad je videla kako Von razgovara sa nekom mašinom i upitala Doli šta on to radi, iz Dolinog odgovora nije mogla ništa da razazna: "O, to su mrtvaci. On ih je programirao tako da imaju podatke o svim misijama, i sad ih upravo ispituje o vama."
<BR>
<BR>&nbsp;&nbsp;&nbsp;&nbsp;&nbsp;Nisam poznavao Džil-Klaru Mojnilin pre njenog nesrećnog slučaja sa crnom rupom. Robin u to vreme nije mogao sebi da priušti tako usavršen računarski informacioni sistem kao što sam ja. Ali sam naravno mnogo slušao o njoj od Robina tokom ovih godina. Najviše sam slušao o tome kako on zbog njene smrti pati od osećanja krivice. Njih dvoje, sa još nekima, bili su u jednoj naučnoj misiji za račun Korporacije Kapija koja je imala za cilj da istraži neku crnu rupu; većina njihovih brodova bila je uhvaćena u klopku; Robin je uspeo da se otrgne.
<BR>&nbsp;&nbsp;&nbsp;&nbsp;&nbsp;Nije bilo logičnog opravdanja za njegov osećaj krivice, razume se. Štaviše, Džil-Klara Mojnlin, mada u normalnim razmerama spretno žensko biće ni u kom pogledu nije bila nezamenljiva - u stvari, Robin je nju zamenio prilično brzo čitavim nizom drugih žena, vezujući se na kraju dugoročnom vezom sa S. Ja. Lavorovnom koja nije bila samo spretno žensko biće već i osoba koja je mene projektovala. Mada sam ja napravljen po uzoru na ljude, sa njihovim porivima i motivacijama, postoje vidovi ljudskog ponašanja koje ja nikada neću razumeti.
<BR>
<BR>&nbsp;&nbsp;&nbsp;&nbsp;&nbsp;Ali kakvo je značenje to moglo imati za nekoga ko nikada nije čuo za mrtvace? I šta je mogla da oseti kad je jedan vrskav, nesiguran glas iz zvučnika počeo da priča o njoj? "...ne, Vone, nema nikoga po imenu Šmic u toj misiji. Ni u jednom ni u drugom brodu. Znaš, bila su dva broda koja su odletela zajedno, i..."
<BR>&nbsp;&nbsp;&nbsp;&nbsp;&nbsp;"Baš me briga koliko je brodova odletelo zajedno!"
<BR>&nbsp;&nbsp;&nbsp;&nbsp;&nbsp;Glas se zaustavio. Zatim će nesigurno: "Von?"
<BR>&nbsp;&nbsp;&nbsp;&nbsp;&nbsp;"Naravano da sam Von! Ko bi drugi bio nego Von!"
<BR>&nbsp;&nbsp;&nbsp;&nbsp;&nbsp;"O... Ovaj, nema, nema ni ovde nikoga ko bi odgovarao opisu tvoga oca. Koga si kažeš spasao?"
<BR>&nbsp;&nbsp;&nbsp;&nbsp;&nbsp;"Ona tvrdi da se zove Džil-Klara Mojnlin. Žensko je. Ne baš mnogo zgodna. Otprilike četrdeset godina, može biti", reče Von, čak je i ne pogledavši jer bi onda video koliko je pogrešio; Klara se ukočila a onda je pomislila da usled svih onih iskušenja bez sumnje izgleda starija nego što je.
<BR>&nbsp;&nbsp;&nbsp;&nbsp;&nbsp;"Mojnlin", šaputao je glas. "Mojnlin... Džil-Klara, da, ona je bila na toj misiji. Doduše godine nisu tačne, čini mi se." Klara lagano klimnu, zbog čega u glavi opet poče da joj lupa, a glas onda nastavi. "Čekaj da vidim, da, ime je tačno. Ali ona je rođena pre šezdeset tri godine."
<BR>&nbsp;&nbsp;&nbsp;&nbsp;&nbsp;Lupanje u glavi ubrzalo je tempo i jačinu. Klara mora da je zastenjala, jer je ona devojka Doli nešto doviknula Vonu a onda se opet nad njom nadnela. "Sve će biti u redu", kazala je, "ali idem ja da kažem Henrijeti da vam da još jednu injekciju za spavanje, okej? Kad se budete probudili biće vam bolje."
<BR>&nbsp;&nbsp;&nbsp;&nbsp;&nbsp;Klara je zurila u nju ne shvatajući šta to govori, a onda je opet zatvorila oči. Pre šezdeset tri godine!
<BR>&nbsp;&nbsp;&nbsp;&nbsp;&nbsp;Koliko šokova može ljudsko biće da podnese a da se ne slomi? Klaru nije bilo lako slomiti; ona je bila svemirski istraživač na Kapiji, sa četiri misije koje su sve bile teške, a svaka za sebe dovoljna da svakome donese noćne more. Ali u glavi joj je žestoko udaralo dok se trudila da razmišlja. Vremenska dilatacija? Da li je to termin kojim se označava ono što se dogodilo u crnoj rupi? Da li je moguće da je u pravom svetu prošlo dvadeset ili trideset godina dok se ona vrtela u krug u najdubljem od svih vrtloga?
<BR>&nbsp;&nbsp;&nbsp;&nbsp;&nbsp;"Kako bi bilo", ponudila je Doli ljubazno, "da vam spremim nešto za jelo?"
<BR>&nbsp;&nbsp;&nbsp;&nbsp;&nbsp;Klara zavrte glavom. Von, grickajući zlovoljno usnu, podiže glavu i doviknu: "Kakva budalaština nuditi joj hranu! Daj ti njoj piće."
<BR>&nbsp;&nbsp;&nbsp;&nbsp;&nbsp;On nije bio čovek kome biste želeli da ugodite slažući se s njegovim mišljenjem čak i kad je u pravu, ali je ova ideja zvučala i suviše dobro da bi preko nje prešla. Dozvolila je da joj Doli donese nešto što je ličilo na čist viski; od njega je kašljala i pljuvala, ali ju je zagrejao. "Dušo", reče Doli oklevajući, "onaj od onih, znaš, onih momaka što su nastradali, je l' ti on bio poseban prijatelj?"
<BR>&nbsp;&nbsp;&nbsp;&nbsp;&nbsp;Nije bilo razloga da Klara to porekne. "Gotovo tako nešto. Mislim, mi smo se voleli, čini mi se. Ali smo se posvađali i razišli, a zatim smo počeli opet da se sastajemo, a posle toga - a posle toga Robin se nalazio u jednom brodu, a ja u drugom..."
<BR>&nbsp;&nbsp;&nbsp;&nbsp;&nbsp;"Robi?"
<BR>&nbsp;&nbsp;&nbsp;&nbsp;&nbsp;"Ne. Robin Brodhed. Zapravo Robinet, ali on je nekako bio osetljiv na to ime - šta vam je?"
<BR>&nbsp;&nbsp;&nbsp;&nbsp;&nbsp;"Robin Brodhed. O, Bože moj, tako je", kazala je Doli, ganuta i zadivljena. "Onaj milioner!"
<BR>&nbsp;&nbsp;&nbsp;&nbsp;&nbsp;I Von je pogledao u njihovom pravcu, pa je onda prišao i stao pored nje. "Robin Brodhed, naravno, ja ga dobro poznajem", hvalisao se.
<BR>&nbsp;&nbsp;&nbsp;&nbsp;&nbsp;Klarina usta se iznenada osušiše. "Zar?"
<BR>&nbsp;&nbsp;&nbsp;&nbsp;&nbsp;"Razume se! Svakako! Poznajem ga već mnogo godina. Da, razume se", reče on, prisećajući se, "čuo sam kako je pobegao iz jedne crne rupe pre mnogo godina. Baš je čudno da ste i vi tamo bili. Mi smo poslovni partneri, znate. Ja od njega i njegovih preduzeća primam gotovo dve sedmine mog sadašnjeg prihoda, uključujući kompenzacioni procenat koji mi isplaćuje kompanija njegove žene."
<BR>&nbsp;&nbsp;&nbsp;&nbsp;&nbsp;"Njegove žene?" prošaputa Klara.
<BR>&nbsp;&nbsp;&nbsp;&nbsp;&nbsp;"Što ne slušate? Rekao sam tako, da, njegove žene!"
<BR>&nbsp;&nbsp;&nbsp;&nbsp;&nbsp;A na to će Doli, iznenada, ponovo blagim tonom: "Ja sam je videla na PV povremeno. Kao recimo kad je izaberu za jednu od Deset najbolje odevenih žena, ili kad je primala Nobelovu nagradu. Jako je lepa. Dušo? Hoćete da popijete još jednu čašu?"
<BR>&nbsp;&nbsp;&nbsp;&nbsp;&nbsp;Klara zaklima, od čega ponovo poče da joj lupa u glavi, ali se dovoljno pribrala da bi rekla: "Da, molim vas. Još, jednu, najmanje."
<BR>&nbsp;&nbsp;&nbsp;&nbsp;&nbsp;Gotovo dva dana Von je nastojao da se ljubazno ponaša prema bivšoj prijateljici svoga poslovnog partnera. Doli je bila nežna i trudila se da joj bude na usluzi. U njenoj PV arhivi nije bilo fotografije S. Ja., ali je Doli izvadila svoje giljole da bi joj pokazala kako bar izgleda Esina karikatura, a kad je Von, pošto mu je dosadilo, zahtevao da izvodi svoju rutinsku tačku iz kabarea, ona je uspela da ga zavara. Klara je imala mnogo vremena za razmišljanje. Onako ošamućena i izubijana, još je bila u stanju da u glavi obavlja proste računske radnje.
<BR>&nbsp;&nbsp;&nbsp;&nbsp;&nbsp;Izgubila je preko trideset godina života.
<BR>&nbsp;&nbsp;&nbsp;&nbsp;&nbsp;Ne, ne samo svoga života; i tuđih. Ona je bila samo dan-dva starija od dana kad je ušla u onaj neobični singularitet. Nadlanice su joj bile izgrebane i pune modrica, ali na njima nije bilo staračkih pega. Glas joj je bio hrapav usled bolova i umora, ali to nije bio glas starice. Ona nije bila stara žena. Ona je bila Džil-Klara Mojnlin, koja je tek prešla tridesetu i kojoj se dogodilo nešto užasno.
<BR>&nbsp;&nbsp;&nbsp;&nbsp;&nbsp;Kada se drugog dana probudila, pojačani i lokalizovani bolovi su joj dali na znanje da joj više ne daju analgetike. Kapetan namrgođenog lica nadnosio se nad njom. "Otvori oči", odrezao je. "Sad si dovoljno dobro da bi odradila ovo putovanje, čini mi se."
<BR>&nbsp;&nbsp;&nbsp;&nbsp;&nbsp;Kako je to nezgodan stvor! Pa ipak, bila je živa, i očigledno se oporavljala, i sad treba pokazati zahvalnost. "To što kažete ima rezona", reče Klara, uspravljajući se u krevetu.
<BR>&nbsp;&nbsp;&nbsp;&nbsp;&nbsp;"Rezona? Ha! Ti ne odlučuješ ovde šta ima rezona; ja odlučujem šta ima rezona", objasni joj Von. "Imaš samo na jednu stvar pravo na mom brodu. Imala si pravo da te spasem i ja sam te spasao; sva ostala prava pripadaju meni. Naročito zato što zbog tebe sad moramo da se vratimo na Kapiju."
<BR>&nbsp;&nbsp;&nbsp;&nbsp;&nbsp;"Dušo", pokuša Doli da kaže nešto, "to nije sasvim tačno. Hrane ima puno..."
<BR>&nbsp;&nbsp;&nbsp;&nbsp;&nbsp;"Ne onakve hrane kakvu ja želim, zaveži. Znači ti, Klaro, za tu nezgodu imaš da mi platiš." On pruži jednu ruku iza leđa. Doli je očigledno znala šta mu to znači; ona mu stavi u šaku tanjir sa sveže ispečenim čokoladnim kolačima, i on uze jedan i poče da ga jede.
<BR>&nbsp;&nbsp;&nbsp;&nbsp;&nbsp;Prostačina! Klara skloni kosu sa očiju i zagleda se u njega hladno. "Na koji način ću vam platiti? Ovako kao ona?"
<BR>&nbsp;&nbsp;&nbsp;&nbsp;&nbsp;"Nego šta nego kao ona", reče Von, žvaćući, "pomagaćeš joj da održava ovaj brod, a takođe - Oh! Ho! Ha-ha, baš je to smešno", dahtao je on, i mrvice čokolade poprskaše Klaru dok se smejao. "Misliš da sam mislio u krevetu! Ala si ti glupa, Klaro, ja ne spavam sa postarijim ružnim ženama."
<BR>&nbsp;&nbsp;&nbsp;&nbsp;&nbsp;Klara obrisa mrvice sa lica, a on se maši za još jedan kolač. "Ne", reče on ozbiljnim tonom, "ovo je važnije od toga. Želim sve da saznam o crnim rupama."
<BR>&nbsp;&nbsp;&nbsp;&nbsp;&nbsp;Na to će ona, pokušavajući da ga smiri: "Sve se tako brzo dogodilo. Ne umem bogzna šta da ispričam."
<BR>&nbsp;&nbsp;&nbsp;&nbsp;&nbsp;"Ispričaj onda šta umeš da ispričaš! I, slušaj, ne pokušavaj da lažeš!"
<BR>&nbsp;&nbsp;&nbsp;&nbsp;&nbsp;O, Bože moj, pomislila je Klara, koliko još ovoga moram da izdržim? A to "ovo" predstavljalo je ne samo siledžiju Vona; već njen celi potpuno dezorijentisani život, koji se posle prekida nastavljao.
<BR>&nbsp;&nbsp;&nbsp;&nbsp;&nbsp;Ispalo je da je odgovor na "koliko još" bio - još jedanaest dana. Bilo je dovoljno vremena da joj izblede najgore modrice na licu i po telu, dovoljno vremena da upozna Doli Volters, i da je sažaljeva, da upozna Vona, i da ga prezire. Nije bilo dovoljno vremena da smisli šta da učini sa svojim životom.
<BR>&nbsp;&nbsp;&nbsp;&nbsp;&nbsp;Ali njen život nije čekao da se ona za njega pripremi. Spremna ili nespremna, tek Vonov brod je već prispeo na Kapiju. I evo je sad tu.
<BR>&nbsp;&nbsp;&nbsp;&nbsp;&nbsp;Već i sami mirisi na Kapiji bili su drukčiji. Nivo buke je bio drukčiji - mnogo viši. Ljudi su bili radikalno drukčiji - mnogo viši. Činilo se da nema nikog živog među njima koga bi Klara prepoznala od poslednjeg boravka ovde - pre trideset godina, ili tek nešto oko trideset dana, zavisno po čijem časovniku merite vreme. Mnogi su takođe bili u uniformi.
<BR>&nbsp;&nbsp;&nbsp;&nbsp;&nbsp;To je za Klaru bilo potpuno novo, i ni najmanje joj se nije sviđalo. U "stara vremena" - ma koliko se nekome ta stara vremena mogla činiti blizu - sreli biste možda jednu do dve uniformisane osobe na dan, uglavnom članove posada sa svemirskih krstarica četiri velike sile na odsustvu. Sigurno je da nikoga od njih niste videli da nosi oružje. To više nije bilo tako. Bilo ih je na sve strane, i bili su naoružani.
<BR>&nbsp;&nbsp;&nbsp;&nbsp;&nbsp;Procedura ispitivanja se takođe promenila kao i sve ostalo. Uvek je to bila gnjavaža. Vratili biste se na Kapiju prljavi i iscrpeni i još uvek prestravljeni, jer sve do poslednjeg trenutka niste bili sigurni da li ćete uspeti, a onda bi vas predstavnici Korporacije Kapija posadili pred stručnjake za procenu vrednosti i sakupljače podataka i računovođe. Šta ste zapravo pronašli? Šta je tu novo? Koliko vredi? Timovi stručnjaka koji su vas ispitivali bili su zaduženi da odgovaraju na ovakva pitanja, i od njih je zavisilo da li će se let smatrati kukavnim promašajem ili će vam - ponekad, sasvim retko - doneti bogatstvo o kome niste mogli ni da sanjate. Svemirskom istraživaču bilo je potrebno dosta umešnosti već samo da bi preživeo kad se jednom zatvori u jedan od onih nepredvidljivih brodova i otisne na Ludu, Tajanstvenu vožnju "autobusom". Ali da bi se domogao bogatstva, za to mu je bilo potrebno više od umešnosti. Bio mu je potreban povoljan izveštaj tima stručnjaka, koji su procenjivali nalaze.
<BR>&nbsp;&nbsp;&nbsp;&nbsp;&nbsp;Njihovi izveštaji oduvek su predstavljali loše vesti, ali sada je bilo još gore. Nije postojao samo jedan tim sastavljen od predstavnika Korporacije Kapija. Sada je bilo četiri tima, po jedan za svaku od četiri nadzorne sile. Saslušavanje je premešteno u nekadašnji glavni noćni bar i kazino na asteroidu, u Plavi Pakao, gde su se nalazile četiri odvojene male prostorije, sa različitim zastavama na vratima. Brazilci su ugrabili Doli. Narodna Republika Kina se dočepala Vona. Američka Vojna policija uhvatila je za ruku Klaru, i kada se poručnik ispred sovjetske sobe namrštio i potapšao držak svog kalašnjikova, Amerikanac mu je uzvratio smrknutim pogledom, hvatajući se za svoj kolt.
<BR>&nbsp;&nbsp;&nbsp;&nbsp;&nbsp;A bilo je zapravo sasvim svejedno, jer čim Klara bude završila kod Amerikanaca, preuzeće je Brazilci, a kada vas nekuda povede vojnik sa pištoljem za pojasom, sasvim je svejedno da li je to kolt ili paz.
<BR>&nbsp;&nbsp;&nbsp;&nbsp;&nbsp;Idući od Brazilaca ka Kinezima, Klarin se put ukrstio sa Vonovim, koji se besno preznojavao idući od Kineza ka Rusima i onda je shvatila da ipak treba da bude zahvalna. Ispitivači su prema njoj bili grubi, bahati, i odvratni, ali izgleda da su prema Vonu bili još gori. Iz njoj nepoznatih razloga, svako njegovo ispitivanje trajalo je dva puta duže nego njeno, koje je ionako bilo vrlo dugačko. Svi timovi ispitivača redom su podvukli da bi trebalo da je mrtva; da je novac sa njene knjižice odavno prebačen na Korporaciju Kapija; da joj neće ništa biti isplaćeno za putovanje sa Huanom Enriketom Santos-Šmicom, pošto to nije bila zvanično odobrena Kapijina misija; a što se tiče novca koji bi možda primila za putovanje do crne rupe, e, ona se nije vratila u toj letelici, zar ne? Kod Amerikanaca je zatražila da joj plate bar premiju za naučni doprinos - jer ko je još drugi bio u crnoj rupi? Rekli su joj da će ta stvar biti uzeta u razmatranje. Brazilci su joj rekli da je to stvar o kojoj četiri sile treba da pregovaraju. Kinezi su kazali da to sve zavisi od toga kako će se protumačiti novčana nagrada isplaćena Robinetu Brodhedu, a Ruse ova tema uopšte nije zanimala, i oni su samo hteli da doznaju da li ima bilo kakvih znakova da je Von simpatizer terorista.
<BR>&nbsp;&nbsp;&nbsp;&nbsp;&nbsp;Ispitivanje je trajalo beskonačno dugo, a posle toga su imali lekarski pregled koji je trajao gotovo još isto toliko. Programi za dijagnostifikovanje nikada dotle nisu sreli živo ljudsko biće koje je bilo izloženo nepojamnim silama iza Švarcšildove barijere, i zato nisu hteli da je puste sve dok joj nisu napipali svaku kost i svaku tetivu i pokupili sasvim slobodno uzorke svih njenih telesnih tečnosti. Onda su je prepustili računovodstvenom odeljenju gde su joj dali izvod. Parče papira, na kome je bilo odštampano: MOJNLIN, Džil-Klara Tekući saldo: 0. Za isplatu: procena još neizvršena.
<BR>&nbsp;&nbsp;&nbsp;&nbsp;&nbsp;Ispred kancelarije računovođe čekala je Doli Volters, sa izrazom zlovolje i dosade na licu. "Kako ste, dušo?" upitala je. Klara napravi grimasu. "O, baš je to gadno. Von je još unutra", objašnjavala je ona, "jer su ga vraški dugo zadržali oni ispitivači. Ja ovde sedim već satima. Šta ćete vi sada da uradite?"
<BR>&nbsp;&nbsp;&nbsp;&nbsp;&nbsp;"Ne znam sasvim tačno", reče Klara polagano, razmišljajući o vrlo ograničenom izboru koji čovek ima na Kapiji ukoliko nema novaca.
<BR>&nbsp;&nbsp;&nbsp;&nbsp;&nbsp;"Da. Isto je i sa mnom." Doli uzdahnu. "Sa Vonom se, znate, nikad ne zna. On nigde ne može vrlo dugo da se zadrži, jer počnu da mu postavljaju pitanja o nekim spravama na njegovom brodu a meni se čini da do njih nije baš zakonskim putem došao." Ona proguta pljuvačku i brzo joj saopšti: "Pazite, evo ga, dolazi."
<BR>&nbsp;&nbsp;&nbsp;&nbsp;&nbsp;Klara se iznenadila kad je Von digao pogled sa otkucanih listova u koje je bio zagledan, i zadovoljno se na nju nasmešio. "A, kazao je, "draga moja Džil-Klaro, proučavao sam vaš pravni položaj. Zaista mnogo obećava, meni se čini."
<BR>&nbsp;&nbsp;&nbsp;&nbsp;&nbsp;Obećava! Ona ga sa dosta mržnje prostreli očima. "Ako hoćete da kažete da će me ovi verovatno izbaciti u kosmos u roku od narednih četrdeset osam sati što nisam platila račune, ja to ne zovem 'obećava'."
<BR>&nbsp;&nbsp;&nbsp;&nbsp;&nbsp;On je zurio u nju, smatrajući da se ona šali. "Ha-ha, to je vrlo šaljivo. Pošto niste navikli da baratate velikim svotama novca, dozvolite da vam preporučim jednog stručnog momka koga smatram vrlo korisnim..."
<BR>&nbsp;&nbsp;&nbsp;&nbsp;&nbsp;"Dosta, Vone. To nije smešno."
<BR>&nbsp;&nbsp;&nbsp;&nbsp;&nbsp;"Razume se da nije smešno!" On se natmurio baš kao što je nekada činio, a onda mu je izraz postao mekši prelazeći u nevericu. "Može li biti - Je li moguće - Zar vam nisu rekli na šta imate pravo?"
<BR>&nbsp;&nbsp;&nbsp;&nbsp;&nbsp;"Kakvo pravo?"
<BR>&nbsp;&nbsp;&nbsp;&nbsp;&nbsp;"Pravo na obeštećenje od strane Robinta Brodheda. Moj mali pravni savetnik kaže da biste mogli da dobijete i punih pedeset odsto od njegove imovine."
<BR>&nbsp;&nbsp;&nbsp;&nbsp;&nbsp;"Oh, koješta, Vone", reče ona s nestrpljenjem.
<BR>&nbsp;&nbsp;&nbsp;&nbsp;&nbsp;"Nije koješta! Ja imam odličan program za pravna pitanja! To vam je doktrina po kojoj tele ide za kravom, ako razumete. Trebalo je da dobijete ceo svoj deo dobiti kao preživeli na njegovoj poslednjoj misiji; sada treba da dobijete jednak deo od toga plus od svega što je on tome udelu dodao, pošto je to sve proisteklo iz tog početnog kapitala."
<BR>&nbsp;&nbsp;&nbsp;&nbsp;&nbsp;"Ali - ali - oh, to je glupo", odreza ona. "Neću da ga gonim sudskim putem."
<BR>&nbsp;&nbsp;&nbsp;&nbsp;&nbsp;"Naravno da ćete da ga gonite! Nego šta? Kako biste inače mogli dobiti ono što vam pripada? Eto ja preko suda gonim po dve stotine ljudi godišnje, Džil-Klaro. A ovde su posredi velike pare. Znate li vi kolika je Brodhedova neto imovina? Velika, mnogo veća čak i od moje!" A onda će bratski, drugarski, kao jedan bogataš drugome: "Razume se, možda ćete imati malo neprilika dok se ta cela stvar oko osporavanja vlasništva ne obavi. Dozvolite mi da vam na vaš račun prenesem jedan mali zajam - samo trenutak -" On unese potrebne podatke u svoj list hartije. "Da, izvolite. Srećno!"
<BR>
<BR>&nbsp;&nbsp;&nbsp;&nbsp;&nbsp;Nisam poznavao Džil-Klaru Mojnlin kad je Robin sa njom imao romantičnu ljubavnu vezu. Što se toga tiče ja tada nisam poznavao ni Robineta Brodheda, jer je bio suviše siromašan da bi mogao da priušti sebi tako usavršen kompjuterski informacioni sistem kao što sam ja. Mada ja ne mogu da doživim direktno osećaj fizičke hrabrosti (pošto čak ne mogu da doživim ni osećaj fizičkog straha), ja to kod njih vrlo visoko cenim. Njihovo neznanje, gotovo isto toliko. Oni nisu znali šta pokreće FTL brodove kojima su leteli. Oni nisu znali kako funkcioniše sistem navigacije, niti šta rade komandni uređaji. Oni nisu znali kako da čitaju Hiči-karte, a nisu ni imali nijednu koju bi mogli čitati, zato što su one bile pronađene tek deceniju pošto je Klara bila usisana u onu crnu rupu. Mene zadivljuje koliko mnogo ljudska inteligencija može da postigne na osnovu tako malo informacija.
<BR>
<BR>&nbsp;&nbsp;&nbsp;&nbsp;&nbsp;Eto tu je bila moja izgubljena ljubav, Džil-Klara Mojnlin, izgubljena više nego ikada otkako je pronađena. Ona je dobro poznavala Kapiju. Ali Kapija koju je ona poznavala bila je iščezla. Njen život je preskočio jedan takt, i sve što je ona poznavala ili volela ili za šta je bila zainteresovana pretrpelo je promene tokom trećine stoleća dok je ona, kao neka začarana princeza u šumi, prespavala to vreme. "Srećno", rekao je Von, ali šta bi moglo predstavljati sreću za uspavanu lepoticu čiji princ se oženio nekom drugom? "Mali zajam", rekao je Von, i ispostavilo se da je tako i bilo. Deset hiljada dolara. dovoljno da plati račune za nekoliko dana - a onda šta?
<BR>&nbsp;&nbsp;&nbsp;&nbsp;&nbsp;Uzbudljivo će biti, razmišljala je Klara, doznati izvesne činjenice zbog kojih su ginuli ljudi kao što je ona. I tako, kad je našla sebi sobu i nešto pojela, krenula je u biblioteku. U njoj se više nisu nalazile rolne sa magnetnim trakama. Sada se sve nalazilo na nekoj vrsti druge generacije molitvenih lepeza Hičija (molitvene lepeze! znači to je bila njihova namena!) pa je ona morala da unajmi nekoga ko će je naučiti kako da ih upotrebljava. ("Bibliotečke usluge 125 dolara na sat, 62,50 dolara", bilo je ispisano na njenoj cedulji koja je ispala iz automata.) Da li je to toliko vredelo?
<BR>&nbsp;&nbsp;&nbsp;&nbsp;&nbsp;Na Klarino iznenađenje i ogorčenje, stvarno nije. Odgovori na tolika pitanja! A, začudo, tako malo radosti od tih odgovora!
<BR>&nbsp;&nbsp;&nbsp;&nbsp;&nbsp;Kad je Klara bila svemirski istraživač na Kapiji, pitanja su se bukvalno ticala života ili smrti. Šta znače ovi znaci na komandnoj tabli Hiči-brodova? Koji kursevi leta označavaju smrt? Koji označavaju novčane nagrade? I eto, sada su ovde odgovori, možda ne na sva pitanja - još se nije znalo kako odgovoriti na važno, jezovito pitanje ko su ti Hičiji prvo i pre svega. Ali inače, hiljade i hiljade odgovora, čak odgovora na pitanja koja niko nije umeo ni da postavi pre trideset godina.
<BR>&nbsp;&nbsp;&nbsp;&nbsp;&nbsp;Međutim, odgovori je nisu naročito oduševili. Pitanja su izgubila svoju važnost jer ste znali da se odgovori na njih nalaze na kraju knjige.
<BR>&nbsp;&nbsp;&nbsp;&nbsp;&nbsp;Jedna grupa pitanja za čije odgovore je bila zainteresovana odnosili su se, to znam, na mene.
<BR>&nbsp;&nbsp;&nbsp;&nbsp;&nbsp;Robinet Brodhed? O, svakako. Mnoštvo podataka o njemu nalazilo se u memoriji. Da, oženjen je. Da, još je živ, čak je i dobro. Neoprostivo, po svemu sudeći bio je srećan. Takođe neoprostivo, bio je star. Nije bio osušen i oronuo, razume se i na glavi je još imao svoju kosu a lice mu je bilo bez bora, ali to je bilo zahvaljujući medicinskom kompletu sa dodacima, pouzdanom isporučiocu zdravlja i mladosti onima koji to mogu sebi da dozvole. Robinet Brodhed je očigledno sebi mogao da dozvoli sve. Pa ipak je izgledao stariji. Vrat mu je podobro odebljao, osmeh u koji je gledala na PV ekranu odavao je samopouzdanje koje nije pripadalo onom smušenom, preplašenom čoveku koji joj je izlomio zub i zakleo se da će je uvek voleti. Sad je Klara dobila kvantitativnu procenu još jednog izraza: "Uvek". Ta reč označava period znatno kraći od trideset godina.
<BR>&nbsp;&nbsp;&nbsp;&nbsp;&nbsp;Kad se dobro oneraspoložila u biblioteci, krenula je u šetnju po Kapiji da bi videla kakve su se promene dogodile. Asteroid je postao bezličniji i civilizovaniji. Sada je na Kapiji bilo raznoraznih preduzeća. Jedna velika samoposluga, ekspres-restoran, stereo-fonski bioskop, rekreacioni centar, lepi novi pansioni za turiste, blistave radnje sa suvenirima. Sad ste na Kapiji mogli svašta da radite. Ali te stvari nisu privlačile Klaru. Jedina stvar koja ju je zapravo zanimala bio je kazino u vretenastoj prostoriji, koji je zamenio nekadašnji Plavi pakao; ali takav luksuz ona sebi nije mogla da dozvoli.
<BR>&nbsp;&nbsp;&nbsp;&nbsp;&nbsp;Ona sebi uopšte nije mogla mnogo toga da dozvoli, zapravo, pa je bila utučena. Ženski časopisi iz njene rane mladosti bili su puni onih smešnih sitnih trikova za savlađivanje utučenosti - nazivali su ih strip-savetima. Očistite sudoper. Pozovite nekog na PV. Operite kosu. Ali ona nije imala sudoper, a koga bi mogla da pozove na Kapiji? Pošto je i po treći put oprala kosu, počela je ponovo da misli na Plavi pakao. Nekoliko malih uloga, odlučila je, neće promeniti njen budžet čak i ako izgubi - značiće, zapravo samo odricanje od nekih luksuza još kratko vreme...
<BR>&nbsp;&nbsp;&nbsp;&nbsp;&nbsp;Posle jedanaestog kruga na ruletu ostala je bez groša. Grupa turista iz Gabona upravo se spremala da krene; smejali su se i spoticali, a iza njih, za kratkim uzanim barom Klara je ugledala Doli. Odlučnim korakom joj je prišla i kazala: "Hoćete da me častite jednim pićem?"
<BR>&nbsp;&nbsp;&nbsp;&nbsp;&nbsp;"Svakako", reče Doli ne baš oduševljeno, i mahnu rukom barmenu.
<BR>&nbsp;&nbsp;&nbsp;&nbsp;&nbsp;"A da li biste mogli da mi pozajmite nešto novca?"
<BR>&nbsp;&nbsp;&nbsp;&nbsp;&nbsp;Doli se nasmeja iznenađeno. "Izgubili ste svoj ulog, je l' tako? Ala ste se obratili na pogrešnu adresu! Ne bih ja častila pićem da mi neki turisti nisu dobacili par žetona za sreću." Kad je stigao viski sa sodom Doli je podelila sitniš koji se nalazio pred njom na dva dela i jedan deo gurnula ispred Klare. "Mogli biste opet da okušate sreću kod Vona", kazala je, "samo on nije najbolje raspoložen."
<BR>&nbsp;&nbsp;&nbsp;&nbsp;&nbsp;"Što nije nikakva novost", odvratila je Klara, nadajući se da će joj viski popraviti raspoloženje. Ali nije.
<BR>&nbsp;&nbsp;&nbsp;&nbsp;&nbsp;"O, u gorem je raspoloženju nego obično. Meni se čini da će se uskoro opet uvaliti u gadan sos." Štucnula je na svoje iznenađenje.
<BR>&nbsp;&nbsp;&nbsp;&nbsp;&nbsp;"O čemu je reč?" upitala je Klara oklevajući. Vrlo dobro je znala da će joj devojka odgovoriti ako je zapita, ali pomislila je, time joj samo uzvraća za ono malo sitniša.
<BR>&nbsp;&nbsp;&nbsp;&nbsp;&nbsp;"Uhvatiće oni njega pre ili kasnije", kazala je Doli, natežući flašu ponovo. "On je takav krelac što je dolazio ovamo a mogao je da vas bilo gde iskrca i nabavi svoje proklete bombone i kolače."
<BR>&nbsp;&nbsp;&nbsp;&nbsp;&nbsp;"Pa, više volim što sam ovde nego da sam na nekom drugom mestu", reče Klara pitajući se da li je to istina.
<BR>&nbsp;&nbsp;&nbsp;&nbsp;&nbsp;"Ne budite glupi. Nije on to zbog vas učinio. On je to učinio zato što smatra da može tako da uradi nekažnjen bilo šta, bilo gde. Zato što je krelac." Zlovoljno je buljila u flašu. "Krelast, ako razumete šta hoću da kažem? Čak i u krevetu je krelac. Priđe mi tako sa izrazom na licu kao da pokušava da se priseti kako se otvara plakar u kome stoji hrana, znate? A onda me razodene, pa počne da me gura, da čeprka, da muva. Mislim da bi trebalo da mu napišem jedan priručnik kako se to radi. Krelac."
<BR>&nbsp;&nbsp;&nbsp;&nbsp;&nbsp;Koliko je pića moglo da se kupi za onaj ulog to Klara nije znala - nekoliko, u svakom slučaju. Nešto kasnije, Doli se setila da je trebalo da kupi kolače sa orasima i čokoladne bombone punjene likerom. Još nešto kasnije, dok je sama bazala unaokolo, Klara shvati da je gladna. To je shvatila kad je osetila miris hrane. Preostalo joj je bilo još malo Dolinog sitniša u džepu. Nije bilo dovoljno za pristojan ručak i uostalom bilo bi pametno da se vrati u svoju sobicu i pojede hranu koja je uračunata, ali čemu bi služilo da se i dalje vlada pametno? Osim toga miris se osećao tu, blizu. Ona prođe kroz nekakav svod napravljen od Hiči-metala, poruči nešto nasumce, i sede sasvim blizu zida. Uvukla je prst u sendvič da bi videla šta jede; verovatno nešto sintetično, ali sigurno ne potiče iz rudnika hrane ili morskih farmi, reklo bi se po ukusu. Nije loše. U svakom slučaju, nije jako loše, mada ionako nije mogla da se seti nijednog jela koje bi joj stvarno bilo po ukusu u tom trenutku. Jela je polako, analizirajući svaki zalogaj, ne toliko što je to ova hrana zasluživala koliko zbog toga što je na taj način odlagala ono sledeće što će morati da učini, naime da razmisli šta će da učini sa preostalim svojim životom.
<BR>&nbsp;&nbsp;&nbsp;&nbsp;&nbsp;Onda je primetila neko komešanje. Čistačica je duplo revnosnije čistila pod, zvireći preko ramena pri svakom pokretu metlom, osoblje za šankom stajalo je uspravnije, govorilo jasnije. Neko je bio ušao.
<BR>&nbsp;&nbsp;&nbsp;&nbsp;&nbsp;Bila je to jedna žena, visoka, ne mlada, lepa. Debele vitice mrkožute kose bile su joj puštene niz leđa, a razgovarala je ljubazno, ali autoritativno, kako sa osobljem tako i sa mušterijama podvlačeći prste ispod polica da vidi da nisu prljave, grickajući koricu da vidi da li je rskava, proveravajući da li su držači za salvete napunjeni, čak privezujući razvezanu kecelju čistačici.
<BR>&nbsp;&nbsp;&nbsp;&nbsp;&nbsp;Klara je netremice gledala u nju shvativši, gotovo uplašeno, o kome se radi. Ona! Baš ona! Žena čije je fotografije videla u tolikim reportažama o Robinetu Brdhedu koje je videla u biblioteci. S. Ja. Lavorovna-Brodhed, prilikom otvaranja restorana sa UVKA-hranom u Persijskom zalivu. S. Ja. Lavorovna-Brodhed obaviće krštenje modifikovanog interstelarnog transportera. S. Ja. Lavorovna-Brodhed, direktor programa za proširenje kompjuterske mreže podataka.
<BR>&nbsp;&nbsp;&nbsp;&nbsp;&nbsp;Mada je ovaj sendvič bio otprilike poslednja mrva hrane koju je Klara mogla sebi da kupi, ona nije mogla sebe da natera da ga pojede do kraja. Polagano je krenula ka izlazu, lica okrenutog u stranu, gurnula je poslužavnik u kontejner za otpatke i udaljila se.
<BR>&nbsp;&nbsp;&nbsp;&nbsp;&nbsp;Postojalo je samo jedno mesto na koje je mogla da ode. Kad je videla da je Von na tom mestu sam, shvatila je kao direktnu poruku proviđenja što je rešila da tako postupi. "Gde je Doli?" upitala je.
<BR>&nbsp;&nbsp;&nbsp;&nbsp;&nbsp;On je ležao u visećoj mreži, i zlovoljno otkidao komadiće sveže papaje - kupljene po ko zna kojoj neverovatnoj ceni koju Klara nije mogla ni da zamisli. Rekao je: "Stvarno gde je, da, to bih i ja hteo da znam! Obračunaću se ja sa njom kad se bude vratila, o, da!"
<BR>&nbsp;&nbsp;&nbsp;&nbsp;&nbsp;"Ja sam izgubila novac", reče mu ona.
<BR>&nbsp;&nbsp;&nbsp;&nbsp;&nbsp;On pun prezira sleže ramenima.
<BR>&nbsp;&nbsp;&nbsp;&nbsp;&nbsp;"I", lagala je ona, izmišljajući dok je govorila, "došla sam da vam kažem da ste i vi izgubili. Oni se spremaju da vam uzapte brod."
<BR>&nbsp;&nbsp;&nbsp;&nbsp;&nbsp;"Uzapte!" nadade on dreku. "Životinje! Kopilad! Oh, kad samo ugledam Doli, verujte mi - mora biti da im je ona ispričala za moju specijalnu opremu!"
<BR>&nbsp;&nbsp;&nbsp;&nbsp;&nbsp;"Ili ste to sami učinili", uzvrati Klara grubo, "jer ste sigurno negde glasno odvalili. Imate samo jednu šansu."
<BR>&nbsp;&nbsp;&nbsp;&nbsp;&nbsp;"Jednu šansu?"
<BR>&nbsp;&nbsp;&nbsp;&nbsp;&nbsp;"Možda jednu šansu, ako ste dovoljno bistri i dovoljno hrabri."
<BR>&nbsp;&nbsp;&nbsp;&nbsp;&nbsp;"Dovoljno bistar! Dovoljno hrabar! Vi se zaboravljate, Klaro! Vi zaboravljate da sam ja prvi deo života proveo sasvim sam."
<BR>&nbsp;&nbsp;&nbsp;&nbsp;&nbsp;"Ne, ništa ja ne zaboravljam", reče ona nestrpljivo, "jer mi vi ne date da zaboravim. Sad je važno šta ćete sledeće da uradite. Jeste li se spakovali, jesu li sve zalihe ukrcane u brod?"
<BR>&nbsp;&nbsp;&nbsp;&nbsp;&nbsp;"Zalihe? Nisu, naravno da nisu. Zar vam nisam rekao? Sladoled jeste, šećerne table jesu, ali moji kolači s orasima i čokoladne bombone..."
<BR>&nbsp;&nbsp;&nbsp;&nbsp;&nbsp;"Do đavola neka idu čokoladne bombone", reče Klara, "a pošto nije tu kad je potrebna, do đavola neka ide i Doli. Ako želite da sačuvate svoj brod, krenite sada."
<BR>&nbsp;&nbsp;&nbsp;&nbsp;&nbsp;"Sada? Sam? Bez Doli?"
<BR>&nbsp;&nbsp;&nbsp;&nbsp;&nbsp;"Sa njenom zamenicom", reče Klara sažeto. "Kuvarica, družbenica u postelji, neko na koga ćete se drati - eto me, tu sam. Kvalifikovana sam. Možda ne kuvam tako dobro kao Doli, ali bolje umem da vodim ljubav. U svakom slučaju - češće. A vi nemate vremena za premišljanje."
<BR>&nbsp;&nbsp;&nbsp;&nbsp;&nbsp;On je buljio u nju jedan trenutak otvorenih usta. Onda mu se usne razvukoše u osmeh. "Ponesi ove kutije što se nalaze na podu", naredi joj on, "kao i onaj paket ispod mreže za ljuljanje. I..."
<BR>&nbsp;&nbsp;&nbsp;&nbsp;&nbsp;"Čekaj malo", usprotivila se ona. "Postoji granica koliko mogu da ponesem stvari, znaš."
<BR>&nbsp;&nbsp;&nbsp;&nbsp;&nbsp;"Što se tiče tih granica", odvrati on, "otkrićemo mi to na vreme, uveravam te. Sada nemoj da se raspravljaš. Jednostavno uzmi ovu vreću i napuni je i onda polazimo, a dok ti to budeš radila ispričaću ti jednu priču koju sam čuo od mrtvaca pre mnogo godina. Bila dva svemirska istraživača koji su otkrili veliko blago u jednoj crnoj rupi a nisu mogli da smisle kako da ga odande izvade. Najzad jedan reče: 'A, sad znam. Ja sam poneo sa sobom moju mačkicu. Vezaćemo je prosto za blago i ona će da ga izvuče napolje.' Na to će drugi svemirski istraživač: 'O, kakva si ti budala! Kako može malo mače da izvuče blago iz crne rupe?' A prvi svemirski istraživač reče: 'Nisam ja, nego si ti budala. Biće lako, jer, pogledaj, ja imam bič'."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
