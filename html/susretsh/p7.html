<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Pobeći sa ludakom nije, kad se sve sabere, bilo mnogo bolje nego izludeti od dosade u Port Hagrametu. Bilo je drukčije, o, nebesa, da, bilo je drukčije! Ali delom je bilo isto toliko dosadno, a delom, opet, prosto je umirala od straha. Pošto je ovaj brod bio "petica" bilo je dovoljno prostora za njih dvoje - odnosno trebalo je da ga bude. Pošto je Von bio mlad, i bogat, i, gotovo, na neki način, lep - ako u njega gledate kako treba - ovo putovanje trebalo je da bude sasvim veselo. Ali ni jedno ni drugo nije bilo tačno.
<BR>&nbsp;&nbsp;&nbsp;&nbsp;&nbsp;Pored toga, bilo je i jezivih trenutaka.
<BR>&nbsp;&nbsp;&nbsp;&nbsp;&nbsp;Ako je postojalo nešto što je svakom ljudskom biću bilo poznato o svemiru, to je bilo da se treba kloniti crnih rupa. Za Vona to nije važilo. On ih je namerno tražio. A onda je radio nešto još gore od toga.
<BR>&nbsp;&nbsp;&nbsp;&nbsp;&nbsp;Kakvim se to stvarčicama i drangulijama Von zabavljao to Doli nije znala. Kad bi ga zapitala, on nije davao odgovor. Kada bi, umiljavajući se, navukla na ruku jednu od svojih lutaka i kroz njena usta zapitala, on bi se namrgodio i namrštio i rekao: "Ako hoćeš da izvodiš svoju tačku, izvedi nešto smešno i masno, a nemoj da postavljaš pitanja koja te se ne tiču." Kada bi pokušala da sazna zašto je se ne tiču, imala bi više uspeha. Ne bi dobila direktan odgovor. Ali po tome kako bi Von zbunjeno i besno odgovorio bilo je lako zaključiti da su te stvari bile ukradene.
<BR>&nbsp;&nbsp;&nbsp;&nbsp;&nbsp;A bile su u nekakvoj vezi sa crnim rupama. Mada je Doli bila gotovo apsolutno sigurna da je, jednom prilikom, čula da nema načina da se u crnu rupu uđe ili iz nje izađe, isto tako je bila gotovo apsolutno sigurna da Von u stvari pokušava da pronađe izvesnu određenu crnu rupu i da onda u nju uđe. To je bila ta jeziva stvar.
<BR>&nbsp;&nbsp;&nbsp;&nbsp;&nbsp;I kad ne bi osećala da je gotovo izludela od straha, osećala se do bola usamljena, jer je kapetan Huan Enriket Santos-Šmic, žustri, nastrani mladi multimilioner, čiji su podvizi još izazivali uzbuđenje kod čitalaca trač-rubrika, kao družbenik bio - truba. Posle tri nedelje provedene sa njim, Doli gotovo nije više mogla da ga gleda očima.
<BR>&nbsp;&nbsp;&nbsp;&nbsp;&nbsp;Mada je samoj sebi priznala, dršćući, da je manje strašno gledati u njega nego gledati u ono što joj je stvarno bilo pred očima.
<BR>&nbsp;&nbsp;&nbsp;&nbsp;&nbsp;A ono što joj je bilo pred očima bila je jedna crna rupa. Odnosno ne baš sama rupa, jer ste u to mogli ceo dan gledati a da ne vidite ništa; crne rupe su crne pošto se uopšte ne mogu videti. Ona je u stvari mogla da vidi spiralnu, plavičastoljubičastu svetlost, neprijatnu za oči čak i kroz video-ekran iznad kontrolnog panela. Bilo bi još daleko neprijatnije izložiti joj se direktno. Ta svetlost je bila samo vrh ledenog brega čitave bujice smrtonosne radijacije. Njihov brod je imao oklop koji ga je štitio od takvih stvari, i do sada se oklop dobro držao. Ali Von nije bio u oklopljenom delu. Bio je dole u lenderu, gde su se nalazile njegove alatke i uređaji koje ona nije mogla da razume, a on nije hteo da joj ih objasni. Ona je znala da će se u jednom trenutku, u takvoj nekoj situaciji, ona nalaziti u glavnom brodu i da će osetiti lagani trzaj u stranu što će značiti da se lender otkačio. I onda će on pokušati da priđe još bliže jednom od onih užasnih objekata. I šta će mu se onda desiti? Ili njoj šta će se desiti? Ne bi ona pošla s njim, to nipošto! Ali ako on nastrada, a ona ostane sama, udaljena stotinu svetlosnih godina od bilo čega što joj je bilo poznato - šta onda?
<BR>&nbsp;&nbsp;&nbsp;&nbsp;&nbsp;Začula je ljutito mumlanje i tako je znala da bar sada nije nastupio taj trenutak. Ulazni poklopac se otvorio i Von je ispuzao iz lendera, sav besan. "Opet jedna prazna!" zarežao je na nju, kao da je smatrao da je ona za to kriva.
<BR>&nbsp;&nbsp;&nbsp;&nbsp;&nbsp;A smatrao je, naravno. Ona pokuša da izgleda kao da joj je žao a ne kao da je preplašena. "A, dušo, kakva šteta. To je ukupno tri."
<BR>&nbsp;&nbsp;&nbsp;&nbsp;&nbsp;"Tri! Pih! Tri otkad sam s tobom, to si mislila. Više od tri ukupno, jeste!" To je izgovorio prezrivo, ali njoj taj prezriv ton nije smetao. Samo je osetila olakšanje kad se on provukao pored nje. Doli se sklonila što je mogla dalje od kontrolne table - ne baš daleko, u jednom Hiči-brodu koji bi lako stao u oveću dnevnu sobu. On sede i obrati se svojim elektronskim mudracima dok je ona ćutala.
<BR>&nbsp;&nbsp;&nbsp;&nbsp;&nbsp;Kad bi Von razgovarao sa svojim mrtvacima, nije pozivao Doli da mu se pridruži. Ako bi kraj "razgovora" obavljao usmeno, mogla je bar tu polovinu da čuje. Ako bi instrukcije kucao na tastaturi nije mogla ni toliko. Ali ovog puta je prilično lako mogla da razazna o čemu je reč. On je otkucao svoja pitanja, namrštio se na nešto što je jedan od mrtvaca izgovorio u njegove slušalice, otkucao jednu ispravku, a zatim na Hiči-tabli odredio neki kurs. Onda je skinuo slušalice, namrgodio se, proteglio se, pa se okrenuo ka Doli. "U redu", kazao je, "dođi, sad možeš da platiš još jednu ratu za ovo putovanje."
<BR>&nbsp;&nbsp;&nbsp;&nbsp;&nbsp;"O, dabome, dušo", rekla je ona uslužno, mada bi bilo mnogo, mnogo lepše kad on to ne bi uvek činio na ovakav način. Međutim, raspoloženje joj se bilo malo popravilo. Osetila je onaj lagani trzaj u stranu koji je označavao da vasionska letelica kreće u novom pravcu, i zaista, ogromni plavo-ljubičasti užas već je počeo da iščezava sa ekrana. Što je mnogo značilo!
<BR>&nbsp;&nbsp;&nbsp;&nbsp;&nbsp;Razume se, to je samo značilo da su sad krenuli ka sledećem užasu.
<BR>&nbsp;&nbsp;&nbsp;&nbsp;&nbsp;"Izigravaj Hičija", zapovedi joj Von, "i, to čekaj da vidim, aha, sa Robinetom Brodhedom."
<BR>&nbsp;&nbsp;&nbsp;&nbsp;&nbsp;"Važi, Vone", reče Doli, i prikupivši svoje lutke koje je Von prethodno izritao na sve strane, navuče ih na ruke. Ovaj Hiči nije, naravno, ličio na pravog Hičija; a i ovaj Robinet Brodhed bio je takođe prilično nakaradan. Ali Von je nalazio da su zabavni. To je za Doli bilo važno jer je on plaćao račune. Prvog dana po odlasku iz Port Hegrameta, on joj je razmećući se, pokazao svoju bankovnu knjižicu. Šest miliona dolara se u nju automatski ubacivalo svakog meseca! Od tih cifara Doli se zavrtelo u glavi. Ala je to mnogo! Iz tog čitavog vodopada love pre ili kasnije, naći će se valjda način da i ona za sebe iscedi nekoliko kapljica. Doli je smatrala da u takvim razmišljanjima nema ničeg nemoralnog. Možda bi je nekadašnji Amerikanci nazvali lovcem na bogate muškarce. Ali bi je veći deo ljudske rase, tokom gotovo cele istorije, nazvao prosto sirotinjom.
<BR>&nbsp;&nbsp;&nbsp;&nbsp;&nbsp;Zato ga je ona hranila i pravila mu društvo u krevetu. Kad bi bio zle volje trudila se da bude nevidljiva, a kad bi tražio zabavu trudila se da mu je pruži:
<BR>&nbsp;&nbsp;&nbsp;&nbsp;&nbsp;"O, zdravo, g. Hiči", reče Brodhed na Dolinoj ruci, dok je ona privila prste kako bi on mogao usiljeno da se smeška, a glas joj je bio debeo kao u nekog grmlja (jedna od onih nakaradnih stvari!) "Mno-o-go mi je milo što smo se upoznali."
<BR>&nbsp;&nbsp;&nbsp;&nbsp;&nbsp;Ruka sa Hičijem. Dolin glas izvija i zapeva: "Lepo pozdravljen, lakoumni Zemljanine. Upravo je vreme za večeru."
<BR>&nbsp;&nbsp;&nbsp;&nbsp;&nbsp;"O, boga mu", uzviknu ruka sa Brodhedom, a usne mu se još jače razvukoše. "I ja sam gladan. Šta je za večeru?"
<BR>&nbsp;&nbsp;&nbsp;&nbsp;&nbsp;"Gr-r-r!" zavrišta ruka sa Hičijem, prsti se zgrčiše usta se otvoriše. "Ti!" I prsti desne ruke stisnuše se oko lutke na levoj ruci.
<BR>&nbsp;&nbsp;&nbsp;&nbsp;&nbsp;"Ho! Ho! Ho!" smejao se Von. "Ovo je vrlo dobro! Mada Hiči tako ne izgleda Ti ne znaš kako izgleda jedan Hiči."
<BR>&nbsp;&nbsp;&nbsp;&nbsp;&nbsp;"Znaš li ti?" upita Doli svojim glasom.
<BR>&nbsp;&nbsp;&nbsp;&nbsp;&nbsp;"Maltene! Više 'maltene' nego ti!"
<BR>&nbsp;&nbsp;&nbsp;&nbsp;&nbsp;Na to Doli, usta razvučenih u osmeh, podiže ruku sa Hičijem. "O, ala vi grešite, g. Vone", opet će svilasti, zmijasti glas Hičija. "Ja upravo ovako izgledam, i čekam da se sretnemo u sledećoj crnoj rupi!"
<BR>&nbsp;&nbsp;&nbsp;&nbsp;&nbsp;Stolica na kojoj je Von sedeo tresnu a on skoči na noge. "To nije smešno!" drao se on, a Doli se zaprepastila kad je videla kako on drhti. "Spremi mi nešto za jelo!" naredi joj on i gunđajući ode teškim korakom u svoj privatni lender.
<BR>&nbsp;&nbsp;&nbsp;&nbsp;&nbsp;Nije bilo mudro šaliti se sa njim. Zato mu je Doli spremila večeru i poslužila ga sa osmehom, koji nije bio pravi. Osmeh joj ništa nije pomogao. On je bio u najgorem mogućem raspoloženju. Zakreštao je: "Glupačo jedna! Zar si pojela sve što je bilo dobro dok te nisam gledao? Zar nije preostalo ništa što može da se jede?"
<BR>&nbsp;&nbsp;&nbsp;&nbsp;&nbsp;Doli samo što nije zaplakala. "Ali ti voliš šnicle", pobunila se.
<BR>&nbsp;&nbsp;&nbsp;&nbsp;&nbsp;"Šnicle! Naravno da volim šnicle, ali vidi šta si mi dala za dezert!" On odgurnu tanjir sa šniclom i prokeljom i dograbi tanjirić sa kolačima od čokolade i podmetnu joj ga pod nos i poče da ga trese. Kolači se razleteše na sve strane, a Doli poče da ih skuplja. "Znam da ti ovo ne voliš, dušo, ali sladoleda više nema."
<BR>&nbsp;&nbsp;&nbsp;&nbsp;&nbsp;On je besno pogleda. "Pih! Nema više sladoleda! O, pa dobro. Sufle od čokolade - ili pita s voćem..."
<BR>&nbsp;&nbsp;&nbsp;&nbsp;&nbsp;"Von, i to je gotovo sve otišlo. Ti si pojeo."
<BR>&nbsp;&nbsp;&nbsp;&nbsp;&nbsp;"Glupačo jedna! To nije moguće!"
<BR>&nbsp;&nbsp;&nbsp;&nbsp;&nbsp;"Pa, otišlo je. Uostalom, toliki slatkiši - to nije dobro za zdravlje."
<BR>&nbsp;&nbsp;&nbsp;&nbsp;&nbsp;"Nisam te uzeo kao dadilju! Ako mi se pokvare zubi, kupiću nove." On lupi po činiji koju je ona držala u ruci i sada se kolači stvarno razleteše. "Baci to đubre. Uopšte neću sada da jedem", odreza on.
<BR>&nbsp;&nbsp;&nbsp;&nbsp;&nbsp;Bio je to još jedan od onih tipičnih obeda na granici neistraženih predela Galaksije. I završio se na tipičan način tako što je Doli počistila đubre i rasplakala se. On je toliko grozan tip! A on, izgleda, to i ne zna.
<BR>&nbsp;&nbsp;&nbsp;&nbsp;&nbsp;Međutim, Von je u samoj stvari znao da je podlac, izrabljivač, antisocijalan tip - čitav dugačak spisak svega onoga što su mu objasnili njegovi psihijatrijski programi. Na više od tri stotine sesija. Po šest dana nedeljno, tokom skoro godinu dana. Na kraju on je ovu analizu okončao jednom šalom. "Imam jedno pitanje", rekao je holografskom analitičaru, koji je imao izgled zgodne žene, dovoljno stare da mu bude majka, dovoljno mlade da bi bila privlačna, "i to pitanje glasi: koliko je psihoanalitičara potrebno da se promeni jedna sijalica?"
<BR>&nbsp;&nbsp;&nbsp;&nbsp;&nbsp;Analitičarka reče, uzdišući: "Oh Vone, opet pružaš otpor. U redu. Koliko?"
<BR>&nbsp;&nbsp;&nbsp;&nbsp;&nbsp;"Samo jedan", odgovori on, smejući se, "ali sijalica mora stvarno da poželi da bude promenjena. Ha, Ha! A vidiš ja ne želim."
<BR>&nbsp;&nbsp;&nbsp;&nbsp;&nbsp;Ona se zagleda u njega, ćuteći. Sedela je tamo na hologramu na nekakvoj stolici u obliku džaka pasulja, sa podvijenim nogama i držeći u jednoj ruci notes, u drugoj olovku. Njome bi gurala naviše naočari koje su joj spadale kad bi ga pogledala. Kao i sve ostalo u načinu na koji je bila programirana, ovaj pokret je imao određeno značenje i predstavljao umirujući znak da je i ona, na kraju krajeva, isto tako samo ljudsko biće kao i on, a ne neka stroga boginja. Razume se, ona nije bila ljudsko biće. Ali glas joj je zvučao kao da jeste kad je kazala: "Ovo je stvarno vrlo stari vic, Vone. Šta je to sijalica?"
<BR>&nbsp;&nbsp;&nbsp;&nbsp;&nbsp;On ljutito sleže ramenima. "To je jedan okrugli predmet koji svetli", nagađao je on, "ali ti ne shvataš poentu. Ja ne želim više da se menjam. To mi se ne sviđa. Pre svega nije ni bila moja želja da se sve ovo započinje, a sad sam rešio da to okončam."
<BR>&nbsp;&nbsp;&nbsp;&nbsp;&nbsp;Kompjuterski program reče miroljubivim tonom: "To je tvoje pravo, naravno, Vone. Ali šta ćeš da radiš?"
<BR>&nbsp;&nbsp;&nbsp;&nbsp;&nbsp;"Ići ću da tražim svoga - otići ću odavde pa ću da se zabavljam", reče on besno. "I na to imam pravo!"
<BR>&nbsp;&nbsp;&nbsp;&nbsp;&nbsp;"Da, imaš", složila se ona. "Vone? Hoćeš da mi kažeš šta si ono hteo da kažeš pa si se predomislio?"
<BR>&nbsp;&nbsp;&nbsp;&nbsp;&nbsp;"Neću", reče on i ustade. "Neću da ti kažem šta je to što ću da uradim; umesto toga, to ću da uradim. Zbogom."
<BR>&nbsp;&nbsp;&nbsp;&nbsp;&nbsp;"Ići ćeš da tražiš svoga oca, je l' tako?" nastavi psihoanalitički program, ali on ništa ne odgovori. Jedini znak po kome se videlo da je čuo šta je rekla bio je taj što vrata nije prosto zatvorio, već ih je zalupio.
<BR>
<BR>&nbsp;&nbsp;&nbsp;&nbsp;&nbsp;Hičiji su rano otkrili kako da u mehaničke sisteme pohranjuju inteligenciju, čak zajedno sa približnim karakternim crtama umrlog ili umirućeg lica - što su ljudska bića saznala kada su prvi put stupila na takozvano Hiči-nebo na kome je odrastao dečak Von. Robin je smatrao da je to otkriće od ogromne važnosti. Meni se tako ne čini. Razume se, možda ćete smatrati da u ovoj stvari imam predrasuda - osobi kao što sam ja, koja je prvo i pre svega kompjuterska memorija, tako nešto nije potrebno; a Hičiji se, kad su to otkrili, nisu potrudili da izmišljaju osobe kao što sam ja.
<BR>
<BR>&nbsp;&nbsp;&nbsp;&nbsp;&nbsp;Normalno ljudsko biće - odnosno, stvarno bilo koje ljudsko biće - kazalo bi svome analitičaru da je u pravu. Kazalo bi to isto u nekom trenutku tokom duge tri nedelje i onome ko mu pravi društvo na brodu i u krevetu, makar i samo zato da bi s nekim podelio svoje krajnje neizvesne nade i svoj pravi, istinski strah. Von nikad nije naučio da podeli s nekim svoja osećanja pošto nikad nije naučio da uopšte išta s nekim podeli. Budući da je odrastao na Hiči-nebu gde nije imao nikavo toplokrvno ljudsko društvo tokom najkritičnijih deset godina detinjstva, postao je bio arhetipski sociopata. Ona užasna žudnja za ljubavlju gonila ga je da traži svog izgubljenog oca, prolazeći kroz sve užase u svemirskim prostranstvima. U nemogućnosti da ostvari svoje težnje, nije bio u mogućnosti da prihvati ljubav, ili da je s nekim podeli, u ovom trenutku. Najbliži drugari tokom onih stravičnih deset godina bili su mu kompjuterski programi pohranjenih, umrlih inteligentnih bića, zvani mrtvaci. On ih je presnimio i poneo sa sobom kad je poneo i onaj zvezdani brod Hičija, i sa njima je razgovarao onako kako nije hteo da razgovara sa Doli koja je bila od krvi i mesa, zato što je znao da su oni samo mašine. Njima nije smetalo što tako sa njima postupa. Za Vona su i ljudska bića od krvi i mesa bila mašine - automati za prodaju razne robe, moglo bi se reći. Trebalo je da ubaci novčić da bi mu dale ono što želi. Seks. Ili razgovor. Ili zgotovljenu hranu, ili da počiste ono što je on zasvinjio.
<BR>&nbsp;&nbsp;&nbsp;&nbsp;&nbsp;Nikada mu nije palo na pamet da misli na osećanja automata za prodaju razne robe. Čak ni kad je taj automat u stvari jedno devetnaestogodišnje ljudsko biće koje bi bilo srećno kad bi mu dozvolio da smatra da ga voli.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
