<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Preda mnom je stajao čovek sa licem boje mrkožutog avokada preprečivši mi prolaz. Video sam mu izraz na licu pre nego što sam prepoznao samo lice. Izraz je bio tvrdoglav, besan, umoran. Lice kome je pripadao bilo je lice Odija Voltersa Mlađeg, koji je (moja sekretarica nije zaboravila da mi kaže) već nekoliko dana pokušavao da stupi sa mnom u vezu. "Zdravo, Odi", rekoh ja, stvarno vrlo srdačno, rukujući se sa njim i klimajući u znak pozdrava u pravcu zgodne mlade žene istočnjačkog lika koja je stajala pored njega, "baš se radujem što smo se ponovo sreli! Jeste li odseli u ovom hotelu? Divno! Čujte, ja strašno žurim, ali hajde da zajedno večeramo - sredite to sa upravnicom hotela, hoćete li? Vratiću se za sat-dva." Nasmeših se na njega, nasmeših se na mladu ženu, i ostavih ih da tamo stoje.
<BR>&nbsp;&nbsp;&nbsp;&nbsp;&nbsp;Ne kažem da je ovo bilo baš vrlo učtivo, ali ja sam se stvarno žurio, a osim toga, mučio me je i stomak. Smestio sam Esi u jedan taksi i ona je otišla svojim putem, a ja sam uhvatio drugi i odvezao se u sud. Razume se, da sam u tom trenutku znao zašto me je čekao i šta je hteo da mi kaže, možda bih bio predusretljiviji prema Voltersu. Ali nisam znao šta to ima da mi kaže.
<BR>&nbsp;&nbsp;&nbsp;&nbsp;&nbsp;Niti šta ću sledeće da čujem, što se toga tiče.
<BR>&nbsp;&nbsp;&nbsp;&nbsp;&nbsp;Pred kraj sam morao jedan deo da pređem pešice jer je saobraćaj bio zagušen više nego obično. Neka povorka se pripremala za defile, a oko međunarodne Palate pravde bila je ionako uobičajena gužva. Palata je oblakoder od četrdeset spratova, koji leži na kesonima uronjenim u uljasto roterdamsko tle. Spolja dominira nad polovinom grada. Iznutra je sva u tamnocrvenim zastorima i neprobojnom staklu, pravi uzor međunarodne sudske zgrade. Ovamo se ne dolazi zbog opomene za pogrešno parkirano vozilo.
<BR>&nbsp;&nbsp;&nbsp;&nbsp;&nbsp;Ovo zapravo nije mesto gde se uopšte mnogo bave ljudima kao pojedincima, i da sam iole sujetan, a jesam, osećao bih se ponosnim zbog činjenice što sam tehnički uzev bio jedan od četrnaestoro optuženih u sudskom sporu, od kojih su četiri stranke bile suverene države. Imao sam čak na raspolaganju nekoliko kancelarija za ličnu upotrebu u samoj palati, kao i sve ostale stranke. Ali nisam otišao pravo tamo. Bilo je skoro jedanaest sati pa je bilo dosta verovatno da je sud već počeo da zaseda tog dana. Sa smeškom na licu progurao sam se pravo u sudnicu. Bila je prepuna. Uvek je bila prepuna zato što su na saslušanjima mogle da se vide čuvene ličnosti. U svojoj sujeti pomislih da sam i ja jedna od njih, pa sam očekivao da će glave početi da se okreću kad ja uđem. Nikakve glave. Nikakvo okretanje. Svi su gledali u pola tuceta mršavih, bradatih lica u galabijama i sa sandalama na nogama, koji su sedeli iza jedne pregrade u delu predviđenom za tužioce, i pili koka-kolu, kikoćući se. Starci. Ne viđaju se oni svakog dana. Stajao sam zablenut u njih kao i svi ostali sve dok ne osetih nečiji dodir na ruci. Okrenuh se i ugledah msje Ijsingera, moga advokata od krvi i mesa, koji je prekorno zurio u mene. "Zadocnili ste, dragi g. Brodhede", prošaputao je. "Sudije su verovatno primetile da vas nema."
<BR>&nbsp;&nbsp;&nbsp;&nbsp;&nbsp;Pošto su sudije bile zauzete šaputanjem i međusobnim prepiranjem oko toga, kako sam shvatio, da li dnevnik svemirskog istraživača koji je prvi otkrio tunele na Veneri treba prihvatiti kao dokazni materijal, sumnjam da su primetile. Ali čovek ne plaća advokatu onoliko koliko sam ja platio msje Ijsingeru da bi se s njim prepirao.
<BR>
<BR>&nbsp;&nbsp;&nbsp;&nbsp;&nbsp;Smatrajući da će australopitekusi, koje su otkrili prilikom svoje prve posete Zemlji, na kraju stvoriti tehnološki razvijenu civilizaciju, Hičiji su odlučili da jednu njihovu koloniju sačuvaju u nekoj vrsti zoološkog vrta. Njihovi potomci bili su "starci". Razume se, ovo je bila pogrešna procena od strane Hičija. Australopitekusi nisu nikada dosegli inteligenciju, već su izumrli. Za ljudska bića bila je umirujuća pomisao kada su shvatili da je tzv. Hiči-nebo, kasnije prekršteno u S. Ja. Brodhed, daleko najveći i najsloženiji astroplan koji je ljudska rasa ikada videla, u stvari, bio neka vrsta majmunskog kaveza.
<BR>
<BR>&nbsp;&nbsp;&nbsp;&nbsp;&nbsp;Razume se, nije postojao nikakav pravni razlog da ja njemu platim. Ovaj spor se u prvom redu ticao predloga od strane Japanskog Carstva da se raspusti Korporacija Kapija. Ja sam u njega bio umešan kao glavni akcionar u poslovima vezanim za iznajmljivanje S. Ja., a Bolivijci su podigli tužbu zahtevajući da se ta povelja opozove iz razloga što finansiranje kolonista predstavlja "povratak na stanje ropstva". Koloniste su nazivali unajmljenim slugama a mene su nazivali, između ostalih, opakim eksploatatorom ljudske bede. A šta su tu radili starci? E, oni su takođe bili zainteresovana stranka jer su tvrdili da je S. Ja. njihovo vlasništvo - oni i njihovi preci su tamo živeli stotinama hiljada godina. Njihov položaj na sudu bio je pomalo zamršen. Oni su bili štićenici tanzanijske vlade jer je dekretom odlučeno da se tamo nalazila njihova zemaljska domovina, ali Tanzanija nije imala svoga zastupnika u sudnici. Tanzanija je bojkotovala Palatu pravde zbog jedne nepovoljne odluke u vezi sa njihovim podvodnim projektilima donesene prošle godine, tako da su njihovi poslovi obavljani preko Paragvaja - koji je za to zapravo najviše bio zainteresovan zbog pograničnog spora sa Brazilom, koji je opet bio prisutan kao zemlja domaćin glavnog sedišta Korporacije Kapija. Je l' vam ovo sve jasno? Meni nije, ali zato sam i angažovao msje Ijsingera.
<BR>&nbsp;&nbsp;&nbsp;&nbsp;&nbsp;Kad bih se lično pojavljivao u svakom bezveznom sudskom sporu oko više miliona dolara, sve vreme bih provodio u sudu. A ja imam toliko stvari koje želim da uradim za ovo vreme koje mi još preostaje da bih u normalnim okolnostima ostavljao advokate da se izbore, a svoje bih vreme pametnije upotrebio, ćaskajući sa Albertom Ajnštajnom ili šetajući sa svojom ženom pored Tapanskog mora. Međutim, bilo je posebnih razloga da ovde prisustvujem lično. Jedan od njih sam ugledao kako napola spava na kožnoj fotelji blizu staraca. "Idem da vidim da li bi Džo Kvjatkovski popio jednu kafu", rekao sam Ijsingeru.
<BR>&nbsp;&nbsp;&nbsp;&nbsp;&nbsp;Kvjatkovski je bio Poljak koji je zastupao Istočnoevropsku ekonomsku zajednicu i bio je jedan od tužilaca u ovom sporu. Ijsinger poblede. "On nam je protivnik!" prošištao je.
<BR>&nbsp;&nbsp;&nbsp;&nbsp;&nbsp;"Ali i stari prijatelj", velim ja, naduvavajući malo stvarne činjenice - i on je bio svemirski istraživač na Kapiji, i nas dvojica smo već nazdravljali u to ime.
<BR>&nbsp;&nbsp;&nbsp;&nbsp;&nbsp;"Ne postoje prijatelji u sudskom procesu ovog značaja", objašnjavao mi je Ijsinger, ali mu se ja samo nasmeših pa se nagnuh i tiho zviznuh u pravcu Kvajtkovskog koji sasvim spremno pođe sa mnom kad se razbudio.
<BR>&nbsp;&nbsp;&nbsp;&nbsp;&nbsp;"Ne bi trebalo da budem ovde s tobom, Robine", promumlao je kad smo stigli u moj apartman na petnaestom spratu. "Pogotovu ne da pijem kafu! Imaš li nešto da se stavi unutra?"
<BR>&nbsp;&nbsp;&nbsp;&nbsp;&nbsp;Imao sam - šljivovicu, i to od njegovog omiljenog proizvođača iz Krakova. I cigare iz Kampučije, koje je voleo, i usoljene haringe i krekere uz to.
<BR>&nbsp;&nbsp;&nbsp;&nbsp;&nbsp;Zgrada je bila sagrađena nad jednim malim kanalom u blizini reke Maas, pa se osećao miris vode. Pošto sam naredio da nam otvore jedan prozor, čulo se kako lađe prolaze kroz pojasni luk zgrade kao i tutnjava vozila iz tunela ispod reke koji je bio udaljen dvesta pedeset metara. Otvorio sam još malo prozor zbog Kvjatkovskove cigare, i ugledao zastave i vojnu muziku u pobočnim ulicama. "Iz kog razloga danas defiluju?" upitao sam ja.
<BR>&nbsp;&nbsp;&nbsp;&nbsp;&nbsp;Kao uzgred: "Zato što vojske vole da defiluju", progunđao je on. "A sad, Robine, nema više glupiranja. Ja znam šta ti želiš, a to je nemoguće."
<BR>&nbsp;&nbsp;&nbsp;&nbsp;&nbsp;"Ono što ja želim", rekoh, "to je da Ieez pomogne da se unište teroristi koji imaju kosmički brod, što je očito u sveopštem interesu. Ti mi kažeš da je to nemoguće. Fino, prihvatam, ali zašto je nemoguće?"
<BR>&nbsp;&nbsp;&nbsp;&nbsp;&nbsp;"Zato što se ti ne razumeš u politiku. Ti misliš da IEEZ može da ode i da kaže Paragvajcima: 'Čujte, idite i nagodite se sa Brazilom, kažite da ćete biti fleksibilniji u pitanju tog pograničnog spora ako oni pristanu da udruže informacije sa Amerikancima, i tako omoguće da se uhvati ovaj kosmički brod sa teroristima'."
<BR>&nbsp;&nbsp;&nbsp;&nbsp;&nbsp;"Da", rekoh ja, "upravo sam tako mislio."
<BR>&nbsp;&nbsp;&nbsp;&nbsp;&nbsp;"E, tu grešiš. Oni neće ni da čuju."
<BR>&nbsp;&nbsp;&nbsp;&nbsp;&nbsp;"Ieez je", rekoh ja, snabdeven podrobnim informacijama o ovome od strane mog informacijskog sistema, Alberta, "najznačajniji trgovinski partner Paragvaja. Na vaš zvižduk oni skaču."
<BR>&nbsp;&nbsp;&nbsp;&nbsp;&nbsp;"U većini slučajeva, da. U ovom slučaju, ne. Ključni problem je situacija u Republici Kampučiji. Ona sa Paragvajem ima sklopljene privatne aranžmane. O njima neću da govorim ništa, osim da su odobreni na najvišem nivou. Još malo kafe", dodade on, pružajući svoju šoljicu, "i molim te, sad nemoj da sipaš onoliko kafe."
<BR>&nbsp;&nbsp;&nbsp;&nbsp;&nbsp;Nisam pitao Kvajtkovskog o kojim "privatnim aranžmanima" je reč, jer da je hteo da mi kaže ne bi ih nazvao privatnim. Nije bilo ni potrebno da ga pitam. Bili su vojni. Svi "privatni aranžmani", koje u današnje vreme međusobno sklapaju vlade bili su vojne prirode, i da se nisam preznojavao u strahu od terorista, preznojavao bih se u strahu od ludačkog načina ponašanja zakonito izabranih vlada u svetu. Ali idemo redom. Po Albertovom savetu, primio sam zatim u svom salonu jednog advokata iz Malezije, pa onda jednog misionara iz Kanade, pa onda jednog vazduhoplovnog generala iz Albanije, i za svakog od njih imao sam pripremljen po jedan mamac kojim sam ih vabio. Albert mi je rekao koje poluge da povlačim i kakve staklene perle da ponudim domorocima - ovde dodatnu kvotu za preseljenje kolonista, tamo neki "dobrotvorni" prilog. Ponekad je bio dovoljan samo osmeh. Roterdam je za tako nešto bio vrlo pogodan jer od kako je Sud bio prebačen ovamo iz Haga, pošto je Hag pretrpeo znatne nevolje prilikom poslednjeg ludiranja nekog šaljivdžije sa TPP-om, u Roterdamu ste mogli sresti koga god ste hteli. Sve moguće ljude. Svih boja, svih polova, u svim mogućim nošnjama, od advokata iz Ekvadora u mini suknjama do notara sa Maršalskih Ostrva u saronzima i sa ogrlicama od ajkulinih zuba. Da li sam imao uspeha ili ne teško je reći, ali u pola jedan moj želudac mi je dao na znanje da će me vrlo ozbiljno zaboleti ako ga ne budem nečim nahranio, i tako sam zaključio prepodnevni posao. Sa čežnjom sam pomislio na naš lepi tihi hotelski apartman sa lepom mlakom šniclom koju će nam servirati, i na izuvene cipele, ali bio sam obećao da odem po Esi tamo gde je ona obavljala svoje poslove. Zato sam rekao Albertu da proceni koliko sam postigao i da mi preporuči šta dalje da radim, pa sam krenuo u potragu za taksijem.
<BR>&nbsp;&nbsp;&nbsp;&nbsp;&nbsp;Ne biste mogli proći pored nekog od Esinih povlašćenih ekspres-restorana a da ga ne primetite. Lukovi od svetlucavog plavičastog Hiči-metala mogu se naći u gotovo svim zemljama sveta. Budući da je bila šefovica, imala je izdvojen separe rezervisan za nas na galeriji, pa mi je tako, popevši se stepenicama, prišla sa jednim poljupcem, jednim mrštenjem, i jednom dilemom. "Robine! Slušaj! Oni ovde žele da služe majonez uz pomfrit. Da li da im dozvolim?"
<BR>&nbsp;&nbsp;&nbsp;&nbsp;&nbsp;Ja joj uzvratih poljubac, vireći u isto vreme preko njenog ramena da bih video kakva se nemoguća jestiva nalaze na stolu. "To stvarno zavisi od tebe", kazao sam joj.
<BR>&nbsp;&nbsp;&nbsp;&nbsp;&nbsp;"Pa da, razume se da zavisi od mene. Ali je važno, Robine! Toliko sam se trudila da postignem da to liči na pravi pomfrit, znaš. A sad majonez?" Onda se malo izmače da bi me bolje osmotrila, i izraz lica joj se promeni. "Toliko si umoran! Lice ti je toliko izborano! Robine, kako se osećaš?"
<BR>&nbsp;&nbsp;&nbsp;&nbsp;&nbsp;Ja se nasmeših što sam mogao šarmantnije. "Samo sam gladan, dušo", povikao sam gledajući sa lažnim ushićenjem u tanjire ispred sebe. "Pazi samo! Ovo dobro izgleda, šta je to, pržena filovana tortilja?"
<BR>&nbsp;&nbsp;&nbsp;&nbsp;&nbsp;"To je kaša", reče ona s ponosom. "Tortilja je ovo ovde. Ima i ruskih palačinki. Hajde, vidi kako ti se dopada." I tako sam, razume se, sve morao da probam, mada to uopšte nije bilo ono što je moj želudac tražio. Tako, čapati, ćufte od pirinča sa kiselim ribljim umakom, sve je to imalo ukus, u prvom redu, kuvanog ječma. Ništa od svega toga nije bilo po mom ukusu. Ali moglo je da se jede.
<BR>&nbsp;&nbsp;&nbsp;&nbsp;&nbsp;I to su sve bili pokloni koje smo dobili od Hičija. Značajno saznanje dobiveno posredstvom Hičija bilo je da se tkiva živih bića, uključujući vas i mene, uglavnom sastoje od četiri elementa: ugljenika, vodonika, kiseonika, i azota - U V K A - tj. UVKA-hrane. A pošto se od toga sastoje gasovi koji sačinjavaju najveći deo kometa, oni su sagradili svoju Fabriku hrane tamo gore u Ortovoj maglini, gde komete našeg Sunca samo čekaju da ih neka zvezda 'strese' i pošalje da ukrase naše nebo.
<BR>&nbsp;&nbsp;&nbsp;&nbsp;&nbsp;No, nije to samo UVKA. Potrebno nam je još nekoliko drugih elemenata. Sumpor je najvažniji, može biti, pa onda možda natrijum, magnezijum, fosfor, hlor, kalijum, kalcijum - da i ne pominjem malkice kobalta od koga se pravi vitamin B-12, hrom za regulisanje glikoze, jod za rad štitaste žlezde, pa onda litijum, fluor, arsenik, selen, molibden, kadmijum, i kalaj - đavo će ga znati za šta. Verovatno vam je potrebna cela tablica periodičnih elemenata bar u tragovima, ali većinom i tako neznatnih količina da ne morate da se trudite da ih dodajete u jelo. Oni se ionako javljaju uzgred bilo da ih želite ili ne. Onda su Esini hemičari specijalisti za ishranu umešali u to određene količine šećera i začina i raznih drugih lepih stvari i proizveli hranu za svakoga - ne samo hranu koja će ih održati u životu, već u priličnoj meri hranu kakvu su želeli da jedu, pa otuda 'čapati', tj. kašu i ćufte od pirinča. Od UVKA-hrane možete napraviti što god hoćete ako je izmešate kako valja. Među ostalim stvarima koje je Esi od nje pravila nalazilo se i mnogo para, a kako se pokazalo to je bila igra kojoj se ona sa uživanjem predavala.
<BR>&nbsp;&nbsp;&nbsp;&nbsp;&nbsp;I tako kad sam se napokon namerio na nešto što moj stomak nije odbijao - ličilo je na pljeskavicu a imalo ukus salate od avokada sa komadićima slanine, što je Esi nazvala Velika Uvka - dok sam ja jeo Esi je stalno odlazila i vraćala se. Proveravala je temperaturu infracrvenih grejača, gledala da li je nešto zaprljano ispod mašina za pranje posuđa, probala slatkiše, burno protestovala što je voćni jogurt bio suviše redak.
<BR>&nbsp;&nbsp;&nbsp;&nbsp;&nbsp;Esi me je uveravala da u njenom lancu restorana nema ničega što bi ma kome moglo da naškodi, mada je moj želudac imao manje poverenja u njene reči nego što sam ja imao. Nije mi prijala buka koja je dopirala sa ulice - je li to bio defile? - ali sam se izuzev toga osećao sasvim ugodno koliko sam u tom trenutku uopšte bio u stanju. Bio sam opušten i mogao da uočim koliko je moj položaj ovde bio izmenjen u odnosu na njen. Kad se Esi i ja negde pojavimo, ljudi nas gledaju, i to obično gledaju u mene. Ovde ne. U Esinim restoranima, Esi je bila glavna zvezda. Napolju su se prolaznici okupljali da gledaju paradu. Unutra, nijedan službenik nije bacio na nju ni pogled. Svako je radio svoj posao držeći leđa potpuno uspravno, a potajni pogledi koje su bacali svi su bili upereni u istom pravcu, u pravcu velike gospođe šefovice. Koja se nije baš ponašala kao prava gospođa, zapravo; Esi je imala tu sreću da je engleskom jeziku već četvrt veka podučava jedan pravi znalac - ja - ali kad je uzbuđena na sve strane se ori "nekulturni" i "huligani"!
<BR>&nbsp;&nbsp;&nbsp;&nbsp;&nbsp;Prišao sam prozoru na prvom spratu da posmatram defile. Kretao se ravno avenijom Vin; po desetoro ljudi u redu, sa bleh-muzikom i izvikivanjem i transparentima. Davež. Možda gore nego davež. S druge strane ulice, ispred stanične zgrade, video se neki metež, sa policajcima i tablama s natpisima, pacifisti protiv onih koji traže ponovno naoružavanje. Po načinu na koji su se udarali međusobno tablama s natpisima niste ih mogli razlikovati. Esi koja mi se opet pridružila, jela je svoju Veliku Uvku i kad je bacila na njih pogled samo je zavrtela glavom. "Kakav je sendvič?" upitala me je.
<BR>&nbsp;&nbsp;&nbsp;&nbsp;&nbsp;"Fini", odvratio sam, usta punih ugljenika, vodonika, kiseonika i azota, plus ostalih elemenata u tragu. Ona mi očima dade znak da govorim glasnije. "Rekao sam da je fini", vikao sam ja.
<BR>&nbsp;&nbsp;&nbsp;&nbsp;&nbsp;"Nisam te čula zbog ove galame", požalila se ona, oblizujući se - njoj se dopadalo ono što je prodavala u svojim restoranima.
<BR>&nbsp;&nbsp;&nbsp;&nbsp;&nbsp;Pokazujući glavom u pravcu parade, rekoh: "Ne znam da li je i ono tako dobro."
<BR>&nbsp;&nbsp;&nbsp;&nbsp;&nbsp;"Ne verujem", složi se ona, gledajući sa negodovanjem u jednu četu Zuava, mislim da ih tako zovu - u svakom slučaju bili su tamnoputi i obučeni u uniforme. Nisam mogao da im vidim nacionalne oznake, ali je svaki od njih na ramenu nosio neko brzometno oružje sa kojim je izvodio majstorije: vrteo ga ukrug, udarao drškom u pločnik tako da odskoči i vrati mu se u šake, a sve to ne remeteći korak.
<BR>&nbsp;&nbsp;&nbsp;&nbsp;&nbsp;"Možda bi trebalo da krenemo natrag u sud", rekoh ja.
<BR>&nbsp;&nbsp;&nbsp;&nbsp;&nbsp;Ona pruži ruku i otkide poslednju mrvicu sa moga sendviča. Neke Ruskinje se rasplinu od debljine posle četrdesete godine, a neke usahnu i sparuškaju se. To kod Esi nije bio slučaj. Još je imala prava leđa i tanak struk koji su mi prvi pali u oči. "Možda", odvrati ona, i poče da skuplja svoje kompjuterske programe od kojih se svaki nalazio na posebnoj lepezi. "Dosta sam videla ljudi u uniformi kad sam bila dete, nemam neku naročitu želju da ih sada gledam."
<BR>&nbsp;&nbsp;&nbsp;&nbsp;&nbsp;"Prava parada ne može bez uniformi."
<BR>&nbsp;&nbsp;&nbsp;&nbsp;&nbsp;"Nisu oni samo u paradi. Pogledaj. I na pločnicima." I zaista, otprilike svaki četvrti čovek ili žena bili su obučeni u nekakvu uniformu. Malo sam se iznenadio. Razume se, oduvek je svaka država imala nekakvu vojsku, ali su je nekako držali zatvorenu u ormanu, kao kućni aparat za gašenje požara. Ljudi ih, u stvari, nikad nisu viđali. Ali su ih sada ljudi viđali, i to sve više i više.
<BR>&nbsp;&nbsp;&nbsp;&nbsp;&nbsp;"Uostalom", reče ona, brižljivo tresući UVKA-mrvice sa stola na tanjirić i osvrćući se da vidi gde je mali kontejner za otpatke, "ti si sigurno dosta umoran i trebalo bi da pođemo. Dodaj mi tvoj poslužavnik, molim te."
<BR>&nbsp;&nbsp;&nbsp;&nbsp;&nbsp;Sačekao sam je na vratima, a ona mi je prišla namrštena. "Kontejner je bio gotovo pun. U priručniku jasno piše da se isprazni kad se napuni 60% - šta će da urade kad im odjednom ode velika grupa mušterija? Trebalo bi da se vratim i izdam uputstva poslovođi - oh, do đavola", povika ona, a izraz lica joj se promeni. "Zaboravila sam svoje programe!" I odjuri natrag uz stepenice tamo gde je ostavila svoje lepeze sa uskladištenim podacima.
<BR>&nbsp;&nbsp;&nbsp;&nbsp;&nbsp;Ja sam stajao pred vratima, čekajući da dođe, očiju uprtih u paradu koja je prolazila. Kako je to odvratno! Prolazila su prava oružja, bacači naoružani protivavionskim projektilima i oklopna vozila; a iza grupe gajdaša marširala je četa onih što prevrću šmajsere. Osetio sam kako su se iza mene pokrenula vrata i pomerio se u stranu u trenutku kad ih je Esi otvorila. "Našla, Robine", rekla je ona, smešeći se i podigla ruku u kojoj je nosila čitavu pregršt lepeza, pokazujući mi ih. Okrenuh se ka njoj.
<BR>&nbsp;&nbsp;&nbsp;&nbsp;&nbsp;A pored mog levog uha nešto zazuja kao osa.
<BR>&nbsp;&nbsp;&nbsp;&nbsp;&nbsp;U Roterdamu nema osa. Onda sam video kako je Esi pala na leđa a vrata se nad njom zatvorila. To nije bila osa. To je bio pucanj. U jednom od onih šmajsera koje je neko okretao nalazio se bojev metak, koji je bio ispaljen.
<BR>&nbsp;&nbsp;&nbsp;&nbsp;&nbsp;Jednom sam gotovo bio izgubio Esi. To je bilo odavno, ali nisam taj događaj zaboravio. Sav onaj stari osećaj bola, svež kao da je to juče bilo, navro mi je u dušu dok sam gurao u stranu ona glupa vrata nadvijajući se nad njom. Ona je ležala nauznak, sa svežnjem lepeza preko lica, i dok sam ih uklanjao video sam da na okrvavljenom licu širom otvorene oči gledaju u mene.
<BR>&nbsp;&nbsp;&nbsp;&nbsp;&nbsp;"Hej, Robe!", izgovorila je, zbunjeno. "Ti si me udario?"
<BR>&nbsp;&nbsp;&nbsp;&nbsp;&nbsp;"Do vraga, ne! Zašto bih te ja udario?" Jedna od servirki žurno je prišla noseći gomilu papirnih salveta. Ja joj ih zgrabih iz ruke pkazujući u pravcu ambulantnih kola išaranih crveno-belim prugama na kojima je pisalo Poliklinische centrum a koja su zaludna stajala na raskrisnici zbog parade. "Vi! Dovedite ta kola ovamo! I dovedite i policajce!"
<BR>&nbsp;&nbsp;&nbsp;&nbsp;&nbsp;Esi se uspravila i sela, gurajući moju ruku u stranu a policajci i osoblje restorana sjatiše se oko nas. "Zašto ambulantna kola, Robine", upita ona razložno. "Samo krvav nos, pogledaj!" I zaista to je bilo sve. Bio je to metak, da, ali je pogodio svežanj lepeza i tu se zadržao. "Moji programi!" jadikovala je Esi, vukući lepeze iz ruke policajca koji je hteo da ih uzme zbog metka, kao dokazni materijal. Ali bile su ionako upropašćene. Baš kao i moj dan.
<BR>&nbsp;&nbsp;&nbsp;&nbsp;&nbsp;Dok smo Esi i ja doživljavali ovaj mali okršaj sa sudbinom, Odi Volters je sa svojom prijateljicom obilazio znamenitosti Roterdama. On se posle susreta sa mnom preznojavao; u prisustvu velike količine para to se ljudima događa. U odsustvu para za Voltersa i Ji-đing u Roterdamu nije bilo naročito veselo. Pa ipak, za Voltersa, u čijoj kasi je još bilo slame sa planete Pegi, i za Ji-đing, koja se retko udaljavala od S. Ja. i neposredne okoline lansirnih petlji, Roterdam je bio prava metropola. Nisu imali novaca da bilo šta kupe, ali su bar mogli da gledaju izloge. Barem je Brodhed pristao da se s njima sastane, stalno je u sebi ponavljao Volters; ali kad je pokušao da na to misli sa izvesnim osećanjem zadovoljstva, mračnija strana Voltersove prirode reagovala je sa besnim prezrenjem: Brodhed je kazao da će se sastati sa njima. Ali pri tom nije izgledalo kao da mu je do toga jako stalo...
<BR>&nbsp;&nbsp;&nbsp;&nbsp;&nbsp;"Zašto se znojim?" upita on naglas.
<BR>&nbsp;&nbsp;&nbsp;&nbsp;&nbsp;Ji-đing ga uhvati ispod ruke u znak moralne podrške. "Biće sve u redu", odgovori ona indirektno, "ovako ili onako". Odi Volters pogleda u nju naniže, zahvalno. Volters nije bio naročito visok, ali je Ji-đing bila sićušna; sve je na njoj bilo maleno osim očiju, crnih i sjajnih, i to zato što ih je operisala, a ta besmislica je poticala iz vremena kad je bila zaljubljena u jednog bankara, Šveđanina, i kad je smatrala da joj on ne uzvraća ljubav samo zbog nabora u uglu kapaka. "Pa? Hoćemo li da uđemo?"
<BR>&nbsp;&nbsp;&nbsp;&nbsp;&nbsp;Volters nije imao pojma o čemu ona govori, i mora biti da je to pokazao namrštivši se; Ji-đing ga je gurala u rame malom, kratko podšišanom glavom gledajući naviše u jednu firmu iznad radnje. Bledim slovima koja kao da su visila u nekom praznom prostoru crnom kao abonos, bilo je ispisano:
<BR>
<BR>&nbsp;&nbsp;&nbsp;&nbsp;&nbsp;Drugi život
<BR>
<BR>&nbsp;&nbsp;&nbsp;&nbsp;&nbsp;Volters je pažljivo gledao u nju pa onda opet u ženu. "To je pogrebno preduzeće", nagađao je on i nasmejao se misleći da je shvatio njenu šalu. "Ali nismo još dotle stigli, Dženi."
<BR>&nbsp;&nbsp;&nbsp;&nbsp;&nbsp;"Nismo", uzvrati ona, "odnosno ne baš zapravo. Zar ne prepoznaješ ime firme?" I onda se on, naravno, prisetio: Bilo je to jedno od mnogobrojnih preduzeća sa spiska Robineta Brodheda.
<BR>&nbsp;&nbsp;&nbsp;&nbsp;&nbsp;Što više znate o Brodhedu, to će vam biti lakše da shvatite koje su to stvari koje će ga naterati da prihvati nagodbu; to je suvislo. "Zašto da ne?" reče Volters, sa odobravanjem, i uvede je kroz zastor toplog vazduha u tamne, hladovite prostorije radnje. Ako ovo i nije pogrebno preduzeće, onda se bar snabdevalo od iste firme za unutrašnju dekoraciju. U pozadini se čula tiha, neprepoznatljiva muzika, i širio se miris poljskog cveća, mada je jedino cveće koje se moglo videti bio buket ruža živih boja u jednoj kristalnoj vazi. Jedan visok, lep, postariji čovek ustade i stade pred njih; Volters nije bio siguran da li je ustao sa neke stolice ili se pojvio u obliku holograma. Smešeći se ljubazno na njih, pokušao je da pogodi koje su narodnosti. Nije pogodio. "Guten tag", oslovi on Voltersa, a Ji-đing se obrati sa"Gor ho oj-nej".
<BR>&nbsp;&nbsp;&nbsp;&nbsp;&nbsp;"Mi oboje govorimo engleski", reče Volters. "A vi?"
<BR>&nbsp;&nbsp;&nbsp;&nbsp;&nbsp;Otmene obrve se izviše. "Razume se. Dobro došli u Drugi Život. Da li se neko ko vam je blizak sprema da umre?"
<BR>&nbsp;&nbsp;&nbsp;&nbsp;&nbsp;"Koliko znam, ne", odgovori Volters.
<BR>&nbsp;&nbsp;&nbsp;&nbsp;&nbsp;"A tako. Razume se, mi možemo mnogo da učinimo čak i ako je kod te osobe nastupila metabolička smrt, mada što ranije otpočnemo sa prebacivanjem to bolje - ili možda mudro pravite planove za svoju sopstvenu budućnost?"
<BR>&nbsp;&nbsp;&nbsp;&nbsp;&nbsp;"Ni jedno ni drugo", odgovori Ji-đing, "prosto hoćemo da saznamo šta imate da ponudite."
<BR>&nbsp;&nbsp;&nbsp;&nbsp;&nbsp;"Razume se." Čovek se nasmešio pokazujući rukom na jedan udoban divan. Činilo se da nije ništa uradio kako bi se to dogodilo, pa ipak svetiljke zasijaše malčice jače a muzika se utiša za nekoliko decibela. "Moja posetnica", reče on pružajući Voltersu jedan kartončić i tako ovaj dobi odgovor na pitanje koje ga je mučilo: Posetnica je bila opipljiva, kao i prsti koji su mu je predali. "Dozvolite da vam nabrojim osnovne stvari; tako ćemo uštedeti vreme kasnije. Prvo i prvo, Drugi Život nije religiozno preduzeće i ne tvrdi da vam može obezbediti spasenje duše. Ono što vam mi nudimo je oblik nastavka života. Da li ćete vi - to će reći 'vi' koji se sada nalazite u ovoj prostoriji - biti toga 'svesni' ili ne" - tu se nasmeši - "to je nešto o čemu metafizičari još raspravljaju. Ali vaša uskladištena ličnost, ukoliko rešite da je sebi obezbedite, garantovano će proći Turingov test, pod uslovom da smo u mogućnosti da prenošenje započnemo dok je mozak još u dobrom stanju, a sredina u kojoj će klijent nastaviti život biće ona koju on odabere sa našega spiska. Mi imamo preko dve stotine različitih životnih sredina, i to..."
<BR>&nbsp;&nbsp;&nbsp;&nbsp;&nbsp;Ji-đing pucnu prstima. "Mrtvaci", reče ona, shvatajući odjednom o čemu je reč.
<BR>&nbsp;&nbsp;&nbsp;&nbsp;&nbsp;Službenik klimnu, sa nešto tvrđim izrazom na licu. "Tako su se nazivali prvobitni primerci, tačno. Vidim da ste upoznati sa artefaktom Hiči-nebo, koji se sada koristi kao transportna letelica za prevoz kolonista..."
<BR>&nbsp;&nbsp;&nbsp;&nbsp;&nbsp;"Ja sam treći član posade te letelice", reče Ji-đing, što je bilo sasvim tačno izuzimajući glagolsko vreme, "a moj prijatelj je sedmi."
<BR>&nbsp;&nbsp;&nbsp;&nbsp;&nbsp;"Zavidim vam", reče službenik, a po izrazu lica moglo se videti da govori istinu. Zavist ga nije sprečila da do kraja ispriča ono što je glavno dok je Volters pažljivo slušao sa rukom u ruci Dženi Ji-đing. Ta mu je ruka mnogo značila; nije mu dala da razmišlja o mrtvacima i njihovom štićeniku, Vonu - ili, bar ne o tome šta Von u ovom trenutku verovatno radi.
<BR>&nbsp;&nbsp;&nbsp;&nbsp;&nbsp;Prvobitni mrtvaci, pričao je službenik, bili su na žalost nevešto urađeni; prenos njihovih memorija i ličnosti iz vlažne, sive mase u njihovim lobanjama u kristalne kompjuterske memorije u kojima su sačuvane posle smrti, obavila su neuka lica uz upotrebu uređaja koji su bili, pre svega, namenjeni jednoj sasvim drukčijoj vrsti. I zato je uskladištenje bilo manjkavo. Najprirodnije je da smatramo, objašnjavao je službenik, da su mrtvaci doživeli takav stres usled neveštog prenošenja da su poludeli. Ali to se više ne događa. Sada je procedura uskladištenja toliko usavršena da svaki umrli može da razgovara sa onima koji su još živi tako vešto da je to kao da razgovarate sa istinskom osobom. I više od toga! "Pacijent" vodi aktivan život u kompjuterskoj memoriji. On može da doživi muslimanski, hrišćanski ili scijentistički raj, uključujući, zavisno od toga šta je izabrao, lepe dečake rasute po travi kao biseri, horove anđela ili prisutnost samog L. Rona Habarda. Ukoliko nije verski nastrojen, može da doživljava pustolovine (planinarenje, ronjenje samo s maskom, slobodno jedrenje i skakanje bez padobrana u stilu T'ai či su popularni prilikom biranja) da sluša muziku bilo koje vrste, u društvu onoga koga odabere... i, razume se, (službenik, pošto nije pouzdano procenio u kakvom su odnosu Volters i Ji-đing, saopšti ovo ne porumenevši) seks. Sve moguće seksualne doživljaje. Koliko god puta želi.
<BR>&nbsp;&nbsp;&nbsp;&nbsp;&nbsp;"Kako je to dosadno", reče Volters razmišljajući o ovom obaveštenju.
<BR>
<BR>&nbsp;&nbsp;&nbsp;&nbsp;&nbsp;Kada su programi i banke podataka za tzv. mrtvace postali dostupni za proučavanje, moj kreator, S. Ja. Brodhed, bila je prirodno veoma zainteresovana. Ona je sebi postavila zadatak da napravi njihov duplikat. Najsloženiji deo posla, razume se, predstavljalo je transkribovanje banke podataka sadržane u ljudskom mozgu i nervnom sistemu, koja je hemijskim putem i na principu redundantnosti preneta u memorije Hiči-lepeza. Uspešno je obavila posao. Dovoljno dobro ne samo da bi dobila povlasticu za lanac preduzeća Drugi Život, već dovoljno dobro - eto - da stvori mene. Model memorije za Drugi Život zasnivao se na njenim prvim najranijim istraživačkim radovima. Kasnije ga je ona usavršila - čak više od samih Hičija - zato što je bila u mogućnosti da kombinuje ne samo njihove metode već i nezavisno ostvarenu ljudsku tehnologiju. Mrtvaci nikada ne bi mogli uspešno da prođu Turingov test. Radovi Esi Brodhed, posle izvesnog vremena, to su mogli. I prošli su ga.
<BR>
<BR>&nbsp;&nbsp;&nbsp;&nbsp;&nbsp;"Za vas i mene", priznade službenik, "ali ne za njih. Znate, oni se ne sećaju sasvim jasno programiranih doživljaja. Ti delovi memorije vrlo brzo oslabe. No, ostali ne. Ako razgovarate sa nekom dragom osobom danas pa nastavite razgovor kroz godinu dana, on će ga se tačno sećati. Međutim, programirani doživljaji brzo izblede iz njihovog pamćenja - baš kao i uspomene na trenutke uživanja, znate, i zato oni Žele stalno da ih ponovo doživljavaju."
<BR>&nbsp;&nbsp;&nbsp;&nbsp;&nbsp;"To je užasno", reče Ji-đig. "Odi, mislim da je vreme da se vratimo u hotel."
<BR>&nbsp;&nbsp;&nbsp;&nbsp;&nbsp;"Nije još, Dženi. Šta ste ono rekli, da sa njima može da se razgovara?"
<BR>&nbsp;&nbsp;&nbsp;&nbsp;&nbsp;Službeniku zablista pogled. "Svakako. Neki od njih vrlo vole da razgovaraju, čak i sa nepoznatim osobama. Imate časak vremena? To je vrlo jednostavno, zapravo." Govoreći i dalje odveo ih je do PV pulta, potražio nešto u jednom imeniku u svilenom povezu, i zatim otkucao niz kodiranih brojeva. "Ja sam se, u stvari, sprijateljio s nekima od njih", reče on stidljivo. "Kad u radnji nema posla, koliko puta ja potražim nekog od njih pa lepo proćaskamo - a, Reks! Kako ste?"
<BR>&nbsp;&nbsp;&nbsp;&nbsp;&nbsp;"Pa, dobro sam", reče preplanuli stariji gospodin lepog izgleda koji se pojavio na PV ekranu. "Milo mi je što vas vidim tu! Čini mi se da ne poznajem vaše prijatelje?" dodao je, zureći ljubaznim pogledom u Voltersa i Ji-đing. Ako neko može idealno dobro da izgleda kad pređe izvesne godine starosti, onda je to bio ovaj čovek; imao je svu svoju kosu na glavi i činilo se da ima sve svoje zube; videle su mu se bore od osmeha u uglovima očiju, inače mu je lice bilo bez bora, a pogled sjajan i topao. Učtivo se naklonio kod predstavljanja. Zapitan o tome šta trenutno radi, on skromno sleže ramenima. "Spremam se da pevam 'Catulli Carmina' sa Bečkom državnom operom, znate." Onda namignu. "Prvi sopran je vrlo lepa žena, a meni se čini da je one pikantne pesme ne ostavljaju ravnodušnom na probama."
<BR>&nbsp;&nbsp;&nbsp;&nbsp;&nbsp;"Neverovatno", promrmlja Volters, buljeći u njega. Ali Dženi Ji-đing je bila manje oduševljena.
<BR>&nbsp;&nbsp;&nbsp;&nbsp;&nbsp;"Zaista ne želimo da vas zadržavamo jer želite da slušate muziku", reče ona učtivo, "a bojim se da ćemo morati da krenemo."
<BR>&nbsp;&nbsp;&nbsp;&nbsp;&nbsp;"Oni će sačekati!", izjavio je Reks nežno. "Uvek sačekaju."
<BR>&nbsp;&nbsp;&nbsp;&nbsp;&nbsp;Volters je bio fasciniran. "Recite mi", reče on, "kad govorite o, ah, druženju, u ovom, ah, stanju - možete li da birate s kim želite da budete u društvu? Čak i ako su te osobe još žive?"
<BR>&nbsp;&nbsp;&nbsp;&nbsp;&nbsp;Pitanje je bilo postavljeno službeniku preduzeća, ali se prvi odazvao Reks. On je pronicljivo i saosećajno gledao u Voltersa. "Apsolutno", kazao je, klimajući potvrdno, kao da izmenjuju reči u poverenju. "Birate bilo koga živog, ili mrtvog, ili izmišljenog. I, g. Volters, oni će učiniti sve što zaželite!" reče smejuljeći se. "Ja uvek kažem", dodao je, "da je ono što vi nazivate 'život' u stvari samo neka vrsta predigre za pravi život koji dobijate ovde. Prosto ne mogu da razumem zašto ga ljudi toliko dugo odlažu!"
<BR>&nbsp;&nbsp;&nbsp;&nbsp;&nbsp;Drugi Život je, u suštini bilo jedno od onih malih sporednih preduzeća kakva sam najviše voleo, ne zato što donose novac. Kad smo otkrili da su Hičiji bili u stanju da uskladište mrtve duše u mašine, meni se upalila sijalica. E, velim ja svojoj dobroj ženi, ako oni to mogu, zašto mi da ne možemo? E, veli moja dobra žena, nema nikakvog razloga, Robine, naravno, samo mi daj malo vremena da prokljuvim način kodiranja. Nisam doneo nikakvu odluku da li želim da se tako sa mnom postupi, niti kada. Ali sam bio siguran da ne želim da to urade sa Esi, bar ne u ovom trenutku, i zato sam se obradovao što joj je od onog metka otekao samo nos.
<BR>&nbsp;&nbsp;&nbsp;&nbsp;&nbsp;E, ima još nešto. Zbog tog događaja imali smo posla s roterdamskom policijom. Uniformisani podoficir predstavio nas je brigadnom generalu, koji nas je svojim velikim brzim kolima sa upaljenim svetlosnim signalima prevezao u svoj ured gde nas je ponudio kafom. Zatim nas je brigadni general Zojc odveo u kancelariju inspektora Van Der Vala, jedne ogromne krupne žene sa staromodnim kontaktnim sočivima zbog kojih je izgledalo kao da u nas sažaljivo bulji. "To je tako neprijatno bilo za vas, dragi moj gospodine, i ja se nadam da vas rana mnogo ne boli, madam", govorila je vodeći nas gore uz stpenice - stepenice! - u kancelariju komesara Lucleka, koji je opet delovao sasvim drukčije. Mali rastom. Vitak. Plavokos, sa ljupkim dečačkim licem, mada je morao imati najmanje pedeset godina da bi postao šef Komesarijata. Mogli ste ga zamisliti kako palcem začepljuje otvor na gatu i drži ga tako beskonačno dugo, ako mora, ili dok se ne udavi. Ali ga niste mogli zamisliti kako se predaje. "Zahvaljujem što ste zbog ovoga došli u Glavni štab", rekao je, ponudivši nam prvo da sednemo.
<BR>&nbsp;&nbsp;&nbsp;&nbsp;&nbsp;"Nesrećan slučaj", rekao sam ja.
<BR>&nbsp;&nbsp;&nbsp;&nbsp;&nbsp;"Ne. Na žalost, nije nesrećan slučaj. Da je bio nesrećan slučaj njime bi se pozabavila policija grada Roterdama, a ne ja. Zato vodimo ovu istragu, i ja vas molim za saradnju."
<BR>&nbsp;&nbsp;&nbsp;&nbsp;&nbsp;Da bih ga postavio na pravo mesto, rekao sam: "Naše vreme je prilično skupoceno da bismo ga trošili na ovakve stvari."
<BR>&nbsp;&nbsp;&nbsp;&nbsp;&nbsp;Ali njega niste mogli postaviti na pravo mesto. "Vaš život je još skupoceniji."
<BR>&nbsp;&nbsp;&nbsp;&nbsp;&nbsp;"Ali, molim vas! Jedan od vojnika u defileu izvodio je onaj manevar, a imao je metak u šmajseru koji je opalio."
<BR>&nbsp;&nbsp;&nbsp;&nbsp;&nbsp;"Dragi moj g. Brodhed", odvrati on, "prvo, nijedan vojnik nije imao metke u oruđu; u oruđu uopšte nema udarne opruge. Drugo, ti vojnici uopšte nisu vojnici; to su studenti najmljeni i obučeni u uniforme za paradu, kao stražari pred Bakingemskom palatom. Treće, metak nije dopro iz povorke."
<BR>&nbsp;&nbsp;&nbsp;&nbsp;&nbsp;"Otkud znate?"
<BR>&nbsp;&nbsp;&nbsp;&nbsp;&nbsp;"Jer je pronađeno oružje." Izgledao je vrlo ljutito. "U ormanu jednog policajca! Za mene je to jako neugodno, dragi moj gospodine, kao što možete zamisliti. Dodate su brojne policijske snage zbog parade, i oni su koristili jedan kamion kao garderobu u kojoj su se presvlačili. 'Policajac' koji je ispalio metak bio je nepoznat ostalima u jedinici, ali ionako su bili pokupljeni iz raznih odreda. Došavši da se umije posle parade, on se na brzinu obukao i otišao, a ormančić je ostavio otvoren. U njemu su se nalazili samo uniforma - ukradena, pretpostavljam - puška, i vaša fotografija. Ne gospođina. Vaša."
<BR>&nbsp;&nbsp;&nbsp;&nbsp;&nbsp;On se zavali u stolicu, čekajući šta ću ja da kažem. Ljupko dečačko lice bilo je mirno.
<BR>&nbsp;&nbsp;&nbsp;&nbsp;&nbsp;Ali ja nisam bio. Potrebno je malo vremena da vam se slegne obaveštenje da je neko imao određenu nameru da vas ubije. To je jezivo. Ne samo poginuti; to je jezivo po definiciji, i ja mogu da posvedočim koliko mogu da se prepadnem kad se učini da je smrt blizu, na osnovu nezaboravnog, čak u više mahova ponavljanog iskustva. Ali biti ubijen to je gore od obične smrti. Rekao sam: "Znate kako se zbog toga osećam? Krivim! Hoću da kažem, mora da sam nešto učinio zbog čega me je neko istinski zamrzeo."
<BR>&nbsp;&nbsp;&nbsp;&nbsp;&nbsp;"Upravo tako, dragi g. Brodhed. Šta mislite da bi to moglo biti?"
<BR>&nbsp;&nbsp;&nbsp;&nbsp;&nbsp;"Nemam pojma. Ako pronađete tog čoveka, pretpostavljam da ćete moći da utvrdite taj razlog. To ne bi trebalo da bude suviše teško - mora da postoje otisci prstiju ili tako nešto? Ja sam video kamere, možda se na nečijem filmu može čak naći i njegova slika."
<BR>&nbsp;&nbsp;&nbsp;&nbsp;&nbsp;On uzdahnu. "Dragi gospodine, molim vas nemojte mi govoriti kako da obavljam rutinski posao policajca. Sve su te stvari, razume se, obavljene, plus detaljni razgovori sa svima onima koji su možda videli tog čoveka, plus analiza znoja na odeći, plus sva ostala sredstva za identifikovanje. Ja pretpostavljam da je taj čovek profesionalac, što znači da se ovim sredstvima ne može postići uspeh. Stoga sad krećemo iz drugog pravca. Ko su vaši neprijatelji, i šta vi radite u Roterdamu?"
<BR>&nbsp;&nbsp;&nbsp;&nbsp;&nbsp;"Ne verujem da imam neprijatelje. Možda poslovne rivale, ali oni se ne služe atentatima."
<BR>&nbsp;&nbsp;&nbsp;&nbsp;&nbsp;On je strpljivo čekao da ja nastavim, pa sam dodao: "A što se tiče toga šta ja radim u Roterdamu, mislim da je to vrlo dobro poznato. Moji poslovni interesi obuhvataju izvestan udeo u eksploataciji izvesnih artefakata Hičija."
<BR>&nbsp;&nbsp;&nbsp;&nbsp;&nbsp;"To je poznato", reče on, ne više tako strpljivo.
<BR>&nbsp;&nbsp;&nbsp;&nbsp;&nbsp;Ja slegnuh ramenima. "I sad sam učesnik u jednom sporu u međunarodnoj Palati pravde."
<BR>&nbsp;&nbsp;&nbsp;&nbsp;&nbsp;Komesar otvori jednu fioku svog pisaćeg stola, zaviri unutra, i ponovo je zalupi zlovoljno. "Dragi g. Brodhed", reče on, "vi ste u Roterdamu imali mnogo sastanaka koji nemaju veze sa tim sudskim sporom, već sa pitanjem terorizma. Vi želite da ga zaustavite."
<BR>&nbsp;&nbsp;&nbsp;&nbsp;&nbsp;"Mi svi to želimo", rekoh ja ali ono što sam osećao u trbuhu nije poticalo samo od mojih ugrađenih cevi koje su počele da se kvare. Smatrao sam da sam sastanke dobro držao u tajnosti.
<BR>&nbsp;&nbsp;&nbsp;&nbsp;&nbsp;"Mi svi to želimo, ali vi preduzimate neke korake u vezi s tim, gospodine. Zbog toga verujem da sada imate neprijatelje. Neprijatelje svih nas. Teroriste." On ustade i pokaza nam rukom vrata. "Zato, dok ste u mojoj nadležnosti, postaraću se da imate policijsku zaštitu. Posle toga, mogu samo da vam preporučim opreznost, jer verujem da vam od njih preti opasnost."
<BR>&nbsp;&nbsp;&nbsp;&nbsp;&nbsp;"Svakome preti", rekoh ja.
<BR>&nbsp;&nbsp;&nbsp;&nbsp;&nbsp;"Svakome, uzetom nasumce. Ali vi ste sada poseban slučaj."
<BR>&nbsp;&nbsp;&nbsp;&nbsp;&nbsp;Hotel u kome smo odseli građen je u vreme velikog prosperiteta, za imućne turiste i džet-set bogataše. Najbolji apartmani bili su dekorisani po njihovom ukusu. Ne uvek i po našem. Ni Esi ni ja nismo bili za dušeke punjene slamom i jastuke tvrde kao kamen, pa je hotelska uprava naložila da se sve to iznese i da se unese odgovarajući krevet. Okrugao i ogroman. Jedva sam čekao da ga dobro iskoristim. Ali ne i hol; tu vrstu arhitekture sam mrzeo: spojni hodnici ukrašeni kornišama, fontana više nego u Versaju, ogledala toliko da kad pogledate naviše mislite da ste u svemiru. Zahvaljujući uslužnosti komesara, tj. u svakom slučaju mladog policajca koga je on poslao da nas otprati do kuće, ovoga smo bili pošteđeni. Prokrijumčareni smo kroz ulaz za poslugu, pa tapaciranim liftom koji je mirisao na hranu kojom će nas poslužiti u apartmanu, stigli smo do našeg sprata gde smo uočili jednu promenu u dekoraciji. Tačno preko puta našeg apartmana nalazila se mermerna krilata Venera, pored ograde stepeništa. Sada joj je društvo pravio jedan, u plavo odelo obučen čovek potpuno običnog izgleda, koji je brižljivo izbegavao moj pogled. Ja pogledah u našeg pratioca policajca. Ona se zbunjeno nasmeši, klimnu svom kolegi pored stepeništa, i zatvori za nama vrata.
<BR>&nbsp;&nbsp;&nbsp;&nbsp;&nbsp;Mi smo poseban slučaj, tačno.
<BR>&nbsp;&nbsp;&nbsp;&nbsp;&nbsp;Seo sam i zagledao se u Esi. Nos joj je bio još malo natečen ali joj to, čini se, nije mnogo smetalo. Ipak sam predložio: "Možda treba da legneš".
<BR>&nbsp;&nbsp;&nbsp;&nbsp;&nbsp;Ona me pogleda strpljivo i nežno. "Zbog raskrvavljenog nosa, Robine? Kakve su to gluposti. Ili možda imaš neki zanimljiviji plan u glavi?"
<BR>&nbsp;&nbsp;&nbsp;&nbsp;&nbsp;Zaista je moja draga žena za svaku pohvalu jer čim je pomenula ovu temu, uprkos mom pokvarenom danu i mom kvarnom sitom crevu, zaista sam imao nešto u glavi. Posle dvadeset pet godina pomislili biste da čak i seks počinje da biva dosadan. Moj kompjuterski prijatelj Albert pričao mi je o proučavanju ponašanja eksperimentalnih životinja kojim je dokazano da je to neizbežno. Mužjaci pacova stavljani su u zajednički kavez sa svojim ženkama i onda je merena učestalost parenja. Tokom vremena dolazilo je do stalnog smanjivanja učestalosti. Dosada. Onda su izvadili stare ženke i stavili nove. Pacovi bi se isprsili i revnosno se potrudili. Ovo je bila utvrđena naučna činjenica - kod pacova - međutim smatram da ja nisam, bar u ovom smislu, pacov. U stvari, baš sam vrlo mnogo uživao kad mi, bez prethodne opomene, neko zari kamu tačno u stomak.
<BR>&nbsp;&nbsp;&nbsp;&nbsp;&nbsp;Nisam mogao da se uzdržim. Jauknuo sam.
<BR>&nbsp;&nbsp;&nbsp;&nbsp;&nbsp;Esi me odgurnu. Brzo se uspravi na jastuku, i na ruskom potraži Alberta. Njegov hologram se poslušno pojavio. On je iskosa pogledao u mene i klimnuo. "Da", rekao je, "molim vas, gđo Brodhed, stavite Robinov ručni zglob na aparat sa lekovima pored noćnog stočića."
<BR>&nbsp;&nbsp;&nbsp;&nbsp;&nbsp;Bio sam presavijen napola držeći rukama stomak. Za trenutak sam pomislio da ću povratiti, ali ono što se nalazilo u mojoj utrobi bilo je suviše gadno da bi se moglo tako lako izbaciti. "Učini nešto!" povika Esi, privlačeći me na svoje gole grudi dok mi je ruku pritiskala na sto.
<BR>&nbsp;&nbsp;&nbsp;&nbsp;&nbsp;"Već činim, gđo Brodhed", kazao je Albert, i u samoj stvari osetio sam iznenadnu obamrlost kad mi je igla na špricu uštrcala nešto u ruku. Bol je popustio i postao snošljiv.
<BR>&nbsp;&nbsp;&nbsp;&nbsp;&nbsp;"Ne treba nepotrebno da se uzrujavaš, Robine", reče Albert ljubazno, "ni vi, gđo Brodhed. Ja već nekoliko sati očekujem da se dogodi ovaj iznenadni bol usled ishemije. On je samo simptom."
<BR>&nbsp;&nbsp;&nbsp;&nbsp;&nbsp;"Prokleti uobraženi program", uzviknu Esi koja ga je sastavila, "simptom čega?"
<BR>&nbsp;&nbsp;&nbsp;&nbsp;&nbsp;"Početka konačnog procesa odbacivanja, gđo Brodhed. Još nije kritično, pogotovu zato što mu ja već dajem lekove zajedno sa analgetičnim sredstvima. Ipak, predlažem da operacija bude sutra."
<BR>&nbsp;&nbsp;&nbsp;&nbsp;&nbsp;Ja sam se već osećao bolje i bio u stanju da se uspravim i sedim na ivicu kreveta. Nožnim prstom prevlačio sam preko strelica koje su pokazivale u pravcu Meke na tepihu izrađenom za bogate petrolejske magnate koji su odavno odavde otišli, a zatim sam rekao: "A šta je sa odgovarajućim tkivom?"
<BR>&nbsp;&nbsp;&nbsp;&nbsp;&nbsp;"To je sređeno, Robine."
<BR>&nbsp;&nbsp;&nbsp;&nbsp;&nbsp;Ja sklonih ruke sa stomaka da vidim šta će se dogoditi. Nije pukao. "Sutra imam mnogo dogovorenih sastanaka", podvukao sam ja.
<BR>&nbsp;&nbsp;&nbsp;&nbsp;&nbsp;Esi, koja me je blago njihala u naručju, sada me pusti i uzdahnu. "Tvrdoglavi čoveče! Zašto odlažeš? Mogao si ovu transplantaciju da dobiješ još pre više nedelja, pa bi bile nepotrebne sve ove gluposti."
<BR>&nbsp;&nbsp;&nbsp;&nbsp;&nbsp;"Nisam hteo", objasnih joj ja, "a uostalom, Albert je rekao da ima vremena."
<BR>&nbsp;&nbsp;&nbsp;&nbsp;&nbsp;"Ima vremena! O, naravno, ima vremena. Ima li smisla trošiti vreme u ludiranju i glupiranju dok se, oh, izvini, nešto neočekivano dogodi i sve vreme se ne potroši i ti umreš? Ja te volim živog i toplog, Robine, a ne kao program Drugi Život!"
<BR>&nbsp;&nbsp;&nbsp;&nbsp;&nbsp;Trljao sam je nosem i bradom. "Bolesni čoveče! Nosi se od mene!" zareža ona, ali se nije sklonila u stranu. "Uh sad ti je bolje."
<BR>&nbsp;&nbsp;&nbsp;&nbsp;&nbsp;"Znatno bolje."
<BR>&nbsp;&nbsp;&nbsp;&nbsp;&nbsp;"Dovoljno dobro da govoriš razumno i da zakažeš dolazak u bolnicu?"
<BR>&nbsp;&nbsp;&nbsp;&nbsp;&nbsp;Ja joj dunuh u uvo. "Esi", rekoh, "sigurno hoću. Ali ne sad ovog časa, jer, ako se dobro sećam, ti i ja imamo jedan nezavršen posao. Doduše, bez Alberta. Znači, molim te da se isključiš, stari prijatelju."
<BR>&nbsp;&nbsp;&nbsp;&nbsp;&nbsp;"Naravno, Robine." On razvuče usta u osmeh i nestade. Ali Esi me je držala na odstojanju, dugo zagledana u moje lice, a zatim je zavrtela glavom.
<BR>&nbsp;&nbsp;&nbsp;&nbsp;&nbsp;"Ti, Robine", kazala je. "Ti želiš da te ja prepišem kao program Drugi Život?"
<BR>&nbsp;&nbsp;&nbsp;&nbsp;&nbsp;"Nimalo", odgovorio sam, "i u stvari, upravo sada ne želim o tome da diskutujem."
<BR>&nbsp;&nbsp;&nbsp;&nbsp;&nbsp;"Diskutuješ!" rugala se ona. "Ha, znam ja kako ti diskutuješ... hoću samo da kažem, ako te budem prepisivala, Robine, budi siguran da ću te u nekim stvarima napisati tako da ćeš biti sasvim drukčiji!"
<BR>&nbsp;&nbsp;&nbsp;&nbsp;&nbsp;Ovo je bio baš pun dan. Nije čudo što sam zaboravio izvesne nevažne detalje. Moj sekretarski program nije zaboravio, razume se, i to mi je dao do znanja kad su se otvorila sporedna vrata i u sobu je ušla povorka hotelskih konobara noseći večeru. Ne za dve osobe. Za četiri.
<BR>&nbsp;&nbsp;&nbsp;&nbsp;&nbsp;"Oh, bože moj", reče Esi, udarajući se po čelu. "Tvoj jadni prijatelj sa licem kao u žapca, Robine, ti si ga pozvao na večeru! A pogledaj kako izgledaš! Bosonog! Sediš u donjem vešu! Stvarno si nekulturan, Robine. Smesta idi i obuci se!"
<BR>&nbsp;&nbsp;&nbsp;&nbsp;&nbsp;Ustao sam jer nije vredelo da se prepirem, ali sam se ipak usprotivio. "Ako sam ja u negližeu, šta je s tobom?"
<BR>&nbsp;&nbsp;&nbsp;&nbsp;&nbsp;Ona me ošinu pogledom. Ona zapravo nije bila u negližeu; imala je na sebi jednu od onih kineskih stvarčica prorezanih sa strane. Izgledala je podjednako i kao haljina i kao spavaćica, i ona ju je naizmenično koristila za obe svrhe.
<BR>&nbsp;&nbsp;&nbsp;&nbsp;&nbsp;"Kad je neko dobitnik Nobelove nagrade", rekla je prekorno, "ono što ta osoba nosi određuje šta je prikladno. Pored toga, ja sam se istuširala a ti nisi i zato idi da to uradiš - i, oh, bože moj", dodala je, osluškujući zvuke na vratima, "čini mi se da su već stigli!"
<BR>&nbsp;&nbsp;&nbsp;&nbsp;&nbsp;Ja krenuh u kupatilo a ona ka vratima, ali sam se zadržao dovoljno dugo da sam mogao da čujem neku prepirku. Najneiskusniji konobar je takođe slušao to isto, namrštenog lica nesvesno pružajući ruku ka guci ispod pazuha. Ja uzdahnuh, prepustivši to njima, i odoh u kupatilo.
<BR>&nbsp;&nbsp;&nbsp;&nbsp;&nbsp;Zapravo to i nije bilo kupatilo. Već čitav apartman za kupanje. Kada je bila dovoljno velika za dve osobe. Možda i za tri ili četiri, ali ja nikad nisam razmišljao o broju koji je prelazio broj dva - mada sam se istinski pitao šta su to oni arapski turisti voleli da rade u svojim kupatilima. U samoj kadi se nalazilo neko skriveno svetlo, kipovi postavljeni oko nje ulivali su toplu ili hladnu vodu, celo je bilo zastrveno mekom čupavom prostirkom. Svi vulgarni mali predmeti kao što su WC šolje, nalazili su se u pristojno izdvojenim malim pregrađenim prostorijama. Izgledalo je čudnovato, ali je bilo lepo.
<BR>&nbsp;&nbsp;&nbsp;&nbsp;&nbsp;"Alberte", pozvao sam, navlačeći preko glave bluzu, a on uzvrati:
<BR>&nbsp;&nbsp;&nbsp;&nbsp;&nbsp;"Da, Robine?"
<BR>&nbsp;&nbsp;&nbsp;&nbsp;&nbsp;U kupatilu nije bilo video ekrana, čuo se samo glas. Ja rekoh: "Ovo mi se dosta dopada. Izvidi da li bi se ovako nešto moglo instalirati u vili na Tapanskom moru."
<BR>&nbsp;&nbsp;&nbsp;&nbsp;&nbsp;"Svakako, Robine", reče on, "ali u međuvremenu, smem li da te podsetim da tvoji gosti čekaju?"
<BR>&nbsp;&nbsp;&nbsp;&nbsp;&nbsp;"Smeš, jer si me upravo podsetio."
<BR>&nbsp;&nbsp;&nbsp;&nbsp;&nbsp;"Takođe, Robine, ne bi smeo da se premaraš. Lekovi koje sam ti dao delovaće samo privremeno ukoliko..."
<BR>&nbsp;&nbsp;&nbsp;&nbsp;&nbsp;"Isključi se", naredio sam mu, pa zatim ušao u veliki salon za primanje da pozdravim goste. Na postavljenom stolu sve je bilo od kristala i porculana, gorele su sveće, vino je bilo u sudu za rashlađivanje, a konobari su stajali u stavu mirno. Čak i onaj sa gukom ispod pazuha. "Izvinite što ste čekali, Odi", rekoh ja, smešeći se na njih ljubazno, "ali ovo je bio težak dan."
<BR>&nbsp;&nbsp;&nbsp;&nbsp;&nbsp;"Ispričala sam im", reče Esi, pružajući jedan tanjir mladoj devojci istočnjačkog izgleda. "Bilo je potrebno zato što je glupi policajac na vratima i njih smatrao mogućim teroristima."
<BR>&nbsp;&nbsp;&nbsp;&nbsp;&nbsp;"Ja sam pokušao da mu objasnim", gunđao je Volters, "ali on ne razume engleski. Gđa Brodhed je morala da ga urazumi. Baš je dobro što govorite holandski."
<BR>&nbsp;&nbsp;&nbsp;&nbsp;&nbsp;Ona blagonaklono mrdnu ramenima. "Govoriš nemački, govoriš holandski. To je jedno isto pod uslovom da govoriš glasno. Takođe", reče ona objašnjavajući mu, "to je samo stanje duha. Recite mi, kapetane Volters. Kažete nešto na nekom jeziku, druga osoba ne razume. Šta pomislite?"
<BR>&nbsp;&nbsp;&nbsp;&nbsp;&nbsp;"Pa, pomislim da nisam to dobro izgovorio."
<BR>&nbsp;&nbsp;&nbsp;&nbsp;&nbsp;"Ha! Tačno tako. Što se mene tiče ja pomislim da on nije dobro razumeo. To je osnovno pravilo kad govorite strani jezik.
<BR>&nbsp;&nbsp;&nbsp;&nbsp;&nbsp;Ja protrljah trbuh. "Hajde sad da jedemo", rekoh ja, i prvi krenuh za sto. Ali nisam propustio da primetim kako me je Esi pogledala pa sam se napregnuo da budem ljubazan. "E, baš smo mi neka jadna grupa ljudi", rekao sam veselo, pokazujući na gips na Voltersovoj šaci, modricu na licu Ji-đing, Esin još uvek oštečen nos. "Potukli ste se, je l' da?"
<BR>&nbsp;&nbsp;&nbsp;&nbsp;&nbsp;Kao što se ispostavilo, ovo nije bilo taktično s moje strane jer me je Volters smesta obavestio da su se oni zaista potukli pod dejstvom terorističkog TPP-a. I tako smo malo pričali o teroristima. A onda smo pričali o tužnim uslovima života u koje je zapala ljudska rasa. Nije to bio veseo razgovor, pogotovu kad je Esi počela da filozofira.
<BR>&nbsp;&nbsp;&nbsp;&nbsp;&nbsp;"Kako su pokvarena ljudska bića", izjavila je ona a onda se popravila. "Ne. Nisam pravična. Pojedinačno ljudsko biće može biti sasvim korisno, čak isto toliko korisno kao nas četvoro koji ovde sedimo. Ne savršeno. Ali statistički govoreći recimo od stotinu prilika koje ima da pokaže ljubaznost, čovekoljublje, pristojnost - sve te crte mi ljudi cenimo, znate - on će, u stvari, da ih ispolji u dvadeset pet odsto slučajeva. Ali narodi? Političke grupe? Teroristi?" Ona zavrte glavom. "Od stotinu prilika, nula", reče. "Ili možda jedan odsto, ali tada, u to budite sigurni, uz neki skriveni trik. Znate, zloća je kumulativna stvar. Možda ima po jedno zrno u svakom ljudskom biću. Ali saberite recimo količinu iz deset miliona ljudskih bića čak u maloj zemlji ili grupi, i to je jednako dovoljno zla da nanese štetu čitavom svetu!"
<BR>&nbsp;&nbsp;&nbsp;&nbsp;&nbsp;"Ja sam spreman za desert", rekao sam, dajući rukom znake konobarima. Pomislili biste da je to dovoljno jasan znak za svakog gosta, pogotovu kad se uzme u obzir da su oni već upoznati s tim da smo mi imali rđav dan, ali Volters je bio tvrdoglav. Gnjavio je sa desertom. Uporno je hteo da mi ispriča svoj život i stalno je gledao u konobare, i sve u svemu ja sam se osećao sasvim nelagodno, i to ne samo zbog stomaka.
<BR>&nbsp;&nbsp;&nbsp;&nbsp;&nbsp;Esi kaže da ja nemam strpljenja s ljudima. Možda je tako. Prijatelji sa kojima najlagodnije komuniciram su kompjuterski programi a ne ljudi od krvi i mesa, a oni nemaju osećanja koja možete povrediti - ovaj, nisam siguran da to važi za Alberta. Ali važi za, recimo, moj sekretarski program i za moga kompjuterskog šefa kuhinje. Izvesno je da sam postajao sve nestrpljiviji sa Odijem Voltersom. Njegov život bio je dosadna 'sapunska opera'. Izgubio je svoju ženu i svoju ušteđevinu. Neovlašćeno je koristio uređaje na S. Ja. uz prećutno odobrenje Ji-đing i bio izbačen s posla. Potrošio je i poslednji groš da dođe ovamo u Roterdam, razlog nije naveo, ali je bilo jasno da ima nekakve veze sa mnom.
<BR>&nbsp;&nbsp;&nbsp;&nbsp;&nbsp;Pa, ja nisam nespreman da "pozajmim" novac prijatelju u oskudici, ali, vidite, nisam bio za to raspoložen. Ne samo zbog toga što sam se uplašio za Esi ili što je dan išao naopako ili što me je morila briga da li će sledeći ludak s puškom stvarno da me pogodi. Razljutila su me i moja prokleta creva. Napokon sam rekao konobarima da raspreme sto, mada je Volters još gnjavio ispijajući četvrtu šoljicu kafe. Prišao sam stočiću na kome se nalazilo piće i cigare i kad mi je on prišao pogledao sam ga smrknuto. "U čemu je stvar, Odi?" upitao sam, ne više učtivo. "Novac? Koliko vam je potrebno?"
<BR>&nbsp;&nbsp;&nbsp;&nbsp;&nbsp;Kako me je samo pogledao! Oklevao je, gledajući kako i poslednji konobar izlazi kroz vrata a onda mi je sve rekao. "Ne radi se o tome koliko meni treba", odgovorio je on, a glas mu je drhtao, "već o tome koliko ste voljni da platite za nešto što želite da imate. Vi ste stvarno bogat čovek, Brodhed. Možda ne vodite brigu o ljudima koji za vaš račun podmeću svoja leđa ali ja sam pogrešio i to dva puta učinio."
<BR>&nbsp;&nbsp;&nbsp;&nbsp;&nbsp;Ni ja ne volim da me neko podseća da sam mu dužan neku uslugu, ali nisam stigao da ma šta kažem. Dženi Ji-đing stavi ruku na njegov ranjeni ručni zglob - nežno. "Jednostavno mu kaži što imaš", naredi mu ona.
<BR>&nbsp;&nbsp;&nbsp;&nbsp;&nbsp;"Šta da mi kaže?" upitao sam ja, a to kopile sleže ramenima i onako kao što biste nekome rekli da ste na putu našli njegove ključeve od kola, reče:
<BR>&nbsp;&nbsp;&nbsp;&nbsp;&nbsp;"Pa, da vam kažem da sam otkrio nešto što ja mislim da je pravi, živi Hiči."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
