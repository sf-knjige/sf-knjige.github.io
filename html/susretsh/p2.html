<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Pre nego što su me ogromno uvećali, osetio sam potrebu koju nisam osetio trideset i više godina pa sam tako učinio ono što sam mislio da više neću nikada učiniti. Prepustio sam se jednom starom poroku. Poslao sam svoju ženu, Esi, u grad da obavi iznenadnu raciju u nekoliko svojih povlašćenih lokala. Izdao sam naredbu "Ne uznemiravaj" svim komunikacionim uređajima u kući. Uključio sam svoj kompjuterski sistem (i svog prijatelja) Alberta Ajnštajna i nešto mu naredio zbog čega se namrgodio uvlačeći dimove iz svoje lule. I trenutak kasnije - kad se u kući sve utišalo i Albert se nerado ali poslušno isključio, a ja udobno ležao na kanabetu u svojoj radnoj sobi, uz tihu Mocartovu muziku koja je dopirala iz susedne sobe, i blag miris mimoze koji se širio iz sistema za ventilaciju, uz prigušeno osvetljenje - i trenutak kasnije, kao što rekoh, izgovorio sam ime koje nisam bio izgovorio već decenijama. "Sigfride fon Šrink, želeo bih, molim te, da razgovaram s tobom."
<BR>&nbsp;&nbsp;&nbsp;&nbsp;&nbsp;Za trenutak mi se učinilo da se neće pojaviti a onda, u uglu sobe pored bara, nešto se iznenada zamračilo pa zasijalo, i eno ga, on tamo sedi.
<BR>&nbsp;&nbsp;&nbsp;&nbsp;&nbsp;Nije se promenio za ovih trideset godina. Na sebi je imao odelo zagasite boje i kroja kakav viđate na slikama Sigmunda Frojda. Na njegovom postarijem licu koje je teško opisati, nije bilo nijedne nove bore, a iz sjajnih očiju izbijale su iste one iskre. Od rekvizita, u jednoj ruci držao je notes a u drugoj olovku - kao da je potrebno da pravi neke beleške! Učtivim tonom se obratio: "Dobro jutro, Robe. Vidim da vrlo dobro izgledaš."
<BR>&nbsp;&nbsp;&nbsp;&nbsp;&nbsp;"Uvek si počinjao razgovor pokušavajući da me uspokojiš", uzvratih ja na šta se on malo osmehnu.
<BR>&nbsp;&nbsp;&nbsp;&nbsp;&nbsp;Sigfrid fon Šrink u stvari ne postoji. On nije ništa drugo do psihoanalitički kompjuterski program. U fizičkom smislu on ne postoji; ono u šta sam gledao bio je samo hologram, a ono što sam slušao samo sintetizovan govor. On čak, zapravo, nema ni ime, pošto sam ga ja samo nazivao "Sigfridom fon Šrinkom" jer nisam bio u stanju da razgovaram o stvarima koje su me bukvalno paralisale pre više decenija, sa mašinom koja čak nema ni ime. "Pretpostavljam", reče on premišljajući, "da si me pozvao zato što te nešto muči."
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;Gledao je u mene nepomično, radoznalo, ali strpljivo, i to je takođe bilo isto kao nekada. Imao sam ja mnogo bolje programe koji su mi sada stajali na usluzi - odnosno, jedan poseban program, Alberta Ajnštajna, koji je toliko dobar da se gotovo i ne trudim da koristim one druge - ali Sigfrid je bio još uvek dosta dobar. On čeka da ja prvo kažem šta imam. Zna da onome što se zgrušava u mojoj glavi treba dosta vremena da se oblikuje u reči, i ne požuruje me.
<BR>&nbsp;&nbsp;&nbsp;&nbsp;&nbsp;S druge strane, isto tako me ne pušta da se prosto predam sanjarenju. "Možeš li da kažeš šta te muči sada, ovoga časa?"
<BR>&nbsp;&nbsp;&nbsp;&nbsp;&nbsp;"Mnoge stvari. Razne stvari", rekao sam.
<BR>&nbsp;&nbsp;&nbsp;&nbsp;&nbsp;"Odaberi jednu", reče on strpljivo, a ja slegnuh ramenima.
<BR>&nbsp;&nbsp;&nbsp;&nbsp;&nbsp;"Tegoban je ovo svet, Sigfride. Pored svih lepih stvari koje su se dogodile, zašto ljudi - oh, do vraga. Opet ja radim ono isto, je l' da?"
<BR>&nbsp;&nbsp;&nbsp;&nbsp;&nbsp;On zažmiri. "Radiš šta?" ohrabrivao me je.
<BR>&nbsp;&nbsp;&nbsp;&nbsp;&nbsp;"Pričam o nekoj tamo stvari koja me muči, a ne o onoj pravoj stvari. Izvrdavam da kažem pravi problem."
<BR>&nbsp;&nbsp;&nbsp;&nbsp;&nbsp;"To zvuči kao dobro introspektivno zapažanje, Robine. Želiš li da pokušaš da mi kažeš koji je pravi problem?"
<BR>&nbsp;&nbsp;&nbsp;&nbsp;&nbsp;Kazao sam: "Želim. Toliko to u stvari želim, da mi se gotovo čini da ću da zaplačem. To nisam učinio već ko zna otkada."
<BR>&nbsp;&nbsp;&nbsp;&nbsp;&nbsp;"Nisi osetio potrebu da me vidiš ili da me potražiš već prilično odavno", podvukao je on, na šta ja klimnuh.
<BR>&nbsp;&nbsp;&nbsp;&nbsp;&nbsp;"Da. Tačno."
<BR>&nbsp;&nbsp;&nbsp;&nbsp;&nbsp;Čekao je neko vreme, povremeno polako preturajući olovku među prstima, sa istim onim izrazom ljubazne i učtive zainteresovanosti, izrazom nepresuditeljskim po kome sam gotovo jedino i pamtio između dve sesije kako mu izgleda lice, a zatim je rekao: "Stvari koje tebe istinski muče, Robine, duboko unutra, po definiciji teško je izreći. Ti to znaš. To smo zajedno uočili pre mnogo godina. Nije čudo što nisi imao potrebu da me svih ovih godina potražiš, jer ti je očigledno vrlo dobro išlo."
<BR>&nbsp;&nbsp;&nbsp;&nbsp;&nbsp;"Stvarno vrlo dobro", složih se ja. "Možda i đavolski mnogo bolje nego što zaslužujem - čekaj malo, da li ja to izražavam skriveni osećaj krivice kad to kažem? Osećanje neprilagođenosti?"
<BR>&nbsp;&nbsp;&nbsp;&nbsp;&nbsp;On uzdahnu ali se i dalje smešio. "Znaš da više volim da ne pokušavaš da govoriš kao analitičar, Robine." Ja mu uzvratih osmeh. Počekavši trenutak, nastavio je: "Hajde da objektivno razmotrimo sadašnju situaciju. Obezbedio si da ovde nema nikoga ko bi nas prekidao - ili prisluškivao? Ko bi čuo nešto što ti ne želiš da tvoj najbliži i najbolji prijatelj čuje? Dao si nalog Albertu Ajnštajnu, svom kompjuterskom sistemu, da se povuče i da ne dozvoli da se ovaj razgovor unese u bilo koju memoriju. Ono što imaš da kažeš mora biti da je vrlo lične prirode. Možda je reč o nečemu što ti osećaš ali se stidiš da neko čuje da to osećaš. Da nije nešto takvo u pitanju, Robine?"
<BR>&nbsp;&nbsp;&nbsp;&nbsp;&nbsp;Ja se nakašljah. "Tačno si pogodio, Sigfride."
<BR>&nbsp;&nbsp;&nbsp;&nbsp;&nbsp;"Pa? To što želiš da kažeš? Možeš li da izrekneš?"
<BR>&nbsp;&nbsp;&nbsp;&nbsp;&nbsp;Ja se odvažih. "Nego šta nego mogu! Imaš ti pravo! To je jednostavno! To je očigledno! Osećam se đavolski gadno star!"
<BR>&nbsp;&nbsp;&nbsp;&nbsp;&nbsp;Tako je najbolje. Kad je teško nešto reći, prosto ga izreci. To je jedna od stvari koje sam naučio u onim divnim danima kada sam svoje jade izlivao pred Sigfridom tri puta nedeljno, i to uvek pali. Čim sam ono izrekao osećao sam se pročišćenim - ne da sam se osećao dobro, ili srećan, ili kao da je neki problem bio rešen, ali ona opaka grudvica bila je isterana napolje. Sigfrid lagano klimnu. Gledao je u olovku koju je preturao među prstima, čekajući da nastavim. A ja sam znao da sam sad u stanju da to učinim. Prebrodio sam najgori deo. Taj osećaj bio mi je poznat. Dobro sam ga se sećao iz vremena onih starih burnih sesija.
<BR>&nbsp;&nbsp;&nbsp;&nbsp;&nbsp;E sad, ja nisam više onakav kakav sam nekada bio. Onaj Robin Brodhed bio je mučen osećanjem krivice zato što je jednu ženu koju je voleo ostavio da umre. To osećanje krivice odavno je bilo ublaženo - jer mi je Sigfrid pomogao da ga ublažim. Onaj Robin Brodhed je sebe toliko nipodaštavao da nije mogao da veruje da iko o njemu može da ima lepo mišljenje, pa je zato imao vrlo malo prijatelja. Ja ih sada imam - ne znam koliko. Desetine. Stotine! (O nekima od njih ću vam pričati.) Onaj Robin Brodhed nije bio sposoban da prihvati ljubav, a ja sada imam za sobom četvrt veka provedenih u najlepšem mogućem braku. Prema tome, ja sam sada sasvim drukčiji Robin Brodhed.
<BR>&nbsp;&nbsp;&nbsp;&nbsp;&nbsp;Međutim, neke stvari se uopšte nisu izmenile. "Sigfride", rekao sam, "star sam, uskoro ću umreti, a znaš li šta me izluđuje?"
<BR>&nbsp;&nbsp;&nbsp;&nbsp;&nbsp;On diže pogled sa olovke i pogleda u mene. "Šta, Robine?"
<BR>&nbsp;&nbsp;&nbsp;&nbsp;&nbsp;"Ja nisam dovoljno odrastao da bih bio ovoliko star!"
<BR>&nbsp;&nbsp;&nbsp;&nbsp;&nbsp;On napući usne. "Da li bi mi objasnio šta time misliš, Robine?"
<BR>&nbsp;&nbsp;&nbsp;&nbsp;&nbsp;"Da", rekao sam, "objasniću ti." I, u stvari, ovo što sledi izašlo je iz mene lako jer, razume se, o toj temi sam mnogo razmišljao pre nego što sam uopšte rešio da se obratim Sigfridu. "Čini mi se da je to u vezi sa Hičijima", rekao sam. "Dozvoli da završim pre nego što mi kažeš da sam lud, može? Kao što se možda sećaš, ja pripadam generaciji koja je doznala da postoje Hičiji; mi smo rasli slušajući priče o Hičijima, koji su posedovali sve što ljudska bića nisu posedovala i znali sve što ljudska bića nisu znala..."
<BR>&nbsp;&nbsp;&nbsp;&nbsp;&nbsp;"Hičiji nisu bili baš tako superiorni, Robine."
<BR>&nbsp;&nbsp;&nbsp;&nbsp;&nbsp;"Ja govorim o tome kako je to izgledalo nama, deci. Oni su bili užasni, jer mi smo jedni drugima pretili da će se vratiti i zgrabiti nas. A što je najvažnije, oni su bili toliko ispred nas da nismo mogli s njima da se merimo. Pomalo nalik na Božić Batu. Pomalo nalik na one izopačene, lude napasnike od kojih su nas majke upozoravale da se čuvamo. Pomalo nalik na Boga. Razumeš šta hoću da kažem, Sigfride?"
<BR>&nbsp;&nbsp;&nbsp;&nbsp;&nbsp;On oprezno reče: "Poznata su mi takva osećanja, da. U stvari, ona su zapažena prilikom analiziranja mnogih ljudi iz tvoje generacije i kasnije."
<BR>
<BR>&nbsp;&nbsp;&nbsp;&nbsp;&nbsp;Ponovo govori Albert Ajnštajn. Čini mi se da bi trebalo da pojasnim to što Robin priča o Džil-Klari Mojnlin. Ona je bila njegov kolega-istraživač sa Kapije, u koju je on bio zaljubljen. Njih dvoje, zajedno sa nekim drugim istraživačima svemira, našli su se zarobljeni u jednoj crnoj rupi. Postojala je mogućnost da se neki od njih spasu na račun drugih. Robin se oslobodio. Klara i ostali nisu. To je možda bio nesrećan slučaj; možda se Klara nesebično žrtvovala da njega spase; možda se Robin uplašio i zbunio pa se tako spasao na njihov račun; čak ni sada se to ne može pouzdano znati. Međutim, Robin, koji je patio od kompleksa krivice, nosio je u sebi godinama sliku o Klari u toj crnoj rupi, gde je vreme gotovo zaustavljeno, uvek iznova preživljavajući onaj isti trenutak šoka i užasnog straha - i uvek (tako je on smatrao) okrivljujući sebe. Samo je Sigfrid bio u stanju da ga iz toga izvuče.
<BR>&nbsp;&nbsp;&nbsp;&nbsp;&nbsp;Možda se pitate otkuda ja to znam, s obzirom na to da je razgovor sa Sigfridom bio zapečaćen. To je lako. Ja sada to znam isto onako kao što Robin sada zna tako mnogo o tako velikom broju ljudi i tako velikom broju njihovih doživljaja kojima nije lično prisustvovao.
<BR>
<BR>&nbsp;&nbsp;&nbsp;&nbsp;&nbsp;"Tako je! A ja se sećam šta si mi ti jedanput rekao o Frojdu. Rekao si da nijedan muškarac ne može istinski da odraste dogod mu je otac živ."
<BR>&nbsp;&nbsp;&nbsp;&nbsp;&nbsp;"Pa, u stvari..."
<BR>&nbsp;&nbsp;&nbsp;&nbsp;&nbsp;Nisam mu dao da nastavi: "A ja sam ti govorio da je to koješta zato što je moj otac bio tako dobar pa je umro dok sam ja još bio mali."
<BR>&nbsp;&nbsp;&nbsp;&nbsp;&nbsp;"O, Robine", uzdahnu on.
<BR>&nbsp;&nbsp;&nbsp;&nbsp;&nbsp;"Ne, ne, samo me slušaj. A kako stoji stvar sa onom najvećom figurom oca koja postoji? Kako neko može da odraste dok je Oče Naš Koji Si U Središtu Galaksije još uvek tamo dokle mi čak ne možemo ni da dopremo, a kamoli da staro kopile ucmekamo?"
<BR>&nbsp;&nbsp;&nbsp;&nbsp;&nbsp;On tužno zavrte glavom. "'Figure očeva'. Citati iz Frojda."
<BR>&nbsp;&nbsp;&nbsp;&nbsp;&nbsp;"Nije tačno, ja to stvarno mislim! Zar ne razumeš?"
<BR>&nbsp;&nbsp;&nbsp;&nbsp;&nbsp;On ozbiljnim tonom reče: "Da, Robine. Razumem ja da ti misliš na Hičije. Tačno je, to je problem s kojim je ljudska rasa suočena, slažem se, a dr Frojd, na žalost, nikada nije razmatrao takvu situaciju. Ali mi sada ne govorimo o ljudskoj rasi, mi razgovaramo o tebi. Nisi ti mene pozvao radi apstraktnih diskusija. Pozvao si me zato što se osećaš istinski nesrećan, a već si rekao da je to zbog neizbežnog procesa starenja. Zato, hajde da se ograničimo na to ako možemo. Molim te nemoj da teoretišeš, već mi prosto reci šta osećaš."
<BR>&nbsp;&nbsp;&nbsp;&nbsp;&nbsp;"Ono što osećam", zaurlao sam ja "jeste da sam đavolski star. Ti to ne možeš da razumeš pošto si mašina. Ne znaš kako je to kad ti je vid zamagljen a na nadlanicama ti se pojave one mrko-žute staračke pege a lice ti se opusti i kese vise ispod brade. Kad moraš da sedneš da bi obukao čarape jer ako stojiš na jednoj nozi možeš da se preturiš. Kada svaki put kad zaboraviš nečiji rođendan pomisliš da je to simptom Alchajmerove bolesti, a ponekad kad hoćeš da mokriš ne možeš! Kad..." Ali tu sam prekinuo, ne zato što me je on prekinuo nego zato što me je tako strpljivo slušao i što bi činilo se nastavio da me sluša beskonačno dugo, a čemu govoriti o svemu tome? Pričekavši još trenutak da bi bio siguran da sam završio, on poče strpljivo da izlaže:
<BR>&nbsp;&nbsp;&nbsp;&nbsp;&nbsp;"Iz tvojih lekarskih nalaza se vidi da ti je prostata zamenjena pre godinu i po dana, Robine. Poremećaj u srednjem uhu može se lako..."
<BR>&nbsp;&nbsp;&nbsp;&nbsp;&nbsp;"Sad smesta stani!" povikao sam. "Šta ti znaš o mojim lekarskim nalazima, Sigfride? Ja sam naredio da ovaj razgovor bude zapečaćen!"
<BR>&nbsp;&nbsp;&nbsp;&nbsp;&nbsp;"Razume se da je tako, Robine. Veruj mi, nijedna reč izgovorena neće biti dostupna nijednom tvom drugom programu, niti ikome drugom osim tebi. Ali, razume se, ja imam pristup u sve tvoje datoteke, uključujući i tvoj medicinski karton. Mogu li da nastavim? Stremen i uzengija u tvom uhu mogu se lako zameniti, što će rešiti tvoje probleme sa ravnotežom. Transplantacija rožnjače otkloniće početne znake katarakte. Ostale stvari su čisto kozmetičke prirode, a razume se neće biti nikakvih problema da ti se obezbede dobra tkiva. Znači ostaje samo Alchajmerova bolest, a iskreno govoreći, Robine, ja kod tebe ne primećujem njene simptome."
<BR>&nbsp;&nbsp;&nbsp;&nbsp;&nbsp;Ja slegnuh ramenima. On je sačekao jedan trenutak, a zatim je rekao: "Prema tome, svi problemi o kojima si govorio - kao i poduži spisak drugih o kojima nisi ništa rekao ali koji su navedeni u tvom dosjeu - mogu se u svako doba otkloniti, ili je to već učinjeno. Možda si pogrešno postavio pitanje Robine. Možda problem nije u tome što stariš, već nisi spreman da uradiš ono što je potrebno da bi se suprotstavio tom procesu."
<BR>&nbsp;&nbsp;&nbsp;&nbsp;&nbsp;"Zašto bih ja to, do đavola, činio?"
<BR>&nbsp;&nbsp;&nbsp;&nbsp;&nbsp;On potvrdno klimnu. "Zašto, zaista, Robine. Možeš li da odgovoriš na to pitanje?"
<BR>&nbsp;&nbsp;&nbsp;&nbsp;&nbsp;"Ne, ne mogu! Kad bih mogao, zašto bih tebe pitao?" On napući usne, čekajući.
<BR>&nbsp;&nbsp;&nbsp;&nbsp;&nbsp;"Možda ja baš želim da tako bude!"
<BR>&nbsp;&nbsp;&nbsp;&nbsp;&nbsp;On sleže ramenima.
<BR>&nbsp;&nbsp;&nbsp;&nbsp;&nbsp;"O, molim te, Sigfride", umiljavao sam se. "U redu. Priznajem ono što si rekao. Imam obezbeđen medicinski komplet sa dodatkom i mogu da nabavim koliko god hoću tuđih organa, a razlog zbog koga to ne činim nalazi se negde u mojoj glavi. Znam ja kako ti to zoveš. Endogena depresija. Ali time ništa nije objašnjeno!"
<BR>&nbsp;&nbsp;&nbsp;&nbsp;&nbsp;"A, Robine", uzdahnu on, "opet koristiš psihoanalitički rečnik. I to pogrešno. 'Endogeni' samo znači 'koji potiče iznutra', a ne označava da uzrok ne postoji."
<BR>&nbsp;&nbsp;&nbsp;&nbsp;&nbsp;"Pa onda, šta je uzrok?"
<BR>&nbsp;&nbsp;&nbsp;&nbsp;&nbsp;On reče, razmišljajući: "Hajde da igramo jednu igru. Pored tvoje ruke nalazi se jedno dugme..."
<BR>&nbsp;&nbsp;&nbsp;&nbsp;&nbsp;Ja se osvrnuh; tako je, na kožnoj fotelji bilo je jedno dugme. "Pa to je da se koža ne bi pomerala", rekoh ja.
<BR>&nbsp;&nbsp;&nbsp;&nbsp;&nbsp;"Sigurno, ali u igri koju ćemo da igramo, to dugme će, onog trenutka kad ga pritisneš, omogućiti da se obave sve transplantacije koje su ti potrebne ili bi ti mogle biti potrebne. Istog časa. Stavi prst na dugme, Robine. Sad. Želiš li da ga pritisneš?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Razumem. Možeš li mi reći zašto ne želiš?"
<BR>&nbsp;&nbsp;&nbsp;&nbsp;&nbsp;"Zato što ne zaslužujem da uzimam tuđe delove tela!" Nisam nameravao da to kažem. Nisam to čak ni znao. A kad sam to već izgovorio, nije bilo druge nego da sedeći onde slušam odjek onoga što sam izrekao; i Sigfrid je takođe dugo ćutao.
<BR>&nbsp;&nbsp;&nbsp;&nbsp;&nbsp;Onda je uzeo olovku i stavio je u džep, presavio notes i stavio ga u drugi džep, pa se nagnuo napred. "Robine", rekao je, "čini mi se da ja ne mogu da ti pomognem. Postoji tu jedan osećaj krivice koji ne znam kako da razrešim."
<BR>&nbsp;&nbsp;&nbsp;&nbsp;&nbsp;"Ali ti si mi toliko pomagao ranije!" jadikovao sam ja.
<BR>&nbsp;&nbsp;&nbsp;&nbsp;&nbsp;"Ranije", reče on odlučno, "ti si sebe mučio osećanjem krivice zbog nečega što verovatno uopšte nije bila tvoja krivica, i u svakom slučaju pripadalo je dalekoj prošlosti. Ovo uopšte nije isti slučaj. Ti možda možeš da živiš još pedeset godina zahvaljujući transplantacijama zdravih organa koji će zameniti tvoje oštećene organe. Međutim, istina je da će ti organi biti tuđi, i da će zbog toga da bi ti duže živeo, u izvesnom smislu, neko morati kraće da živi. Shvatiti da je ovo istina nije neurotično osećanje krivice, Robine, već samo priznavanje jedne moralne istine."
<BR>&nbsp;&nbsp;&nbsp;&nbsp;&nbsp;I to je bilo sve što mi je rekao osim "Zbogom", smešeći se na mene ljubazno i tužno.
<BR>&nbsp;&nbsp;&nbsp;&nbsp;&nbsp;Stvarno ne podnosim kad mi moji kompjuterski programi govore o tome šta je moralno. Naročito kad su u pravu. Treba imati u vidu da dok sam ja imao ovaj napad depresije, to nije bilo jedino što se dogodilo. Ne, nipošto! Mnoge stvari su se događale mnogim ljudima na svetu - na svim svetovima, i u međuprostorima - koje nisu bile samo mnogo zanimljivije već i mnogo važnije čak i za mene. Ja samo tada slučajno nisam znao za njih, iako su u njih bili uključeni ljudi (ili ne-ljudi) koje sam poznavao. (Ili sam ih kasnije upoznao ili sam ih poznavao pa zaboravio.) Navešću nekoliko primera. Moj još-ne prijatelj Zapovednik, koji je bio jedan od onih ludaka-napasnika-Božić Bata Hičija koji su opsedali moju detinju maštu, uskoro će biti mnogo više prestravljen nego što sam ja ikada bio razmišljajući o Hičijima. Moj bivši (a uskoro i ponovni) prijatelj Odi Volters Mlađi, uskoro će sresti, na svoju štetu, moga nekadašnjeg prijatelja (ili ne-prijatelja) Vona. A moj najbolji prijatelj (uzimajući u obzir činjenicu da "stvarno" ne postoji), kompjuterski program Albert Ajnštajn, spremao se da me iznenadi... Kako su komplikovane sve ove rečenice! Šta ja tu mogu. Živeo sam u komplikovanom dobu i na vrlo komplikovan način. Sad otkako sam uvećan, svi se ovi razni delovi vrlo lepo uklapaju jedan u drugi, kao što ćete videti, ali tada nisam čak ni znao koji su ti razni delovi. Bio sam samo jedan izdvojeni čovek koji stari, mučen saznanjem da je smrtan a svestan da je grešan; i kada se moja žena vratila kući i zatekla me kako skljokan na jednom divanu buljim u Tapansko more, odmah je uzviknula: "E-hej, Robine! Šta ti je, kog đavola?"
<BR>&nbsp;&nbsp;&nbsp;&nbsp;&nbsp;Ja razvukoh usta u osmeh i pustih je da me poljubi. Esi mnogo psuje. Esi takođe zna mnogo da voli a i na njoj ima mnogo toga da se voli. Visoka. Vitka. Sa dugačkom kosom boje zlata koju nosi čvrsto umotana u punđu u sovjetskom stilu kad se pojavljuje kao profesor ili poslovna žena, a koju rasplete do pojasa kad se sprema na spavanje. Nemajući dovoljno vremena da smislim kako da cenzurišem ono što ću da joj kažem, izleteo sam se: "Razgovarao sam sa Sigfridom fon Šrinkom."
<BR>&nbsp;&nbsp;&nbsp;&nbsp;&nbsp;"A", reče Esi, uspravljajući se. "O."
<BR>&nbsp;&nbsp;&nbsp;&nbsp;&nbsp;Razmišljajući o ovome, počela je da vadi ukosnice iz punđe. Kad proživite sa nekom osobom nekoliko decenija počinjete da je poznajete, i tako sam ja pratio šta se u njoj dešava kao da je to govorila naglas. Bila je zabrinuta, naravno, zato što sam osetio potrebu da razgovaram sa psihoanalitičarem. Ali bilo je tu takođe i prilične doze poverenja u Sigfrida. Esi je uvek smatrala da je Sigfridov dužnik jer je znala da sam samo uz Sigfridovu pomoć bio u stanju da priznam, pre mnogo godina, da je volim. (I da takođe volim Džil-Klaru Mojnlin, u čemu je i ležao problem). "Hoćeš da mi kažeš o čemu je bila reč?" upitala me je učtivo, a ja sam odgovorio:
<BR>&nbsp;&nbsp;&nbsp;&nbsp;&nbsp;"Starost i depresija, dušo. Ništa ozbiljno. Samo, bliži se kraj. Kako si ti provela dan?"
<BR>&nbsp;&nbsp;&nbsp;&nbsp;&nbsp;Posmatrala me je onim svojim svevidećim pogledom, provlačeći prste kroz dugu pepeljasto-plavu kosu dok je nije rastresla, i onda je odabrala odgovor koji je odgovarao postavljenoj dijagnozi. "Vraški sam se umorila", rekla je, "što znači da moram nešto da popijem - a, vidim, i ti."
<BR>&nbsp;&nbsp;&nbsp;&nbsp;&nbsp;I tako smo uzeli po piće. Na sofi je bilo mesta za oboje, pa smo sedeli i gledali kako mesec zapada u more s one strane gde se nalazi Džerzi, dok mi je Esi pričala šta je u toku dana radila, ne zapitkujući me radoznalo.
<BR>&nbsp;&nbsp;&nbsp;&nbsp;&nbsp;Esi ima svoj život koji joj nameće dosta obaveza - mene prosto čudi kako uvek uspe da nađe dovoljno mesta i za mene. Pored toga što je obišla svoje povlašćene lokale, provela je jedan strašno naporan sat u istraživačkoj laboratoriji koju mi finansiramo da ugrađuje tehnologiju Hičija u naše kompjuterske sisteme. Hičiji zapravo nisu koristili kompjutere, čini se, izuzimajući one primitivne sprave kao što su navigacioni kontrolni uređaji na njihovim brodovima, ali su imali neke valjane ideje u srodnim oblastima. Razume se, to je bila Esina uža spacijalnost iz koje je ona i doktorirala. I dok je pričala o svojim istraživačkim projektima, tačno sam znao šta joj je na pameti: Nema potrebe da ispitujem starog Robina u vezi s ovim, mogu prosto da poništim naredbu u Sigfridovom programu i istog časa da preslušam ceo razgovor. Rekao sam ljubaznim tonom: "Nisi ti tako bistra kao što misliš", a ona stade usred rečenice. "Ono o čemu smo Sigfrid i ja razgovarali je zapečaćeno."
<BR>&nbsp;&nbsp;&nbsp;&nbsp;&nbsp;"Ha", spokojno će ona.
<BR>&nbsp;&nbsp;&nbsp;&nbsp;&nbsp;"Nije ha", rekao sam ja, isto tako spokojno, "jer ja sam naterao Alberta da mi obeća. Tako je uneto u memoriju da čak ni ti ne možeš da ga iskopaš a da pri tom ne upropastiš ceo sistem."
<BR>&nbsp;&nbsp;&nbsp;&nbsp;&nbsp;"Ha!" reče ona opet, izvijajući se kako bi mogla da me gleda u oči. Ovog puta "ha" je bilo nešto glasnije izgovoreno i imalo prizvuk koji bi se mogao prevesti kao: Porazgovaraću ja s njim o tome. Ja umem da bockam Esi, ali ja nju isto tako volim. Zato sam prestao da je nerviram. "Zaista ne želim da to raspečatim", kazao sam, "zato što - no, dobro - zbog sujete. Glas mi zvuči kao u nekog cmizdravog bednika kad razgovaram sa Sigfridom. Ali, ispričaću ti sve."
<BR>&nbsp;&nbsp;&nbsp;&nbsp;&nbsp;Ona se ponovo zavali na sofu, zadovoljno, slušajući moju priču. Kad sam završio, za trenutak se zamislila i onda je kazala: "Zbog toga si utučen? Što nemaš čemu da se nadaš?"
<BR>&nbsp;&nbsp;&nbsp;&nbsp;&nbsp;Ja klimnuh potvrdno.
<BR>&nbsp;&nbsp;&nbsp;&nbsp;&nbsp;"Ali, Robine! Možda ti je budućnost ograničena, ali, bože moj, kakvu imaš sadašnjicu! Galaktički putnik! Prebogati multimilijarder! Seksualno neodoljiv za svoju, takođe vrlo seksi, ženu koja te obožava!"
<BR>&nbsp;&nbsp;&nbsp;&nbsp;&nbsp;Razvukoh usne u osmeh i slegnuh ramenima. Ćutimo i razmišljamo. "Etičko pitanje", priznade ona napokon, "nije nerazborito. Služi ti na čast što razmišljaš o takvim stvarima. I ja sam imala mučno osećanje kad su mi, kao što se sećaš, ne tako davno ubacili parčiće neke jadnice u telo da bi zamenili moje istrošene."
<BR>&nbsp;&nbsp;&nbsp;&nbsp;&nbsp;"Znači, ti shvataš!"
<BR>&nbsp;&nbsp;&nbsp;&nbsp;&nbsp;"Shvatam odlično! Isto tako po mom shvatanju, dragi moj Robine, pošto si doneo neku moralnu odluku nema svrhe da više o njoj brineš. Depresija je glupost. Na sreću", rekla je, ustajući sa sofe i uzimajući me za ruku, "postoji odlično antidepresivno sredstvo. Hoćeš da pođeš sa mnom u spavaću sobu?"
<BR>&nbsp;&nbsp;&nbsp;&nbsp;&nbsp;Razume se da hoću. I pošao sam. I ustanovio sam da utučenost popušta jer ako ima nešto u čemu uživam to je da budem u krevetu sa S. Ja. Lavorovnom-Brodhed. Uživao bih čak i da sam tada znao da me je manje od tri meseca delilo od smrti, zbog koje sam bio utučen.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
