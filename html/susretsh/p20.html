<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Ko će s kim da spava? A, to je bilo pitanje! Imali smo petoro putnika, a samo tri brodske kabine. Verna Draga nije bila predviđena za veliki broj gostiju, a pogotovu kad gosti nisu već stigli grupisani u parove. Da li da smestimo zajedno Odija sa njegovom venčanom ženom, Doli? Ili sa njegovom najnovijom partnerkom u postelji, Dženi Ji-đing? Da stavimo Odija zasebno a dve žene zajedno? - a šta će one jedna drugoj da urade ako tako postupimo? Ne kažem da Dženi i Doli nisu međusobno mogle da se podnesu u onoj meri u kojoj Odi, čini se, nije na neobjašnjiv način mogao da podnese njih obadve. "On nije načisto kojoj bi trebalo da bude veran", kazala je Esi mudro, "a on je čovek koji želi da bude veran jednoj ženi, taj Odi."
<BR>&nbsp;&nbsp;&nbsp;&nbsp;&nbsp;E, to sam ja vrlo dobro razumeo, a razumeo sam čak da ne pati samo jedan naš putnik zbog ovakve dileme.
<BR>&nbsp;&nbsp;&nbsp;&nbsp;&nbsp;Međutim, ima u ovoj poslednjoj rečenici nešto što se nije odnosilo na mene, a to je reč patiti. Vidite, ja nisam patio. Ja sam uživao. A uživao sam i u Esi, jer smo mi tu dilemu rešili tako što smo pustili da drugi rešavaju pitanje smeštaja. Esi i ja smo se povukli u odaje kapetana broda i zaključali vrata. Rekli smo jedno drugom da smo tako postupili da bismo ostavili da se naša tri gosta međusobno dogovore šta će i kako će. Što je bio dobar razlog. Bog najbolje zna da će njima za to biti potrebno dosta vremena, jer je naboj u njihovim međusobnim odnosima bio dovoljno snažan da izazove eksploziju jedne zvezde; ali imali smo mi takođe i druge razloge, a najjači od njih bio je što smo tako mogli da vodimo ljubav.
<BR>&nbsp;&nbsp;&nbsp;&nbsp;&nbsp;I vodili smo je. Sa oduševljenjem. Sa velikom radošću. Pomislili biste da bismo posle četvrt veka - i u našim poodmaklim godinama; i uzimajući u obzir potpunu 'upućenost' i osećaj dosade, kao i činjenicu da, na kraju krajeva, postoji samo jedan određen broj delova tela - da bismo imali vrlo malo podstreka za to. Grešite. Bili smo vraški motivisani.
<BR>&nbsp;&nbsp;&nbsp;&nbsp;&nbsp;Možda je to bilo zbog relativno skučenog prostora na Vernoj Dragoj. To što smo bili zaključani u svojoj privatnoj kabini sa anizokinetičkim krevetom celoj stvari dalo je pikantan ukus tinejdžerskog ludiranja na tremu ispred kuće, dok nas od mame i tate razdvaja samo jedan prozor. Kikotali smo se mnogo dok nas je krevet gurao odozdo na razne maštovite načine - a patnja? Nigde je nije bilo. Ja nisam bio zaboravio Klaru. Stalno mi je ona padala na pamet, često u vrlo intimnim trenucima.
<BR>&nbsp;&nbsp;&nbsp;&nbsp;&nbsp;Ali pored mene u krevetu bila je Esi, a ne Klara.
<BR>&nbsp;&nbsp;&nbsp;&nbsp;&nbsp;Ležao sam opružen na leđima, trzajući se povremeno da bih video kako će krevet da mi uzvrati trzaj, i kako će da trgne Esi koja je ležala sklupčana pored mene, i ona bi se malo trgla - bilo je to pomalo nalik na igranje bilijara sa trostrukim rubom ali sa zanimljivijim loptama - i razmišljao, mirno i udobno, o Klari.
<BR>&nbsp;&nbsp;&nbsp;&nbsp;&nbsp;U tom trenutku bio sam sasvim siguran da će se sve razrešiti. Šta je na kraju krajeva bio problem? Samo ljubav. Samo to da su se dve osobe volele. U tome nema ničeg rđavog! Komplikacija je, naravno, u tome što je jedno od to dvoje, na primer ja, istovremeno bio jedna od druge dve osobe koje su se volele. Ali komplikacije se mogu razrešiti - na ovaj ili onaj način - zar ne? Ljubav je ono što pokreće svet. Zbog ljubavi smo Esi i ja dugo ostali u odajama kapetana broda. Zbog ljubavi je Odi pratio Doli sve do Svemirskog Pentagona, zbog nekakve vrste ljubavi Dženi je pošla sa njim; a zbog nekakve druge vrste ljubavi, ili možda zbog takve iste, Doli se pre svega za njega i udala, zato što je jedna od funkcija koje ljubav sigurno ima i ta da se jednoj osobi dozvoli da svoj život organizuje oko života neke druge osobe. I tamo gore, u predelu ogromnih, gasovitih, zvezdanih pustoši (mada u tom trenutku ja to još nisam znao) Zapovednik je tužio zbog jedne ljubavi; a čak i Von, koji nikada nikoga nije voleo do sebe, u stvari je pretraživao vaseljenu da bi našao nekoga na koga će usmeriti svoju ljubav. Vidite kako to ide? Ljubav je pravi pokretač.
<BR>&nbsp;&nbsp;&nbsp;&nbsp;&nbsp;"Robine?" reče Esi pospano, zagnjurena u moju ključnjaču. "Fino si to obavio. Čestitam."
<BR>&nbsp;&nbsp;&nbsp;&nbsp;&nbsp;Naravno, i ona je govorila o ljubavi, mada sam u ovom slučaju njene reči shvatio kao kompliment upućen mojoj veštini u demonstriranju iste. "Hvala", odgovorio sam.
<BR>&nbsp;&nbsp;&nbsp;&nbsp;&nbsp;"Moram ipak nešto da te pitam", nastavila je ona, i izmakla se malo i zagledala u mene. "Sasvim si oporavljen? Crevo dobro? Dva zarez tri metra novih cevi slaže se sa starim? Je l' Albert izvestio da je sve u redu?"
<BR>&nbsp;&nbsp;&nbsp;&nbsp;&nbsp;"Ja se odlično osećam", raportirao sam ja, naginjući se napred da je poljubim u uvo. "Samo se nadam da sve ostalo ide isto tako dobro."
<BR>&nbsp;&nbsp;&nbsp;&nbsp;&nbsp;Ona zevnu i protegli se. "Ako si mislio na letelicu, Albert je sasvim sposoban da uspešno upravlja njome."
<BR>&nbsp;&nbsp;&nbsp;&nbsp;&nbsp;"A, da, ali da li je sposoban da upravlja putnicima?"
<BR>&nbsp;&nbsp;&nbsp;&nbsp;&nbsp;Ona se prevrte u krevetu, pospano. "Pitaj njega", reče.
<BR>&nbsp;&nbsp;&nbsp;&nbsp;&nbsp;I tako sam pozvao. "Alberte? Dođi da nam pričaš." Okrenuo sam se i pogledao u vrata, radoznao da saznam kako će ovom prilikom da prođe kroz prava, opipljiva vrata koja su slučajno bila zatvorena. On me je nasamario. Začulo se kako se iskašljava izvinjavajući se, i kad sam se okrenuo opet je sedeo za Esinim toaletnim stočićem, pogleda sramežljivo okrenutog u stranu.
<BR>&nbsp;&nbsp;&nbsp;&nbsp;&nbsp;Esi dahćući zgrabi prekrivač i navuče ga preko svojih lepih čednih grudi.
<BR>&nbsp;&nbsp;&nbsp;&nbsp;&nbsp;E sad, to je bilo smešno. Esi se nikad dosad nije trudila da se pokrije pred bilo kojim od svojih programa. A najsmešnije je bilo to što u ovom času to nije izgledalo čudno. "Izvinjavam se što vam smetam, dragi moji prijatelji", reče Albert, "ali vi ste me pozvali."
<BR>&nbsp;&nbsp;&nbsp;&nbsp;&nbsp;"Da, odlično", reče Esi i uspravi se u krevetu da bi ga bolje osmotrila - ali i dalje je stiskala uza sebe prekrivač. Možda se sad već i njoj njena reakcija učinila neobičnom, pa ipak je samo rekla: "E, dobro. Naši gosti, kako su oni?"
<BR>&nbsp;&nbsp;&nbsp;&nbsp;&nbsp;"Vrlo dobro, rekao bih", odgovorio je Albert ozbiljnim tonom. "Upravo vode razgovor utroje u kuhinji. Kapetan Volters pravi sendviče, a dve mlade žene mu pomažu."
<BR>&nbsp;&nbsp;&nbsp;&nbsp;&nbsp;"Nema svađe? Nema vađenja očiju?" upitah ja.
<BR>&nbsp;&nbsp;&nbsp;&nbsp;&nbsp;"Uopšte ne. Naravno, prilično su zvanični, uz mnogobrojno 'izvinite' i 'molim' i 'hvala'. Međutim", dodade on vrlo zadovoljno, "imam jedan izveštaj za vas o jedrenjaku. Želite li sada da ga saslušate? Ili - upravo mi je palo na pamet - možda biste se pridružili svojim gostima, pa da ga onda svi zajedno čujete."
<BR>&nbsp;&nbsp;&nbsp;&nbsp;&nbsp;Svi moji instinkti bili su za to da ga čujemo odmah, ali Esi me je pogledala. "Samo iz učtivosti, Robine", kazala je, i ja sam se složio.
<BR>&nbsp;&nbsp;&nbsp;&nbsp;&nbsp;"Odlično", kazao je Albert. "Biće vam izuzetno zanimljiv, siguran sam. Kao što je i meni. Razume se ja sam se uvek zanimao za jedrenje, znate", nastavi on da čavrlja. "Kad sam napunio pedesetu, Berliner Handelsgesellschaft mi je poklonio tako divnu jedrilicu - izgubio sam je, na žalost, kad sam morao da napustim Nemačku zbog onih zlih nacista. Draga moja gđo Brodhed, ja vama toliko dugujem! Sad se tako fino sećam svega što ranije nisam mogao! Sećam se moje kućice u blizini Ostendea gde sam nekada šetao obalom sa Albertom - to", on namignu, "je bio kralj Albert, belgijski. Razgovarali smo o jedrenju, a onda uveče njegova žena bi me pratila na klaviru dok sam svirao na svojoj violini - i svega toga sad sam u stanju da se sećam, draga gđo Brodhed, samo zahvaljujući vama!"
<BR>&nbsp;&nbsp;&nbsp;&nbsp;&nbsp;Tokom celog ovog govora Esi je nepomično sedela pored mene, i gledala u svoje delo sa licem potpuno ukočenim. Onda je počela da mrmlja nešto, pa je zatim prsnula u glasan smeh. "Oh, Alberte", uzviknula je, pružajući ruku da dohvati jedan jastuk. Naciljala je i bacila ga ravno kroz njega, tako da je bezazleno odskočio i odbio se od njenih kozmetičkih pomagala iza njega. "Sjajni šaljivi programe, nema na čemu! A sad, molim te, odlazi. Pošto si toliko kao pravi čovek, sa uspomenama i dosadnim anegdotama, ne mogu da dozvolim da me gledaš neobučenu!" I on ovaj put dozvoli sebi da prosto iščezne, a Esi i ja se zagrlismo i počesmo da se smejemo. "E, sad se obuci", naredi mi ona na kraju, "da bismo mogli da saznamo o tom jedrenjaku onako kako odgovara kompjuterskom programu. Smeh je najbolji lek, je l' tako? U tom slučaju ne bojim se više za tvoje zdravlje, dragi Robine. Telo koje toliko ume da uživa sigurno će trajati večito!"
<BR>&nbsp;&nbsp;&nbsp;&nbsp;&nbsp;Idući u kupatilo i dalje smo se kikotali - ne znajući da je u mom slučaju "večito" u onom trenutku značilo još jedanaest dana, devet sati i dvadeset i jedan minut.
<BR>&nbsp;&nbsp;&nbsp;&nbsp;&nbsp;Nikada na Vernoj Dragoj nismo ugradili pisaći sto za Alberta Ajnštajna, a naročito ne sto na kome je lulom obeležio mesto u jednoj knjizi, i na kome je držao bocu Skripa pored teglice sa duvanom, dok se iza njega nalazila školska tabla prekrivena jednačinama. Ali sto je bio tu, i Albert je bio tu, i zabavljao je naše goste pričajući im o sebi. "Kad sam bio u Prinstonu", pričao je, "iznajmili su bili jednog čoveka da me svuda prati sa jednim notesom i ako bih ja nešto napisao na tabli, on bi to prepisao. To nije bilo radi mene već radi njih - inače, znate, bojali su se da obrišu table!" On se veselo obraćao našim gostima i srdačno klimnuo Esi i meni, koji smo stajali na vratima glavnog salona držeći se za ruke. "Upravo sam objašnjavao, g. i gđo Brodhed, nešto o svom životu ovim ljudima, koji možda uopšte nisu za mene čuli mada sam ja, moram da priznam, bio vrlo slavan. Da li ste znali, na primer, da je pošto sam ja mrzeo kišu, uprava Univerziteta u Prinstonu dala da se izgradi jedan pokriven prolaz koji još može da se vidi, tako da sam mogao da idem u posetu prijateljima a nisam morao da izlazim napolje?"
<BR>&nbsp;&nbsp;&nbsp;&nbsp;&nbsp;Nije se bar prerušio u generala niti imao oko vrata belu ešarpu, ali sam se ja ipak osećao malo nelagodno. Hteo sam gotovo da se izvinim Odiju i njegovim dvema ženama; umesto toga, rekao sam: "Esi? Ne čini li ti se da ove reminiscencije postaju malo preopširne?"
<BR>&nbsp;&nbsp;&nbsp;&nbsp;&nbsp;"Može biti", odgovori ona, ozbiljnim tonom. "Želiš li da prestane?"
<BR>&nbsp;&nbsp;&nbsp;&nbsp;&nbsp;"Ne da prestane, zapravo. On je sada mnogo zanimljiviji, ali kad bi prosto mogla da smanjiš bazu podataka lične prirode, ili da uvrneš potenciometar na nostalgičnim elektronskim kolima..."
<BR>&nbsp;&nbsp;&nbsp;&nbsp;&nbsp;"Baš si glup, dragi Robine", reče ona, smešeći se u znak da mi prašta. Onda je izdala zapovest: "Alberte! Nemoj toliko da naklapaš. Robin to ne voli."
<BR>&nbsp;&nbsp;&nbsp;&nbsp;&nbsp;"Razume se, draga moja Semja", reče on učtivo. "Nesumnjivo želite da čujete o onom jedrenjaku, u svakom slučaju." Stajao je sad iza svog pisaćeg stola, to jest, njegova holografska, ali u fizičkom smislu nepostojeća figura ustala je od isto tako nepostojećeg holografskog pisaćeg stola; stalno sam morao sebe na to da podsećam. Uzeo je sunđer i počeo da briše tablu, a onda se nečega setio. Pogledavši u Esi pokajnički, pruži ruku ka jednom prekidaču na stolu, Tabla nestade. Umesto nje pojavila se sivkasto-zelena šljunkasta površina dobro poznata sa monitora na Hiči-brodovima. Zatim je pritisnuo drugo dugme, i šljunkastosiva šara nestade, a umesto nje pojavi se jedna zvezdana karta. I ona je bila prava, takođe - da bi se na bilo kome monitoru na Kapijinom brodu dobila neka upotrebljiva slika bilo je potrebno samo pomeriti napon na integrisanim kolima (mada je hiljadu svemirskih isrtaživača umrlo ne otkrivši to). "Ovo što vidite", reče on ljubazno, "je mesto na kome je kapetan Volters locirao jedrenjak, a kao što vidite, tu nema ničega."
<BR>&nbsp;&nbsp;&nbsp;&nbsp;&nbsp;Volters je ćuteći sedeo na jednom taburetu ispred lažnog kamina, što je moguće dalje kako od Doli tako i od Dženi - a i one su takođe sedele što je moguće dalje jedna od druge, i takođe su ćutale. Međutim, sad Volters progovori, sav uzrujan. "Nemoguće! Izveštaji su bili potpuno ispravni! Imate podatke!"
<BR>&nbsp;&nbsp;&nbsp;&nbsp;&nbsp;"Razume se da su bili ispravni", umirivao ga je Albert, "ali, vidite, kad je izviđački brod tamo stigao, jedrenjaka više nije bilo."
<BR>&nbsp;&nbsp;&nbsp;&nbsp;&nbsp;"Nije mogao da ode daleko ako mu jedina pogonska energija potiče od zvezdane svetlosti!"
<BR>&nbsp;&nbsp;&nbsp;&nbsp;&nbsp;"Ne, nije. Ali nije ga bilo. Međutim", reče Albert, sa širokim osmehom na licu, "ja sam se postarao za takav nepredviđen slučaj. Ako se sećate, moja reputacija - u mom pređašnjem biću, hoću da kažem - počivala je na pretpostavci da je brzina svetlosti fundamentalna konstanta, podložna", dodao je on, i žmirkajući pogledao po sobi strpljivo, "izvesnim proširivanjima koja smo naučili od Hičija. Ali brzina, da, uvek je ista - gotovo trista hiljada kilometara u sekundi. Stoga sam ja dao naredbu teledirigovanoj letelici, u slučaju da ne nađe jedrenjak, da se premesti na daljinu od trista hiljada kilometara puta broj sekundi proteklih od momenta viđenja."
<BR>&nbsp;&nbsp;&nbsp;&nbsp;&nbsp;"Veliki pametni uobraženi program", reče Esi s puno ljubavi. "To si ti angažovao nekog inteligentnog pilota za izviđački brod, je l' da?"
<BR>&nbsp;&nbsp;&nbsp;&nbsp;&nbsp;Albert se nakašljao. "Takođe je i neobičan, taj brod", reče on, "jer ja sam predvideo da bi mogao imati specijalne potrebe. Bojim se da su troškovi bili prilično visoki. Međutim, kad je brod stigao na određenu daljinu, evo šta je video." Tu on mahnu rukom, i na ekranu se pojavila paučinasta konstrukcija sa mnogobrojnim krilima. Nije više bila besprekornog oblika, savijala se i grčila pred našim očima. Albert je ubrzao sliku, i tako smo gledali kako su se velika krila zamotala... i nestala.
<BR>&nbsp;&nbsp;&nbsp;&nbsp;&nbsp;Eto. Ovo što smo mi sad videli, vi ste već ranije videli. Vaša prednost je bila u tome što ste vi znali šta ste videli. Sedeli smo onde Volters i njegov harem, Esi i ja. Napustili smo bili neugodni svet ljudi i dali se u lov na jednu neugodnu zagonetku, a evo gledamo kako tu stvar za kojom smo krenuli - jede neka druga stvar! Upravo tako se to učinilo našim nepripremljenim i zaprepašćenim očima. Sedeli smo tamo ukočeni, i ukočeno gledali u zgužvana krila i veliku blistavu plavičastu loptu koja je iskrsla niotkud i progutala ih.
<BR>&nbsp;&nbsp;&nbsp;&nbsp;&nbsp;Začuo sam kako se neko lagano kikoće, i po drugi put se zaprepastio kad sam shvatio ko je to bio.
<BR>&nbsp;&nbsp;&nbsp;&nbsp;&nbsp;To je bio Albert. Sedeo je na ivici svog pisaćeg stola i brisao suzu koja mu je curila od smeha. "Ja vas lepo molim da me izvinite", rekao je, "ali kad biste samo mogli da vidite svoja lica."
<BR>&nbsp;&nbsp;&nbsp;&nbsp;&nbsp;"Prokleti veliki uobraženi program", zaškripa zubima Esi, ne više s ljubavlju, "smesta prestani da se zavitlavaš. Šta se ovde događa?"
<BR>&nbsp;&nbsp;&nbsp;&nbsp;&nbsp;Albert je zurio u moju ženu. Nisam mogao dobro da odgonetnem njegov izraz lica: bio je prijateljski, i strpljiv, i izražavao čitav niz drugih stvari koje ja ne bih povezivao sa kompjuterski generisanim likom, čak ni Albertovim. Ali je takođe izražavao nelagodnost. "Draga gđo Brodhed", izjavio je, "ako niste želeli da imam smisla za humor, trebalo je tako da me programirate. Izvinjavam se ako sam vam bio na dosadi."
<BR>&nbsp;&nbsp;&nbsp;&nbsp;&nbsp;"Sledi instrukcije!" zareža Esi, zbunjeno.
<BR>&nbsp;&nbsp;&nbsp;&nbsp;&nbsp;"O, vrlo dobro. Ovo što ste videli", objašnjavao je on, upadljivo skrećući pogled sa Esi dok je držao predavanje grupi, "po mom mišljenju je prvi poznati slučaj prave operacije jedne Hiči-posade u realnom vremenskom intervalu. Naime, ovaj jedrenjak je bio otet. Pogledajte ovu manju letelicu." On namerno mahnu rukom, slika na ekranu se zavrte pa poče jednolično da se giba, prikazujući uveličanu ovu scenu. Uveličanje je bilo preveliko za kapacitet rezolucije izviđačkog broda, tako da je lopta na obodu bila nejasna i šljunkovita.
<BR>&nbsp;&nbsp;&nbsp;&nbsp;&nbsp;Ali iza nje se nalazilo nešto.
<BR>&nbsp;&nbsp;&nbsp;&nbsp;&nbsp;Nešto što se lagano kretalo zalazeći u senku lopte. U trenutku kad se spremalo da nestane, Albert zaustavi sliku, i pred nama se ukaza zamagljen objekat u obliku rupe, vrlo sićušan, jedva vidljiv. "Brod Hičija", reče Albert. "Bar ja nemam drugo objašnjenje."
<BR>&nbsp;&nbsp;&nbsp;&nbsp;&nbsp;Dženi Ji-đing se zagrcnu. "Jeste li sigurni?"
<BR>&nbsp;&nbsp;&nbsp;&nbsp;&nbsp;"Ne, razume se da nisam", odvrati Albert. "Zasad je to samo teorija. Za teoriju se nikada ne kaže 'da', gospođice Ji-đing, samo 'može biti', jer sigurno je da će se pojaviti neka bolja teorija a onoj koja je dotle izgledala najbolja reći će se 'ne'. Ali moja teorija je da su Hičiji rešili da kidnapuju jedrenjak."
<BR>&nbsp;&nbsp;&nbsp;&nbsp;&nbsp;E sad, samo predstavite sebi. Hičiji! Pravi Hičiji, što potvrđuje najvispreniji kompjuterski informacioni sistem koji ste ikad sreli. Ja sam tragao za Hičijima, na ovaj ili onaj način, već dve trećine veka, strašno želeći da ih pronađem, i strašno strahujući da bi se to moglo dogoditi. A kad se dogodilo, moju pažnju nisu u prvom redu privukli Hičiji, već kompjuterski informacioni sistem. Rekao sam: "Alberte, zašto se tako smešno ponašaš?"
<BR>&nbsp;&nbsp;&nbsp;&nbsp;&nbsp;On me učtivo pogleda, lupkajući čibukom po zubima. "U kom smislu smešno, Robine?" upitao je.
<BR>&nbsp;&nbsp;&nbsp;&nbsp;&nbsp;"Do vraga, prestani s tim! Kako se to ponašaš! Zar ne", oklevao sam, pokušavajući da mu to učtivim tonom saopštim. "Zar ne znaš da si ti samo kompjuterski program?"
<BR>&nbsp;&nbsp;&nbsp;&nbsp;&nbsp;On se tužno osmehnu. "Nije potrebno da me neko na to podseća, Robine. Ja nisam stvaran, realan, je li? Ipak, realnost u kojoj se ti nalaziš, mene mnogo ne zanima."
<BR>&nbsp;&nbsp;&nbsp;&nbsp;&nbsp;"Alberte", povikao sam ja, ali on podiže ruku da bi me ućutkao.
<BR>&nbsp;&nbsp;&nbsp;&nbsp;&nbsp;"Dozvoli mi da ovo kažem", rekao je. "Moja realnost, ja to znam, sastoji se od vrlo velikog broja prekidača na paralelno postavljenim procesorima koji obrađuju informacije putem heurističkih formacija. Ako je čovek analizira, ona prosto postaje neka vrsta varke kojom obmanjujemo posmatrača. A tvoja, Robine? Zar se realnost jedne organske inteligencije od ovog mnogo razlikuje? Ili se ona prosto sastoji od izvesnih hemijskih transakcija koje se dešavaju u jednom kilogramu masne materije koja nema ni oči, ni uši, ni seksualne organe? Sve što ona zna, zna 'po čuvenju' jer joj je nekakav sistem čula to saopštio. Svako osećanje koje ima dolazi do nje preko provodnika sa nekog nerva. Zar se u tome nas dvojica toliko razlikujemo, Robine?"
<BR>&nbsp;&nbsp;&nbsp;&nbsp;&nbsp;"Alberte!"
<BR>&nbsp;&nbsp;&nbsp;&nbsp;&nbsp;On zavrte glavom. "A", reče sa gorčinom, "znam ja dobro. Vas moja varka ne može da obmane zato što vam je poznat trik-majstor - ona je tu među nama. Ali zar vas vaš sopstveni trik-majstor ne obmanjuje? Zar ne pripada i meni isto toliko uvažavanja i tolerancije? Ja sam bio vrlo značajan čovek, Robine. Mene su jako cenili neki veoma fini ljudi! Kraljevi. Kraljice. Veliki naučnici, a kako su samo bili ljubazni. Povodom mog sedamdesetog rođendana priredili su prijem - Robertson i Vigner, Kurt Gebel, Rabi, Openhajmer..." On zapravo obrisa jednu pravu suzu... i otprilike dovde je Esi bila spremna da ga pusti da govori.
<BR>&nbsp;&nbsp;&nbsp;&nbsp;&nbsp;Sad je ustala. "Prijatelji moji i mužu", kazala je, "ovde se očigledno radi o nekom ozbiljnom kvaru. Izvinjavam vam se. Moram da povadim blok-šeme radi kompletnog pregleda, pa ćete me molim vas, izviniti."
<BR>&nbsp;&nbsp;&nbsp;&nbsp;&nbsp;"Nije to tvoja krivica, Esi", rekoh ja što sam mogao ljubaznije, ali ona to nije ljubazno primila. Pogledala me je onako kako me nije pogledala još od naših prvih sastanaka kada sam joj pričao sve one smešne šale koje sam izvodio sa svojim psihoanalitičkim programom, Sigfridom fon Šrinkom. "Robine", rekla je hladno, "suviše pričaš o krivici i osećanju krivice. O tome ćemo porazgovarati kasnije. Gosti, moram u ovoj mojoj radnoj sobi izvesno vreme da radim. Alberte! Smesta dođi da te doteram!" Jedna od kazni koju čovek mora da plati kad je bogat i slavan je ta što vas mnogobrojni ljudi pozivaju u goste i gotovo svi oni očekuju da i vi njih pozovete. Uloga domaćina meni uopšte ne leži. S druge strane, Esi to jako voli, pa smo tako tokom godina sredili kako ćemo s gostima. Vrlo jednostavno. Ja se zadržim oko njih onoliko koliko mi to prija - što može da bude nekoliko sati, ponekad pet minuta. Onda se ja nečujno povlačim u svoju radnu sobu a ulogu domaćice prepuštam Esi. Tako postupam naročito onda kad, iz bilo kog razloga, među gostima vlada napetost. I to je vrlo zgodno - za mene.
<BR>&nbsp;&nbsp;&nbsp;&nbsp;&nbsp;Ali to ponekad ne funkcioniše, i tada nemam kud. Ovo je bila jedna takva prilika. Nisam mogao da ih prepustim Esi jer je Esi bila zauzeta. Nisam hteo da ih ostavim same, jer smo ih već pre toga poprilično dugo ostavili same. A napetosti je bilo na pretek. I tako sam se našao tu pokušavajući da se prisetim kako da budem ljubazan kad nema izgleda da se izvučem: "Hoćete nešto da popijete?" upitao sam veselo. "Hoćete nešto da pojedete? Ima i nekih dobrih programa za gledanje, ukoliko Esi nije isključila struju da bi mogla da radi na Albertu..."
<BR>&nbsp;&nbsp;&nbsp;&nbsp;&nbsp;Dženi Ji-đing me prekide postavivši mi jedno pitanje. "Kuda idemo, g. Brodhed?"
<BR>&nbsp;&nbsp;&nbsp;&nbsp;&nbsp;"Pa", odgovorih ja, smešeći se veselo; dobar domaćin; pokušaj da se gosti prijatno osećaju, čak i kad ti postave sasvim dobro pitanje na koje ti nisi smislio odgovor zato što si razmišljao o mnogo prešnijim stvarima. "Pretpostavljam da se postavlja pitanje kuda biste voleli da idete? Hoću da kažem, čini se da nema smisla da idemo u lov na onaj jedrenjak."
<BR>&nbsp;&nbsp;&nbsp;&nbsp;&nbsp;"Nema", složila se Ji-đing.
<BR>&nbsp;&nbsp;&nbsp;&nbsp;&nbsp;"Onda smatram da to zavisi od vas. Smatrao sam da niste želeli da ostanete u vojnom zatvoru..." podsetih ja njih da sam im svima učinio uslugu, na kraju krajeva.
<BR>&nbsp;&nbsp;&nbsp;&nbsp;&nbsp;"Nismo", opet će Ji-đing.
<BR>&nbsp;&nbsp;&nbsp;&nbsp;&nbsp;"Natrag na Zemlju, onda? Mi bismo vas mogli ostaviti na nekom od punktova vezanih za petlje. Ili na Kapiji, ako želite. Ili - čekajte da vidim, Odi, vi ste pre svega sa Venere, je l' tako? Želite li da se vratite tamo?"
<BR>&nbsp;&nbsp;&nbsp;&nbsp;&nbsp;Sad je na Voltersa bio red da kaže: "Ne." To je bilo sve. Pomislio sam da je vrlo nepažljivo od mojih gostiju što mi daju samo negativne odgovore kad se ja trudim da prema njima budem gostoljubiv.
<BR>&nbsp;&nbsp;&nbsp;&nbsp;&nbsp;Doli Volters mi je pritekla u pomoć. Ona podiže uvis desnu ruku na kojoj se nalazila jedna od onih njenih lutaka, i to ona koja je trebalo da bude nalik na Hičija. "Nezgoda je u tome, g. Brodhed", rekla je, ne mičući usne, nekim slatkim, maznim glasom, "što niko od nas nema baš kuda da ide."
<BR>&nbsp;&nbsp;&nbsp;&nbsp;&nbsp;Pošto je to očevidno bilo tačno, izgledalo je da niko na to nema šta da kaže. Onda je ustao Odi. "Ja bih sada nešto popio, Brodhed", promumlao je. "Doli? Džejn?"
<BR>&nbsp;&nbsp;&nbsp;&nbsp;&nbsp;Ovo je očigledno bila daleko najbolja ideja koja se dosad čula. Svi smo prihvatili, kao da smo gosti koji su suviše rano stigli na prijem pa smo sad našli šta da radimo kako ne bismo očito bili sasvim zaludni.
<BR>&nbsp;&nbsp;&nbsp;&nbsp;&nbsp;A trebalo je uraditi neke stvari, naravno, a najkrupnija od njih koja mi je bila na pameti nije bila da budem usrdan domaćin. Ta najkrupnija stvar nije čak bila ni pokušaj da svarim činjenicu da smo (možda) videli pravu Hiči-letelicu u kojoj su se nalazili Hičiji. Bila su to opet moja creva. Lekari su rekli da mogu da vodim normalan život. Nisu ništa rekli o životu ovoliko nenormalnom kao što je bio ovaj, pa sam osećao svoju starost i krhkost. Jedva sam dočekao da uzmem džin sa vodom i da sednem pored lažnog kamina sa njegovim lažnim plamenom, i da sačekam da neko drugi preuzme igru.
<BR>&nbsp;&nbsp;&nbsp;&nbsp;&nbsp;Što je učinio Odi Volters. "Brodhed, zahvalan sam vam što ste nas izvukli iz ćorke, a znam da imate svoga posla. Mislim da je za vas najbolje da nas sve troje iskrcate tamo gde vam je najzgodnije i da se vratite svome poslu."
<BR>&nbsp;&nbsp;&nbsp;&nbsp;&nbsp;"Dobro, ali ima mnogo mesta, Odi. Zar ne dajete nekom mestu prvenstvo?"
<BR>&nbsp;&nbsp;&nbsp;&nbsp;&nbsp;"Što se mene tiče, ja bih voleo", reče on, "svi mi bismo, verujem, voleli da dobijemo priliku da sami smislimo šta bismo hteli da uradimo. Valjda ste primetili da mi imamo neke lične porbleme koji se moraju razrešiti." Na ovakvu izjavu čovek obično ne daje potvrdan odgovor, a ja sigurno nisam mogao da je opovrgnem, pa sam se zato samo nasmešio. "Znači, nama je potrebno da negde budemo sami pa da o njima porazgovaramo."
<BR>&nbsp;&nbsp;&nbsp;&nbsp;&nbsp;"A", rekoh ja klimajući glavom. "Pretpostavljam da vam nismo dali dovoljno vremena kad smo vas Esi i ja ostavili same?"
<BR>&nbsp;&nbsp;&nbsp;&nbsp;&nbsp;"Vi ste nas ostavili same. Vaš prijatelj Albert nije."
<BR>&nbsp;&nbsp;&nbsp;&nbsp;&nbsp;"Albert?" Nikada mi nije palo na pamet da će se on pojaviti pred gostima, pogotovu što nije bio pozvan.
<BR>&nbsp;&nbsp;&nbsp;&nbsp;&nbsp;"Sve vreme, Brodhed", reče Volters s gorčinom u glasu. "Sedeo je baš tu gde vi sad sedite. Postavio Doli mali milion pitanja."
<BR>&nbsp;&nbsp;&nbsp;&nbsp;&nbsp;Ja zavrteh glavom i pružih čašu da mi naspu još jednom. Što možda nije bila dobra ideja, ali ja nisam imao nijednu ideju koju sam smatrao dobrom. Kad sam bio mlad a majka mi je umrla - zato što nije mogla da obezbedi lečenje za nas oboje, pa je osećala krivicu, krivicu, krivicu, i onda je odlučila da je obezbedi za mene - došlo je vreme kad me nije prepoznavala, nije se sećala moga imena, pričala je sa mnom kao da sam njen gazda na poslu, ili njen gazda od kuće ili neki momak s kojim se sastajala pre nego što se udala za moga oca. Tužan prizor. Gotovo je bilo gore gledati je takvu nego znati da umire: čvrsta ličnost koja mi se pred očima raspala.
<BR>&nbsp;&nbsp;&nbsp;&nbsp;&nbsp;Kao što se sada raspadao Albert.
<BR>&nbsp;&nbsp;&nbsp;&nbsp;&nbsp;"Kakva je pitanja postavljao?" upitao sam gledajući u Doli.
<BR>&nbsp;&nbsp;&nbsp;&nbsp;&nbsp;"O, o Vonu", odgovori ona, premećući po rukama svoje lutke ali govoreći svojim glasom - mada i dalje nije mnogo pokretala usne. "O tome kuda ide, šta radi. Naročito je želeo da mu pokažem sve objekte na kartama za koje je Von bio zainteresovan."
<BR>&nbsp;&nbsp;&nbsp;&nbsp;&nbsp;"Pokažite mi", rekao sam.
<BR>&nbsp;&nbsp;&nbsp;&nbsp;&nbsp;"Ne umem da rukujem ovom spravom", reče ona zlovoljno, ali Dženi Ji-đing ustade i nađe se za kontrolnim uređajem pre nego što je ona završila. Pritisla je dugme za sliku, namrštila se, otkucala jednu kombinaciju, namrgodila se, i onda se vratila natrag.
<BR>&nbsp;&nbsp;&nbsp;&nbsp;&nbsp;"Mora biti da ga je gđa Brodhed blokirala kad je isključila vašeg pilota", kazala je.
<BR>&nbsp;&nbsp;&nbsp;&nbsp;&nbsp;"U svakom slučaju", rekla je Doli, "sve su to bile crne rupe, ovakve ili onakve vrste."
<BR>&nbsp;&nbsp;&nbsp;&nbsp;&nbsp;"Ja sam mislio da postoji samo jedna vrsta", rekao sam na to, a ona je slegla ramenima. Svi smo se bili skupili oko pilotskog sedišta, gledajući naviše u video-ploču na kojoj se nije videlo ništa osim zvezda. "Đavo neka ga nosi", rekao sam ja.
<BR>&nbsp;&nbsp;&nbsp;&nbsp;&nbsp;A iza nas se začuo ledeni Albertov glas: "Žao mi je što sam ti napravio neprijatnost, Robine."
<BR>&nbsp;&nbsp;&nbsp;&nbsp;&nbsp;Mi se svi okrenusmo, kao figure na nekom od onih starih nemačkih javnih satova. On je sedeo na ivici sedišta sa koga sam ja upravo ustao, i promatrao nas. Izgledao je drukčije. Bio je mlađi. Manje samopouzdan. Prevrtao je po prstima cigaru - cigaru, ne lulu - a izraz lica bio mu je mračan. "Mislio sam da Esi radi na tebi", rekao sam, sigurno ljutito.
<BR>&nbsp;&nbsp;&nbsp;&nbsp;&nbsp;"Završila je, Robine. Evo i nje, u stvari. Mislim da je sasvim fer ako kažem da nije otkrila nikakav nedostatak - zar nije tako, gđo Brodhed?"
<BR>&nbsp;&nbsp;&nbsp;&nbsp;&nbsp;Esi se pojavi na vratima i tamo zastade. Pesnicama se podbočila o bokove, a oči prikovala za Alberta. Mene nije čak ni pogledala.
<BR>&nbsp;&nbsp;&nbsp;&nbsp;&nbsp;"Tako je, programe", izjavi ona neraspoloženo. "Nisam našla grešku u programiranju."
<BR>&nbsp;&nbsp;&nbsp;&nbsp;&nbsp;"Milo mi je što to čujem, gđo Brodhed."
<BR>&nbsp;&nbsp;&nbsp;&nbsp;&nbsp;"Nemoj da ti bude milo! Ostaje činjenica da si ti uvrnut program. Zato mi reci, inteligentni kompjuteru bez grešaka u programiranju, šta dalje da se radi?"
<BR>&nbsp;&nbsp;&nbsp;&nbsp;&nbsp;Hologram stvarno liznu usne nervozno. "Pa", oklevajući reče Albert, "pretpostavljam da ćete proveriti hardver."
<BR>&nbsp;&nbsp;&nbsp;&nbsp;&nbsp;"Baš tako", reče Esi i maši se da izvadi lepezu podataka iz utičnice. Mogu da se zakunem da sam video za trenutak paničan izraz na Albertovom licu, pogled čoveka koji počinje da prima anesteziju pred neku veliku operaciju. Pogled koji je zatim nestao zajedno sa ostalim delovima Alberta. "Nastavite da razgovarate", naredila nam je Esi preko ramena, i stavivši lupu u oko počela brižljivo da zagleda površinu lepeze.
<BR>&nbsp;&nbsp;&nbsp;&nbsp;&nbsp;Ali o čemu smo mogli da razgovaramo? Gledali smo kako pažljivo zagleda svako rebro na lepezi. Krenuli smo za njom kad je, namrgođena, ponela lepezu u svoju radnu odaju, i ćuteći posmatrali kako prislanja uz lepezu merne kalibre i sonde, pa kako je isprobava u jednoj utičnici, kako pritiska dugmad, okreće nonijus, očitava rezultate sa skale. Ja sam stajao i trljao se po trbuhu koji je opet počeo da mi dosađuje, a Odi je prošaputao: "Šta ona traži?" Nisam znao. Neki zarez, ogrebotinu, koroziju, bilo šta, ali ma šta da je bilo nije ga pronašla.
<BR>&nbsp;&nbsp;&nbsp;&nbsp;&nbsp;Ustala je i uzdahnula. "Nema tu ništa", kazala je.
<BR>&nbsp;&nbsp;&nbsp;&nbsp;&nbsp;"Dobro je", kazao sam ja.
<BR>&nbsp;&nbsp;&nbsp;&nbsp;&nbsp;"Dobro je", složila se ona, "jer da je ma šta ozbiljno ne bih mogla ovde da popravim. Ali takođe i nije dobro, Robine, da je ovaj dronjavi program skroz u kvaru. Naučilo me je da budem skromnija, ovo."
<BR>&nbsp;&nbsp;&nbsp;&nbsp;&nbsp;Doli pokuša nešto da kaže: "Jeste li sigurni da je tropa, gđo Brodhed? Dok ste vi bili u drugoj sobi izgledao je prilično sabran. Malko čudan možda."
<BR>&nbsp;&nbsp;&nbsp;&nbsp;&nbsp;"Čudan! E moja Doli, sve vreme dok ga pregledam znate li o čemu priča? Mahovoj hipotezi. Nedostajućoj masi. Crnim rupama crnjim od običnih crnih rupa. Morao bi da bude pravi Albert Ajnštajn da to razume - hej! Šta je to? Nešto vam je rekao?"
<BR>&nbsp;&nbsp;&nbsp;&nbsp;&nbsp;I kad je čula da su i drugi to potvrdili ona stisnu usne i zamisli se. Malo kasnije ona se trgla. "Oh, do đavola", kazala je snuždeno, "ne vredi da pokušavam da pogodim šta je. Ima samo jedna osoba koja zna šta fali Albertu, a to je sam Albert."
<BR>&nbsp;&nbsp;&nbsp;&nbsp;&nbsp;"A šta ako Albert ne bude hteo da ti kaže?" upitah je ja.
<BR>&nbsp;&nbsp;&nbsp;&nbsp;&nbsp;"Pogrešno pitanje", odgovori ona, uključujući lepezu. "Ispravno pitanje je 'Šta ako Albert ne bude mogao'?"
<BR>&nbsp;&nbsp;&nbsp;&nbsp;&nbsp;Izgledao je sasvim dobro - odnosno, skoro sasvim dobro. Sedeo je igrajući se svojom cigarom u svojoj najomilijoj fotelji - koja je takođe bila i moja najmilija fotelja, ali u tom trenutku nisam bio raspoložen da se s njim raspravljam. "E sad, Alberte", kazala je ona, ljubaznim ali odlučnim tonom, "ti znaš da si uvrnut, je l' tako?"
<BR>&nbsp;&nbsp;&nbsp;&nbsp;&nbsp;"Malo devijantan, čini mi se, da", reče on izvinjavajući se.
<BR>&nbsp;&nbsp;&nbsp;&nbsp;&nbsp;"Devijantan do sto đavola, meni se čini! Onda, evo šta ćemo da uradimo, Alberte. Prvo ćemo da ti postavljamo neka faktička, obična pitanja - ne nešto o motivacijama, niti o teškim teoretskim problemima, već samo pitanja koja se mogu razrešiti na osnovu objektivnih činjenica. Razumeš?"
<BR>&nbsp;&nbsp;&nbsp;&nbsp;&nbsp;"Svakako da razumem, gđo Brodhed."
<BR>&nbsp;&nbsp;&nbsp;&nbsp;&nbsp;"Dobro. Prvo. Čujem da si ćaskao sa gostima dok smo Robin i ja bili u kapetanovim odajama."
<BR>&nbsp;&nbsp;&nbsp;&nbsp;&nbsp;"To je tačno, gđo Brodhed."
<BR>&nbsp;&nbsp;&nbsp;&nbsp;&nbsp;Ona napući usne. "To ponašanje mi izgleda neobično, ne? Ti si ih ispitivao. Kaži nam, molim te, šta si ih pitao i šta su odgovarali."
<BR>&nbsp;&nbsp;&nbsp;&nbsp;&nbsp;Albert se nelagodno vrpoljio. "Uglavnom sam se zanimao za objekte koje je Von istraživao, gđo Brodhed. Gđa Volters je bila tako dobra da mi ih pokaže na kartama." On pokaza rukom na monitore, i kad smo mi u njih pogledali, stvarno se videla serija karata, poređanih jedna do druge. "Ako ih pažljivo pogledate", rekao je Albert, pokazujući na njih svojom cigarom, "uočićete sasvim određen redosled. Njegove prve mete bile su proste crne rupe, koje su na mapama Hičija obeležene znacima nalik na udice. One u Hiči-kartografiji predstavljaju znake opasnosti."
<BR>&nbsp;&nbsp;&nbsp;&nbsp;&nbsp;"Kako to znaš?" upita ga Esi, a zatim će: "Ne, obriši to pitanje. Pretpostavljam da imaš dobar razlog za takvu pretpostavku."
<BR>&nbsp;&nbsp;&nbsp;&nbsp;&nbsp;"Imam, gđo Brodhed. U tom pogledu nisam vam još sve poverio."
<BR>&nbsp;&nbsp;&nbsp;&nbsp;&nbsp;"Ha! Napredujemo! Sad nastavi."
<BR>&nbsp;&nbsp;&nbsp;&nbsp;&nbsp;"Da, gđo Brodhed. Svaka prosta crna rupa bila je obeležena sa dve kvačice. Zatim je Von pretraživao jedan čist singularitet - nerotirajuću crnu rupu, zapravo baš onu s kojom je Robin pre mnogo godina doživeo one užasne trenutke. U njoj je pronašao Klaru Mojnlin." Ekran je zatreperio a onda se na njemu pojavila plavičasta avetinjska zvezda. Zatim se ponovo pojavila karta. "Ova je obeležena sa tri 'udice' što znači više nego opasno. I najzad", mahnuo je rukom, slika se promenila i sad je pokazivala drugi deo Hiči-mape, "evo one koju je gđa Volters identifikovala kao cilj ka kome Von sada putuje."
<BR>&nbsp;&nbsp;&nbsp;&nbsp;&nbsp;"Ja to nisam kazala!" usprotivila se Doli.
<BR>&nbsp;&nbsp;&nbsp;&nbsp;&nbsp;"Niste, gđo Volters", složio se Albert, "ali ste kazali da je često u nju gledao, da je o njoj razgovarao sa mrtvacima, i da je se užasno plašio. Ja verujem da on sada na nju cilja."
<BR>&nbsp;&nbsp;&nbsp;&nbsp;&nbsp;"Izvrsno", tapšala je Esi. "Prvi test si prošao odlično, Alberte. Sad prelazimo na drugi deo, samo ovog puta bez učešća od strane publike", dodala je gledajući u Doli.
<BR>&nbsp;&nbsp;&nbsp;&nbsp;&nbsp;"Stojim vam na usluzi, gđo Brodhed."
<BR>&nbsp;&nbsp;&nbsp;&nbsp;&nbsp;"Nego šta. E sad. Praktična pitanja. Šta označava termin nedostajuća masa?"
<BR>&nbsp;&nbsp;&nbsp;&nbsp;&nbsp;Albertu je bilo nelagodno, ali je dosta spremno odgovorio: "Takozvana nedostajuća masa je ona količina mase kojom bi se mogle objasniti različite galaktičke orbite, ali nije nikada opažena."
<BR>&nbsp;&nbsp;&nbsp;&nbsp;&nbsp;"Odlično! E sad, šta je Mahova hipoteza?"
<BR>&nbsp;&nbsp;&nbsp;&nbsp;&nbsp;On ovlaži usne. "Nije mi sasvim lako da izlažem spekulativne pretpostavke u vezi sa kvantnom mehanikom, gđo Brodhed. Ja teško mogu da poverujem da Bog sa vaseljenom igra kockice."
<BR>&nbsp;&nbsp;&nbsp;&nbsp;&nbsp;"Ne pitam te u šta veruješ! Drži se instrukcija, Alberte. Pitam te samo da daš definiciju stručnog termina u širokoj upotrebi."
<BR>&nbsp;&nbsp;&nbsp;&nbsp;&nbsp;On uzdahnu i promeni položaj. "Vrlo dobro, gđo Brodhed, ali dopustite mi da to izrazim u opipljivim terminima. Ima razloga da poverujemo da postoji neko petljanje ogromnih razmera u vezi sa cikličnim procesom skupljanja i širenja vaseljene. Proces širenja je preokrenut u suprotnom smeru. Forsira se, čini se, skupljanje, u jednu jedinu tačku, isto kao što je bilo pre velikog praska."
<BR>&nbsp;&nbsp;&nbsp;&nbsp;&nbsp;"A šta to beše?" upitala je Esi.
<BR>&nbsp;&nbsp;&nbsp;&nbsp;&nbsp;On se vrpoljio. "Stvarno postajem sve nervozniji, gđo Brodhed", požalio se on.
<BR>&nbsp;&nbsp;&nbsp;&nbsp;&nbsp;"Ali možeš da odgovoriš na to pitanje - na osnovu vladajućeg verovanja."
<BR>&nbsp;&nbsp;&nbsp;&nbsp;&nbsp;"Kadašnjeg, gđo Brodhed? Sadašnjeg verovanja? Ili verovanja, recimo, iz vremena pre Hokinga i ostalih koji su se bavili kvantnom teorijom? Postoji jedna izričita tvrdnja o prapočecima vaseljene, ali ona je religiozne prirode."
<BR>&nbsp;&nbsp;&nbsp;&nbsp;&nbsp;"Alberte", upozorila ga je Esi.
<BR>&nbsp;&nbsp;&nbsp;&nbsp;&nbsp;On se jedva osmehnu. "Samo sam hteo da citiram Sv. Avgustina iz Hipona", reče. "Kad su ga upitali šta je Bog radio pre nego što je stvorio vaseljenu, On je odgovorio da je On stvorio Pakao za ljude koji postavljaju to pitanje."
<BR>&nbsp;&nbsp;&nbsp;&nbsp;&nbsp;"Alberte!"
<BR>&nbsp;&nbsp;&nbsp;&nbsp;&nbsp;"Oh, dobro", reče on razdraženo. "Da. Smatra se da se teorijom relativnosti ne može objasniti fizika univerzuma koja prethodi nekom pradavnom trenutku - prethodi mu samo za jedan kroz 1043 sekunde - i da se mora napraviti nekakva 'kvantna korekcija'. Meni je već sasvim dosta ovog školskog kviza, gđo Brodhed."
<BR>&nbsp;&nbsp;&nbsp;&nbsp;&nbsp;Nisam često imao prilike da vidim Esi kad je zaprepašćena. "Alberte!" povikala je ona ponovo, sasvim drukčijim tonom. Ne pretećim. Već zapanjenim i uznemirenim.
<BR>&nbsp;&nbsp;&nbsp;&nbsp;&nbsp;"Da, ja sam", reče on besno, "onaj Albert koga ste vi stvorili i onaj koji jesam. Molim vas da ovo prekinemo. Budite tako dobri pa me saslušajte. Ja ne znam šta se dešava pre velikog praska! Ja samo znam da neko negde postoji ko smatra da zna i da može njime da upravlja. To me veoma mnogo plaši, gđo Brodhed."
<BR>&nbsp;&nbsp;&nbsp;&nbsp;&nbsp;"Plaši?" prigušeno će Esi. "Ko te je programirao da se 'plašiš', Alberte?"
<BR>&nbsp;&nbsp;&nbsp;&nbsp;&nbsp;"Vi, gđo Brodhed. Ja tako ne mogu da živim. I ne želim o tome više da raspravljam."
<BR>&nbsp;&nbsp;&nbsp;&nbsp;&nbsp;I na to nestade.
<BR>&nbsp;&nbsp;&nbsp;&nbsp;&nbsp;Nije morao to da učini. Mogao je da nas poštedi. Mogao je da se pretvara da izlazi kroz vrata, ili da nestane kad mi gledamo na neku drugu stranu. Nije uradio ni jedno ni drugo. Jednostavno je iščezao. Baš kao da je istinski pravo ljudsko biće koje se posvađalo i onda izletelo i ljutito zalupilo vrata. Bio je suviše ljut da bi pazio kako se ponaša.
<BR>&nbsp;&nbsp;&nbsp;&nbsp;&nbsp;"Ne bi trebalo da može da se razljuti", rekla je Esi snuždeno.
<BR>&nbsp;&nbsp;&nbsp;&nbsp;&nbsp;Ali on se razljutio, a zaprepašćenje koje smo zbog toga osetili nije ni izbliza bilo veliko kao zaprepašćenje koje smo osetili kad smo otkrili da video-ekrani ne reaguju na komande, baš kao ni tabla sa uređajima za pilotiranje.
<BR>&nbsp;&nbsp;&nbsp;&nbsp;&nbsp;Albert je blokirao i jedno i drugo. Pri konstantnom ubrzanju, leteli smo u pravcu nečeg nepoznatog.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
