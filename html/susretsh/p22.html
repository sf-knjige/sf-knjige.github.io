<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Ništa nije imalo dejstva. Sve smo isprobali. Esi je izvadila lepezu s Albertom iz utične kutije, ali on je bio blokirao komandne uređaje tako da čak i bez njega ništa nismo mogli da promenimo. Esi je sastavila drugi program za pilotiranje i pokušala da ga ubaci; nije mogao da uđe. Glasno smo ga pozivali po imenu i grdili i preklinjali da se pojavi. Nije hteo.
<BR>&nbsp;&nbsp;&nbsp;&nbsp;&nbsp;Danima koji su bili dugi kao nedelje, leteli smo vođeni nepostojećim rukama mog nedelujućeg kompjuterskog informacionog sistema, Alberta Ajnštajna. A za to vreme ono udareno derište, Von, i ona tamnoputa dama mojih snova nalazili su se u kosmoplanu Zapovednika-Hičija i njegove posade, dok su iza nas ostali svetovi koji su tutnjali i ključali idući u susret silovitom sukobu, prevelikom da bi se mogao izgladiti. Samo oni nisu zaokupljali naše misli. Naše brige ticale su se nečeg što je bilo tu, oko nas. Hrane, vode, vazduha. Mi smo opremili Vernu Dragu zalihama za duga kružna putovanja, mnogo duža od ovoga.
<BR>&nbsp;&nbsp;&nbsp;&nbsp;&nbsp;Ali ne za pet osoba.
<BR>&nbsp;&nbsp;&nbsp;&nbsp;&nbsp;Nismo ni sedeli skrštenih ruku. Radili smo sve što god bi nam palo na pamet. Volters i Ji-đing sklepali su neke svoje pilotske programe - isprobali ih - ali nisu mogli da deblokiraju ono što je Albert zakočio. Esi je radila više od svih nas, jer Albert je bio njeno delo, a ona nije htela, nije mogla, da prizna da je poražena; proveravala je i ponovo proveravala; pisala je pokusne programe i gledala kako ekran ostaje prazan; jedva da je spavala. Prepisala je kompletan Albertov program na jednu rezervnu lepezu i onda je isprobala - i dalje se nadajući, znate, da je kvar na nekom mestu bio mehaničke prirode. Ali ako je bilo tako, on se preneo i na nov program. Doli Volters nas je sve bez roptanja hranila, sklanjala se da nam ne smeta kad bi nam se učinilo da smo napravili neki pomak (mada uopšte nismo) i puštala nas da se izjadamo kad bi nam sve dojadilo (što se često dešavalo). Ja sam imao najteži posao od svih. Albert je moj program, izjavila je Esi, i ako ikome hoće da se odazove onda sam to ja. I tako sam ja sedeo i pričao mu. Obraćao sam se zapravo vazduhu, jer nisam uopšte imao dokaza da me on sluša dok sam ja razglabao stvari, čavrljao nešto, pozivao ga po imenu, drao se na njega, preklinjao ga.
<BR>&nbsp;&nbsp;&nbsp;&nbsp;&nbsp;Odgovora nije bilo, čak se nije videlo ni da nešto zatreperi u vazduhu.
<BR>&nbsp;&nbsp;&nbsp;&nbsp;&nbsp;Kad smo napravili pauzu da nešto pojedemo, Esi mi priđe s leđa i poče da mi masira ramena. Mene je, u stvari, izdavalo grlo, ali sam joj ipak bio zahvalan za njenu pažnju. "Moram bar", kazala je nesigurnim glasom više u vazduh nego obraćajući se meni, "da znam šta radi, čini mi se. Mora da shvati da su nam zalihe ograničene. Mora da se postara da nas vrati u civilizaciju, jer Albert ne bi mogao namerno da nas ostavi da umremo?" Rečenica je bila izrečena. Intonacija nije bila.
<BR>&nbsp;&nbsp;&nbsp;&nbsp;&nbsp;"Siguran sam u to", rekao sam ja, ali se nisam okrenuo kako bi mi mogla videti lice.
<BR>&nbsp;&nbsp;&nbsp;&nbsp;&nbsp;"I ja", reče ona snuždeno, dok sam ja odgurnuo svoj tanjir; na to Doli, da bi promenila temu, reče materinskim tonom:
<BR>&nbsp;&nbsp;&nbsp;&nbsp;&nbsp;"Zar vam se ne dopada kako kuvam?"
<BR>&nbsp;&nbsp;&nbsp;&nbsp;&nbsp;Esini prsti prestadoše da mi masiraju ramena i zariše se u meso. "Robine! Ti ne jedeš!"
<BR>&nbsp;&nbsp;&nbsp;&nbsp;&nbsp;Svi su pogledali u mene. Bilo je zapravo smešno. Nalazili smo se usred potpuno praznog prostora bez nekog izgleda da se dočepamo kuće, a četiri osobe su buljile u mene zato što neću da jedem svoju večeru. To je zbog Esi, naravno, koja se toliko oko mene trudila tokom prvih etapa putovanja, pre nego što je Albert zanemeo; iznenada su shvatili da ja možda nisam dobro.
<BR>&nbsp;&nbsp;&nbsp;&nbsp;&nbsp;U samoj stvari i nisam bio. Brzo sam se zamarao. U rukama sam osećao žmarce kao da su mi utrnule. Nisam imao apetita - već danima nisam bogzna šta jeo, a provukao sam se neopaženo samo zato što smo halapljivo i na brzinu jeli kad bismo ugrabili vreme. "Tako će nam duže potrajati zalihe", rekoh ja smešeći se, ali niko mi ne uzvrati smešak.
<BR>&nbsp;&nbsp;&nbsp;&nbsp;&nbsp;"Glupavi Robine", prošištala je Esi, a prsti joj sa mojih ramena pređoše na čelo da bi videla da li imam temperaturu. Ali tu stvari nisu loše stajale jer sam ja gutao aspirine kad me niko ne bi gledao. Lice mi je poprimilo izraz strpljivosti.
<BR>&nbsp;&nbsp;&nbsp;&nbsp;&nbsp;"Odlično sam, Esi", rekao sam. Što zapravo nije bila laž - malo samozavaravanja, može biti, ali nisam pouzdano znao da sam bolestan. "Pretpostavljam da bi trebalo kompletno da se pregledam, ali s obzirom da na Alberta ne može da se računa..."
<BR>&nbsp;&nbsp;&nbsp;&nbsp;&nbsp;"Za ovo? Albert? Kome treba?" ja iskrenuh glavu zbunjeno da bih pogledao u Esi. "Za ovo treba samo medicinski potprogram", reče ona odlučno.
<BR>&nbsp;&nbsp;&nbsp;&nbsp;&nbsp;"Potprogram?"
<BR>&nbsp;&nbsp;&nbsp;&nbsp;&nbsp;Ona je gnječila hranu u tanjiru. "Medicinski program, pravni program, sekretarski program - svi su pod kontrolom Albertovog programa, ali imaju i zasebne ulaze. Sada smesta pozovi lekarski program!"
<BR>&nbsp;&nbsp;&nbsp;&nbsp;&nbsp;Ja sam je gledao zapanjeno. Za trenutak nisam mogao da govorim, a u glavi mi se vrtelo. "Uradi što sam kazala!" povikala je ona, i ja na kraju nekako progovorih.
<BR>&nbsp;&nbsp;&nbsp;&nbsp;&nbsp;"Ne medicinski program!" povikao sam. "Ima nešto bolje od toga!" Onda se okrenuh i zaurlah u vazduh:
<BR>&nbsp;&nbsp;&nbsp;&nbsp;&nbsp;"Sigfride fon Šrink! U pomoć! Strašno si mi potreban!"
<BR>&nbsp;&nbsp;&nbsp;&nbsp;&nbsp;U nekim trenucima tokom one godine kad sam se pdvrgavao psihoanalizi sedeo sam kao na iglama dok sam čekao da se pojavi Sigfrid. Ponekad bih se dobro načekao, jer u ono vreme Sigfrid je bio program skrpljen od Hiči-kola i softvera ljudske izrade, a softver nije sastavljala moja žena Esi. Esi je znala svoj posao dobro. Vreme reagovanja od milisekundi pretvorilo se u nano, piko, femtosekunde, tako da je Albert mogao da reaguje u realnom vremenskom intervalu, kao čovek - o, do đavola, ne! Bolje od ma kog ljudskog bića!
<BR>&nbsp;&nbsp;&nbsp;&nbsp;&nbsp;I tako kad se Sigfrid nije pojavio smesta, bilo je to kao kad okrenete prekidač a ne upali se svetlo pošto je pregorelo. U tom slučaju ne traćite vreme okrećući prekidač tamo-vamo. Znate u čemu je stvar. "Ne traći vreme", reče Esi naginjući se preko mog ramena. Ako glas može da pobledi, njen je pobledeo.
<BR>&nbsp;&nbsp;&nbsp;&nbsp;&nbsp;Ja se okrenuh i nesigurno se nasmeših. "Čini mi se da stvari stoje gore nego što smo mislili", rekoh joj. Lice joj je bilo bledo, kako to već može. Poklopih joj šake rukom. "Ovo me vraća unazad", rekoh tek da nešto pričam tako da ne moramo baš u ovom času da razmišljamo koliko gore stvari stoje. "Kad me je analizirao Sigfrid, najgore od svega bilo je dok sam čekao da se pojavi. Uvek bih osećao napetost, i..." I tako, pričao sam bez veze. Mogao sam tako da nastavim unedogled da iz Esinih očiju nisam pročitao da nije potrebno.
<BR>&nbsp;&nbsp;&nbsp;&nbsp;&nbsp;Okrenuo sam se i u istom času začuo njegov glas: "Žao mi je što čujem da ti je bilo toliko teško, Robine", reče Sigfrid fon Šrink.
<BR>&nbsp;&nbsp;&nbsp;&nbsp;&nbsp;Čak i za holografsku projekciju Sigfrid je dosta jadno izgledao. Ruke su mu bile prekrštene u krilu, a neudobno je sedeo - ni na čemu. Program se nije potrudio da mu obezbedi stolicu ili notes. Ništa. Samo Sigfrid je bio tu, sa vrlo usiljenim izrazom na licu, kakvog sam ga, koliko se sećam, video samo nekoliko puta. Pogledao nas je sve petoro redom, nas koji smo buljili u njega, i uzdahnuo pre nego što se opet obratio meni. "Pa, Robine", kazao je, "da li bi mi rekao šta te muči?"
<BR>&nbsp;&nbsp;&nbsp;&nbsp;&nbsp;Čuo sam kako je Odi Volters zaustio da mu nešto odgovori, ali je Dženi coknula jezikom i dala mu znak da ćuti, zato što je Esi vrtela glavom. Ja nisam u njih gledao. Kazao sam: "Sigfride, stari limeni čarobnjače, imam jedan problem koji je tačno iz tvog domena."
<BR>&nbsp;&nbsp;&nbsp;&nbsp;&nbsp;On me pogleda ispod obrva. "Da, Robine?"
<BR>&nbsp;&nbsp;&nbsp;&nbsp;&nbsp;"Reč je o jednom slučaju fuge."
<BR>&nbsp;&nbsp;&nbsp;&nbsp;&nbsp;"Teškom?"
<BR>&nbsp;&nbsp;&nbsp;&nbsp;&nbsp;"Krajnje", odgovorio sam ja.
<BR>&nbsp;&nbsp;&nbsp;&nbsp;&nbsp;On klimnu kao da je tako nešto i očekivao da čuje. "Ipak bih više voleo da ne upotrebljavaš stručne termine, Robine." Uzdahnuo je, a prsti u krilu su mu se uplitali i rasplitali. "Reci mi, da li me pozivaš u pomoć zbog sebe?"
<BR>&nbsp;&nbsp;&nbsp;&nbsp;&nbsp;"Zapravo ne, Sigfride", priznadoh ja. Čitava igra mogla je da propadne već u tom trenutku. Čini mi se da se to gotovo dogodilo. On je ćutao neko vreme, ali nikako nije sedeo s mirom - neprestano je vijugao prstima sastavljajući i rastavljajući ih, a kad se pokretao oko celog tela svetlucale su plavičaste iskre u vazduhu. "To je jedan moj prijatelj, Sigfide, možda najbliži prijatelj koga imam na svetu, i on je u velikoj nevolji."
<BR>&nbsp;&nbsp;&nbsp;&nbsp;&nbsp;"Razumem", reče on, klimajući glavom kao da razume - što je pretpostavljam bilo sasvim tačno. "Pretpostavljam da znaš", napomenu on, "da se tvom prijatelju ne može pomoći ukoliko nije lično prisutan."
<BR>&nbsp;&nbsp;&nbsp;&nbsp;&nbsp;"Prisutan je, Sigfride", rekoh ja tihim glasom.
<BR>&nbsp;&nbsp;&nbsp;&nbsp;&nbsp;"Da", odvrati on, "tako nešto sam i mislio." Prsti mu se sada smiriše i on se zavali kao da je imao stolicu u koju bi se zavalio. "Kako bi bilo da mi o tome ispričaš... " i uz smešak, koji mi se učinio kao nešto najprijatnije što sam u životu video, "ovog puta, Robine, možeš da upotrebiš stručne termine ako želiš."
<BR>&nbsp;&nbsp;&nbsp;&nbsp;&nbsp;Čuo sam kako Esi iza mojih leđa polako izdiše vazduh, shvativši da smo oboje pokušavali da zadržimo dah. Pružih se i uhvatih je za ruku.
<BR>&nbsp;&nbsp;&nbsp;&nbsp;&nbsp;"Sigfride", rekao sam počinjući da gubim nadu, "koliko ja shvatam, termin fuga odnosi se na bežanje od realnosti. Ako se neka osoba nađe u situaciji da je frustrirana - izvini, hoću da kažem u položaju da joj vrlo snažni nagoni bivaju osujećeni jedan za drugim, tako da sa tim konfliktom više ne može da živi - ona mu okreće leđa. Beži od njega. Pretvara se da ne postoji. Znam da mešam ovde nekoliko različitih psihoterapeutskih škola, Sigfride, ali da li sam u opštim crtama dobro predstavio stvar?"
<BR>&nbsp;&nbsp;&nbsp;&nbsp;&nbsp;"Prilično dobro, Robine. Ja bar razumem o čemu govoriš."
<BR>&nbsp;&nbsp;&nbsp;&nbsp;&nbsp;"Jedan takav slučaj mogao bi biti", oklevao sam, "možda kad neko ko je vrlo jako zaljubljen u svoju ženu otkrije da ona održava vezu sa njegovim najboljim prijateljem." Osetio sam kako se Esini prsti čvršće stežu oko mojih. Nisam povredio njena osećanja; to me je ona ohrabrivala.
<BR>&nbsp;&nbsp;&nbsp;&nbsp;&nbsp;"Ti brkaš nagone i emocije, Robine, ali ne mari. Šta želiš ovim da pokažeš?"
<BR>&nbsp;&nbsp;&nbsp;&nbsp;&nbsp;Nisam dozvolio da me požuruje. "Ili drugi jedan slučaj", kazao sam, "u vezi sa religioznim osećanjem. Neko ko najiskrenije veruje, otkriva da nema Boga. Pratiš me, Sigfride? Za njega je to bilo nešto neprikosnoveno mada zna da postoje mnogobrojni inteligentni ljudi koji se s tim ne slažu - i onda, malo-pomalo, on otkriva sve više i više stvari koje potkrepljuju ono što oni veruju, i napokon one prevagnu..."
<BR>&nbsp;&nbsp;&nbsp;&nbsp;&nbsp;On učtivo zaklima, ali prsti opet počeše da mu se izvijaju.
<BR>&nbsp;&nbsp;&nbsp;&nbsp;&nbsp;"Tako da napokon mora da prihvati kvantnu mehaniku", rekoh ja.
<BR>&nbsp;&nbsp;&nbsp;&nbsp;&nbsp;Ovo je bio drugi po redu trenutak kada je sve moglo da propadne. Čini mi se da se to skoro dogodilo. Hologram je zatreperio snažno za časak, a izraz na Sigfridovom licu se promenio. Ne bih mogao da kažem u šta se pretvorio. Nije bio nalik na bilo kakav prepoznatljiv izraz; kao da se zamaglio i smekšao.
<BR>&nbsp;&nbsp;&nbsp;&nbsp;&nbsp;Međutim, kad je progovorio glas mu je bio čvrst. "Kad govoriš o nagonima i fugama, Robine", reče on, "ti govoriš o ljudskim bićima. Zamisli da bolesnik za koga si ti zainteresovan nije ljudsko biće." Zastao je, a onda nastavio. "Ne sasvim." Ja ispustih neki zvuk da ga podstaknem da nastavi, jer stvarno nisam znao kako bih dalje. "To će reći, pretpostavimo da on ima te nagone i emocije, oh, programirane u sebi, recimo, ali samo onako kao što čovek može da bude programiran da na primer govori strani jezik kad je već potpuno odrastao. Znanje je tu, ali nije savršeno usvojeno. Postoji akcenat." On zastade. "Mi nismo ljudi", reče.
<BR>&nbsp;&nbsp;&nbsp;&nbsp;&nbsp;Esina ruka čvrsto steže moju. Znak upozorenja. "Albert je programiran da ima karakter ljudskog bića", rekao sam.
<BR>&nbsp;&nbsp;&nbsp;&nbsp;&nbsp;"Da. Koliko god je to moguće. U najvećoj mogućoj meri", složio se Sigfrid, ali mu je izraz lica bio ozbiljan. "Albert ipak nije ljudsko biće, jer to nije nijedan kompjuterski program. Da pomenem samo da nijedan od nas ne može da doživi, na primer, dodir TPP-a. Kad ljudska rasa usled nečijeg ludila i sama poludi, mi ne osećamo ništa."
<BR>&nbsp;&nbsp;&nbsp;&nbsp;&nbsp;Sada je teren bio vrlo osetljiv, tanka ledena pokorica preko mulja, i ako zgazim suviše nezgrapno u šta bismo svi mi mogli da upadnemo? Esi me je čvrsto držala za ruku; ostali su jedva disali. Ja rekoh: "Sigfride, i ljudska bića su sva različita. Ali ti si mi nekada govorio da to nije mnogo važno. Ti si govorio da su problemi duše u duši samoj, a da u njoj leži i lek za te probleme. Ti si samo pomagao svojim pacijentima da ih iznesu na površinu, gde s njima mogu da iziđu na kraj umesto da ih drže zakopane unutra gde mogu da prouzrokuju opsesije i neuroze... i fugu."
<BR>&nbsp;&nbsp;&nbsp;&nbsp;&nbsp;"Istina je da sam ja to govorio, da, Robine."
<BR>&nbsp;&nbsp;&nbsp;&nbsp;&nbsp;"Prosto bi prodrmao staru mašinu, Sigfride, je l' tako? Da se otkači s onog mesta na kome se zaglavila?"
<BR>&nbsp;&nbsp;&nbsp;&nbsp;&nbsp;On razvuče usne u osmeh na bledom licu, no ipak u osmeh. "Približno tako, čini mi se."
<BR>&nbsp;&nbsp;&nbsp;&nbsp;&nbsp;"Dobro. Onda dozvoli da na tebi isprobam jednu teoriju. Dozvoli da predočim da je taj moj prijatelj", nisam smeo u ovom trenutku ponovo da ga imenujem, "taj moj prijatelj nalazi se u jednoj konfliktnoj situaciji s kojom ne može da se ponese. On je veoma inteligentan i izvanredno dobro obavešten. On ima pristup u najbolja i najnovija saznanja posebno u oblasti nauke - razne oblasti nauke - fizike i astrofizike i kosmologije i svega ostalog. Kako ta nauka počiva na kvantnoj mehanici, on prihvata kvantnu mehaniku kao valjanu - ne bi mogao da obavlja posao za koji je programiran bez toga. To je bitno u njegovom - programu." Zamalo da kažem "karakteru".
<BR>&nbsp;&nbsp;&nbsp;&nbsp;&nbsp;Širok osmeh više je ličio na usne razvučene od bola a ne od veselja, ali je još slušao šta govorim.
<BR>&nbsp;&nbsp;&nbsp;&nbsp;&nbsp;"U isto vreme, Sigfride, kod njega postoji još jedan sloj u programu. Naučen je da misli kao i da se ponaša kao - da bude, koliko god može da bude - vrlo inteligentna i mudra osoba koja je umrla bog te pita koliko odavno a koja je slučajno čvrsto verovala da je kvantna mehanika potpuno pogrešna stvar. Ne znam da li bi to bilo dovoljno konfliktna situacija da ozledi ljudsko biće", rekao sam, "ali je u stanju da nanese veliku štetu - ovaj - kompjuterskom programu."
<BR>&nbsp;&nbsp;&nbsp;&nbsp;&nbsp;Sada su se na Sigfridovom licu pojavile prve graške znoja. Klimao je ćuteći, a meni pred očima iskrsnu jasna, mučna slika iz prošlosti - ovako kako Sigfrid sad gleda u mene, tako sam ja gledao u Sigfrida u onim davnim danima kad me je psihoanalizirao. "Je li to moguće?" upitao sam.
<BR>&nbsp;&nbsp;&nbsp;&nbsp;&nbsp;"To je teška dihotomija, da", prošaputao je on.
<BR>&nbsp;&nbsp;&nbsp;&nbsp;&nbsp;I ovde se ja zaglibih.
<BR>&nbsp;&nbsp;&nbsp;&nbsp;&nbsp;Tanak led se provalio. Ja sam upao do članaka u mulj. Još se nisam davio, ali sam bio zaglibljen. Nisam znao kuda dalje da krenem.
<BR>&nbsp;&nbsp;&nbsp;&nbsp;&nbsp;To mi je preseklo koncentraciju. Gledao sam bespomoćno u Esi i u ostale, osećajući kako sam vrlo star i vrlo umoran - i mnogo bolestan, takođe. Toliko sam bio zaokupljen tehničkim problemom oko analiziranja moga analitičara da sam zaboravio na bol u stomaku i na utrnulost u rukama; ali sad se oboje povratilo. Ništa nije vredelo. Nisam bio dovoljno vešt. Bio sam apsolutno siguran da sam otkrio suštinski problem koji je Alberta naterao u bekstvo - a od toga ništa nije ispalo!
<BR>&nbsp;&nbsp;&nbsp;&nbsp;&nbsp;Ne znam koliko bih dugo tamo sedeo kao neka budala da mi nisu pritekli u pomoć. I to dve osobe odjednom. "Samo napred", šapnu mi Esi na uvo, a u tom istom času Dženi Ji-đing se prenula i natuknula:
<BR>&nbsp;&nbsp;&nbsp;&nbsp;&nbsp;"Mora biti da je nešto ubrzalo taj događaj, zar nije tako?"
<BR>&nbsp;&nbsp;&nbsp;&nbsp;&nbsp;Sigfridovo lice poblede. Pun pogodak. Opipljiv pogodak.
<BR>&nbsp;&nbsp;&nbsp;&nbsp;&nbsp;"Šta je bilo, Sigfride?" upitao sam ga ja. Nema odgovora. "Hajde, Sigfride, stara Šrink-mašino, ispljuni to. Šta je to bilo što je Alberta nateralo da se zablokira?"
<BR>&nbsp;&nbsp;&nbsp;&nbsp;&nbsp;On me je gledao pravo u oči, a ja ipak nisam mogao da mu pročitam ništa s lica, zato što mu se lice nije jasno videlo od snega. Gotovo kao da je slika na PV aparatu, pa je došlo do kvara u integrisanim kolima pa se slika zamagljuje.
<BR>&nbsp;&nbsp;&nbsp;&nbsp;&nbsp;Zamagljuje? Ili beži? "Sigfride", povikao sam, molim te! Reci nam šta je toliko prestrašilo Alberta da je pobegao!"
<BR>&nbsp;&nbsp;&nbsp;&nbsp;&nbsp;Još više snega. Nisam čak više razaznavao da li gleda u mene. "Reci mi!" zapovedio sam mu, a od te nejasne holografske slike dopre odgovor:
<BR>&nbsp;&nbsp;&nbsp;&nbsp;&nbsp;"Kugelblic."
<BR>&nbsp;&nbsp;&nbsp;&nbsp;&nbsp;"Šta? Šta je kugelblic?" Gledao sam ukočeno unaokolo, frustriran. "Do vraga, dovedi ga ovamo da nam on sam kaže."
<BR>&nbsp;&nbsp;&nbsp;&nbsp;&nbsp;"Tu je, Robine", šapnu mi Esi na uvo.
<BR>&nbsp;&nbsp;&nbsp;&nbsp;&nbsp;I slika se ponovo izoštrila, samo to više nije bio Sigfrid. Skladne Frojdove crte razmekšale su se i proširile u blago, mlohavo lice nemačkog kapelnika, a kruna belih vlasi natkriljavala je tužne oči moga najboljeg i najprisnijeg prijatelja.
<BR>&nbsp;&nbsp;&nbsp;&nbsp;&nbsp;"Ovde sam, Robine", reče Albert žalosnim glasom. "Hvala tebi na pomoći. Samo ne znam da li ćeš ti zahvaliti meni."
<BR>&nbsp;&nbsp;&nbsp;&nbsp;&nbsp;Tu je Albert bio u pravu. Nisam mu zahvalio.
<BR>&nbsp;&nbsp;&nbsp;&nbsp;&nbsp;Tu Albert takođe nije bio u pravu, odnosno bio je u pravu iz pogrešnog razloga, jer razlog zbog koga mu nisam zahvalio nije bio samo što je ono što je rekao bilo tako jezivo neprijatno, tako stravično nerazumljivo, već takođe što to nisam bio u stanju da učinim kad je završio.
<BR>&nbsp;&nbsp;&nbsp;&nbsp;&nbsp;Moje stanje nije bilo mnogo bolje ni kad je on počeo, jer napetost koja je počela da popušta kad se on vratio nastavila je i dalje da popušta, skroz do kraja. Bio sam isceđen. Iscrpen. Pouzdano se moglo očekivati da budem iscrpen, rekoh ja sebi, jer sam Bog zna da je ovo bilo najnapetije naprezanje koje sam preživeo, ali bilo je gore od proste iscrpenosti. Osećao sam da je ovo kraj. Nije to bio samo moj stomak ili moje ruke ili moja glava; izgledalo je kao da se sve moje baterije prazne najedanput, i bilo je potrebno da se saberem koliko god mogu da bih se usredsredio na ono što je on govorio.
<BR>&nbsp;&nbsp;&nbsp;&nbsp;&nbsp;"Nisam zapravo otišao u fugu, kako vi to kažete", rekao je on, premećući po prstima svoju nezapaljenu lulu. Nije se trudio da izgleda šaljivo. Bio je obučen u trenerku i komotne pantalone, ali je na nogama imao cipele i na njima zavezane pertle. "Istina je da je postojala dihotomija, i da sam usled toga bio ranjiv - vi ćete razumeti, gđo Brodhed, tu kontradikciju u mome programu; kola su počela da mi se zapetljavaju. Pošto ste me vi načinili homeostatičnim, pojavio se još jedan imperativ: otkloniti kvar."
<BR>&nbsp;&nbsp;&nbsp;&nbsp;&nbsp;Esi sa žaljenjem klimnu. "Homeostaza, da. Ali da sebe opraviš potrebno je da samom sebi postaviš dijagnozu. Trebalo je da me konsultuješ radi pregleda!"
<BR>&nbsp;&nbsp;&nbsp;&nbsp;&nbsp;"Smatrao sam da nije, gđo Brodhed", reče on. "Uz sve uvažavanje, teškoće su se nalazile u sferi u kojoj sam ja bolje potkovan od vas."
<BR>&nbsp;&nbsp;&nbsp;&nbsp;&nbsp;"U kosmologiji, ha!"
<BR>&nbsp;&nbsp;&nbsp;&nbsp;&nbsp;Ja se napregnuh da nešto kažem - što nije bilo lako zato što je letargija bila snažna. "Hoćeš, molim te, samo da mi kažeš šta si uradio, Alberte?"
<BR>&nbsp;&nbsp;&nbsp;&nbsp;&nbsp;On polako reče: "Uradio sam nešto što je lako, Robine. Odlučio sam da razrešim te konflikte. Znam da oni meni izgledaju važniji nego vama; vi ste u stanju da budete sasvim srećni i ako ne razrešite kosmološke probleme, ali ja ne mogu. Posvećivao sam sve više i više svog kapaciteta proučavanju. Možda i ne znate da sam ja uključio veliki broj Hiči-lepeza u kompjuterske memorije ovog broda, od kojih neke nisu dosad analizirane kako valja. Bio je to vrlo težak posao, a u isto vreme sam vršio i sopstvena promatranja."
<BR>&nbsp;&nbsp;&nbsp;&nbsp;&nbsp;"Šta si uradio, Alberte!"
<BR>&nbsp;&nbsp;&nbsp;&nbsp;&nbsp;"Pa eto to sam uradio. U bankama podataka Hičija, pronašao sam da se na mnogo mesta pominje ono što smo mi nazivali nedostajuća masa. Sećaš se, Robine. Ona masa koja bi trebalo da postoji u vaseljeni i kojom bi se objasnilo njeno gravitaciono ponašanje, ali koju nijedan astronom nije bio u stanju da otkrije ..."
<BR>&nbsp;&nbsp;&nbsp;&nbsp;&nbsp;"Sećam se!"
<BR>&nbsp;&nbsp;&nbsp;&nbsp;&nbsp;"Da. E pa, možda sam je ja otkrio." Sedeo je zadubljen u misli za časak. "Doduše, bojim se da to nije rešilo moj problem. Pogoršalo ga je. Da niste uspeli da doprete do mene uz pomoć vašeg veštog malog trika, tj. obraćajući mi se kroz Sigfrida, moj potprogram, možda bi se u meni još zapetljavala integrisana kola..."
<BR>&nbsp;&nbsp;&nbsp;&nbsp;&nbsp;"Otkrio šta?" povikao sam ja. Narasli nivo adrenalina mi je gotovo, ali ne sasvim, otklonio pažnju sa alarmnih signala koje mi je upućivalo moje telo.
<BR>&nbsp;&nbsp;&nbsp;&nbsp;&nbsp;On mahnu rukom i ja videh da se na video-ekranu nešto razaznaje.
<BR>&nbsp;&nbsp;&nbsp;&nbsp;&nbsp;Taj prvi pogled, bačen na brzinu, nije pomogao da shvatim šta se razaznaje. Ali kad sam bacio drugi, i to pažljiviji pogled, sav sam se ohladio i pogled mi se ukočio.
<BR>&nbsp;&nbsp;&nbsp;&nbsp;&nbsp;Na ekranu se uglavnom uopšte ništa nije videlo. Uz jednu njegovu ivicu - okrajak nekog kovitlaca svetlosti - neka galaksija, razume se; pomislio sam da veoma liči na M-31 u sazvežđu Andromeda, ali ja nisam stručnjak za galaksije. Pogotovu kad oko njih ne vidim zvezde poprskane unaokolo, a ovde takvih poprskanih zvezda nije bilo.
<BR>&nbsp;&nbsp;&nbsp;&nbsp;&nbsp;Bilo je nečega nalik na zvezde. Male svetle tačke, tu i tamo. Ali to nisu bile zvezde, jer su žmirkale i treperile kao svetiljke na božićnom drvcetu. Zamislite dvadesetak svitaca koji lete po hladnoj noći pa se njihovi mali strasni repići ne pale vrlo često, a dovoljno su daleko da ne mogu lako da se vide. Tako su izgledale. Najupadljiviji objekat među njima, mada ne suviše uočljiv, bilo je nešto pomalo nalik na nerotirajuću crnu rupu u kojoj sam jednom izgubio Klaru, ali ne toliko veliko i tako pretećeg izgleda. Mada je sve ovo bilo čudno, nisam zbog toga zaprepašćeno zadahtao. Čuo sam kako su i drugi puštali neke šumove, takođe. "Ovo je brod!" prošaputala je Doli, nesigurnim glasom. I tako je i bilo.
<BR>&nbsp;&nbsp;&nbsp;&nbsp;&nbsp;Tako je i Albert rekao. On se svečano okrenuo ka nama. "Ovo je brod, da gđo Brodhed", rekao je. "Ovo je, u stvari onaj Hiči-brod koji smo već videli, u to sam gotovo siguran. Pitam se već izvesno vreme da li bih mogao sa njim da uspostavim komunikaciju."
<BR>&nbsp;&nbsp;&nbsp;&nbsp;&nbsp;"Komunikaciju! Sa Hičijima! Alberte", povikao sam ja, "ja znam da si ti lud, ali zar ne shvataš koliko je to opasno?"
<BR>&nbsp;&nbsp;&nbsp;&nbsp;&nbsp;"Što se tiče opasnosti", reče on natušteno, "ja se mnogo više bojim kugelblica."
<BR>&nbsp;&nbsp;&nbsp;&nbsp;&nbsp;"Kugelblica?" tu se ja potpuno razbesneh. "Alberte, magarčino jedna, ja ne znam šta je kugelblic i baš me mnogo briga. Ono što me briga jeste da si nas ti gotovo sve usmrtio, i ..."
<BR>&nbsp;&nbsp;&nbsp;&nbsp;&nbsp;Zaustavio sam se ovde, jer me je Esina ruka na mojim ustima zaustavila: "Ućuti, Robine!" prosiktala je ona. "Hoćeš opet da ga oteraš u fugu? A sada, Alberte", reče ona, sasvim mirno, "da, molim te reci nam šta je kugelblic. Ovo ovde meni liči na crnu rupu, zapravo."
<BR>
<BR>&nbsp;&nbsp;&nbsp;&nbsp;&nbsp;Ja sam Robinu nekoliko puta rekao šta je kugelblic - crna rupa prouzrokovana kolapsom velike količine energije, a ne velike količine materije - ali kako nju nikada niko nije video on me zapravo nije ni slušao. Ja sam mu takođe govorio o opštem stanju koje vlada u međugalaktičkom prostranstvu - vrlo mala količina slobodne materije ili energije, izuzimajući oskudni dotok fotona iz udaljenih galaksija, i, razume se, univerzalnu 3, 7K radijaciju - zbog čega je ono predstavljalo vrlo pogodno mesto za postavljanje kugelblica, pošto se želelo da ništa drugo u njega ne upadne.
<BR>
<BR>&nbsp;&nbsp;&nbsp;&nbsp;&nbsp;On pređe rukom preko čela. "Ovaj središnji objekat mislite. Da, to jeste neka vrsta crne rupe. Ali tu se ne nalazi jedna crna rupa; ima ih više. Nisam uspeo da ih izbrojim pošto se one ne mogu detektovati sem kad upad nekih čestica materije proizvede radijaciju, a ovde u međugalaktičkom prostoru nema mnogo materije ..."
<BR>&nbsp;&nbsp;&nbsp;&nbsp;&nbsp;"U međugalaktičkom prostoru?" povika Volters ali se onda zaustavi videći kako ga Esi posmatra.
<BR>&nbsp;&nbsp;&nbsp;&nbsp;&nbsp;"Da, Alberte, molim te nastavi", ohrabrila ga je ona.
<BR>&nbsp;&nbsp;&nbsp;&nbsp;&nbsp;"Ja ne znam koliko tu ima crnih rupa. Više od deset. Verovatno više od deset na kvadrat, sve ukupno." On me molećivo pogleda. "Robine, možeš li da zamisliš koliko je to čudno? Kako čovek može to da objasni?"
<BR>&nbsp;&nbsp;&nbsp;&nbsp;&nbsp;"Ja ne samo da to ne mogu da objasnim; ja čak ne znam šta je to kugelblic."
<BR>&nbsp;&nbsp;&nbsp;&nbsp;&nbsp;"Oh, za boga miloga, Robine", reče on nestrpljivo, "o tome smo već diskutovali. Crna rupa nastaje kao rezultat kolapsa materije koja postiže izvanrednu gustinu. Džon Viler je bio prvi koji je prorekao postojanje još jednog oblika crnih rupa, koje se ne sastoje od materije već od energije - tolike količine energije, toliko gusto zbijene, da njena sopstvena masa privuče oko sebe kosmički prostor. To se zove kugelblic!"
<BR>&nbsp;&nbsp;&nbsp;&nbsp;&nbsp;On uzdahnu, a zatim reče: "Ja imam dve teorije. Prema prvoj, čitav ovaj konstrukt je artefakt. Kugelblic je okružen crnim rupama; smatram zato da bi privukao svu slobodnu materiju - koje na ovom mestu, pre svega nema mnogo - da ne upadne u sam kugelblic. Prema drugoj teoriji, mi možda sada gledamo u nedostajuću masu."
<BR>&nbsp;&nbsp;&nbsp;&nbsp;&nbsp;Ja skočih na noge. "Alberte", kriknuh, "znaš li ti šta govoriš? Hoćeš da kažeš da je neko ovu stvar napravio? Hoćeš da kažeš..." Skočio sam i nisam dovršio rečenicu.
<BR>&nbsp;&nbsp;&nbsp;&nbsp;&nbsp;Nisam je dovršio, zato što nisam bio u stanju. Razlog je delom ležao u tome što mi se po glavi vrzmalo tako mnogo stravičnih misli; jer ako je neko napravio kugelblic, i ako je kugelblic deo te "nedostajuće mase", onda se kao očigledan nameće zaključak da se neko petlja u zakone same vaseljene, pokušavajući da preokrene proces njenog širenja, iz razloga koje (u tom trenutku) nisam mogao da pogodim.
<BR>&nbsp;&nbsp;&nbsp;&nbsp;&nbsp;Drugi razlog je bio taj što sam se prevrnuo. Prevrnuo sam se zato što me iz nekog razloga noge više nisu držale. Osećao sam strahovit bol u jednoj polovini glave, negde oko uveta. Pred očima mi je sve posivelo i zamaglilo se.
<BR>&nbsp;&nbsp;&nbsp;&nbsp;&nbsp;Čuo sam kako je Albert uzviknuo: "O, Robine! Nisam obratio pažnju na tvoje telesno stanje!"
<BR>&nbsp;&nbsp;&nbsp;&nbsp;&nbsp;"Moje šta?" upitao sam ja. To jest, pokušao sam da upitam. Moje usne, činilo se, nisu htele valjano da artikulišu reči, i osetio sam iznenada da sam jako pospan. Onaj prvi nalet lokalizovanog bola došao je i prošao, ali je u meni postojala svest o bolu, o da, ogromnom bolu, koji nije bio daleko i koji se naglo približavao.
<BR>&nbsp;&nbsp;&nbsp;&nbsp;&nbsp;Kažu da postoji selektivna amnezija za bol. Onog izlaska tvoje sopstvene srži kroz kanal sećaš se samo kao nekog šaljivo gadnog doživljaja, i to gotovo s nežnošću; kad ne bi tako bilo, kažu, nijedna žena ne bi rodila više od jednog deteta. To važi za većinu od vas, pretpostavljam. Siguran sam da je za mene važilo čitav niz godina, ali sada ne.
<BR>&nbsp;&nbsp;&nbsp;&nbsp;&nbsp;Sada se zaista vrlo jasno sećam, da, gotovo sa šaljivom nežnošću. Događaj u mojoj glavi imao je dejstvo anestezije, i ono što sam doživeo ostalo je nejasno. Ali ja se te nejasnoće sećam veoma jasno. Sećam se onog uspaničenog razgovora, i toga kako su me odvukli na kauč; sećam se dugih dijaloga i malih uboda iglama kojima mi je Albert ubrizgavao lekove i uzimao uzorke sa mene. I sećam se kako je Esi jecala.
<BR>&nbsp;&nbsp;&nbsp;&nbsp;&nbsp;Ljuljuškala mi je glavu držeći je na svom krilu. Mada se preko mene obraćala Albertu, i to uglavnom na ruskom, čuo sam svoje ime više puta i znao sam da govori o meni. Pokušao sam da pružim ruku i potapšem je po obrazu. "Ja umirem", rekao sam - odnosno pokušao sam da kažem.
<BR>&nbsp;&nbsp;&nbsp;&nbsp;&nbsp;Ona me je razumela. Nagla se nada mnom tako da mi je njena duga kosa doticala lice. "Vrlo dragi Robine", tiho je pevušila, "istina je, da, ti umireš. Odnosno tvoje telo. Ali to za tebe ne označava kraj."
<BR>&nbsp;&nbsp;&nbsp;&nbsp;&nbsp;E sad, mi smo razgovarali o religiji s vremena na vreme tokom ovih decenija otkako smo zajedno. Ja sam znao u šta ona veruje. Čak sam znao i u šta ja verujem. Esi, hteo sam da joj kažem, ti me nikad dosad nisi lagala, ne moraš to da činiš sada da bi mi nekako olakšala umiranje. Sve je u redu. Ali sve što sam uspeo da kažem bilo je:
<BR>&nbsp;&nbsp;&nbsp;&nbsp;&nbsp;"Označava!"
<BR>&nbsp;&nbsp;&nbsp;&nbsp;&nbsp;Suze su mi kapale po licu dok me je njihala u naručju tiho pevušeći. "Ne. Stvarno ne, najdraži moj Robine. Postoji jedna šansa, jedna vrlo dobra šansa..."
<BR>&nbsp;&nbsp;&nbsp;&nbsp;&nbsp;Ja načinih ogroman napor. "Ne... postoji... drugi život", rekoh, odlučno, izgovarajući reč po reč što sam mogao jasnije. Možda nije bilo jasno, ali me je ona razumela. Sagla se i poljubila me u čelo. Osetio sam kako joj se usne na mojoj koži pomeraju dok je šaputala:
<BR>&nbsp;&nbsp;&nbsp;&nbsp;&nbsp;"Da. Sad postoji drugi život."
<BR>&nbsp;&nbsp;&nbsp;&nbsp;&nbsp;Odnosno možda je rekla Drugi Život.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
