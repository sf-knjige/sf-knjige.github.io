<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BIĆE S TAVANA
<P>&nbsp;&nbsp;&nbsp;&nbsp;&nbsp;Zapisano je da Divovi posle dolaska sa udaljenih zvezda na Teluru proboraviše neko vrerne i gledahu na površinu Zemlje, našavši da je siromašna i zloslutna. Zbog toga oni stvoriše ljude da žive uvek u vazduhu i pod suncem, i u svetlosti zvezda, e da bi se podsetili na njih. I Divovi proboraviše još neko vreme i učahu ljude govoru, pisanju, tkanju i da čine mnoge stvari koje su potrebne, o čemu govore spisi. Posle toga oni otidoše do udaljenih zvezda, rekavši: "Uzmite taj svet za sebe, i mada ćemo se vratiti, ne bojte se, jer on je vaš."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Knjiga zakona
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Honata, Izrađivača kesa, dovukli su mrežama sat pre ostalih zatvorenika, kao što dolikuje najnevernijem među njima. Još nije počelo da sviće, ali njegovi stražari su ga velikim skokovima vodili kroz beskonačni vrt orhideja koji je mirisao na mošus, mali tamni likovi savijenih nogu, pogrbljenih ramena, tankih golih repova obmotanih, kao i njegov, u koncentričnim spiralama u smeru kazaljke na časovniku. Za njima je, na kraju dugog užeta, skakao Honat; usklađujući svoje skokove s njihovima, jer ako bi se i najmanje okliznuo, smesta bi se zadavio.
<BR>&nbsp;&nbsp;&nbsp;&nbsp;&nbsp;On će, zacelo, morati da silazi do površine, nekih 80 metara ispod vrta orhideja, svakako odmah posle svitanja. Ali ni najneverniji nije želeo da otpočne to putovanje čak ni na kraju milosrdnog užeta za vešanje - ma i trenutak ranije nego što zakon kaže: Idi!
<BR>&nbsp;&nbsp;&nbsp;&nbsp;&nbsp;Omčasto isprepletena mreža loza ispod njih, čija je svaka vitica bila debela kao ljudsko telo, oštro se ispupčila prema spolja i prema dole, kad su skakači stigli na rub šume i drveća paprati koje je okružilo guštaru preslica. Cela grupa se zaustavila pre silaženja i pogledala prema istoku, kroz mračnu udubinu. Zvezde su sve više i brže bledele, samo se još svetlost sazvežđa Papagaja mogla jasno razabrati.
<BR>&nbsp;&nbsp;&nbsp;&nbsp;&nbsp;"Divan dan", reče jedan od čuvara pričljivo. "Bolje je sići za sunčana dana nego po kiši, Izrađivaču kesa."
<BR>&nbsp;&nbsp;&nbsp;&nbsp;&nbsp;Honat zadrhta, ali ne reče ništa. Naravno da je tamo dole u Paklu kiša uvek padala, toliko je moglo da uoči i malo dete. Čak i za sunčana dana, besprekidna, igličasta kišna isparavanja, sa sto miliona listova večnog drveća, stvarala su sumaglice pare u vazduhu šume i natapala večno crne kaljuge.
<BR>&nbsp;&nbsp;&nbsp;&nbsp;&nbsp;Gledao je oko sebe u maglovitom jutru koje se sve više razvedravalo. Istočni horizont je bio crn naspram obrisa velikog crvenog sunca, koje je već bilo izišlo, otprilike, jednom trećinom svog obima. Bližilo se vreme da iziđe i drugo sunce, njegov mali, plavobeli, užasno vreli pratilac. Sve do ruba, kao i do svih drugih horizonata, isprepleteni okean vrhova drveća talasao se blago u dugim mekim talasima; bezličan i gladak kao ulje. Samo je izbliza oko moglo da razdvoji ovaj okean u pojedinosti, u stvarni svet: veliki mnogokatni splet gusto obrastao sitnom paprati, orhidejama koje gutaju vazduh, hiljadama vrsta gljivica koje niču svuda tamo gde su se loze ukrstile i nanele malo humusa za njih, živopisnim parazitima koji sisaju sokove loza, drveća, pa i jedan drugog. U baricama kišnice, okupljene u gusto priljubljenom lišću stoklasa, drevne žabe i tajni posmatrači prekidali su svoje hrapave pesme, što je dan više osvajao, dok nisu, jedan po jedan, sasvim umukli. U drveću ispod sveta, prvi jutarnji krici gušter-ptica - duše prokletih ili đavola koji su ih progonili, niko, zapravo, nije bio siguran čijih - nastaviše koncert.
<BR>&nbsp;&nbsp;&nbsp;&nbsp;&nbsp;Kratak nalet vetra nasrnuo je iz udubljenja na proplanak preslica i malo zanjihao mrežu ispod grupe, kao na tkačkom stanu. Honat se tome podao lako, mehanički, ali jedna od manjih puzavica prema kojoj je ispružio svoju golu ruku zasiktala je na njega i izlila se dole u tminu. To je bila hlorofilno zelena zmija, izmilela iz vlažnih vazdušnih staza po kojima je lovila u drevnoj tami, da u mirnom jutru pozdravi oba sunca i osuši svoje ljuske. Još niže, začuđeni majmun se izvukao iz postelje pošto ga je preplašila razljućena zmija, i skočio na drugo drvo, nanizavši deset smrtnih uvreda jednu za drugom, dok je još bio usred skoka. Zmija, naravno, nije marila za to, budući da nije govorila ljudskim jezikom, ali grupica na rubu proplanka preslica zakikotala se sa uživanjem.
<BR>&nbsp;&nbsp;&nbsp;&nbsp;&nbsp;"Lošim jezikom se služe dole", reče jedan od čuvara. "Pravo mesto za tebe i tvoje huljenje, Izrađivaču kesa. Hajde sad."
<BR>&nbsp;&nbsp;&nbsp;&nbsp;&nbsp;Uže je steglo Honatov vrat, a onda su njegovi stražari poleteli u cikcak skokovima dole u udubljenje prema Stolici istinoljupca. On je išao za njima jer nije imao izbora, dok je uže stalno pretilo da se obmota oko njegove ruke, noge ili repa, i, što je još gore - mnogo gore činilo svaki njegov pokret smrtno neskladnim. Iznad njega, Papagajevo zvezdano perje zasvetlucalo je i iščezlo u opštem plavetnilu.
<BR>&nbsp;&nbsp;&nbsp;&nbsp;&nbsp;Prema središtu udubljenja iznad gaja, kuće sašivene od lišća i kože gusto su se nagomilale, privezane uza samu lozu ili viseći s grane, i suviše visoke ili suviše vitke da podnosi lozu. Mnoge od tih kesa Honat je dobro poznavao, ne samo kao posetilac već i kao zanatlija. Najbolje od njih - prevrnuti cvetovi koji su se automatski otvarali kad bi ih okupala jutarnja rosa, no koje su se u sumrak mogle čvrsto i sigurno sklopiti oko svog stanovnika jednim potezom konopca - on je sam nacrtao i izradio. Divili su im se nadaleko i krivotvorili ih.
<BR>&nbsp;&nbsp;&nbsp;&nbsp;&nbsp;Ugled koji je time stekao, takođe je doprineo tome da se nađe na kraju užeta za vešanje. Njegovim rečima oni su pridavali najveću važnost, dovoljno veliku važnost da od njega načine vodećeg nevernika, čoveka koji vodi mlade u bezverstvo, čoveka koji ne veruje Knjizi zakona.
<BR>&nbsp;&nbsp;&nbsp;&nbsp;&nbsp;A verovatno je doprinelo i tome da zasluži putovanje Dizalicom u Pakao.
<BR>&nbsp;&nbsp;&nbsp;&nbsp;&nbsp;Kese su se već otvarale kad se društvo dokoturalo među njih. Tu i tamo, sanjiva lica virila su iz listova koji su se razmicali usled otvaranja kese, a uzduž i popreko preko njih visili su vlažni kožni kaiševi. Neki od probuđenih stanara prepoznali su Honata, u to je bio siguran, ali nijedan nije izišao da krene za grupicom - iako bi, da je to normalan dan, građani u to vreme trebalo da počnu ispadati kao zrele semenke iz srca svojih šivenih cvetova.
<BR>&nbsp;&nbsp;&nbsp;&nbsp;&nbsp;Bližilo se Suđenje, oni su to znali. I čak oni koji su noćas spavali u najboljim Honatovim kućama nisu sada hteli da istupe u njegovu odbranu. Svaki od njih je, konačno, znao da Honat ne veruje u Divove.
<BR>&nbsp;&nbsp;&nbsp;&nbsp;&nbsp;Honat je sada ugledao Stolicu istinoljupca, viseću stolicu ispletenu od pruća, na poleđini optočenu vencem ogromnih šarenih orhideja. One su, tobože, tu bile presađene kad je stolica načinjena, ali niko nije pamtio koliko su stare. Pošto nije bilo godišnjih doba, moglo se pretpostaviti da su tu od pamtiveka. Sama Stolica stajala je na stražnjem delu arene, visoko iznad njih. Ali pri jačoj svetlosti Honat je mogao da razabere lice Plemenskog pravobranioca obraslo belim dlakama, kao neki usamljeni srebrno-crni dan i noć među velikim jarkim cvetovima.
<BR>&nbsp;&nbsp;&nbsp;&nbsp;&nbsp;U sredini arene bila je Dizalica. Honat ju je često viđao, i sam je bivao svedok Suđenja na kojima se Dizalica koristila, ali još nije mogao da poveruje da će, uskoro, sigurno on biti njen sledeći putnik. Ona se sastojala samo od velike korpe, dosta duboke da se iz nje mora iskočiti, a oivičene trnjem koje je sprečavalo povratak u nju. Tri užeta od konoplje bila su pričvršćena uz njene ivice i vešto upletena oko jednostrukog čekrka koji su mogli da pokreću dva čoveka i kad je korpa bila puna.
<BR>&nbsp;&nbsp;&nbsp;&nbsp;&nbsp;I sam postupak je bio jednostavan. Osuđenika bi nasilno stavili u korpu i zatim je spuštali van domašaja pogleda, sve dok opuštena užad ne bi pokazala da je dodirnula površinu. Žrtva bi izišla - a ako ne bi, korpa bi ostala dole dok sve žrtve ne bi izgladnele ili dok se Pakao na neki drugi način ne bi za nju pobrinuo. Zatim bi se užad ponovo namotavala oko čekrka.
<BR>&nbsp;&nbsp;&nbsp;&nbsp;&nbsp;Kazne su se razlikovale po trajanju, već prema težini zločina, ali, praktično govoreći, to je bila puka formalnost. Iako je korpa, po dužnosti, ponovo spuštana kad bi kazna istekla, nije bilo poznato da se iko u nju vratio. Razume se, u jednom svetu bez godišnjih doba ili meseci, i stoga bez ikakve druge osim svojevlasno određene godine, dug period nije lako tačno izračunati. Korpa je, često, umela da stigne trideset ili četrdeset dana posle utvrđenog datuma. To je bila samo tehnička oznaka, jer pridržavati se određenog vremena bilo je teško u tavanskom svetu, a, verovatno, nemogućno u Paklu.
<BR>&nbsp;&nbsp;&nbsp;&nbsp;&nbsp;Honatovi čuvari su privezali slobodni kraj njegovog užeta za jednu granu i poređali se oko njega. Jedan od njih mu je rasejano pružio borovu šišarku, i on je pokušao da svoje misli uposli vađenjem sočnih semenki. Ali, učinilo mu se da su one neukusne.
<BR>&nbsp;&nbsp;&nbsp;&nbsp;&nbsp;Sad su doveli i druge zatvorenike, dok ih je Pravobranilac, svojim svetlucavim crnim očima, posmatrao sa svog visokog sedišta. Bila je tu Matilda, Nabavljačica krme, koja je drhtala kao u malaričnoj groznici. Krzno na njenoj levoj strani bilo je sjajno i nakostrešeno kao da je, neoprezno, prevrnula na sebe biljku s rezervoarom za vodu. Posle nje su doveli Alaskona Moreplovca, sredovečnog čoveka, samo nekoliko godina mlađeg od Honata. Privezali su ga blizu Honata, i on se odmah smirio, žvaćući s prividnom ravnodušnošću stabljiku trske.
<BR>&nbsp;&nbsp;&nbsp;&nbsp;&nbsp;Dotle je okupljanje teklo uz malo reči, ali se to izmenilo kad su čuvari pokušali da dovedu Seta Kovača igala. Odmah se čulo kako on celim putem do čistine naizmenično brblja i vrišti u raznim tonovima, koji su mogli značiti strah i bes. Svi na čistini, osim Alaskona, osvrnuli su se da vide, glave su izvirivale iz kesa kao mladi leptiri iz čaura.
<BR>&nbsp;&nbsp;&nbsp;&nbsp;&nbsp;Trenutak kasnije, Setovi čuvari su se pojavili na rubu čistine zbijeni u grupicu, i sami galameći. Negde usred gužve Setov glas se još jače čuo. Bilo je očigledno da se on sa svih pet udova hvatao za svaku lozu ili paprat koju je mogao da domaši. Tek što bi im pošlo za rukom da ga otkače, skočio bi prema kojoj drugoj, po mogućnosti unazad. Uprkos svemu, nemilosrdno su ga doveli dole u arenu, dve stope napred, jednu stopu natrag, tri stope napred...
<BR>&nbsp;&nbsp;&nbsp;&nbsp;&nbsp;Honatovi čuvari su nastavili da beru borove šišarke. Dok je trajala galama, Honat je primetio da je mirno doveden Čarl Čitač sa iste strane čistine. On je sada sedeo nasuprot Alaskonu, ravnodušno gledajući dole u lozovu mrežu, s napred povijenim ramenima. Zračio je očajanjem. Pri samom pogledu na njega Honat se ponovo naježio. S visokog Sedišta, Pravobranilac je rekao: "Honat Izrađivač kesa, Alaskon Moreplovac, Čarl Čitač, Set Kovač igala, Matilda Nabavljačica krme, pozvani ste da odgovarate pred pravdom."
<BR>&nbsp;&nbsp;&nbsp;&nbsp;&nbsp;"Pravda!" viknuo je Set, oslobodivši se jednim skokom svojih čuvara i snažnim trzajem stigavši do kraja svog užeta. "Ovo nije pravda! Ja nemam veze s..."
<BR>&nbsp;&nbsp;&nbsp;&nbsp;&nbsp;Čuvari su ga uhvatili i pritisnuli mu smeđe ruke na usta. Pravobranilac ih je posmatrao sa izrazom pakosne radosti. "Postoje tri tačke optužbe", rekao je Pravobranilac.
<BR>&nbsp;&nbsp;&nbsp;&nbsp;&nbsp;"Prva, pričanje laži deci. Druga, sumnja u božanski poredak među ljudima. Treća, nepriznavanje Knjige zakona. Svaki od vas može da se brani redom, prema godinama starosti. Honate Izrađivaču kesa, voljni smo da saslušamo tvoju odbranu."
<BR>&nbsp;&nbsp;&nbsp;&nbsp;&nbsp;Honat se digao podrhtavajući, ali je, iznenada, osetio da mu se vraća samopouzdanje.
<BR>&nbsp;&nbsp;&nbsp;&nbsp;&nbsp;"Sve vaše optužbe", rekao je on, "zasnivaju se na mom poricanju Knjige zakona. Ja nisam propovedao - ništa suprotno onome u šta mi svi verujemo, i nisam ništa dovodio u sumnju. Odbijam optužbu."
<BR>&nbsp;&nbsp;&nbsp;&nbsp;&nbsp;Pravobranilac ga je odozgo gledao s nepoverenjem. "Izrađivaču kesa, mnogi muškarci i žene su rekli da ti ne veruješ u Divove", rekao je on. "Nećeš nas umilostiviti gomilanjem novih laži."
<BR>&nbsp;&nbsp;&nbsp;&nbsp;&nbsp;"Ja odbijam optužbu", insistirao je Honat. "Ja verujem u Knjigu zakona u celini i ja verujem u Divove. Propovedao sam samo to da Divovi nisu stvarni u istom smislu kao mi. Propovedao sam da su oni bili zamišljeni kao simboli neke više stvarnosti i da nije bilo određeno da se oni doslovce smatraju kao bića."
<BR>&nbsp;&nbsp;&nbsp;&nbsp;&nbsp;"Kakva je to viša stvarnost?" pitao je Pravobranilac. "Opiši to."
<BR>&nbsp;&nbsp;&nbsp;&nbsp;&nbsp;"Vi zahtevate da učinim nešto što ni pisci Knjige zakona nisu umeli da učine", rekao je Honat uzbuđeno. "Ako su oni otelotvorili stvarnost simbolima, radije nego da je neposredno opisu, kako bi to obični Izrađivač kesa mogao učiniti bolje od njih?"
<BR>&nbsp;&nbsp;&nbsp;&nbsp;&nbsp;"Ta doktrina je jalova", rekao je Pravobranilac. "Očigledno namerava da podrije vlast i red uspostavljen u Knjizi. Kaži mi, Izrađivaču kesa, ako ljudi ne treba da se boje Divova, zašto da se boje Zakona?"
<BR>&nbsp;&nbsp;&nbsp;&nbsp;&nbsp;"Jer su ljudi, i u njihovom je interesu da se boje Zakona. Oni nisu deca kojoj su potrebni fizički Divovi da stoje nad njima s bičem i uče ih kako se treba ponašati. Dalje, Pravobranioče, ovo zastarelo verovanje nas samo po sebi slabi. Dokle god budemo verovali da postoje stvarni Divovi i da će se jednog dana vratiti i nastaviti da nam propovedaju, nećemo biti sposobni da na naša pitanja sami nalazimo odgovore. Polovina onoga što mi znamo bilo nam je dato u Knjizi, a druga polovina trebalo bi da nam padne s neba, ako budemo dosta dugo čekali. U međuvremenu mi životarimo."
<BR>&nbsp;&nbsp;&nbsp;&nbsp;&nbsp;"Ako je jedan deo Knjige neistinit, onda se u celu Knjigu može sumnjati", rekao je Pravobranilac značajno. "A mi ćemo izgubiti čak i ono što ti nazivaš polovinom našeg znanja - a što je, zapravo, čitavo saznanje za one koji jasno gledaju."
<BR>&nbsp;&nbsp;&nbsp;&nbsp;&nbsp;Odjednom se Honat ražestio. "Izgubite ga onda", vikao je. "Hajde da zaboravimo sve što znamo samo po navici, da počnemo ispočetka, da učimo sve iznova i na sopstvenom iskustvu. Pravobranioče, vi ste star čovek, ali neki od nas još nisu zaboravili šta znači radoznalost."
<BR>&nbsp;&nbsp;&nbsp;&nbsp;&nbsp;"Ćuti!" rekao je Pravobranilac. "Dosta smo čuli. Pozivamo Alaskona Moreplovca."
<BR>&nbsp;&nbsp;&nbsp;&nbsp;&nbsp;"Mnogo šta iz Knjige je očigledno neistinito", rekao je Alaskon ustajući mirno. "Kao priručnik za sitne zanate dobro nam je poslužila. Kao vodilja za to kako je stvoren svemir, ona je besmislena. Po mome mišljenju, Honat je i suviše blag prema njoj. Ja nisam skrivao što sam o njoj mislio, i ja to još i sada mislim."
<BR>&nbsp;&nbsp;&nbsp;&nbsp;&nbsp;"I platićeš za to", rekao je Pravobranilac, žmirkajući, odozgo, polagano u pravcu Alaskona. "Čarl Čitač."
<BR>&nbsp;&nbsp;&nbsp;&nbsp;&nbsp;"Ništa", rekao je Čarl ne ustajući i ne pogledavši gore.
<BR>&nbsp;&nbsp;&nbsp;&nbsp;&nbsp;"Ti ne poričeš optužbu?"
<BR>&nbsp;&nbsp;&nbsp;&nbsp;&nbsp;"Ja nemam šta da kažem", rekao je Čarl, ali je onda naglo podigao glavu i upro pogled u Pravobranioca. "Ja znam da čitam, Pravobranioče. Video sam reči u Knjizi zakona koje protivreče jedna drugoj. Ja sam ukazao na njih. To su činjenice, one postoje na stranicama. Ja nisam nikada učio, nisam govorio laži, nisam propovedao bezveruje. Ukazivao sam na činjenice. To je sve."
<BR>&nbsp;&nbsp;&nbsp;&nbsp;&nbsp;"Set Kovaču igala, sada ti možeš govoriti."
<BR>&nbsp;&nbsp;&nbsp;&nbsp;&nbsp;Čuvari su, odahnuvši, skinuli svoje ruke sa Setovih usta; ugrizao ih je nekoliko puta dok su ga ućutkivali. Set je odmah nastavio da galami:
<BR>&nbsp;&nbsp;&nbsp;&nbsp;&nbsp;"Ja ne spadam u ovu grupu! Ja sam žrtva kleveta zavidljivih suseda, kovača, koji su ljubomorni na moju stručnost i moje običaje! Niko ne može o meni kazati nešto nepovoljnije nego da sam prodavao igle ovom Izrađivaču kesa - prodavao ih iz neznanja. Optužbe protiv mene su lažne - skroz naskroz!"
<BR>&nbsp;&nbsp;&nbsp;&nbsp;&nbsp;Honat je besno skočio na noge, a onda opet seo, progutavši uzvik kojim je želeo da odgovori i ne osetivši pri tom gotovo nikakvo ogorčenje. Zašto je to važno? Zašto da on svedoči protiv tog mladića? Drugima ne bi pomoglo, a ako Set želi da lažima iskupi svoj put iz Pakla, neka mu se pruži ta mogućnost.
<BR>&nbsp;&nbsp;&nbsp;&nbsp;&nbsp;Pravobranilac je gledao Seta sa istim izrazom dubokog nepoverenja s kojim se ranije bio obratio Honatu. "Ko je to urezao kletve u belogorično drveće kraj kuće Hosija Zakonodavca?" zapitao je on. "Oštre igle su obavile taj posao, a postoje i svedoci koji će dokazati da su njima rukovale tvoje ruke."
<BR>&nbsp;&nbsp;&nbsp;&nbsp;&nbsp;"Opet laži!"
<BR>&nbsp;&nbsp;&nbsp;&nbsp;&nbsp;"Igle nađene u tvojoj kući odgovaraju brazdama!"
<BR>&nbsp;&nbsp;&nbsp;&nbsp;&nbsp;"Nisu bile moje - ili ih je neko ukrao! Ja zahtevam da me oslobodite!"
<BR>&nbsp;&nbsp;&nbsp;&nbsp;&nbsp;"Bićeš oslobođen", rekao je Pravobranilac hladno. Nije postojala ni najmanja sumnja šta je time mislio. Set je počeo da plače i viče istovremeno. I opet su se našle ruke koje su mu začepile usta. "Matilda Nabavljačica krme, da čujemo tvoju odbranu."
<BR>&nbsp;&nbsp;&nbsp;&nbsp;&nbsp;Mlada žena je ustala oklevajući. Njeno krzno je bilo sada gotovo suvo, ali je još podrhtavala.
<BR>&nbsp;&nbsp;&nbsp;&nbsp;&nbsp;"Pravobranioče", rekla je ona, "ja sam videla stvari koje mi je pokazao Čarl Čitač. Sumnjala sam, ali mi je ono što je Honat rekao vratilo verovanje. Ja ne vidim ništa zlo u njegovom učenju. Ono ne pobuđuje sumnje, kao što vi tvrdite. Naprotiv, otklanja ih. Ne vidim u njima ništa zlo i ne shvatam zašto je to zločin."
<BR>&nbsp;&nbsp;&nbsp;&nbsp;&nbsp;Honat ju je pogledao s novim poštovanjem. Pravobranilac je teško uzdahnuo.
<BR>&nbsp;&nbsp;&nbsp;&nbsp;&nbsp;"Žao mi je tebe", rekao je on, "ali kao Pravobranilac mi ne možemo dopustiti da nepoznavanje Zakona služi kao odbrana. Bićemo milostivi prema svima vama. Odrecite se vaše jeresi, potvrdite vaše verovanje u Knjigu onakvu kakva je napisana od početka do kraja, pa ćete biti kažnjeni samo izgonom iz plemena."
<BR>&nbsp;&nbsp;&nbsp;&nbsp;&nbsp;"Ja se odričem!" rekao je Set. "Ja nikad nisam učestvovao u tome. Sve je samo kleveta i svaka reč je laž! Ja verujem u Knjigu u celini!"
<BR>&nbsp;&nbsp;&nbsp;&nbsp;&nbsp;"Ti si, Kovaču igala", rekao je Pravobranilac, "lagao pred ovim Sudom i verovatno i sada lažeš. Ti nisi uključen u pomilovanje."
<BR>&nbsp;&nbsp;&nbsp;&nbsp;&nbsp;"Podmukli gade! Da te ..!"
<BR>&nbsp;&nbsp;&nbsp;&nbsp;&nbsp;"Izrađivaču kesa, da čujem tvoj odgovor."
<BR>&nbsp;&nbsp;&nbsp;&nbsp;&nbsp;Moj odgovor glasi : "Ne", reče Honat dostojanstveno. "Govorio sam istinu. Istina se ne može poreći." Pravobranilac je pogledao ostale. "Što se tiče vas troje, dobro razmislite pre nego što odgovorite. Učestvovati u jeresi znači učestvovati i u kazni. Kazna neće biti lakša zato što niste vi izmislili jeres."
<BR>&nbsp;&nbsp;&nbsp;&nbsp;&nbsp;Nastupilo je dugo ćutanje.
<BR>&nbsp;&nbsp;&nbsp;&nbsp;&nbsp;Honat je s mukom gutao pljuvačku i njihovo ćutanje prožeto verom učinilo ga je manjim i bespomoćnijim nego ikada. Odjednom je uvideo da bi njih troje ustrajalo u ćutanju sve da ih i nije podsticala Setova prevara. Razmišljao je da li bi i on mogao tako da se drži.
<BR>&nbsp;&nbsp;&nbsp;&nbsp;&nbsp;"Onda ćemo izreći kaznu", rekao je Pravobranilac. "Svaki od vas i svi zajedno ste osuđeni na hiljadu dana u Paklu."
<BR>&nbsp;&nbsp;&nbsp;&nbsp;&nbsp;Čuo se opšti dahtaj sa rubova arene oko koje se, a da Honat to ranije nije primetio, sakupila nema svetina. Nije se začudio čuvši taj šum. Bila je to najteža kazna izrečena u istoriji plemena.
<BR>&nbsp;&nbsp;&nbsp;&nbsp;&nbsp;Stvarno, to nije značilo ništa. Niko se nikad nije vratio ni posle kazne od sto dana u Paklu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Korpa se ljuljala. Poslednje što je Honat video od tavanskog sveta bio je krug lica koja su kroz otvore između spleta loza buljila dole za njima. Onda se korpa spustila nekoliko metara, za sledeći obrtaj čekrka, a lica su iščezla.
<BR>&nbsp;&nbsp;&nbsp;&nbsp;&nbsp;Set je plakao na dnu Dizalice, smotan u klupko, a kraj repa je obmotao oko nosa i očiju. Niko drugi nije mogao ni reč da progovori, a najmanje Honat.
<BR>&nbsp;&nbsp;&nbsp;&nbsp;&nbsp;Tmina je počela da ih obavija. Sve je bilo neobično tiho. Povremeni jetki kliktaji gušter-ptice nisu narušavali tišinu, nego kao da su je još više isticali. Svetlost koja se probijala dole u duge hodnike između drveća izgledala je kao neka plavo-zelena sumaglica kroz koju su puzavice ispreplele svoje duge izvijene linije. Stubovi, stabla drveta, potpornji sveta, stajali su svuda oko njih, i suviše daleko u mutnoj svetlosti da bi se prema njima mogla odmeriti brzina silaženja. Samo su neravnomerni skokovi korpe svedočili da se još uopšte pomeraju, iako se ona njihala u stranu, u zamršenom, izukrštanom nizu osmica ucrtanih u vazduhu kao odraz rotacije planeta - Fokolova njihalica opterećena s pet života.
<BR>&nbsp;&nbsp;&nbsp;&nbsp;&nbsp;Korpa još jednom posrnu naniže, naglo se zaustavi, iskrene se na stranu i udari sa svima njima o tvrdu trsku. Matilda je zajaukala tankim glasom, Set se gotovo odmah odmotao, tražeći za šta da se uhvati. Još jedan posrtaj i Dizalica se iskrenu na bok i zaustavi.
<BR>&nbsp;&nbsp;&nbsp;&nbsp;&nbsp;Stigli su u Pakao.
<BR>&nbsp;&nbsp;&nbsp;&nbsp;&nbsp;Honat se počeo oprezno izvlačiti, tražeći put preko dugačkog trnja na ivici korpe. Posle jednog trenutka za njim je krenuo Čarl Čitač, a zatim je Alaskon čvrsto uhvatio Matildu za ruku i izveo je na površinu. Tle je bilo vlažno i sunđerasto, ali ipak ne elastično već samo hladno. Honatovi nožni palci su se i nehotice zgrčili.
<BR>&nbsp;&nbsp;&nbsp;&nbsp;&nbsp;"Hajde, Sete", rekao je Čarl prigušenim glasom. "Oni je neće dići pre nego što svi iziđemo. To je jasno." Alaskon je gledao oko sebe u hladnu maglu. "Da", rekao je on. "A vama će i ovde biti potreban kovač igala. S dobrim alatom, postoji izvesna mogućnost da sebi pribavimo korisno oružje."
<BR>&nbsp;&nbsp;&nbsp;&nbsp;&nbsp;Setov pogled je lutao tamo-amo od jednog do drugog. Sa iznenadnim kreštećim uzvikom on poskoči s dna korpe i vinu se preko njihovih glava jednim dugim skokom, udarivši kolenom o podnožje najbližeg drveta, jedne ogromne lepezaste palme. Pri udaru su mu se noge presavile, a zatim se učinilo da gotovo istim pokretom okomito uzleće u sumoran vazduh.
<BR>&nbsp;&nbsp;&nbsp;&nbsp;&nbsp;Honat je, zinuvši, gledao za njim. Mladi Kovač igala je podesio svoje pokrete tačno na delić sekunde. Već se uspinjao uz uže na kome je visila dizalica. Nije se ni osvrnuo.
<BR>&nbsp;&nbsp;&nbsp;&nbsp;&nbsp;Posle jednog trenutka korpa se uspravi. Setova je težina, udarivši o uže, izazvala u grupi koja upravila čekrkom utisak da su svi osuđeni ljudi izišli na površinu; trzaj užeta je bio uobičajen signal. Korpa se počela dizati klateći se i poigravajući. Usled brzine dizanja korpe i svoje žurbe, Set je uskoro nestao iz vidokruga. Ubrzo zatim je iščezla i korpa.
<BR>&nbsp;&nbsp;&nbsp;&nbsp;&nbsp;"On nikad neće stići do vrha", šaptala je Matilda. "To je, suviše daleko, i on prebrzo ide. Iscrpšće snagu i pašće."
<BR>&nbsp;&nbsp;&nbsp;&nbsp;&nbsp;"Ne slažem se s tim", rekao je ozbiljno Alaskon. "On je okretan i jak. Ako to iko može da izvede, onda može on."
<BR>&nbsp;&nbsp;&nbsp;&nbsp;&nbsp;"Oni će ga ubiti ako uspe."
<BR>&nbsp;&nbsp;&nbsp;&nbsp;&nbsp;"Naravno da hoće", rekao je Alaskon sležući ramenima.
<BR>&nbsp;&nbsp;&nbsp;&nbsp;&nbsp;"Meni neće nedostajati", rekao je Honat.
<BR>&nbsp;&nbsp;&nbsp;&nbsp;&nbsp;"Ni meni. Ali ovde bi nam bile potrebne oštre igle, Honate. Sada ćemo morati nastojati da ih sami izradimo - ako budemo umeli da razlikujemo drveće ovde, gde nema lišća, koje bi nam pomoglo da ga raspoznajemo."
<BR>&nbsp;&nbsp;&nbsp;&nbsp;&nbsp;Honat je radoznalo posmatrao Moreplovca. Setovo bekstvo u nebo skrenulo je njegovu pažnju tako da nije odmah primetio da je i korpa iščezla, pa ga je sada ova fatalna činjenica utoliko više potresla. "Ti zaista nameravaš da ostaneš živ u Paklu, nije li tako, Alaskone?"
<BR>&nbsp;&nbsp;&nbsp;&nbsp;&nbsp;"Svakako", rekao je Alaskon mirno. "To nije u većoj meri Pakao nego što su, tamo gore - Nebesa. To je, ni manje ni više, površina planeta. Mi možemo ostati živi ako se ne podamo strahu. Zar si nameravao da sediš ovde sve dok ne dođu po tebe demoni, Honate?"
<BR>&nbsp;&nbsp;&nbsp;&nbsp;&nbsp;"Nisam mnogo o tome razmišljao", priznao je Honat. "Ali ako postoji i najmanja mogućnost da bi Set mogao ispustiti uže pre nego što dopre do vrha i pre nego što ga oni zakolju - zar ne bi trebalo da pričekamo i da pokušamo da ga dočekamo na ruke. On ne može biti teži od 16 kilograma. Možda bismo mogli napraviti neku mrežu."
<BR>&nbsp;&nbsp;&nbsp;&nbsp;&nbsp;"On bi samo smrskao i naše i svoje kosti", rekao je Čarl. "Ja sam za to da se izgubimo odavde, i to što pre to bolje."
<BR>&nbsp;&nbsp;&nbsp;&nbsp;&nbsp;"Zašto? Znaš li ti neko bolje mesto?"
<BR>&nbsp;&nbsp;&nbsp;&nbsp;&nbsp;"Ne, ali bio ovo Pakao ili ne, ovde ima demona. Svi smo ih videli odozgo, divove sa zmijskim glavama. Oni zacelo znaju da se Dizalica ovde zaustavlja i izbacuje besplatnu hranu. To mora da je za njih mesto gde se hrane."
<BR>&nbsp;&nbsp;&nbsp;&nbsp;&nbsp;Još nije bio završio, kad se, u visini, grane počeše micati i njihati. Pljusak oštrih kapljica spustio se kroz plavi vazduh, a grmljavina je zatutnjala. Matilda poče da plače.
<BR>&nbsp;&nbsp;&nbsp;&nbsp;&nbsp;"To samo dolazi oluja", rekao je Honat. Ali reči su zazvučale kao niz kreštavih glasova. Što je vetar jače duvao kroz drveće, Honat je automatski savio kolena i ispružio ruke da se pridrži, očekujući da dugi talas njihanja prođe ispod njega. Ali ništa se nije dogodilo. Površina ispod njegovih nogu je ostala tamo gde je i bila, ne pomerajući se nimalo u bilo kom pravcu. A u blizini nije bilo ničega za šta bi se moglo uhvatiti.
<BR>&nbsp;&nbsp;&nbsp;&nbsp;&nbsp;On je posrtao, pokušavajući da pokretima tela nadomesti elastićnost tla, ali u istom trenutku je došao novi nalet vetra kroz udubinu, još jači nego pre, što je iziskivalo novo prilagođavanje tela na talasanje koje je prolazilo vrhovima drveća. Meka površina ispod njega opet se nije prilagođavala. Poznato obostrano popuštanje isprepletene loze i vetra, deo njegovog sveta na koji je bio navikao kao i na same vetrove, bilo je nestalo.
<BR>&nbsp;&nbsp;&nbsp;&nbsp;&nbsp;Honat je morao da sedne. Osećao se veoma bolesnim. Vlažna, hladna zemlja ispod njegove gole stražnjice bila je neprijatna, ali on nije mogao duže da stoji a da ne povrati svoj mršavi zatvorenički doručak. Jednom rukom se čvrsto uhvatio za izbrazdane čvrste stabljike jedne skupine preslica, ali ni taj dodir nije otklonio osećaj nelagodnosti.
<BR>&nbsp;&nbsp;&nbsp;&nbsp;&nbsp;Ni ostali to nisu podnosili bolje nego Honat. Naročito se Matilda ošamućeno ljuljala stisnutih usana, pritiskujući rukama nežne uši.
<BR>&nbsp;&nbsp;&nbsp;&nbsp;&nbsp;Vrtoglavica. Taj osećaj je bio nepoznat tamo gore, osim kod onih koji su pretrpeli povrede na glavi, ili inače bili ozbiljno bolesni. Ali na nepomičnom tlu Pakla očigledno će ih stalno pratiti.
<BR>&nbsp;&nbsp;&nbsp;&nbsp;&nbsp;Čarl je čučao i grčevito gutao pljuvačku. "Ja - ja to ne mogu izdržati", kukao je on. "To je čarolija, Alaskone - demoni sa zmijskim glavama."
<BR>&nbsp;&nbsp;&nbsp;&nbsp;&nbsp;"Glupost", rekao je Alaskon iako je ostao na nogama samo na taj način što se priljubio uz veliku smeđu lukovicu jedne palmolike cikadele. "To je samo poremećaj u našim centrima ravnoteže. To je - bolest nepokretnosti. Navići ćemo se."
<BR>&nbsp;&nbsp;&nbsp;&nbsp;&nbsp;"To bi dobro bilo", rekao je Honat, lišivši se snagom volje oslonca koji mu je preslica pružala. "Smatram da je Čarl u pravu kad kaže da je ovo teren za prehranjivanje, Alaskone. Čujem da se nešto miče u paprati. A ako ova kiša duže potraje, voda će i ovde porasti. Često sam odavde viđao srebrnasti odblesak posle jakih kiša."
<BR>&nbsp;&nbsp;&nbsp;&nbsp;&nbsp;"Tako je", rekla je Matilda pomirljivo. "Podnožje šume papratskog drveća uvek je poplavljeno: zato su i vrhovi drveća ovde mnogo niži."
<BR>&nbsp;&nbsp;&nbsp;&nbsp;&nbsp;Izgledalo je da je vetar malo popustio iako je kiša još padala. Alaskon je pokušao da se uspravi.
<BR>&nbsp;&nbsp;&nbsp;&nbsp;&nbsp;"Hajdemo onda, krenimo", rekao je on. "Ako pokušamo da ostanemo zaklonjeni dok ne dođemo do uzvišenijeg tla..."
<BR>&nbsp;&nbsp;&nbsp;&nbsp;&nbsp;Slab šum praskanja visoko nad njegovom glavom prekinuo ga je. Sve više se pojačavao. Iznenada obuzet paničnim strahom, Honat pogleda uvis.
<BR>&nbsp;&nbsp;&nbsp;&nbsp;&nbsp;Ništa se nije moglo videti u prvi mah, osim daleke zavese od granja i paprati. Tada, neviđenom brzinom, nešto malo i crno provali kroz plavo-zeleni pokrivač, prevrćući se, u padu, prema njima. Bio je to čovek koji se okretao i prevrtao kroz vazduh smešnom sporošću kao dete koje se prevrće u snu. Oni se razbežaše.
<BR>&nbsp;&nbsp;&nbsp;&nbsp;&nbsp;Telo je muklo udarilo o tle, ali uz oštre propratne zvuke kao da je prsnula tikva. U prvi mah se niko nije pomerio. Onda je Honat otpuzao napred.
<BR>&nbsp;&nbsp;&nbsp;&nbsp;&nbsp;Bio je to Set, što je Honat shvatio čim je crni lik prodro kroz granje. Ali njega nije ubio pad. On je bio proboden najmanje tucetom igala - od kojih su neke, bez sumnje, bile iz njegove radionice, s vrhovima istančanim kao vlas kose, njegovim sopstvenim skupocenim brusačima od kore kožnog drva, močenim sve dok nisu postali mekani, gipki i gotovo providni u blatu na dnu suncem zagrljenag bazena od lišća stoklasa.
<BR>&nbsp;&nbsp;&nbsp;&nbsp;&nbsp;Nema milosti tamo gore. Osuda je glasila na hiljadu dana. Unakažena, razbijena hrpica krzna - to je bila jedina alternativa.
<BR>&nbsp;&nbsp;&nbsp;&nbsp;&nbsp;A prvi dan je tek počeo.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ceo dan su se mučili da stignu do uzvišenijeg tla, mahom priljubljeni uza zemlju jer se drveće, osim nekoliko gingkoa, vučjih drenova u cvetu i nekih hrastova nije razgranalo sve dok im stabla nisu dostigla visinu veću od osamnaest stopa iznad tla. Što su se, krišom, oprezno, više približavali podnožju Velikog lanca, tle je bivalo čvršće i mogli su da putuju po vazduhu. Ali tek što su se popeli gore među vrbe, kad se mnoštvo gušter-ptica, krešteći, spusti na njih, boreći se, međusobno, za prvenstvo da ujedaju ove uhranjene i neverovatno spore majmune. Nijedan čovek, bez obzira na to koliko slobodouman on bio, ne bi mogao da izdrži takav napad stvorenja o kojima su ga, dok je bio dete, učili da o njima misli kao o svojim precima. Kad se to prvi put dogodilo, svaki član te grupe se srušio kao borova šišarka na peskovito tle i ležao kao oduzet ispod najbližeg zaklona, sve dok se šarenopernati, lepezorepi bukači nisu zamorili u tako uskom krugu i usmerili svoj let u šira prostranstva. Čak i kad su ih gušter-ptice napustile, oni su još dugo mirno čučali, čekajući da vide nije li ta buka privukla veće demone.
<BR>&nbsp;&nbsp;&nbsp;&nbsp;&nbsp;Dosad se nijedan od zmijoglavih silnika nije pokazao - iako je Honat u nekoliko mahova čuo šumove kretanja teških tela u džungli oko njih.
<BR>&nbsp;&nbsp;&nbsp;&nbsp;&nbsp;Srećom, na uzvišenijem tlu je bilo mnogo više skrovišta, od niskog žbunja do drveća - gajeva palmi, raznih vrsta lovora, magnolija i mnogo šaša. Osim toga, ovde gore se velika džungla počela razbijati i obilaziti oko velikih ružičastih grebena, ostavljajući slobodan pogled na nebo, samo tu i tamo ispresecan mostovima koji vode iz sveta loza do samih grebena. U slojevima plavog vazduha koji su se između njih prostirali, nanizala se čitava hijerarhija letećih bića, sloj za slojem. Prvo, bube koje nisko lete, pčele i dvokrilni insekti. Onda konjici koji su ih hvatali, a neki od njih imali su raspon krila otprilike dve stope. Onda gušteraptice koje su lovile konjice i sve ostalo što se moglo ščepati bez otpora. I konačno; visoko gore, veliki leteći gmizavci koji su se spuštali niza strmine grebena i jedrili na vazdušnim strujama zraka, hvatajući u svojoj nenasitoj gladi sve što je letelo - šunjajuci se, katkad, i za pticama iz tavanskog sveta i za letećom ribom iznad površine udaljenog mora.
<BR>&nbsp;&nbsp;&nbsp;&nbsp;&nbsp;Društvo se zaustavi u česti šaša. Iako je kiša još padala, i to žešće no ikada, svi su bili užasno žedni. Još nisu bili našli nijedan stoklas. Očigledno, ta rezervoarska biljka ne raste u Paklu. Okrenuli su dlanove preme rasplakanom nebu, ali su, začudo, nakupili malo vode, a na pesku se nisu stvarale bare dosta velike da se iz njih pije. Ali je, zato, bar ovde, ispod slobodnog neba, borba u vazduhu bila suviše okrutna da bi se gušter-ptice okupile i kružile nad njihovim skrovištima.
<BR>&nbsp;&nbsp;&nbsp;&nbsp;&nbsp;Belo sunce je već zašlo, a ogromni luk crvenog sunca se još nadimao iznad horizonta samo zato što je svetlost njegovog odsečka dopirala s višeg belog sunca koje je u telu neba prolazilo kroz jako gravitaciono polje. U tom jarkom sjaju, kiša je izgledala kao krv, a izborani likovi ružičastih grebena gotovo su bili iščezli. Honat je neodlučno izvirivao ispod šaša na kosine koje su još bile vrlo udaljene. "Ne znam kako bismo se mogli popeti uz njih", rekao je on tihim glasom. "Ta vrsta krečnjaka se raspada čim ga dodirneš, inače bismo bili bolje sreće u našem ratu protiv grebenskog plemena."
<BR>&nbsp;&nbsp;&nbsp;&nbsp;&nbsp;"Mogli bismo ići oko grebena", rekao je Čarl. "Podnožje Velikog lanca nije mnogo strmo. Ako budemo izdržali dok do njega dođemo, moći ćemo da nastavimo sve do samog Vrha."
<BR>&nbsp;&nbsp;&nbsp;&nbsp;&nbsp;"Prema vulkanima?" protestovala je Matilda. "Ali tamo gore ništa ne može da živi, ništa osim bele vatrene materije. A tamo su i potoci lave i zagušljivi dim."
<BR>&nbsp;&nbsp;&nbsp;&nbsp;&nbsp;"Dakle, ne možemo se popeti uz ove grebene. Honat je u pravu", rekao je Alaskon. "A ne možemo se popeti ni na Bazaltne stepe - tamo nema hrane, a kamoli vode ili skrovišta. Ne znam, zato, šta nam drugo preostaje osim da pokušamo da idemo dalje prema podnožju bregova."
<BR>&nbsp;&nbsp;&nbsp;&nbsp;&nbsp;"Ne možemo li ostati ovde?" tužno reče Matilda.
<BR>&nbsp;&nbsp;&nbsp;&nbsp;&nbsp;"Ne", rekao je Honat nežnije nego što je želeo. Matildinih pet reči bile su, on je to znao, najopasnije reči u Paklu. Znao je to sasvim sigurno zbog onog sputanog bića u njemu koje je želelo da vikne - da. "Moramo izaći iz zemlje demona. Ako pređemo Veliki lanac, postoji mogućnost - mala mogućnost - da se pridružimo nekom plemenu koje nije saznalo da smo osuđeni na Pakao. Pretpostavlja se da na drugoj strani Lanca ima nekih plemena, ali grebenski ljudi nikad ne bi dopustili da neko od naših dođe do njih. To sada ide nama u prilog."
<BR>&nbsp;&nbsp;&nbsp;&nbsp;&nbsp;"To je istina", rekao je Alaskon malo vedrije. "A s vrha Lanca mogli bismo da siđemo do drugog plemena umesto da pokušamo da se iz Pakla penjemo ka njihovom selu. Honate, mislim da bi to moglo da uspe."
<BR>&nbsp;&nbsp;&nbsp;&nbsp;&nbsp;"Onda je najbolje da pokušamo da spavamo tu gde smo sada, i to odmah", rekao je Čarl. "Izgleda da je dosta bezbedno. Ako želimo da se popnemo do podnožja, biće nam potrebna sva preostala snaga."
<BR>&nbsp;&nbsp;&nbsp;&nbsp;&nbsp;Honat je hteo da se usprotivi, ali je odjednom osetio da je suviše umoran da bi se dalje brinuo. Zašto da se ne odspava? A ako ih noću nađu i uhvate - pa, to bi, barem, okončalo njihovu borbu.
<BR>&nbsp;&nbsp;&nbsp;&nbsp;&nbsp;Bio je to neudoban i vlažan ležaj, ali boljeg nije bilo. Sklupčali su se što su bolje mogli. Baš pre nego što je utonuo u san, Honat je čuo kako Matilda jeca. Bez razmišljanja, otpuzao je do nje. Počeo je da joj liže krzno. Začudio se osetivši da je svaka pojedina svilena vlas bila puna rose. Mnogo pre nego što se devojka sklupčala i njeni se jecaji pretvorili u sanjivo mrmljanje, Honat je ugasio svoju žeđ. Stavio je sebi u zadatak da ovaj metod pomene ujutru.
<BR>&nbsp;&nbsp;&nbsp;&nbsp;&nbsp;Ali kad je belo sunce konačno izašlo, nisu imali vemena da misle na žeđ. Čarl Čitač je nestao. Nešto ga je otkinulo iz njihovog kruga, tako uredno kao plod hlebnog drveta - i isto tako nemarno bacilo njegovu očišćenu belokosnu lobanju, otprilike šezdeset metara uza strminu koja je vodila prema ružičastim grebenima.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;U to kasno popodne, njih troje su naišli na plavu nemirnu reku koja je izbijala iz podnožja Velikog lanca. Čak ni Alaskon nije znao šta da o njoj misli. Izgledala je kao voda, ali je tekla kao reka lave koja se spuštala iz vulkana. Ma šta da je to moglo da bude, očigledno nije bila voda. Zna se da voda stoji, da se nikad ne izliva. Moglo se zamisliti mirno telo vode kao ovo, ali samo u masti, kao preterivanje koje proističe iz poznatih vodenih tela rezervoarske biljke. Ali toliko vode u pokretu? To je izgledalo opasno, verovatno je bila otrovna. Nijednom od njih nije ni na um palo da je pije. Bojali su se i da je dodirnu, a kamoli da preko nje pređu, jer je sigurno bila vruća kao i ostale reke lave. Oprezno su išli duž njenog toka do u podnožje brega, dok su im grla bila suva i hrapava kao stabljike preslica.
<BR>&nbsp;&nbsp;&nbsp;&nbsp;&nbsp;Osim žeđi - koja im je, u izvesnom smislu, bila prijatelj, jer je nadjačala glad - uspon nije bio težak. Samo je bio zaobilazan zato što su morali da se skrivaju i izviđaju okolinu svakih nekoliko metara, pa su izabrali najzaklonjeniji put, a ne najkraći. Po nekom prećutnom sporazumu, nijedan od njih nije pomenuo Čarla, ali im je pogled neprestano lutao levo-desno, letimično tražeći stvorenje koje ga je uhvatilo.
<BR>&nbsp;&nbsp;&nbsp;&nbsp;&nbsp;Možda je to bio najgori, najstrašniji vid tragedije, što nijednom otkako su bili u Paklu nisu, zapravo, videli demona, ili neku životinju veliku kao čovek. Ogromni trag noge s tri pete koji su otkrili u pesku kraj svog ležaja prošle noći - mesto na kojem je taj stvor stajao i gledao četiri spavaća, hladnokrvno odlućujući kojeg će ščepati bio je jedini dokaz kojim su raspolagali da su sada zaista u istom svetu s demonima - sa istim onim demonima koje su ponekad posmatrali sa udaljenih isprepletenih vinovih loza.
<BR>&nbsp;&nbsp;&nbsp;&nbsp;&nbsp;Otisak stopala - i lobanja.
<BR>&nbsp;&nbsp;&nbsp;&nbsp;&nbsp;Do mraka su se uspeli otprilike pedeset metara. Teško je bilo oceniti udaljenost u polumraku, a oni pomenuti mostovi isprepletenih vinovih loza koji su vodili od tavanskog sveta do ružičastog grebena nisu se sada videli od mnoštva samih grebena. Nije izgledalo mogućno da će se danas još više popeti. Iako je Matilda, začudo, dobro podnela uspinjanje, a Honat se osećao još dosta svež, Alaskon je bio potpuno bez daha. On je duboko posekao bedro kad je zapeo o zupčasti vršak vulkanskog stakla, a rana, obmotana zavojem od lišća da ne ostavi tragove po kojima bi neko mogao da ih prati, očigledno je postajala sve bolnija.
<BR>&nbsp;&nbsp;&nbsp;&nbsp;&nbsp;Honat je, najzad, odredio odmor čim su stigli do malog slemena s pećinom na stražnjoj strani. Pomažući Alaskonu da pređe preko poslednjih stena, začudio se kako su mu ruke vrele. Odveo ga je u pećinu i vratio se na izbočinu.
<BR>&nbsp;&nbsp;&nbsp;&nbsp;&nbsp;"On je zaista bolestan", rekao je Matildi tihim glasom. "Treba mu vode i svež zavoj na ranu. Moramo mu nekako stvoriti jedno i drugo. Ako ikada stignemo u džunglu na drugoj strani Lanca, Navigator će nam biti mnogo potrebniji nego Kovač igala."
<BR>&nbsp;&nbsp;&nbsp;&nbsp;&nbsp;"Ali kako? Mogla bih mu poviti ranu da imam potreban pribor, Honate. Ali ovde gore nema vode. To je pustinja, nikad je nećema preći."
<BR>&nbsp;&nbsp;&nbsp;&nbsp;&nbsp;"Moramo se potruditi. Mislim da ću moći da pronađem vodu. Na strmini kojom smo došli bila je velika cikadela, baš pre nego što smo prošli kraj onog vulkanskog kamena na koji se Alaskom ozledio. Tikve takve veličine obično sadrže dosta vode - mogu se poslužiti parčetom tog kamena da je rasečem."
<BR>&nbsp;&nbsp;&nbsp;&nbsp;&nbsp;Jedna mala ruka pomolila se iz tame i čvrsto ga uhvatila za lakat. "Honate, ti se ne možeš vratiti tamo dole. Zamisli ako nas demon koji ... koji je ščepao Čarla, još prati. Oni love noću - a cela ova zemlja je tako čudna ..."
<BR>&nbsp;&nbsp;&nbsp;&nbsp;&nbsp;"Snaći ću se ja, ići ću za zamorom staklene reke, ili šta to već jeste. Ti nakidaj nešto svežeg lišća za Alaskona i potrudi se da se udobno smesti. Popusti malo vitice oko zavoja. Ja ću se odmah vratiti."
<BR>&nbsp;&nbsp;&nbsp;&nbsp;&nbsp;Dodirnuo je njenu ruku i nežno je odmaknuo. A onda bez razmišljanja spusti se sa slemena i upravi prema zamoru reke, puzajući na sve četiri kao rak.
<BR>&nbsp;&nbsp;&nbsp;&nbsp;&nbsp;Ali, brzo je zalutao. Tama je bila gusta i potpuno neprozirna. Učinilo mu se da zamor reke dopire sa svih strana, ne služeći mu kao vodič. Uz to, njegovo sećanje na strminu koja je vodila do pećine bilo je pogrešno, jer je osećao da oštro skreće udesno ispod njega, iako se on sećao da je bila ravna do prvog ogranka, a onda je zavijala na levu stranu. Ili je, možda, prošao kraj prvog ogranka u tami, i ne primetivši ga? Oprezno je pipao jednom rukom.
<BR>&nbsp;&nbsp;&nbsp;&nbsp;&nbsp;U tom trenutku, oštar, isprekidani nalet vetra grunu iz noći preko slemena. Honat je instinktivno podesio svoju težinu tako da se prilagodi kretanju tla ispod sebe.
<BR>&nbsp;&nbsp;&nbsp;&nbsp;&nbsp;Odmah je uvideo svoju grešku i pokušao da zaustavi složeni sklop napredovanja, ali, uslovljena navika, koja je tako usađena ne može se potpuno izmeniti. Obuzet vrtoglavicom, Honat je grabio rukama, nogama i repom po praznom vazduhu i strmoglavio se.
<BR>&nbsp;&nbsp;&nbsp;&nbsp;&nbsp;Trenutak kasnije, uz poznati šum i isto tako poznati hladni šok koji mu je prožeo čitavo telo, on je sedeo usred - vode. Ledene vode, vode koja je šumela pored njega, neverovatno, uz preteće majmunsko brbljanje, ali ipak - vode.
<BR>&nbsp;&nbsp;&nbsp;&nbsp;&nbsp;Jedva se uzdržao da ne počne histerično da vrišti. Spustio se u reku i pokvasio. Nešto mu je nežno grickalo noge dok se kupao, ali on se nije plašio riba, od kojih su se manje vrste češće pojavljivale u rezervoarima stoklasa. Sagnuvši njušku prema brzoj nevidljivoj površini, napio se, zagnjurio i zatim se oprezno popeo na obalu, pazeći da ne strese sa sebe kapljice.
<BR>&nbsp;&nbsp;&nbsp;&nbsp;&nbsp;Vraćanje uza strminu bilo je mnogo lakše.
<BR>&nbsp;&nbsp;&nbsp;&nbsp;&nbsp;"Matilda", dozivao je hrapavim šapatom. "Matilda, imamo vode."
<BR>&nbsp;&nbsp;&nbsp;&nbsp;&nbsp;"Onda brzo dođi ovamo. Alaskonu je zlo. Bojim se, Honate." Honat, s koga se cedila voda, tapkajući je ušao u pećinu. "Nemam nikakve posude. Samo sam se skvasio. Treba da ga namestiš tako da može da liže moje krzno."
<BR>&nbsp;&nbsp;&nbsp;&nbsp;&nbsp;"Nisam sigurna da je on u stanju da to čini."
<BR>&nbsp;&nbsp;&nbsp;&nbsp;&nbsp;Ali Alaskon je bio u stanju, slabo, no ipak dovoljno. Čak mu je hladna voda - sasvim novo iskustvo za čoveka koji nikad nije pio ništa osim toplog sadržaja stoklasa, pomogla, izgleda. Najzad je opet legao i rekao slabim, ali inače normalnim glasom: "Dakle, reka je ipak bila voda."
<BR>&nbsp;&nbsp;&nbsp;&nbsp;&nbsp;"Da", rekao je Honat. "A i riba ima u njoj." "Nemoj govoriti", rekla je Matilda. "Odmaraj se, Alaskone."
<BR>&nbsp;&nbsp;&nbsp;&nbsp;&nbsp;"Odmaram se, ako se budemo držali toka reke ... Gde sam ono bio? Oh ... možemo ići duž toka reke preko Lanca, sada kad znamo da je voda. Kako si to otkrio?"
<BR>&nbsp;&nbsp;&nbsp;&nbsp;&nbsp;"Izgubio sam ravnotežu i pao u nju."
<BR>&nbsp;&nbsp;&nbsp;&nbsp;&nbsp;Alaskon se nasmejao. "Pakao nije tako rđav, zar ne?" rekao je on. Onda je uzdahnuo, a rogoz ispod njega je zašuštao.
<BR>&nbsp;&nbsp;&nbsp;&nbsp;&nbsp;"Matilda! Šta se dogodilo? Zar je on - je li on umro?"
<BR>&nbsp;&nbsp;&nbsp;&nbsp;&nbsp;"Ne ... ne. On diše. On je bolesniji nego što sam mislila, to je sve ... Honate, da su oni znali, tamo gore, koliko si srčan."
<BR>&nbsp;&nbsp;&nbsp;&nbsp;&nbsp;"Bio sam pozeleneo od straha", rekao je Honat odrešito. "I još i sada se bojim."
<BR>&nbsp;&nbsp;&nbsp;&nbsp;&nbsp;Ali njena ruka je opet dotakla njegovu u gustoj tami, a kad ju je dohvatio, osetio je neobičnu radost. Uz Alaskonovo glasno dahtanje iza njih, nije bilo mnogo nade da će spavati te noći, sedeli su zajedno bez reči, na tvrdom kamenu, u nekakvom zatišju. A kad se otvor pećine počeo ocrtavati, prvo nejasno kao lebdeća površina boje kakva se vidi iza spuštenih trepavica, u prvom odsjaju crvenog sunca, gledali su jedno drugo u zaveri svetlosti koja je bila njihova svojina.
<BR>&nbsp;&nbsp;&nbsp;&nbsp;&nbsp;Pakao, razmišljao je Honat, nije, na kraju krajeva, tako rđav.
<BR>&nbsp;&nbsp;&nbsp;&nbsp;&nbsp;S prvim zracima belog sunca, poluodrasla mlada oksijena se digla ispred otvora pećine pred kojim je čučala i protegla se sa zadovoljstvom otkrivši, pri tom, niz neobično dugih zuba. Posmatrala ih je jedan trenutak naćulenih ušiju. Onda se okrenula i, skaćući, otrčala kosinom.
<BR>&nbsp;&nbsp;&nbsp;&nbsp;&nbsp;Koliko je tamo ćutala prisluškujući, nisu znali. Bili su srećni što su nabasali na jazbinu mladunčeta. Odrasla životinja bi ih sve rastrgla za nekoliko sekundi čim bi njene mačje oči skupile dovoljno svetlosti da ih otkriju. Mladunče, budući da još nije imalo svoju porodicu, bilo je očigledno zbunjeno videći da mu je jazbina zauzeta i nije bilo spremno da se svađa zbog toga.
<BR>&nbsp;&nbsp;&nbsp;&nbsp;&nbsp;Posle odlaska te ogromne mačke, Honat je ostao kao sleđen, ne toliko od straha već, jednostavno, stoga što se bdenje tako neočekivano završilo. Međutim, pri prvom Alaskonovom jecaju, Matilda je ustala i tiho prišla Navigatoru govoreći mu mirnim glasom rečenice koje nisu imale smisla niti im je to bila svrha. I Honat se digao i pošao za njom.
<BR>&nbsp;&nbsp;&nbsp;&nbsp;&nbsp;Na pola puta do pećine nogom je udario o nešto i pogledao dole. Bila je to bedrena kost neke životinje srednje veličine, ne sasvim oglodana, ni baš potpuno sveža. Verovatno je baš nju oksijena htela da spase od nasilnika koji su prisvojili njenu jazbinu. Uz savijene unutrašnje površine nalazila se gomilica debele sive plesni. Honat je čučnuo i oprezno je zgulio.
<BR>&nbsp;&nbsp;&nbsp;&nbsp;&nbsp;"Matilda, možemo ovo staviti na ranu", rekao je on. "Neke vrste plesni sprečavaju gnojenje rane... Kako mu je?"
<BR>&nbsp;&nbsp;&nbsp;&nbsp;&nbsp;"Mislim da je bolje", mrmljala je Matilda. "Ali još ima groznicu. Ne verujem da ćemo danas moći da krenemo odavde."
<BR>&nbsp;&nbsp;&nbsp;&nbsp;&nbsp;Honat nije znao da li da se zbog toga raduje ili da bude zabrinut. Svakako, nije mu bilo milo da napuste pećinu u kojoj su se koliko-toliko bili udobno smestili. Verovatno će biti bar donekle bezbedni, jer je ta niska rupa još mirisala na oksijenu, a uljezi bi prepoznali taj miris - dok ljudi iz tavanskog sveta to ne bi mogli - i držali bi se daleko od njega. Uljezi ne mogu da pogode da je mačak bio samo mladunče i da nije u rupi, iako će i taj miris brzo izvetriti.
<BR>&nbsp;&nbsp;&nbsp;&nbsp;&nbsp;A ipak je bilo važno da krenu dalje, da pređu Veliki lanac, ako je to mogućno, i da se, na kraju, ponovo dočepaju ovog sveta u koji spadaju, da se opravdaju makar i posle dugog vremena. Sve ako se i pokaže da će lako živeti u Paklu - a dokazi za to bili su dosad malobrojni - jedini ispravan put je bio da se bore sve dotle dok ponovo ne osvoje tavanski svet. Na kraju krajeva, bilo bi jednostavno i lako da su prećutali svoju jeres u samom početku i ostali u dobrim odnosima sa svojim susedima. Ali Honat je progovorio, a takođe i ostali; na svoj način.
<BR>&nbsp;&nbsp;&nbsp;&nbsp;&nbsp;Bila je to drevna unutrašnja borba između onog što je Honat želeo da čini i onog što je znao da treba činiti. On nije nikad čuo za Kanta ni za kategorički imperativ, ali je dobro znao koja će strana njegove prirode na kraju pobediti. Bila je to okrutna šala nasleđa, koja je usadila osećanje dužnosti u jedan inače slab karakter. Zbog toga je i donošenje beznačajnih odluka bilo bolno.
<BR>&nbsp;&nbsp;&nbsp;&nbsp;&nbsp;Ali, bar zasad, odluka nije zavisila od njega. Alaskon je bio suviše bolestan da bi se mogao kretati. Osim toga, jarki sunčevi zraci koji su blistali na dnu pećine za čas su potamneli, a onda se čuo udaljen tutanj, kao nagoveštaj grmljavine.
<BR>&nbsp;&nbsp;&nbsp;&nbsp;&nbsp;"Onda ćemo ostati ovde", rekao je on. "Kiša će ponovo padati, i to jako ovog puta. Kad počne ozbiljno padati, mogu izaći i nabrati malo voća - kiša će me zakloniti, ako se bilo šta oko nas šunja. A sve dok kiša pada, neću morati da idem po vodu na reku."
<BR>&nbsp;&nbsp;&nbsp;&nbsp;&nbsp;Kiša je potrajala čitav dan, u vidu stalnog i sve jačeg pljuska koji je već rano posle podne potpuno zastro otvor pećine. Žuborenje obližnje reke pretvorilo se u preteće hučanje.
<BR>&nbsp;&nbsp;&nbsp;&nbsp;&nbsp;Predveče je Alaskonu temperatura spala gotovo na normalu, a i snaga mu se povratila. Rana je još izgledala ružno, ali ne zbog nekih komplikacija u mesnatom tkivu već zbog toga što je bila prekrivena s plesni i bolela je samo kad se Navigator nepažljivo kretao. Matilda je bila ubeđena da rana zaceljuje. Alaskon, koji je ležao nepomičan čitav dan, bio je neobično pričljiv.
<BR>&nbsp;&nbsp;&nbsp;&nbsp;&nbsp;"Je li i vama palo na pamet", rekao je on u sve gušćem sumraku, "da je nemogućno da reka dolazi iz Velikog lanca, budući da je voda? Svi vrhovi tamo su sam pepeo i lava. Videli smo mlade vulkane u procesu stvaranja, zato smo sugurni u to. Dalje, oni su obično vrući. Ne razumem kako bi bilo mogućno da u Lancu ima izvora vode - čak i onih koji su postali od kiša."
<BR>&nbsp;&nbsp;&nbsp;&nbsp;&nbsp;"Ne može, jednostavno, da izvire iz tla", rekao je Honat. "Sigurno ga pune kiše. Po tome kako sada huči, to bi mogao biti početak poplave."
<BR>&nbsp;&nbsp;&nbsp;&nbsp;&nbsp;"Kao što ti kažeš, može biti da je ta voda kišnica", veselo reče Alaskon. "Ali ona ne dolazi s Velikog lanca, to je van svake sumnje. Najverovatnije je da se ta voda skuplja na grebenima."
<BR>&nbsp;&nbsp;&nbsp;&nbsp;&nbsp;"Nadam se da nisi u pravu", rekao je Honat. "Sa ove strane je nekako lakše popeti se uz grebene, ali treba još imati na umu grebenska plemena."
<BR>&nbsp;&nbsp;&nbsp;&nbsp;&nbsp;"Možda, možda. Ali, grebeni su visoki. Plemena sa ove strane nisu, možda, nikada čula o ratu s našim narodom s vrha drveća. Ne, Honate, mislim da je to jedini put koji vodi odavde."
<BR>&nbsp;&nbsp;&nbsp;&nbsp;&nbsp;"Ako je tako", reče Honat smrknuto, "poželećemo više nego ikada da imamo nekoliko čvrstih, oštrih igala sa sobom."
<BR>&nbsp;&nbsp;&nbsp;&nbsp;&nbsp;Alaskonovo mišljenje se brzo pokazalo kao tačno. Njih troje su napustili pećinu u iduće praskozorje. Alaskon se malo kruto kretao, ali inače nije davao utisak da se slabo oseća. Nastavili su da idu nizvodno duž toka reke. Ona je sada bila nabujala zbog oborina i postala bučna, brza.
<BR>&nbsp;&nbsp;&nbsp;&nbsp;&nbsp;Otprilike kilometar više u pravcu Velikog lanca, reka je skrenula i naglo se spuštala prema bazaltnim grebenima, rušeći se preko tri izbočene hridi. Onda je ponovo skrenula pod pravim uglom, i njih troje su se našli na izlazu iz jednog mračnog klanca malo višeg od deset metara, ali uskog i dugačkog. Ovde je reka bila gotovo potpuno mirna, a tanke ivice zemlje sa obe strane bile su prekrivene niskim zbunjem. Zastali su i gledali nepoverljivo u kanjon. Bio je neobično turoban.
<BR>&nbsp;&nbsp;&nbsp;&nbsp;&nbsp;"Ovde bar ima dovoljno skrovišta", rekao je Honat tiho. "Ali svašta bi moglo živeti na takvom mestu."
<BR>&nbsp;&nbsp;&nbsp;&nbsp;&nbsp;"Ništa veliko se tu ne može kriti", rekao je Alaskon. "Izgleda da je sigurno. Svakako je to jedini put kojim se može ići."
<BR>&nbsp;&nbsp;&nbsp;&nbsp;&nbsp;"U redu. Hajdemo onda. Ali spusti glavu i budi spreman da skočiš!"
<BR>&nbsp;&nbsp;&nbsp;&nbsp;&nbsp;Honat je ono dvoje izgubio iz vida čim su se uvukli u tamno žbunje, ali je mogao u svojoj blizini da čuje kako se oprezno kreću. Ništa se drugo nije micalo u klancu, čak ni voda, koja je tekla nevidljivim koritom bez i najmanjeg talasanja na površini. Ovde nije duvao nikakav vetar, što je Honat zapazio sa zahvalnošću, iako je postojao pomalo neosetljiv prema bolesti izazvanoj mirovanjem.
<BR>&nbsp;&nbsp;&nbsp;&nbsp;&nbsp;Posle nekoliko minuta Honat je čuo tihi zvižduk. Puzao je porebarke prema izvoru tog zvuka i gotovo se sudario sa Alaskonom koji je čučao ispod vrlo razgranate magnolije. Trenutak kasnije pojavilo se Matildino lice u gustom zelenilu."Gledaj", šaptao je Alaskon. "Kako to tumačiš?" 'To' je bila rupa u peskovitom tlu, prečnika, otprilike, četiri stope, oivičena niskim slojem zemlje - očigledno iste zemlje koja je bila izgrnuta iz središta rupe. Najveći deo zemlje pokrila su tri siva elipsoidna predmeta, glatka i bezlična.
<BR>&nbsp;&nbsp;&nbsp;&nbsp;&nbsp;"Jaja", rekla je Matilda začuđeno.
<BR>&nbsp;&nbsp;&nbsp;&nbsp;&nbsp;"Očigledno. Ali pogledaj kolika su. Ma šta da ih je izleglo, mora biti da je ogromno. Smatram da nekog uznemiravamo u njegovoj privatnoj dolini."
<BR>&nbsp;&nbsp;&nbsp;&nbsp;&nbsp;Matildi je zastao dah. Honat je grozničavo razmišljao kako da spreči paniku u sebi i kod devojke. Kamen sa oštrim ivicama koji je ležao u blizini omogućio je odgovor. Dohvatio ga je i udario.
<BR>&nbsp;&nbsp;&nbsp;&nbsp;&nbsp;Spoljna površina jaja je bila elastična a ne krta, otvor je bio nepravilnog oblika. Honat se oprezno sagnuo i stavio svoja usta na sočnu površinu.
<BR>&nbsp;&nbsp;&nbsp;&nbsp;&nbsp;Bilo je odlično. Miris mu je bio mnogo jači nego u ptčjih jaja, ali on je bio suviše gladan da bi se gadio. Posle kratkotrajne zapanjenosti, nasrnuli su Matilda i Alaskon na druga dva ovoida. Bio je to prvi pristojan obrok koji su imali u Paklu. Kad su se konačno odmakli od razorenog gnezda, Honat se osećao bolje nego ikad posle hapšenja.
<BR>&nbsp;&nbsp;&nbsp;&nbsp;&nbsp;Spuštajući se dalje kroz klanac, začuli su opet žubor vode, mada je reka izgledala mirna. Tu su, takođe, zapazili prve znake aktivnog života u dolini - jato ogromnih konjica koji su nisko preletali iznad vode. Insekti su odleteli čim se Honat pojavio, ali su se brzo vratili, ubeđeni u svojim nepostojećim mozgovima da su ljudi oduvek bili u dolini.
<BR>&nbsp;&nbsp;&nbsp;&nbsp;&nbsp;Huka se brzo pojačavala. Kad su njih troje zaokrenuli uz dugu blagu okuku koja im je zaklanjala vidik do izlaza, ugledali su i izvor te buke. Bio je to snažan luk vodopada visok kao sam klanac, a padao je između dva bazaltna stuba i rušio se u mutni uspenušani bazen.
<BR>&nbsp;&nbsp;&nbsp;&nbsp;&nbsp;"Dovde, i nikuda dalje!" rekao je Alaskon vičući da bi ga čuli u toj užasnoj buci. "Nećemo se nikada popeti uz te zidine!"
<BR>&nbsp;&nbsp;&nbsp;&nbsp;&nbsp;Honat je zaprepašćeno gledao s jedne strane na drugu. Ono što je Alaskon rekao bilo je sušta istina. Klanac je verovatno nastao od naslaga mekog kamena u grebenima, koji se delimično topio i bio vulkanskim erupcijama iskrivljen naviše, a onda potpuno isitnjen snažnim tokom reke. Obe strane grebena bile su od tvrde stene, uglačane i sjajne kao da ih je neko rukom klesao. Tu i tamo počela se uz njih penjati vinova loza, ali se nigde nije ni blizu vinula do vrha.
<BR>&nbsp;&nbsp;&nbsp;&nbsp;&nbsp;Honat se okrenuo i još jednom pogledao veliki luk vode i vodene kapljice. Kad bi samo postojao neki način da se spreči njihovo vraćanje.
<BR>&nbsp;&nbsp;&nbsp;&nbsp;&nbsp;Iznad hučanja vodopada iznenada se začuo prodorni piskav krik. Jeka ga je prihvatila i neprestano vraćala, čitavim putem gore do grebenskih utvrđenja. Honat je skočio visoko u vazduh i spustio se dršćući, leđima okrenut prema bazenu.
<BR>&nbsp;&nbsp;&nbsp;&nbsp;&nbsp;U početku ništa nije moglo da se vidi. Tada je dole, pri otvorenom kraju okuke, opazio neko neobično, vrlo veliko komešanje.
<BR>&nbsp;&nbsp;&nbsp;&nbsp;&nbsp;Sekund kasnije, dvonogi, plavo-zeleni gmizavac, samo upola niži od klanca, pojavio se iza okuke jednim velikim skokom i besno se zaleteo u stenu u dolini. Zaustavio se ošamućen, a velika glava okrenula je prema njima, zloslutno i ljutito, glupo lice.
<BR>&nbsp;&nbsp;&nbsp;&nbsp;&nbsp;Krik je ponovo pocepao vazduh. Balansirajući na svom ogromnom repu, životinja je spustila glavu i besno gledala prema vodopadu.
<BR>&nbsp;&nbsp;&nbsp;&nbsp;&nbsp;Vlasnik opljačkanog gnezda se vratio kući - a oni su konačno sreli demona iz Pakla.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Honatov mozak je u tom trenutku bio prazan i beskrvan kao kora jablana. Postupao je bez razmišljanja, čak nije ni bio svestan šta čini. Kad su mu misli ponovo navrle u glavu, njih troje su dršćući stajali u polutami i posmatrali nejasnu senku demona koja se pomerala tamo, ispred zaklona od blistave vode.
<BR>&nbsp;&nbsp;&nbsp;&nbsp;&nbsp;Bila je to puka sreća, a ne predviđanje, što su našli dovoljno prostora između stražnjeg dela vodopada i slepe stene kanjona. Sreća je podstakla Honata da pođe duž bazena do vodopada, što ih je sve odvelo iza srebrne zavese, do tačke gde je težina vode u padu bila suviše slaba da ih uništi. A najsrećnija okolnost je bilo to što je demon na njih navalio direktno preko bazena, gde mu je duboka voda toliko usporila kretanje stražnjih nogu da je uspela da ga zadrži ispod vodopada, kao što je ranije tresnuo o tvrdu stenu klanca.
<BR>&nbsp;&nbsp;&nbsp;&nbsp;&nbsp;Ni trunka toga nije Honatu bila na umu pre nego što je otkrio šta se zbilo. U trenutku kad je veliki gmizavac kriknuo po drugi put, on je jednostavno zgrabio Matildu za ruku i pobegao s njom do vodopada, skačući od niskog drveta do žbunja i paprati, brže no ikada ranije. On nije zastao da vidi kako Matilda drži korak s njim, ili da li ih Alaskon prati. On je samo trčao. Možda je i vikao, ali se toga nije sečao. Sad su stajali sve troje, sasvim mokri, iza vodene zavese, dok senka demona nije sve više bledela i najzad nestala. Konačno je Honat osetio kako ga neka ruka tapše po ramenima i polagano se okrenuo.
<BR>&nbsp;&nbsp;&nbsp;&nbsp;&nbsp;Ovde se nije moglo razgovarati ali je Alaskonov prst, uperen u nešto, bio dovoljno rečit. Duž stražnjeg zida vodopada vekovna nagrizanja nisu uspela da potpuno istroše mekani krečnjak. Bila je još preostala jedna vrsta zupčastog žleba, otvorenog prema klancu, i izgledalo je kao da se po njemu može verati. Na vrhu vodopada voda je izbijala između bazaltnih stubova u vidu glatke, gotovo krute cevi koja je pravila luk od bar dva metra pre nego što se probila da bi se u lepezastim kapljicama i dugama obrušila u klanac. Kad se, jednom, obavi uspon iz žleba, trebalo bi da se ispod vodopada može izaći a da se ne mora opet ići kroz vodu.
<BR>&nbsp;&nbsp;&nbsp;&nbsp;&nbsp;A posle toga?
<BR>&nbsp;&nbsp;&nbsp;&nbsp;&nbsp;Honat se, odjednom nasmejao. Osećao se potpuno iscrpen. Bila je to reakcija, a demonovo lice verovatno će ga još dugo progoniti u snu. Ali, istovremeno, nije mogao da uguši nalet iracionalnog samopouzdanja. Pokazao je radosno prema gore, stresao se i skočio napred u grlo žleba.
<BR>&nbsp;&nbsp;&nbsp;&nbsp;&nbsp;Za nepun sat stajali su na strmini iznad klanca, a vodopad je tutnjao duž obale blizu njih. Odavde gledano bilo je jasno da je klanac samo dno jedne veće pukotine, prelom između ružičastih i sivih grebena tako oštar kao da je bleskom munje zabijen u stenu. Iza bazaltnih stubova iza kojih se rušio vodopad reka se penušala, preskačući preko dugih lestvica grebena koje su izgledale kao da vode ravno u nebo. S ove strane stubova strmina se širila u neku vrstu zarubljene visoravni, kao da su vode vekovima proticale preko te površine, a tek onda naišle na mekši grebenski sloj koji im je dopustio da se dublje useku i tako stvore klanac. Kamena visoravan je bila pokrivena velikim razbacanim gromadama kamenja koje je bilo izlizano dugotrajnom erozijom vode. To su, zacelo, bili ostaci ispranih naslaga slepljenog kamenja i ruda, ili drugih nataloženih slojeva.
<BR>&nbsp;&nbsp;&nbsp;&nbsp;&nbsp;"Alaskone, možemo li pogoditi demona jednom od ovih gromada?"
<BR>&nbsp;&nbsp;&nbsp;&nbsp;&nbsp;Navigator je oprezno pogledao u klanac. "Ne bih se tome začudio", rekao je konačno. "On se stalno kreće tamo-amo u istom malom luku. Sve stvari padaju istom brzinom. Ako uspemo da proračunamo da gromada, u padu, dospe dole u trenutku kad se on nalazi ispod nje - hm. Da, mislim da ćemo uspeti, čekaj da odaberemo veliku da bismo bili sigurni."
<BR>&nbsp;&nbsp;&nbsp;&nbsp;&nbsp;No, Alaskonove ambicije su bile veće od njegove snage, gromada koju je on odabrao nije se ni pomerila, uglavnom stoga što je bio još i suviše slab da jače upre. "Ne mari", rekao je on. "Čak i manja će sve više ubrzavati pad dok ne stigne tamo dole. Izaberi jednu koju ti i Matilda možete da dokoturate, a ja ću morati da sve malo tačnije proračunam, to je sve!"
<BR>&nbsp;&nbsp;&nbsp;&nbsp;&nbsp;Posle nekoliko pokušaja, Honat je odabrao kamen otprilike tri puta veći od svoje glave. Bio je težak, ali on i Matilda su ga zajedničkim snagama dokoturali do ruba strmine.
<BR>&nbsp;&nbsp;&nbsp;&nbsp;&nbsp;"Stanite", rekao je Alaskon ozbiljnim glasom. "Nagnite ga nad ivicu tako da padne čim ga gurnete. Dobro. Sada čekajte. Demon se u ovom trenutku vraća. Čim pređe - u redu. Četiri, tri, dva, jedan, guraj!"
<BR>&nbsp;&nbsp;&nbsp;&nbsp;&nbsp;Stena je pala. Njih troje je čučalo u žlebu iznad klanca. Komad stene je iščezavao, bivao sve manji, kao neki plod, onda kao nokat na prstu, pa kao zrno peska. Senkom zaklonjen lik demona je stigao do kraja svog bezumnog kočopernog luka i besno zaokrenuo da se vrati.
<BR>&nbsp;&nbsp;&nbsp;&nbsp;&nbsp;I zastao. Samo za tren oka je zastao tamo. Onda se beskrajno sporo prevrnuo na bok, u bazen, zadrhtao dva-tri puta i nestao. Veći talasi prouzrokovani padom vode prekrili su uzburkanost vode izazvanu telom koje tone.
<BR>&nbsp;&nbsp;&nbsp;&nbsp;&nbsp;"Kao ribolov harpunom u stoklasu", rekao je Alaskon ponosno. Ali glas mu je podrhtavao. Honat je tačno znao zašto.
<BR>&nbsp;&nbsp;&nbsp;&nbsp;&nbsp;Na kraju krajeva, oni su upravo ubili jednog demona. "To bismo mogli da ponovimo", prošaputao je Honat. "Ko zna koliko puta", saglasio se Alaskon ne prestajući da gleda u bazen. "Izgleda da baš nisu mnogo inteligentni ti demoni. Mogli bismo ih, kad se popnemo još više, namamiti u ćorsokak sličan ovome i bacati na njih kamenje do mile volje. Žao mi je što se sam nisam tome dosetio."
<BR>&nbsp;&nbsp;&nbsp;&nbsp;&nbsp;"Kuda idemo sada?" pitala je Matilda, gledajući u pravcu lestvica iza bazaltnih stubova. "Onim putem?"
<BR>&nbsp;&nbsp;&nbsp;&nbsp;&nbsp;"Da i to što brže, to bolje", rekao je Alaskon, uspravio se i pogledao uvis zaklanjajući oči rukom. "Mora da je kasno. Nećemo više dugo imati svetlosti."
<BR>&nbsp;&nbsp;&nbsp;&nbsp;&nbsp;"Moraćemo da idemo jedno za drugim", rekao je Honat. "Bilo bi pametno da se držimo za ruke. Ako se na tim vlažnim stepenicama malo okliznemo - dalek je put do dole."
<BR>&nbsp;&nbsp;&nbsp;&nbsp;&nbsp;Matilda se strese i grčevito uhvati Honata za ruku.
<BR>&nbsp;&nbsp;&nbsp;&nbsp;&nbsp;Začudio se kad ga je istog trenutka povukla prema bazaltnim stubovima. Dok su se oni penjali, nepravilni isečak neba postajao je sve tamnije ljubičast. Često su se odmarali, priljubljeni uza zupčastu strminu, da im se povrati dah i da u dlanovima prikupe malo ledene vode iz reke koja se kraj njih rušila u dubinu. U stuonu se nije moglo tačno odrediti koliko su se popeli, ali je Honat pretpostavljao da su već, nekako, iznad nivoa svog bivšeg, lozom isprepletenog sveta. Vazduh je bio hladniji i oštriji nego ikad nad džunglom.
<BR>&nbsp;&nbsp;&nbsp;&nbsp;&nbsp;Poslednje udubljenje u grebenima kroz koje se reka rušila bio je opet kanjon, još strmiji i još škrtijih zidova od onoga uz koji su se popeli iz klanca ispod vodopada, a bio je toliko uzan da se kroz njega moglo uspinjati odupirući se leđima o jednu, a rukama i nogama o drugu stranu. Vazdušne struje u toj pukotini bile su pune vodene prašine, ali je i to u Paklu bilo sasvim malo zlo o kome se nije vodilo računa.
<BR>&nbsp;&nbsp;&nbsp;&nbsp;&nbsp;Najzad se Honat prebacio preko ivice kanjona na jednu ravnu liticu, sav mokar i iscrpen, ali ipak pun oduševljenja koje nije mogao niti je hteo da skriva. Bili su iznad džungle tavana, savladali su Pakao. Pogledao je oko sebe da bi se uverio je li Matilda na sigurnom mestu, a onda je pružio ruku Alaskonu. Noga je zadavala muke Navigatoru. Honat snažno povuče, a Alaskon se s mukom prebaci preko ivice i leže u visoku mahovinu. Zvezde su zablistale. Neko vreme su mirno sedeli duboko dišući. Onda su se jedan po jedan obazreli oko sebe da vide gde se nalaze.
<BR>&nbsp;&nbsp;&nbsp;&nbsp;&nbsp;Nije baš bogzna šta imalo da se vidi. Visoravan prekrivenu zvezdama, sjajno, visoko vreteno, kao džinovski klen, upereno u nebo u središtu kamene visoravni, a oko vretena, nejasni, u svetlosti blistavih zvezda...
<BR>&nbsp;&nbsp;&nbsp;&nbsp;&nbsp;...Oko sjajnog klena, čuvajući ga, bili su Divovi.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;4.
<BR>&nbsp;&nbsp;&nbsp;&nbsp;&nbsp;To je, dakle, bio kraj borbe za ono što je pravilno, ma koliko teško bilo. Sva tobožnja hrabrost nasuprot praznoverju, sve teške borbe protiv samog Pakla svršile su se na tome: Divovi su stvarno postojali.
<BR>&nbsp;&nbsp;&nbsp;&nbsp;&nbsp;Oni su nesumnjivo postojali. Iako su bili dva puta toliko visoki kao ljudi, držali se pravije, imali šira ramena, imali deblje stražnjice i rep im nije bio vidljiv, bila je očigledna njihova povezanost s ljudima. Čak i njihovi glasovi, kad su se jedan s drugim dovikivali oko svog ogromnog metalnog klena, bili su glasovi ljudi preobraženih u bogove, glasovi toliko različiti od ljudskih, koliko se ljudski glasovi razlikuju od majmunskih, ali isto toliko, očigledno, iz iste porodice.
<BR>&nbsp;&nbsp;&nbsp;&nbsp;&nbsp;To su bili Divovi iz Knjige zakona. Oni su stvarno postojali, i vratili su se na Teluru, kao što su obećali. A oni će znati šta da čine s nevernicima i beguncima iz Pakla. Sve je bilo uzalud - ne samo fizička borba, već i borba za slobodu mišljenja. Bogovi su postojali, bukvalno i stvarno. Ovo ubeđenje je bilo pravi pakao iz kojeg je Honat čitavog svog života pokušavao da se oslobodi - ali sada to nije bilo samo ubeđenje. Bilo je činjenica, činjenica koju je video sopstvenim očima.
<BR>&nbsp;&nbsp;&nbsp;&nbsp;&nbsp;Divovi su se vratili da vide svoje delo. A prvi ljudi koje će sresti biće tri izgnanika, tri osuđenika i obeščašćena zločinca, tri odbegla zatvorenika - najgori ološ tavanskog sveta.
<BR>&nbsp;&nbsp;&nbsp;&nbsp;&nbsp;Sve je to Honatu prošlo kroz glavu za nepun sekund, ali je Alaskonov mozak još brže radio. Uvek je bio najizrazitiji nevernik u čitavoj grupici pobunjenika, onaj među njima čiji se život zasnivao na postojanju racionalnih tumačenja za svaku stvar, i njegovo je stanovište bilo najjače pogođeno onim što je sada video. S dubokim uzdahom on se naglo okrenuo i udaljio se.
<BR>&nbsp;&nbsp;&nbsp;&nbsp;&nbsp;Matilda je uzviknula u znak protesta. Pokušala je, istina, da taj uzvik uguši, ali je već bilo prekasno. Jedno okruglo oko na velikom srebrnom klenu je zasjalo i sve ih okupalo ovalnim mlazem sjaja.
<BR>&nbsp;&nbsp;&nbsp;&nbsp;&nbsp;Honat je skočio za Navigatorom. Alaskan je odjednom potrčao ne osvrćući se. Još jedan trenutak Honat je video njegov lik koji se ocrtavao i lelujao na tamnom nebu. Onda ga je izgubio iz vida, tako iznenadno i potpuno, kao da nikada nije postojao. Alaskon je podneo sve teškoće i užase uspinjanja iz Pakla, s velikom hrabrošću, čak i radosno - ali nije mogao da podnese saznanje da je sve bilo uzalud.
<BR>&nbsp;&nbsp;&nbsp;&nbsp;&nbsp;Slomljenog srca Honat se okrete skrivajući oči pred čudovišnom svetlošću. Čulo se samo dozivanje na nekom nepoznatom jeziku koji je dopro iz blizine vretena.
<BR>&nbsp;&nbsp;&nbsp;&nbsp;&nbsp;Tada se čuo bat koraka koji su se približavali.
<BR>&nbsp;&nbsp;&nbsp;&nbsp;&nbsp;Došao je čas Drugog suđenja.
<BR>&nbsp;&nbsp;&nbsp;&nbsp;&nbsp;Posle izvesnog vremena oglasio se neki snažan glas iz tame: "Ne bojte se. Nećemo vam učiniti ništa nažao. Mi smo ljudi kao i 'vi'."
<BR>&nbsp;&nbsp;&nbsp;&nbsp;&nbsp;Jezik kojim su govorili imao je isti onaj arhaični prizvuk kao u Knjizi zakona, inače je bio potpuno razumljiv. Neki drugi glas je pitao: "Kako se zovete?"
<BR>&nbsp;&nbsp;&nbsp;&nbsp;&nbsp;Honatu kao da se zalepio jezik za nepce. Dok se borio da ga razveže, začuo je Matildin jasni glas kraj sebe:
<BR>&nbsp;&nbsp;&nbsp;&nbsp;&nbsp;"On je Honat Izrađivač kesa, ja sam Matilda Nabavljačica krme."
<BR>&nbsp;&nbsp;&nbsp;&nbsp;&nbsp;"Vi ste daleko od mesta gde smo ostavili vaše ljude", rekao je prvi div. "Zar vi više ne živite iznad džungle u lozovoj mreži?"
<BR>&nbsp;&nbsp;&nbsp;&nbsp;&nbsp;"Gospodine..."
<BR>&nbsp;&nbsp;&nbsp;&nbsp;&nbsp;"Ja se zovem Jarl Eleven. A ovo je Gerhard Adler."
<BR>&nbsp;&nbsp;&nbsp;&nbsp;&nbsp;Izgledalo je da je Matildu to potpuno dotuklo. Honat je shvatio zašto: već i pri samoj pomisli da se Divovi oslovljavaju imenom čovek bi se prosto oduzeo. No pošto su oni već jednom nogom bili zakoračili natrag u Pakao, ne bi se ni time ništa izgubilo.
<BR>&nbsp;&nbsp;&nbsp;&nbsp;&nbsp;"Jarle Eleven", rekao je on, "ljudi još žive među lozovim mrežama. Zabranjeno je da se kroči na tle džungle. Samo zločince šalju tamo. A mi smo zločinci."
<BR>&nbsp;&nbsp;&nbsp;&nbsp;&nbsp;"Je li?" rekao je Jarl Eleven. "I vi ste prošli čitav taj put s površine dovde? Gerharde, pa to je izvanredno. Ti nemaš ni pojma kakva je površina ove planete - to je mesto gde evolucija još nije prošla razdoblje neumoljivih borbi. Dinosauri svih mezozoika, primitivni sisari svih vrsta do praiskonskih mačaka - sve. Zbog toga je prva ekipa za oplođavanje te ljude stavila na vrhove drveća."
<BR>&nbsp;&nbsp;&nbsp;&nbsp;&nbsp;Honatu je laknulo što je ispitivanje tako brzo počelo. Jarl Elevenovo deklamovanje s mnogim izrazima koje nije shvatio plašilo ga je svojom beznačajnošću.
<BR>&nbsp;&nbsp;&nbsp;&nbsp;&nbsp;"Bilo nas je petoro", rekao je Honat tihim glasom. "Rekli smo da mi - da ne verujemo u Divove."
<BR>&nbsp;&nbsp;&nbsp;&nbsp;&nbsp;Nastala je kratka pauza. Onda obojica, Jarl Eleven i Gerhard Adler, prsnuše u nesavladljiv smeh.
<BR>&nbsp;&nbsp;&nbsp;&nbsp;&nbsp;Matilda je rukama zatvorila uši. Čak je i Honat ustuknuo nekoliko koraka. Smeh je za trenutak prestao, a Div nazvan Jarl Eleven kročio je u oval svetlosti i seo kraj njih: Na svetlosti se moglo videti da na licu i rukama nema dlaka, mada je imao kosu na glavi, a ostalo telo bilo mu je prekriveno nekom vrstom tkanine. U sedećem stavu nije bio viši od Honata, i nije izgledao tako strašno.
<BR>&nbsp;&nbsp;&nbsp;&nbsp;&nbsp;"Oprostite, molim vas", rekao je. "Bilo je nepristojno s naše strane što smo se smejali, ali to što ste rekli bilo je sasvim neočekivano. Gerharde, dođi ovamo i čučni ovde, tako da ne izgledaš kao spomenik nekog generala. Reci mi, Honate, u kom pogledu nisi verovao u Divove?"
<BR>&nbsp;&nbsp;&nbsp;&nbsp;&nbsp;Honat nije verovao svojim ušima. Jedan Div ga je molio da mu oprosti! Je li to bila neka svirepa šala? Ali, ma kakav razlog bio, Jarl Eleven mu je učtivo postavio pitanje.
<BR>&nbsp;&nbsp;&nbsp;&nbsp;&nbsp;"Svako od nas petoro bio je drugog mišljenja", rekao je on. "Ja sam pretpostavljao da niste - da niste stvarni, osim kao simboli neke apstraktne istine. Jedan od nas, najmudriji, mislio je da uopšte ne postojite. Ali svi smo bili jednodušni u tome da niste bogovi."
<BR>&nbsp;&nbsp;&nbsp;&nbsp;&nbsp;"Naravno da nismo", rekao je Jarl Eleven. "Mi smo ljudi. Istog smo porekla kao i vi. Nismo ni vaši gospodari, već vaša braća. Shvatate li šta vam govorim?"
<BR>&nbsp;&nbsp;&nbsp;&nbsp;&nbsp;"Ne", priznao je Honat.
<BR>&nbsp;&nbsp;&nbsp;&nbsp;&nbsp;"Dopustite, onda, da vam kažem. Ima ljudi na mnogim svetovima, Honate. Oni se međusobno razlikuju, jer se i svetovi razlikuju, a potrebne su i razne vrste ljudi da ih nasele. Gerhard i ja smo vrsta ljudi koji žive na svetu nazvanom Zemlja i mnogim drugim sličnim svetovima. Mi smo dva nevažna člana velikog projekta koji se zove program oplođavanja, a koji se primenjuje hiljadama godina do sada. Svrha programa oplođavanja jeste da nadzire novootkrivene svetove i da onda sazda ljude pogodne za život na svakam novom svetu."
<BR>&nbsp;&nbsp;&nbsp;&nbsp;&nbsp;"Da sazda ljude? Ali samo bogovi..."
<BR>&nbsp;&nbsp;&nbsp;&nbsp;&nbsp;"Ne, ne. Budi strpljiv i slušaj", rekao je Jarl Eleven. "Mi ne stvaramo ljude. Mi ih činimo podesnim, prilagođavamo ih. Velika je razlika između toga dvoga. Mi uzimamo plazmu živog zametka, spermu i jaje, i modifikujemo ih, otuda nastaje modifikovani prilagođeni čovek, a mi mu pomažemo da se nastani u svom novom svetu. To smo učinili na Teluri - bilo je to davno, pre nego što smo se Gerhard i ja rodili. Sada smo se vratili da vidimo kako ste se snašli i da vam pomognemo ako je potrebno."
<BR>&nbsp;&nbsp;&nbsp;&nbsp;&nbsp;Prenosio je pogled sa Honata na Matildu i opet ga vraćao. "Pratite li me?" upitao je on.
<BR>&nbsp;&nbsp;&nbsp;&nbsp;&nbsp;"Pokušavam", rekao je Honat. "Ali onda biste morali da odete do vrha džungle. Mi nismo kao ostali, ono su ljudi koje vi želite da vidite."
<BR>&nbsp;&nbsp;&nbsp;&nbsp;&nbsp;"Poći ćemo ujutro. Maločas smo se ovde spustili. Ali baš zato što niste kao ostali, vi nas sada jos više interesujete. Recite mi: da li je ijedan osuđenik ikada ranije pobegao s dna džugle?"
<BR>&nbsp;&nbsp;&nbsp;&nbsp;&nbsp;"Ne nikada. Ali to nije nikakvo čudo. Tamo dole ima nemani."
<BR>&nbsp;&nbsp;&nbsp;&nbsp;&nbsp;Jarl Eleven je iskosa gledao u drugog Diva i izgledalo je da se smeška. "Kada budeš video filmove", primetio je, "nazvaćeš to deminutivom stoleća. Honate, kako ste onda vas troje uspeli da pobegnete?"
<BR>&nbsp;&nbsp;&nbsp;&nbsp;&nbsp;Najpre uzdržano, a onda sa sve većim poverenjem, što su uspomene življe navirale, Honat mu je pričao. Kad je pomenuo gozbu pred demonovim gnezdom, Jarl Eleven je značajno pogledao Adlera, ali nije prekinuo Honata.
<BR>&nbsp;&nbsp;&nbsp;&nbsp;&nbsp;"I konačno smo stigli na vrh kanjona i izišli na ovu ravnicu", rekao je Honat. "Alaskon je još bio s nama, ali kad je ugledao vas i ovu svetleću stvar, bacio se dole u ponor. Bio je zločinac kao i mi, ali nije trebalo da umre. Bio je hrabar i mudar čovek."
<BR>&nbsp;&nbsp;&nbsp;&nbsp;&nbsp;"Nije bio dovoljno mudar da pričeka dok ne odmeri sve dokaze", rekao je Adler tajanstveno. "Sve u svemu, Jarle, ja bih rekao da je izvanredno prava reč za sve ovo. To je doista najuspelije oplođavanje koje je ikada urađeno, barem na ovom ogranku Mlečnog puta. A kolika sreća što smo prisutni baš u trenutku kad je sazrelo, i to još s jednim parom!"
<BR>&nbsp;&nbsp;&nbsp;&nbsp;&nbsp;"Šta to znači?" rekao je Honat.
<BR>&nbsp;&nbsp;&nbsp;&nbsp;&nbsp;"Evo to, Honate. Kad je ekipa za oplođavanje smestila tvoje ljude na Teluru, njihova zamisao nije bila da zauvek živite na vrhovima drveća. Oni su znali da ćete ranije ili kasnije morati sići na tle i naučiti da se borite s nedaćama ove planete, i to na specifičan način. Inače bi vaše snage oslabile i izumrli biste."
<BR>&nbsp;&nbsp;&nbsp;&nbsp;&nbsp;"Živeti sve vreme na tlu?" rekla je Matilda tiho.
<BR>&nbsp;&nbsp;&nbsp;&nbsp;&nbsp;"Da, Matilda. Trebalo je da život na vrhu drveća bude samo međuperiod, dok ne prikupite dovoljno znanja o Teluri i dok se ne osposobite da ga koristite. Ali da biste postali pravi gospodari sveta, moraćete da osvojite i površinu. Domišljatost vaših ljudi da samo zločince šalju na površinu bio je najbolji način koji su mogli odabrati za osvajanje planete. Potrebna je snaga volje i naročito hrabrost da bi se ustalo protiv običaja; a obe te odlike su potrebne da se savlada Telura. Vaši su ljudi izgonili na površinu baš takve borbene umove, iz godine u godinu, svake godine.
<BR>&nbsp;&nbsp;&nbsp;&nbsp;&nbsp;Ranije ili kasnije, nekim od tih prognanika moralo je poći za rukom da otkriju kako se uspešno živi na tlu i omogućiti ostalim vašim ljudima da napuste drveće. Ti i Honat ste upravo to učinili."
<BR>&nbsp;&nbsp;&nbsp;&nbsp;&nbsp;"Pazi, molim te, Jarle", rekao je Adler. "Zločin je u ovom prvom uspešnom slučaju bio ideološke prirode. To je bio presudan preokret u kriminalnoj politici ovih ljudi. Ustanički duh nije dovoljan, ali ako se spoji sa inteligencijom - ecce homo!"
<BR>&nbsp;&nbsp;&nbsp;&nbsp;&nbsp;Honatu se vrtelo u glavi.
<BR>&nbsp;&nbsp;&nbsp;&nbsp;&nbsp;"Ali šta sve to znači?" rekao je on. "Zar mi nismo više - osuđeni na Pakao?"
<BR>&nbsp;&nbsp;&nbsp;&nbsp;&nbsp;"Ne, vi ste još osuđeni, ako želite da to tako nazivate", rekao je Jarl Eleven trezveno. "Naučili ste kako se ovde dole živi i otkrili ste nešto još značajnije: kako ostati u životu uništavajući neprijatelje. Znate li da ste goloruki ubili tri demona, ti, Matilda i Alaskon?"
<BR>&nbsp;&nbsp;&nbsp;&nbsp;&nbsp;"Ubili?"
<BR>&nbsp;&nbsp;&nbsp;&nbsp;&nbsp;"Svakako", reče Jarl Eleven. "Pojeli ste tri jajeta. To je klasičan način, i zapravo jedini, da se istrebe nemani kao što su dinosauri. Odrasle ne možete da ubijete osim protivtenkovskim puškama, ali kao embrioni oni su bespomoćni - a odrasli nisu dovoljno razumni da čuvaju svoja gnezda."
<BR>&nbsp;&nbsp;&nbsp;&nbsp;&nbsp;Honat ga je čuo, ali kao iz daljine. Ni osećaj Matildine toplote blizu njega ništa mu nije pomogao.
<BR>&nbsp;&nbsp;&nbsp;&nbsp;&nbsp;"Znači da se moramo vratiti tamo dole", rekao je tupo. "I to ovog puta zauvek."
<BR>&nbsp;&nbsp;&nbsp;&nbsp;&nbsp;"Da", rekao je Jarl Eleven blagim glasom. "Ali nećete biti sami, Honate. Počev od sutra svi tvoji ljudi biće s tobom."
<BR>&nbsp;&nbsp;&nbsp;&nbsp;&nbsp;"Svi naši ljudi? Ali - vi ćete ih proterati?"
<BR>&nbsp;&nbsp;&nbsp;&nbsp;&nbsp;"Sve do jednoga. No, mi im nećemo zabraniti da koriste isprepletene loze, ali od sada pa nadalje vaši judi moraće da se probijaju i na površinu. Ti i Matilda ste dokazali da se to može. Krajnje je vreme da to i ostali nauče."
<BR>&nbsp;&nbsp;&nbsp;&nbsp;&nbsp;"Jarle, ti i suviše malo misliš na ovo dvoje mladih ljudi", rekao je Adler. "Kaži im šta im se sprema. Oni se boje."
<BR>&nbsp;&nbsp;&nbsp;&nbsp;&nbsp;"Naravno, naravno. To je jasno. Honate, ti i Matilda ste jedina živa bića vaše vrste koja znaju kako se može preživeti dole na površini. A mi nećemo pričati vašim ljudima kako se to postiže. Mi im, čak, nećemo dati ni bilo kakve sugestije. To prepuštamo vama."
<BR>&nbsp;&nbsp;&nbsp;&nbsp;&nbsp;Honat je bio zaprepašćen.
<BR>&nbsp;&nbsp;&nbsp;&nbsp;&nbsp;"To je vaša stvar", ponovio je Jarl odlučno. "Sutra ćemo vas vratiti vašem plemenu i reći ćemo vašim ljudima da su vama poznati zakoni uspešnog življenja na tlu - i da svi moraju otići dole i tamo živeti. Reći ćemo im samo toliko, ništa više. Šta mislite da će oni u tom slučaju učiniti?"
<BR>&nbsp;&nbsp;&nbsp;&nbsp;&nbsp;"Ja ne znam", rekao je ošamućeni Honat. "Svašta bi se moglo dogoditi. Oni bi čak mogli da nas proglase Pravobraniocima - uprkos tome što smo samo obični zločinci."
<BR>&nbsp;&nbsp;&nbsp;&nbsp;&nbsp;"Neobični pioniri, Honate. Muškarac i žena koji će izvesti stanovništvo Telure s tavana u široki svet."
<BR>&nbsp;&nbsp;&nbsp;&nbsp;&nbsp;Jarl Eleven je ustao dok je velika svetlost poigravala oko njega. Gledajući za njim prema gore, Honat je video da je najmanje još dvanaest drugih Divova stajalo iza same svetlosti pažljivo slušajući svaku reč.
<BR>&nbsp;&nbsp;&nbsp;&nbsp;&nbsp;"No, treba da prođe još malo vremena pre nego što počnemo", rekao je Jarl Eleven. "Možda biste vas dvoje želeli da razgledate naš brod."
<BR>&nbsp;&nbsp;&nbsp;&nbsp;&nbsp;Ošamućen, ali s nekim tihim unutrašnjim uzbuđenjem kao muzika, u sebi, Honat je uzeo Matildu za ruku. Zajedno su krenuli iz klanca u Pakao, idući za Divovima.
</TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
