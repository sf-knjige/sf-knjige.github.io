<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>RAZVOĐE
<P>&nbsp;&nbsp;&nbsp;&nbsp;&nbsp;Glasovi nezadovoljstva među posadom vasionskog broda Nepovredivi - koje je kapetan Gorbel kao vojno lice nazivao 'neposlušnost' - dostigli su tačku kad se više nije moglo prelaziti preko njih, i to mnogo ranije nego što je brod stigao na pedeset svetlosnih godina od svog cilja.
<BR>&nbsp;&nbsp;&nbsp;&nbsp;&nbsp;Ranije ili kasnije, mislio je Gorbel, ranije ili kasnije, ovo glupo stvorenje slično tuljanu primetiće ih.
<BR>&nbsp;&nbsp;&nbsp;&nbsp;&nbsp;Kapetan Gorbel nije bio siguran hoće li mu biti milo ili neće kad Prilagođeni čovek shvati. U neku ruku, to bi olakšalo stvari. Ali to bi bio neprijatan trenutak, ne samo za Hokeaha i za ostale pantrope nego i za samog Gorbela. Možda bi bilo bolje da drži sigurnosni ventil zatvoren dok Hokeah i ostali Altarijanci ne krenu na put na - kako se ono zvaše? A da, na Zemlju.
<BR>&nbsp;&nbsp;&nbsp;&nbsp;&nbsp;Ali posada, jednostavno, neće dopustiti Gorbelu da to duže odgađa. Što se tiče Hokeaha, on se ponašao kao da nema centra za zapažanje u svom mozgu. Njega su emocionalne struje tako malo dirale kao i redak i hladan vazduh koji je rigelijanska posada održavala u unutrašnjosti vojnog broda. Siguran u svom krznu od tople kitove masti, očiju smeđih, živih i veselih, sedeo je gotovo čitave dane u prednjem stakleniku, posmatrajući rastenje zvezde Sol na tamnom nebu pred sobom.
<BR>&nbsp;&nbsp;&nbsp;&nbsp;&nbsp;I govorio je. O, bogovi svih zvezda, kako je govorio! Kapetan Gorbel je već više znao o staroj - onoj najstarijoj - istoriji programa oplođavanja nego što je želeo, ali to još nije bilo sve. A program oplođavanja nije bio jedini Hokeahov predmet razgovora. Delegat Saveta za kolonizaciju imao je vertikalno obrazovanje, koje je uskim mlazom prolazilo kroz razna specijalna područja, za razliku od Gorbelovog, koje se širilo horizontalno preko čitavog predmeta svemirskih letova, ne dodirujući bilo šta drugo.
<BR>&nbsp;&nbsp;&nbsp;&nbsp;&nbsp;Hokeah je, izgleda, imao u planu da proširi kapetanov horizont i protiv njegove volje.
<BR>&nbsp;&nbsp;&nbsp;&nbsp;&nbsp;"Uzmimo, na primer, poljoprivredu", upravo je govorio. "Ova planeta koju treba da oplodimo pruža nam izvanredan razlog da se bolje pozabavimo pitanjem farmi. Ranije su ovde bile džungle, tle je bilo vrlo plodno. Ali ljudi su počeli živeti kao farmeri uz pomoć vatre i uništili su sebe na isti način."
<BR>&nbsp;&nbsp;&nbsp;&nbsp;&nbsp;"Kako to?" reče Gorbel mehanički. Da je ćutao, Hokeah bi svejedno nastavio da govori, a i nije se isplatilo biti nepristojan prema Savetu za kolonizaciju, ma, samo, prema jednom njegovom predstavniku.
<BR>&nbsp;&nbsp;&nbsp;&nbsp;&nbsp;"U svojoj praistoriji, petnaest hiljada godina pre službenog datuma otkako su počeli brojati godine, oni su čistili tle na taj način što su ga palili. Zatim bi zasadili neku biljku, skupili plod i pustili da se opet sve pretvori u džungle. Zatim bi opet zapalili džunglu, i tako se sve to neprestano ponavljalo. Takvim ekonomisanjem, u početku su istrebili najveće mnoštvo divljači za koje će Zemlja ikad znati. Osim toga, ovaj metod je predstavljao uništenje gornjeg sloja zemlje.
<BR>&nbsp;&nbsp;&nbsp;&nbsp;&nbsp;Ali jesu li otuda izvukli pouku? Ne. Čak i pošto su se osposobili za let u vasionu, to je bio standardni metod u većini preostalih predela džungle - mada su se već tada svuda videle gole stene."
<BR>&nbsp;&nbsp;&nbsp;&nbsp;&nbsp;Hokeah uzdahnu. "Sada, naravno, nema džungli. A nema ni mora. Nema ništa do pustinje, golih stena, ljute hladnoće i retkog vazduha s malo kiseonika - kako bi to krstili ljudi da su neki od njih još preostali. Ne može se sva krivica pripisati raubovanju, iako je neosporno, ona vrlo velika."
<BR>&nbsp;&nbsp;&nbsp;&nbsp;&nbsp;Gorbel baci brz pogled na pogrbljena leđa poručnika Averdora, svoga pomoćnika i navigatora. Averdoru je pošlo za rukom da od početka putovanja ne uputi ni jednu jedinu reč Hokeahu ni bilo kojem od ostalih pantropa. Naravno, od njega se nije tražilo da preuzme na sebe diplomatske napore - to su bile muke za Gorbela - ali nastojanje da izbegava čak i normalne odnose s ljudima-tuljanima počelo je delovati i na njega.
<BR>&nbsp;&nbsp;&nbsp;&nbsp;&nbsp;Ranije ili kasnije Averdor će morati da prasne. Niko zbog toga neće biti kriv, ali će, ipak, cela posada broda zbog toga ispaštati. Uključujući Gorbela, koji će izgubiti prvoklasnog navigatora i pomoćnika.
<BR>&nbsp;&nbsp;&nbsp;&nbsp;&nbsp;No, svakako je bilo van domašaja Gorbelove vlasti da naredi Averdoru da govori s jednim Prilagođenim čovekom. On je samo mogao da predloži da Averdor načini nekoliko mehaničkih gestova uljudnosti, za dobro broda. Jedina reakcija je bila jedan od najhladnijih pogleda koje je Gorbel ikada video, čak i kad se tiče Averdora, s kojim je kao kapetan plovio više od trideset galaktičkih godina.
<BR>&nbsp;&nbsp;&nbsp;&nbsp;&nbsp;Najgore od svega je bilo što je Gorbel, kao ljudsko biće, bio potpuno na strani Averdora.
<BR>&nbsp;&nbsp;&nbsp;&nbsp;&nbsp;"Posle izvesnog broja godina prilike se menjaju na svakoj planeti", brbljao je Hokeah svečano, mašući rukom sličnoj peraju, da bi obuhvatio sve svetle tačke izvan staklenika. Opet se vratio svojoj glavnoj opsesiji: programu oplođavanja. "Samo je logično tvrditi da i čovek mora da se promeni s njima - ili, ako to nije u stanju, mora se premestiti nekuda dalje. Pretpostavimo da je naselio samo Zemlji slične planete? Ni ove planete ne ostaju večno slične Zemlji, bar ne u biološkom smislu."
<BR>&nbsp;&nbsp;&nbsp;&nbsp;&nbsp;"A zašto bismo se mi uopšte i ograničili na planete slične Zemlji?" reče Gorbel. "Ne mogu reći da baš mnogo znam o njoj, ali podaci baš ne stvaraju utisak da je u pitanju neki optimalan svet."
<BR>&nbsp;&nbsp;&nbsp;&nbsp;&nbsp;"Bez sumnje", reče Hokeah, iako Gorbel, kao i obično, nije znao na koji se deo njegove primedbe to odnosilo. "Nije korisno za opstanak vrste ako se ona zauvek veže za iste okolnosti.
<BR>&nbsp;&nbsp;&nbsp;&nbsp;&nbsp;Pametno je razvijati se zajedno sa svemirom, tako da ostanemo nezavisni od starenja svetova ili eksplozije njihovih zvezda. Pogledajte samo rezultate! Čovek sada postoji u toliko oblika da uvek negde ima skloništa za ugrožene ljude. To je veliko dostignuće, a, u poređenju s tim - koliko vrede stari argumenti o suverenoj nepromenljivosti ljudskog oblika."
<BR>&nbsp;&nbsp;&nbsp;&nbsp;&nbsp;"Koliko, uistinu!" reče Gorbel. No, u njegovoj glavi, njegovo drugo ja je govorilo: aha, on je ipak nanjušio neprijateljstvo. Svaki Prilagođeni čovek je ipak samo Prilagođen - i uvek se bori za izjednačenje s ljudskim oblikom utemeljivača. Ali, ništa ti to ne koristi, birokrato s tuljanovom njuškom. Možeš ti diskutovati do kraja života, tvoji će se brkovi uvek micati kad budeš govorio.
<BR>&nbsp;&nbsp;&nbsp;&nbsp;&nbsp;A jasno je da nikad nećeš prestati da govoriš.
<BR>&nbsp;&nbsp;&nbsp;&nbsp;&nbsp;"Kao vojnik, vi ćete prvi biti u stanju da cenite vojnička preimućstva, kapetane", dodao je Hokeah ozbiljno. "Služeći se pantropijom, čovek je osvojio hiljade svetova koji bi mu inače bili nepristupačni. To je neizmerno povećalo šanse da postanemo gospodari galaksije i da zauzmemo njen veći deo a da ne ukrademo bilo čiju planetu. Okupacija bez oduzimanja i bez prolivanja krvi. Ali ako bi neka druga rasa, a ne ljudi, stekla imperijalističke ambicije i pokušala da prisvoji naše planete, konstatovala bi da je suviše malobrojna."
<BR>&nbsp;&nbsp;&nbsp;&nbsp;&nbsp;"To je istina", reče kapetan Gorbel, zainteresovan i protiv svoje volje. "Verovatno je pametno što smo u početku brzo radili. Pre nego što je iko drugi otkrio taj metod, mislim. Ali zašto smo to baš bili mi? Čini mi se da je prava rasa koja je trebalo da to izume bila rasa koja je to već imala - ako shvatate šta mislim."
<BR>&nbsp;&nbsp;&nbsp;&nbsp;&nbsp;"Ne shvatam potpuno, kapetane. Možete li mi dati primer?"
<BR>&nbsp;&nbsp;&nbsp;&nbsp;&nbsp;"Dakle, jednom smo istražili jedan sunčani sistem u kome je već postojala rasa koja je naseljavala dve planete, naravno, ne obe istovremeno, nego idući tamo-amo", reče Gorbel. "Oni su imali životni ciklus s tri različita oblika. Zimu su provodili na spoljnom od ta dva sveta. Zatim bi se promenili u drugi oblik koji je mogao da prelazi prostor, goli - kao od majke rođeni, bez brodova, gde su ostali deo godine provodili na unutrašnjoj planeti, u trećem obliku. Zatim bi se opet vraćali u drugi oblik i ponovo odlazili na hladniju planetu.
<BR>&nbsp;&nbsp;&nbsp;&nbsp;&nbsp;Teško je to opisati. Ali je sigurno da oni to nisu izumeli. Njima je to bilo sasvim prirodno. Oni su se razvili na taj način." On ponovo pogleda Averdora. "Navigacija je bila prilično komplikovana u vreme rojenja tamo."
<BR>&nbsp;&nbsp;&nbsp;&nbsp;&nbsp;Averdor nije zagrizao u mamac.
<BR>&nbsp;&nbsp;&nbsp;&nbsp;&nbsp;"Shvatam, to je dobar argument", reče Hokeah klimajući glavom preterano zamišljeno. "No, dopustite mi, kapetane, da istaknem da sposobnost učiniti nešto nije isto što i želja da se to usavrši. Oh, video sam ja rase kao što je ona koju vi opisujete, i rase s polimorfizmom seksualnom promenom generacija, metamorfozom tipa životnog ciklusa insekata i tako dalje. Postoji planeta zvana Litija, udaljena oko 40 godina odavde, gde dominantna rasa prolazi kroz potpunu razvojnu rekapitulaciju posle rođenja, - ne pre, kao ljudi. Ali zašto bi neko od njih smatrao menjanje oblika kao nešto izvanredno i borio se za to? To je, najzad, jedna od običnih stvari u njihovom životu."
<BR>&nbsp;&nbsp;&nbsp;&nbsp;&nbsp;U stakleniku zazvoni malo zvono. Hokeah smesta ustane, s preciznim i gotovo maznim pokretima uprkos svojoj gojaznosti. "Dakle, dan se bliži kraju", reče veselo. "Hvala vam na pažnji, kapetane."
<BR>&nbsp;&nbsp;&nbsp;&nbsp;&nbsp;Iziđe gegajući se. Sutra će, naravno, opet biti tu.
<BR>&nbsp;&nbsp;&nbsp;&nbsp;&nbsp;I dan posle toga.
<BR>&nbsp;&nbsp;&nbsp;&nbsp;&nbsp;I sutradan - osim ako posada ne bude dotle čitavu družbu namazala katranom i posula perjem. Kad samo, mislio je Gorbel besno, kad samo ti prokleti Prilagođeni ne bi tako zloupotrebljavali svoje privilegije! Hokeah je kao delegat Saveta za kolonizaciju bio prilično značajna ličnost i niko nije mogao da ga spreči da uđe u staklenik, osim u slučaju neke opasnosti. Ali nije li taj čovek bio svestan da ne bi trebalo da koristi svoje privilegije svaki dan, na brodu čija je posada bila sastavljena od ljudi prvobitnog oblika, da većina njih nije smela da uđe u staklenik bez izričitog naloga?
<BR>&nbsp;&nbsp;&nbsp;&nbsp;&nbsp;Ostatak pantropa je bio isto toliko loš. Kao putnici s tehničkim statusom ljudskih bića, oni su smeli da se kreću gotovo svuda tamo po brodu gde i posada - a to su i činili, uporno i bez izvinjavanja, kao da se druže sa sebi ravnima. Legalno su to i bili - ali nisu li oni dosad već otkrili da postoji nešto što se zove predrasuda? Da među običnim vasionskim ljudima postoji predrasuda protiv njegove vrste - i protiv svakog Prilagođenog čoveka koja je uvek tinjala blizu granice licemerja?
<BR>&nbsp;&nbsp;&nbsp;&nbsp;&nbsp;Čulo se lagano zujanje, dok se Averdorova stolica okretala prema kapetanu. Kao i u većine rigelovskih ljudi, lice poručnika je bilo suvo i oštro, gotovo kao lice starog religioznog fanatika, a zvezdana svetlost u stakleniku nije ga ništa umekšala. No, kapetanu Gorbelu, koji je poznavao svaku i najmanju crtu na njemu, izgledalo je naročito opasno.
<BR>&nbsp;&nbsp;&nbsp;&nbsp;&nbsp;"No?" upita.
<BR>&nbsp;&nbsp;&nbsp;&nbsp;&nbsp;"Pomislio bih da si već sit i presit te nakaze", reče Averdor bez uvoda. "Nešto treba preduzeti, kapetane, pre nego što posada postane tako mrzovoljna da je moramo bacati u zatvor."
<BR>&nbsp;&nbsp;&nbsp;&nbsp;&nbsp;"Ja ništa manje ne mrzim te sveznalice nego ti", reče Gorbel mrko. "Naročito kad govore gluposti - a polovina od onoga što ovaj govori o vasionskim letovima glupost je, u to sam siguran. Ali čovek je delegat Saveta. On ima pravo da se zadržava ovde ako to želi."
<BR>&nbsp;&nbsp;&nbsp;&nbsp;&nbsp;"U slučaju opasnosti možeš svakome, čak i oficirima, zabraniti pristup u staklenik."
<BR>&nbsp;&nbsp;&nbsp;&nbsp;&nbsp;"Žao mi je, ali ja ne vidim u tome nikakvu opasnost", reče Gorbel kruto.
<BR>&nbsp;&nbsp;&nbsp;&nbsp;&nbsp;"Ovo je opasan deo galaksije - potencijalno, doduše. Hiljadama godina ga niko nije posećivao. Ova zvezda pred nama ima osam planeta osim one na koju bi trebalo da mi i pristanemo, a ni sam ne znam koliko satelita planetarne veličine. Pretpostavi da neko na jednom od njih izgubi glavu i pripuca na nas kada budemo tuda prolazili?"
<BR>&nbsp;&nbsp;&nbsp;&nbsp;&nbsp;Gorbel se namršti. "To bi bilo izazivanje gužve. Osim toga, ovo je područje nedavno pregledano - inače ne bismo bili sada ovde."
<BR>&nbsp;&nbsp;&nbsp;&nbsp;&nbsp;"Ipak bi bilo pametno obezbediti se unapred. Ako bi došlo do neprilika, našli bi se razni odbori koji bi smatrali riskantnim da imamo nepouzdana, drugorazredna ljudska bića u stakleniku u trenutku opasnosti."
<BR>&nbsp;&nbsp;&nbsp;&nbsp;&nbsp;"Govoriš gluposti."
<BR>&nbsp;&nbsp;&nbsp;&nbsp;&nbsp;"Dovraga, kapetane, čitaj malo između redova", reče Averdor grubo. "Ja znam isto dobro kao i ti da ne može biti neprilika u kojima se mi ne bismo mogli snaći. I da nijedan odbor za istraživanje neće tebe optužiti ako i dođe do nečega. Ja samo pokušavam da ti pružim neki izgovor koji ćeš upotrebiti kod tuljana."
<BR>&nbsp;&nbsp;&nbsp;&nbsp;&nbsp;"Slušam te."
<BR>&nbsp;&nbsp;&nbsp;&nbsp;&nbsp;"Dobro. Nepovredivi je najbolji brod u rigelovskoj mornarici, sa čistim karakteristikama, a moral njegove posade je gotovo legendaran. Mi ne možemo sebi dopustiti da zatvaramo ljude zbog njihovih ličnih predrasuda, što će se dogoditi ako ih tuljni nateraju da prekrše disciplinu. Osim toga, oni imaju pravo da rade svoj posao a da se mnoštvo tuljanskih njuški ne zabada preko njihovih ramena u njega."
<BR>&nbsp;&nbsp;&nbsp;&nbsp;&nbsp;" Već zamišljam sebe kako to objašnjavam Hokeahu."
<BR>&nbsp;&nbsp;&nbsp;&nbsp;&nbsp;"Nije potrebno", reče tvrdoglavo Averdor. "Možeš mu umesto toga reći da ćeš proglasiti stanje opasnosti na brodu do pristajanja. To znači da će grupa pantropa-putnika morati da ostane u svojim odajama. To je bar jednostavno."
<BR>&nbsp;&nbsp;&nbsp;&nbsp;&nbsp;Bilo je jednostavno. I, svakako, predstavljalo je veliko iskušenje.
<BR>&nbsp;&nbsp;&nbsp;&nbsp;&nbsp;"Ne dopada mi se to", reče Gorbel. "Uostalom, možda se Hokeah pravi i važan, ali nije on baš sasvim lud. On će to prozreti."
<BR>&nbsp;&nbsp;&nbsp;&nbsp;&nbsp;Averdor sleže ramenima. "Ti si komandant", reče on. "Ali ne vidim šta bi mogao preduzeti protiv toga, sve da i prozre. Sve bi bilo uvedeno u brodski dnevnik i prema pravilima. Sve što bi on mogao javiti Savetu bila bi sumnja - koju bi oni, verovatno, primili s rezervom - svako zna da su ovi drugorazredni tipovi skloni da brzo zaključe da su progonjeni. Moja je teorija da to i jeste razlog što su proganjani, barem prilično često."
<BR>&nbsp;&nbsp;&nbsp;&nbsp;&nbsp;"Ne mogu da te pitam."
<BR>&nbsp;&nbsp;&nbsp;&nbsp;&nbsp;"Čovek s kojim sam plovio pre nego što sam došao na Nepovredivog", reče Averdor, "bio je jedan od onih ljudi koji ne veruju ni sami sebi. Oni očekuju od svakog koga sretnu da će izvući nož iz korica kad mu budu leđima okrenuti. A uvek se nađu ljudi koji smatraju za svoj dug časti da probodu takve ljude koji to prosto traže. Nije ostao dugo komandant tamo."
<BR>&nbsp;&nbsp;&nbsp;&nbsp;&nbsp;"Shvatam na šta ciljaš", reče Gorbel. "Razmisliću o tome."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ali idućeg dana kad se Hokeah vratio u staklenik, Gorbel se još nije bio odlučio. Činjenica da su njegova osećanja bila na strani Averdora i posade podstakla ga je da posumnja u Averdorovo jednostavno rešenje. Plan je bio dovoljno primamljiv da zaslepi čoveka i da ovaj počini greške koje su inače bile očigledne.
<BR>&nbsp;&nbsp;&nbsp;&nbsp;&nbsp;Prilagođeni čovek se smesti udobno, gledajući kroz providni metal. "Ah", reče. "Naš cilj je mnogo značajniji sada, kapetane, zar ne? Zamislite, za nekoliko dana bićemo, u istorijskom smislu reči, ponovo kod kuće." To su bile zagonetke!
<BR>&nbsp;&nbsp;&nbsp;&nbsp;&nbsp;"Šta pod tim podrazumevate?" upita Gorbel.
<BR>&nbsp;&nbsp;&nbsp;&nbsp;&nbsp;"Žao mi je, mislio sam da znate. Zemlja je prvobitna planeta ljudske rase, kapetane. Tamo se razvijao osnovni oblik."
<BR>&nbsp;&nbsp;&nbsp;&nbsp;&nbsp;Gorbel je oprezno raščlanjavao neočekivanu informaciju. Pretpostavivši, čak, da je to istina - a verovatno je i bila, to bi bila stvar koju bi Hokeah znao o planeti za koju je bio određen - ona u ovoj situaciji nije ništa menjala. Ali Hokeah je to rekao s nekom određenom namerom. Neka brzo će se on izlanuti, jer Altarijance niko nije mogao optužiti zbog ćutljivosti.
<BR>&nbsp;&nbsp;&nbsp;&nbsp;&nbsp;Uprkos tome, razmišljao je da li da, ipak, upali ekran i da baci malo duži pogled na onu planetu. Do sada nije bio ni najmanje zainteresovan da to učini.
<BR>&nbsp;&nbsp;&nbsp;&nbsp;&nbsp;"Da, tamo je sve počelo", reče Hokeah. "Naravno, tim ljudima nije u početku ni na pamet padalo da su u stanju da prave pretprilagođenu decu. Umesto toga, oni su išli u razne krajnosti da adaptiraju svoju okolinu, ili da je nose sa sobom. Konačno su uvideli da to nije mogućno postići s planetama. Ne može se provesti čitav vek u svemirskom odelu ili pod svodom.
<BR>&nbsp;&nbsp;&nbsp;&nbsp;&nbsp;Osim toga, od prvog dana su imali neprilika sa oblicima u svom društvu. Vekovima su bili apsurdno osetljivi na neznatne razlike u boji ili obliku, čak i u mišljenju. Imali su režim koji je nastojao da svakome nametne gledište standardnog građanina i zatvarao je one koji mu nisu po volji."
<BR>&nbsp;&nbsp;&nbsp;&nbsp;&nbsp;Hokeahovo brbljanje je, odjednom, Gorbelu postalo neprijatno. Sve je bolje shvatao Averdorovu odluku da potpuno ignoriše postojanje Prilagođenog čoveka.
<BR>&nbsp;&nbsp;&nbsp;&nbsp;&nbsp;"Tek kad su se, uz velike napore, privikli da im takve razlike ne smetaju, mogli su preći na pantropiju", reče Hokeah. "Bio je to logičan zaključak. Naravno, izvesnu nepromenljivost oblika trebalo je zadržati, i ona se zadržala do današnjeg dana. Ne može se potpuno izmeniti oblik a da se, pri tom, potpuno ne izmeni proces mišljenja. Ako čoveku daš oblik bubašvabe, kao što je to zamislio jedan stari pisac, on će početi da misli kao bubašvaba, a ne kao čovek. Mi smo to shvatili. Na svetove koji bi iziskivali krajnje izmene ljudskog oblika - na primer na planete tipa plinskog diva - oplođavanje se ne primenjuje: Savet smatra da su takvi svetovi vlasništvo drugih, neljudskih rasa, čije psihotipove tamo ne bi trebalo podvrgnuti radikalnim promenama radi održanja života."
<BR>&nbsp;&nbsp;&nbsp;&nbsp;&nbsp;Kapetan Gorbel je nejasno shvatio kuda Hokeah cilja, i to mu se nije dopalo. Čovek-tuljan se na svoj poseban direktan način zalagao za svoje pravo da stvarno bude smatran jednakim, kao i pravno. Ali on je to činio u sklopu pretpostavki nepoznatih kapetanu Gorbelu i činjenica čiju je vrednost samo on poznavao i čiji je značaj samo on umeo da proceni. On je, ukratko, falsifikovao karte kojima je igrao i poslednji ostaci Gorbelove tolerantnosti su naglo iščezavali.
<BR>&nbsp;&nbsp;&nbsp;&nbsp;&nbsp;"Naravno, u početku je bilo otpora", reče Hokeah. "Mozgovi koje su tek nedavno ubedili da veruju kako su obojeni ljudi ljudska bića lako su poverovali da je Prilagođeni čovek - bilo koji Prilagođeni - inferioran u odnosu na prvobitnog ili na osnovni ljudski tip, tip koji je živeo na Zemlji. No, postojalo je, takođe, vrlo staro verovanje na Zemlji da se osnovna ljudskost nasleđuje u duhu, a ne u obliku.
<BR>&nbsp;&nbsp;&nbsp;&nbsp;&nbsp;Vidite, kapetane, pantropija se mogla sprečiti da se ostalo pri stanovištu da menjanje forme, makar i delimično, čini čoveka manje čovekom nego što je bio u primarnom stanju. Došao je trenutak kad ovo gledište nije više bilo održivo - trenutak koji je najveći od svih razvoda naše rase, koji treba da ujedini sva naša oprečna gledanja jednih na druge, u jedan zajednički rezervoar bratstva i cilja. Vi i ja smo vrlo srećni što možemo biti svedoci toga."
<BR>&nbsp;&nbsp;&nbsp;&nbsp;&nbsp;"Vrlo zanimljivo", reče Gorbel hladno. "Ali sve te stvari dogodile su se davno, a mi danas ne znamo mnogo o tom delu galaksije. Pod uslovima koje ćete lako pročitati na kontrolnoj tabli, zajedno sa odgovarajućim odredbama - prinuđen sam da stavim brod u stanje opasnosti od sutra pa sve do dana kad se vaša grupa iskrca. Plašim se da to znači da će svi putnici odsad morati da ostanu u svojim odajama."
<BR>&nbsp;&nbsp;&nbsp;&nbsp;&nbsp;Hokeah se okrete i ustade. Njegove su oči još bile tople i meke, ali u njima nije više bilo ni traga neke radosti.
<BR>&nbsp;&nbsp;&nbsp;&nbsp;&nbsp;"Znam vrlo dobro šta to znači", reče. "I do izvesne mere shvatam potrebu toga - iako sam se nadao da ću ja prvi ugledati našu rodnu planetu svemira. Ali ja ne verujem da ste vi mene dobro shvatili, kapetane. Moralno razvođe o kojem sam govorio nije postojalo u prošlosti. Ono sada postoji. Počelo je od dana kad sama Zemlja nije više bila pogodna da na njoj živi takozvani temeljni ljudski tip. Slivanje gledišta u zajednički rezervoar biće sve veće kad se u Galaksiji proširi vest da je i sama Zemlja oplođena Prilagođenim ljudima. Time će teško biti pogođeno saznanje da su osnovni tipovi sada - a već su dugo i bili - u vrlo maloj manjini, uprkos svojim pretenzijama."
<BR>&nbsp;&nbsp;&nbsp;&nbsp;&nbsp;Da li je Hokeah bio toliko glup da preti - nenaoružani smešni čovek-tuljan da preti kapetanu Nepovredivog? Ili...
<BR>&nbsp;&nbsp;&nbsp;&nbsp;&nbsp;"Pre nego što odem, kapetane, hteo bih da vas upitam ovo. Tamo dole je vaša rodna planeta, a ja i moja grupa spustićemo se uskoro na nju. Usuđujete li se da nam se priključite?"
<BR>&nbsp;&nbsp;&nbsp;&nbsp;&nbsp;"A zašto bih to činio", reče Gorbel.
<BR>&nbsp;&nbsp;&nbsp;&nbsp;&nbsp;"Pa, zato, naravno, da ispoljite superiornost osnovnog tipa, kapetane", reče Hokeah tiho. "Ne možete, svakako, da priznate da je šačica ljudi-tuljana nadmoćna na tlu vaših predaka!"
<BR>&nbsp;&nbsp;&nbsp;&nbsp;&nbsp;On se pokloni i uputi ka vratima. Pre nego što je stigao do njih, okrenuo se i zamišljeno pogledao Gorbela i poručnika Averdora koji je netremice gledao u njega sa izrazom hladne srdžbe.
<BR>&nbsp;&nbsp;&nbsp;&nbsp;&nbsp;"Možete li?" reče. "Biće zanimljivo posmatrati kako ćete se ponašati kao manjina. Smatram da vam nedostaje praksa."
<BR>&nbsp;&nbsp;&nbsp;&nbsp;&nbsp;On iziđe. Obojica, i Gorbel i Averdor, naglo se okrenuše prema ekranu i Gorbel ga uključi. Slika je rasla, učvršćivala se i umirila.
<BR>&nbsp;&nbsp;&nbsp;&nbsp;&nbsp;Kad je sledeća smena došla na dužnost, njih dvojica su još piljila u prostranu i neuređenu pustinju Zemlje.
</TD></TR></TABLE>
</CENTER>
</BODY>
</HTML>
