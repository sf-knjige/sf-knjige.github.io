<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Na kvantnoj ravni naša vaseljena može se videti kao neodredivo mesto, predvidivo na statistički način jedino kada se primene dovoljno veliki brojevi. Između te vaseljene i neke srazmerno predvidljive gde se putovanje jedne planete može vremenski odrediti picosekundama, u igru ulaze druge sile. Jer za tu srednju vaseljenu u kojoj dnevno živimo preovlađujuća sila je ono u šta verujete. Vaša verovanja određuju odvijanje dnevnih događaja. Ukoliko dovoljno vas veruje, može se učiniti da postane neka nova stvar. Ustrojstvo verovanja stvara filter kroz koji se haos prosejava u red.
<BR>
<BR>&nbsp;&nbsp;&nbsp;&nbsp;&nbsp;'Analiza Tiranina', Tarazin dosje: BG Arhive
<BR>
<BR>&nbsp;&nbsp;&nbsp;&nbsp;&nbsp;Tegove misli bile su u pometnji kada se vratio na Gamu sa Esnafovog broda. Kročio je sa svetlosnog broda na crno obojenu ivicu Tvrđavinog sletišta i obazreo se unaokolo kao da se prvi put tu nalazi. Bilo je gotovo podne. Tako je malo vremena prošlo, a toliko toga se promenilo.
<BR>&nbsp;&nbsp;&nbsp;&nbsp;&nbsp;Koliko daleko će Bene Geserit ići u davanju suštinskih pouka? - pitao se. Taraza ga je izbacila iz njegovog uobičajenog mentatskog procesa. Osećao je da je čitav događaj na Esnafovom brodu bio udešen samo za njega. Bio je uzdrman i skrenut s pravca predviđanja. Kako je čudno izgledao Gamu dok je, prolazeći kroz špalir stražara, išao stranom prema ulaznim otvorima.
<BR>&nbsp;&nbsp;&nbsp;&nbsp;&nbsp;Teg je video mnogo planeta i upoznao se sa njihovim običajima i načinima na koje su vršile uticaj na svoje stanovnike. Neke planete su imale veliko žuto sunce koje je lebdelo u blizini i održavale žive stvari toplim, omogućavajući im da se razvijaju i rastu. Neke planete imale su mala svetlucava sunca koja su visila daleko na tamnom nebu, i njihova svetlost jedva da je dopirala do tla. Postojale su mnogobrojne varijacije unutar, pa i izvan ovog raspona. Gamu je bio žutozelena varijacija sa danom od 31.27 standardnih sati i 2.6 standardnih godina. Teg je sve dosad mislio da poznaje Gamu.
<BR>&nbsp;&nbsp;&nbsp;&nbsp;&nbsp;Kada su Harkoneni bili primorani da je napuste, kolonisti koji su došli iz Danijanske skupine, zaostale za onima iz Raštrkavanja, nazvali su je Halekovim imenom. Kolonisti su u to doba bili poznati kao Kaladanijanci, ali proticanje Milenijuma uvek sadrži težnju za skraćivanjem naziva.
<BR>&nbsp;&nbsp;&nbsp;&nbsp;&nbsp;Teg zastade na prolazu kroz zaštitni zid koji je sa sletišta vodio naniže u Tvrđavu. Taraza i njena pratnja zaostali su za njim. Video je kako Taraza nešto napregnuto govori Odradi.
<BR>&nbsp;&nbsp;&nbsp;&nbsp;&nbsp;Atreidski manifest, pomisli on.
<BR>&nbsp;&nbsp;&nbsp;&nbsp;&nbsp;Čak je i na Gamuu vrlo malo ljudi pripadalo bilo Harkonenima bilo Atreidima, iako su ovde genotipi bili vidljivi - posebno su preovlađivali atreidski: oni dugački šiljati nosevi, visoka čela i čulna usta. Često su ovi delovi bili razbacani - usta na jednom licu, prodorne oči na nekom drugom i bezbroj kombinacija. Ponekad ih je, međutim, jedna osoba imala sve na okupu, i tada je kod nje bio vidljiv ponos, ono unutrašnje saznanje:
<BR>&nbsp;&nbsp;&nbsp;&nbsp;&nbsp;Ja sam jedan od njih!
<BR>&nbsp;&nbsp;&nbsp;&nbsp;&nbsp;Domoroci sa Gamua su to umeli da prepoznaju i uklanjali bi im se s puta; međutim, samo je nekolicina zasluživala takvu čast.
<BR>&nbsp;&nbsp;&nbsp;&nbsp;&nbsp;U osnovi svega bilo je ono što su Harkoneni ostavili za sobom - genetske linije čiji je trag dosezao do pradavnih vremena Grka, Patana i Mameluka, senke prastarih predanja kojima je svega nekolicina izvan kruga profesionalnih istoričara, ili onih koje je obrazovao Bene Geserit, znala čak i ime.
<BR>&nbsp;&nbsp;&nbsp;&nbsp;&nbsp;Taraza i njena pratnja pristigoše Tega. Čuo ju je kako govori Odradi: "Moraš reći Milesu sve o tome."
<BR>&nbsp;&nbsp;&nbsp;&nbsp;&nbsp;Vrlo dobro, reći će mi, pomislio je. Skrenuo je i uputio se pokraj unutrašnjih stražara ka dugačkom hodniku ispod betonskih bunkera koji su vodili u središnji deo Tvrđave.
<BR>&nbsp;&nbsp;&nbsp;&nbsp;&nbsp;Proklete Bene Geserite! pomislio je. Šta su stvarno radile ovde na Gamuu?
<BR>&nbsp;&nbsp;&nbsp;&nbsp;&nbsp;Na ovoj planeti moglo se uočiti puno znakova Bene Geserita: genetsko doterivanje da bi se učvrstile odabrane crte, a tu i tamo vidljivi naglasci na zavodljivim očima kod žena.
<BR>&nbsp;&nbsp;&nbsp;&nbsp;&nbsp;Teg otpozdravi kapetanici straže ne skrećući pogled. Zavodljive oči, da. Primetio je to ubrzo po dolasku u golinu Tvrđavu, a posebno za vreme prvog inspekcijskog obilaska planete. Video je, takođe, sebe u mnogim likovima i prisećao se stvari koje mu je stari Patrin toliko puta spomenuo.
<BR>&nbsp;&nbsp;&nbsp;&nbsp;&nbsp;"Imaš izgled čoveka sa Gamua, bašare."
<BR>&nbsp;&nbsp;&nbsp;&nbsp;&nbsp;Zavodljive oči! Ona malopređašnja kapetanica straže ih je imala. Ona Odrade i Lusila bile su po tome slične. Pade mu na um da je malo ljudi poklanjalo veću pažnju značaju očiju, kada bi došlo do zavođenja. Da bi se dostigla ta tačka bilo je neophodno odgajanje u okrilju Bene Geserita. Velike grudi kod žena i snažne slabine kod muškarca (onaj zategnuti, mišićav izgled zadnjice) bili su po prirodi važni u seksualnom sparivanju. Ali bez očiju, ostatak nije mnogo vredeo. Oči su bile bitne. Spoznao je da je neko mogao biti privučen pravom vrstom očiju, utopljen u njima i nesvestan onoga što čini sve dok penis ne bi bio čvrsto stegnut u vagini.
<BR>&nbsp;&nbsp;&nbsp;&nbsp;&nbsp;Zapazio je Lusiline oči odmah po dolasku na Gamu i držao se na oprezu. Nije bilo nikakve sumnje u pogledu načina na koji je Sestrinstvo koristilo njene nadarenosti.
<BR>&nbsp;&nbsp;&nbsp;&nbsp;&nbsp;Sada je Lusila bila ovde, čekajući ih u središnjoj prostoriji za pregled i dekontaminaciju. Kratko je mahnula rukom u znak da je sa golom sve u redu. Teg se opusti i pričeka da vidi kako će izgledati susret Lusile i Odrade. Dve žene su, uprkos razlici u godinama, imale upadljivo slične crte. Njihova tela su, međutim, bila sasvim drugačija: Lusilino znatno čvršće u poređenju sa Odradinim opuštenim oblicima.
<BR>&nbsp;&nbsp;&nbsp;&nbsp;&nbsp;Ona kapetanica straže zavodljivih očiju priđe sa strane Tegu i nagnu mu se sasvim blizu. "Švangiju je upravo saznala koga ste doveli sa sobom", reče ona mahnuvši glavom u pravcu Taraze. "Ahhh, evo je, stiže."
<BR>&nbsp;&nbsp;&nbsp;&nbsp;&nbsp;Švangiju je upravo izlazila iz cevaste dizalice, uputivši se prema Tarazi, dobacivši usput ljutit pogled Tegu.
<BR>&nbsp;&nbsp;&nbsp;&nbsp;&nbsp;Taraza želi da te iznenadi, pomisli on. Svi znamo zbog čega.
<BR>&nbsp;&nbsp;&nbsp;&nbsp;&nbsp;"Ne izgledaš srećna što me vidiš", reče Taraza obraćajući se Švangijui.
<BR>&nbsp;&nbsp;&nbsp;&nbsp;&nbsp;"Ja sam iznenađena, Vrhovna majko", odvrati Švangiju. "Nisam imala pojma." Ona još jednom pogleda Tega sa izrazom zlobe u očima.
<BR>&nbsp;&nbsp;&nbsp;&nbsp;&nbsp;Odrade i Lusila prekinuše uzajamno ispitivanje. "Slušala sam o tome, dabome", reče Odrade, "ali je zapanjujuće suočiti se sa samom sobom u licu druge osobe."
<BR>&nbsp;&nbsp;&nbsp;&nbsp;&nbsp;"Upozorila sam te", reče Taraza.
<BR>&nbsp;&nbsp;&nbsp;&nbsp;&nbsp;"Kakva su vaša naređenja, Vrhovna majko?" upita Švangiju. Bilo je to najdalje što je mogla da ide u postavljanju pitanja o cilju Tarazine posete.
<BR>&nbsp;&nbsp;&nbsp;&nbsp;&nbsp;"Htela bih da razgovaram nasamo sa Lusilom", zatraži Taraza.
<BR>&nbsp;&nbsp;&nbsp;&nbsp;&nbsp;"Pripremili smo odaje za vas", ponudi joj Švangiju.
<BR>&nbsp;&nbsp;&nbsp;&nbsp;&nbsp;"Nema potrebe", reče Taraza. "Ne ostajem dugo ovde. Miles je već sredio sve što je bilo potrebno oko odlaska. Dužnosti zahtevaju moje prisustvo u Kapitolu. Lusila i ja ćemo razgovarati napolju u dvorištu." Taraza položi prst na obraz. "Oh, želela bih da na trenutak potajno osmotrim golu. Sigurna sam da Lusila može to da udesi."
<BR>&nbsp;&nbsp;&nbsp;&nbsp;&nbsp;"Sasvim dobro podnosi pojačanu obuku", reče Lusila, i njih dve krenuše prema cevastoj dizalici.
<BR>&nbsp;&nbsp;&nbsp;&nbsp;&nbsp;Teg upravi pažnju na Odrade, primećujući, dok mu je pogled prelazio preko Švangijuinog lica, žestinu njene srdžbe. Iznenada mu pade na um da u pozadini ove sličnosti, izvesno, stoji neka svrha Bene Geserita. Da, svakako - Lusila je bila Utiskivačica!
<BR>&nbsp;&nbsp;&nbsp;&nbsp;&nbsp;Švangiju je već savladala srdžbu. Radoznalo je gledala Odrade. "Upravo sam se spremala da ručam, sestro", obrati joj se ona. "Da li bi htela da mi se pridružiš?"
<BR>&nbsp;&nbsp;&nbsp;&nbsp;&nbsp;"Moram da razmenim nekoliko reči u četiri oka sa bašarom", odgovori Odrade. "Ukoliko je u redu, možda bismo mogli ostati ovde da porazgovaramo? Gola ne sme da me vidi."
<BR>&nbsp;&nbsp;&nbsp;&nbsp;&nbsp;Švangiju se namrgodi, ne pokušavajući da prikrije uznemirenost koju je Odrade u njoj izazivala. U Kapitolu su znali gde leži opasnost! Ali niko... niko je neće ukloniti sa ovog mesta posmatračkog zapovedništva. I opozicija je imala svoja prava!
<BR>&nbsp;&nbsp;&nbsp;&nbsp;&nbsp;Njene misli bile su jasne čak i Tegu. Uočio je sasvim dobro stegnutost Švangijuinih leđa kada je odlazila od njih.
<BR>&nbsp;&nbsp;&nbsp;&nbsp;&nbsp;"Loše je kada sestra udari na sestru", primeti Odrade.
<BR>&nbsp;&nbsp;&nbsp;&nbsp;&nbsp;Teg dade rukom znak svojoj kapetanici straže, naredivši joj da isprazni prostor. U četiri oka, rekla je Odrade. Biće u četiri oka. Potom se obrati Odradi: "Ovo je moja teritorija. Ovde na nas neće motriti doušnici, a nema ni bilo kakvih drugih sredstava uhođenja."
<BR>&nbsp;&nbsp;&nbsp;&nbsp;&nbsp;"I ja tako mislim", reče Odrade.
<BR>&nbsp;&nbsp;&nbsp;&nbsp;&nbsp;"Tamo se nalazi soba za osoblje." Teg mahnu glavom prema levoj strani. "Sa nameštajem, pa čak i psu-naslonjačima ukoliko vam je volja."
<BR>&nbsp;&nbsp;&nbsp;&nbsp;&nbsp;"Mrzim kada pokušavaju da me tetoše", reče ona. "Zar ne bismo mogli da razgovaramo ovde?" Ona uhvati Tega pod ruku. "Možda bismo mogli malo da prošetamo. Ukočila sam se sedeći u onom svetlosnom brodu."
<BR>&nbsp;&nbsp;&nbsp;&nbsp;&nbsp;"Šta je to što treba da mi saopštite?" upita on dok su koračali.
<BR>&nbsp;&nbsp;&nbsp;&nbsp;&nbsp;"Moja sećanja nisu više pročišćena", napomenu ona. "Još uvek su sva na broju, mada, prirodno, jedino u ženskoj strani moga bića."
<BR>&nbsp;&nbsp;&nbsp;&nbsp;&nbsp;"Tako?" Teg napući usne. Ovo nije bio uvod kakav je očekivao. Odrade je pre ličila na nekoga ko bi se opredelio za neposredan pristup.
<BR>&nbsp;&nbsp;&nbsp;&nbsp;&nbsp;"Taraza kaže da ste čitali Atreidski manifest. Dobro. Znate da će to izazvati nemir u mnogim krugovima."
<BR>&nbsp;&nbsp;&nbsp;&nbsp;&nbsp;"Švangiju ga je već dobrano oklevetala; govoreći protiv vas, Atreida."
<BR>&nbsp;&nbsp;&nbsp;&nbsp;&nbsp;Odrade ga je netremice posmatrala sa svečanim izrazom na licu. Kao što su svi izveštaji svedočili, Teg je i dalje bio impozantna ličnost, no ona je to već znala i bez izveštaja.
<BR>&nbsp;&nbsp;&nbsp;&nbsp;&nbsp;"Mi smo oboje Atreidi, i vi i ja", reče Odrade.
<BR>&nbsp;&nbsp;&nbsp;&nbsp;&nbsp;Teg je bio u punoj pripravnosti.
<BR>&nbsp;&nbsp;&nbsp;&nbsp;&nbsp;"Vaša majka vam je to podrobno objasnila", nastavi Odrade, "kada ste se za prvi školski raspust vratili u Lerneus."
<BR>&nbsp;&nbsp;&nbsp;&nbsp;&nbsp;Teg zastade i oštro je pogleda. Otkud je to mogla znati? Po njegovom sećanju, nikada se nije ni sreo ni razgovarao sa ovom Darvi Odrade. Da li je to bio predmet posebnih rasprava u Kapitolu? Ćutao je, primoravajući je da sama nastavi da vodi razgovor.
<BR>&nbsp;&nbsp;&nbsp;&nbsp;&nbsp;"Prepričaću razgovor između jednog čoveka i moje rođene majke", reče Odrade. "Oni su u krevetu i čovek kaže: 'Postao sam otac nekolicini dece kada sam prvi put umakao čvrstim vezama Bene Geserita, u vreme kada sam sebe smatrao nezavisnom ličnošću, slobodnom da stupi u vojnu službu i bori se gde to odabere'."
<BR>&nbsp;&nbsp;&nbsp;&nbsp;&nbsp;Teg ni ne pokuša da sakrije iznenađenje. To su bile njegove vlastite reči! Mentatsko sećanje mu je govorilo da ih je Odrade navela tačno, poput mehaničkog zapisivača. Čak i u tonu!
<BR>&nbsp;&nbsp;&nbsp;&nbsp;&nbsp;"Treba li još?" upita ga, pošto je on nastavljao da zuri u nju. "Vrlo dobro. Čovek kaže: 'Bilo je to, dakako, pre no što su me poslali na mentatsku obuku. Kako mi je to otvorilo oči! Nikada nisam bio izvan vidokruga Sestrinstva, ni za tren! Nikada nisam bio slobodna ličnost.'"
<BR>&nbsp;&nbsp;&nbsp;&nbsp;&nbsp;"Čak ni kada sam izgovarao te reči", dodade Teg.
<BR>&nbsp;&nbsp;&nbsp;&nbsp;&nbsp;"Tako je." Pritiskom na rame ona ga podstače da nastave šetnju kroz prostoriju. "Sva deca kojima ste otac pripala su Bene Geseritu. Sestrinstvo ne dopušta rizik da naš genotip zaluta u divlje zalihe gena."
<BR>&nbsp;&nbsp;&nbsp;&nbsp;&nbsp;"Neka moje telo ode Šejtanu, samo da njihov dragoceni genotip ostane pod zaštitom Sestrinstva", reče on.
<BR>&nbsp;&nbsp;&nbsp;&nbsp;&nbsp;"Pod mojom zaštitom", reče Odrade. "Ja sam jedna od tvojih kćerki."
<BR>&nbsp;&nbsp;&nbsp;&nbsp;&nbsp;Ponovo je bio prisiljen da je zaustavi.
<BR>&nbsp;&nbsp;&nbsp;&nbsp;&nbsp;"Mislim da znaš ko mi je bila majka", napomenu ona. Kada je zaustio da odgovori, ona podiže ruku da ga ućutka. "Imena nisu neophodna."
<BR>&nbsp;&nbsp;&nbsp;&nbsp;&nbsp;Teg je proučavao Odradine crte, uočavajući prepoznatljive znake. Majka i kćerka odgovarale su jedna drugoj. Ali šta je sa Lusilom?
<BR>&nbsp;&nbsp;&nbsp;&nbsp;&nbsp;Kao da je čula njegovo pitanje, Odrade reče: "Lusila je iz uporedne rasplodne linije. Odista je izvanredno, zar ne, šta se sve brižljivim usklađivanjem ukrštanja može postići?"
<BR>&nbsp;&nbsp;&nbsp;&nbsp;&nbsp;Teg se nakašlja. Nije gajio nikakvo osećanje privrženosti prema novootkrivenoj kćerki. Reči i drugi važni znaci njenog ponašanja zahtevali su njegovu prvenstvenu pažnju.
<BR>&nbsp;&nbsp;&nbsp;&nbsp;&nbsp;"Ovo nije neobavezan razgovor", reče on. "Je li to sve što si želela da mi otkriješ? Mislio sam da je Vrhovna majka rekla..."
<BR>&nbsp;&nbsp;&nbsp;&nbsp;&nbsp;"Ima još toga", složi se Odrade. Onaj Manifest - ja sam njegov tvorac. Napisala sam ga po Tarazinom naređenju, sledeći njena podrobna uputstva."
<BR>&nbsp;&nbsp;&nbsp;&nbsp;&nbsp;Teg se osvrnu po velikoj dvorani kao da želi da se uveri da niko ne prisluškuje. Zatim prozbori prigušenim glasom: "Tleilaksi ga rasprostiru nadaleko i naširoko!"
<BR>&nbsp;&nbsp;&nbsp;&nbsp;&nbsp;"Baš kao što smo se i nadale."
<BR>&nbsp;&nbsp;&nbsp;&nbsp;&nbsp;"Zbog čega mi ovo govoriš? Taraza je rekla da treba da me pripremiš za..."
<BR>&nbsp;&nbsp;&nbsp;&nbsp;&nbsp;"Doći će vreme kada ćeš morati da saznaš sve o našem cilju. Tarazina je želja da tada doneseš sopstvenu odluku, da odista postaneš slobodna ličnost."
<BR>&nbsp;&nbsp;&nbsp;&nbsp;&nbsp;Još dok je izgovarala poslednje reči Odrade opazi mentatsku glazuru u njegovim očima.
<BR>&nbsp;&nbsp;&nbsp;&nbsp;&nbsp;Teg duboko uzdahnu. Zavisnosti i ključni balvan! Imao je mentatski osećaj o postojanju nekog ogromnog obrasca, gotovo na dohvat svojih nagomilanih podataka. Za trenutak nije čak ni uzeo u obzir da je nekakav oblik detinje odanosti podstakao ova otkrića. U svim obukama Bene Geserita bila je vidljiva fundamentalistička, dogmatska i ritualistička bit, uprkos svim naporima da se to spreči. Odrade, ova kćerka iz njegove prošlosti, bila je potpuno časna majka, sa izuzetnim moćima mišićne i nervne kontrole 'potpunih sećanja po ženskoj strani svog bića'! Bila je jedna od posebnih! Poznavala je trikove nasilja koje je retko ko ikada naslutio. Pa ipak, ta sličnost, ta bit, bila je tu i jedan mentat ju je uvek zapažao.
<BR>&nbsp;&nbsp;&nbsp;&nbsp;&nbsp;Šta ona zapravo hoće?
<BR>&nbsp;&nbsp;&nbsp;&nbsp;&nbsp;Potvrdu njegogog očinstva? Već je imala sve potvrde koje su joj mogle biti potrebne.
<BR>&nbsp;&nbsp;&nbsp;&nbsp;&nbsp;Posmatrajući je sada, način na koji je tako strpljivo čekala da se njegove misli razreše, Tegu pade na um kako je često, sa mnogo istine, govoreno da časne majke nisu više u potpunosti pripadnice ljudske rase. One su se, nekako, kretale izvan glavnog toka, možda naporedo sa njim, zarad svojih ciljeva možda povremeno uranjajući u njega ali uvek udaljene od čovečanstva. Same su sebe udaljile. Bilo je to raspoznatljivo obeležje časne majke, osećanje jednog izuzetnog identiteta koje ih je postavljalo bliže već davno počivšem Tiraninu nego ljudskom rodu iz koga su proizašle.
<BR>&nbsp;&nbsp;&nbsp;&nbsp;&nbsp;Manipulacija. To je bilo njihovo obeležje. Manipulisale su svim i svačim.
<BR>&nbsp;&nbsp;&nbsp;&nbsp;&nbsp;"Moje je da budem oči Bene Geserita", reče Teg. "Taraza želi da donesem ljudsku odluku u ime svih vas."
<BR>&nbsp;&nbsp;&nbsp;&nbsp;&nbsp;Očigledno zadovoljna, Odrade mu stisnu mišicu. "Kakvog oca imam!"
<BR>&nbsp;&nbsp;&nbsp;&nbsp;&nbsp;"Da li zaista imaš oca?" upita je on i ispriča joj ono o čemu je upravo razmišljao - o tome kako Bene Geserit uklanja sebe iz čovečanstva.
<BR>&nbsp;&nbsp;&nbsp;&nbsp;&nbsp;"Iz čovečanstva", reče ona. "Kakva čudna ideja. Jesu li i Esnafovi navigatori izvan svoje prvobitne ljudskosti?"
<BR>&nbsp;&nbsp;&nbsp;&nbsp;&nbsp;Razmišljao je o tome. Esnafovi navigatori udaljili su se od preovlađujućeg oblika ljudske jedinke. S obzirom na to da su se rađali u svemiru i da su provodili svoje živote u rezervoarima melanžiskog gasa, njihov prvobitni oblik bio je izvitoperen, a udovi i organi izduženi i drugačije uzglobljeni. No, mladi navigator u doba parenja mogao se ukrstiti sa normalnom partnerkom. U pogledu toga nije bilo nikakve sumnje. Oni jesu postali ne-ljudi, ali ne na način Bene Geserita.
<BR>&nbsp;&nbsp;&nbsp;&nbsp;&nbsp;"Navigatori nisu od vašeg mentalnog soja", reče on. "Oni razmišljaju na ljudski način. Vođenje letelice kroz svemir, čak i uz sposobnost predviđanja da se pronađe siguran put, podrazumeva obrazac prihvatljiv za ljudski soj."
<BR>&nbsp;&nbsp;&nbsp;&nbsp;&nbsp;"Ti ne prihvataš naš obrazac?"
<BR>&nbsp;&nbsp;&nbsp;&nbsp;&nbsp;"Onoliko koliko mogu, ali negde u svom razvoju vi ste napustile prvobitan obrazac. Mislim da ste u stanju da izvedete svestan čin, čak i tako da izgleda ljudski. Eto i sada na taj način držiš moju desnu ruku, kao da si mi stvarno kćerka."
<BR>&nbsp;&nbsp;&nbsp;&nbsp;&nbsp;"Ja jesam tvoja kćerka, ali me iznenađuje da tako loše misliš o nama."
<BR>&nbsp;&nbsp;&nbsp;&nbsp;&nbsp;"Sasvim suprotno: osećam strahopoštovanje prema vama."
<BR>&nbsp;&nbsp;&nbsp;&nbsp;&nbsp;"Prema vlastitoj kćeri?"
<BR>&nbsp;&nbsp;&nbsp;&nbsp;&nbsp;"Prema bilo kojoj časnoj majci."
<BR>&nbsp;&nbsp;&nbsp;&nbsp;&nbsp;"Misliš da ja postojim samo da bih manipulisala nižim stvorenjima?"
<BR>&nbsp;&nbsp;&nbsp;&nbsp;&nbsp;"Mislim da se više ne osećaš kao stvarno ljudsko biće. U tebi postoji jaz; nešto ti nedostaje, nešto što si odstranila. Ti više nisi jedna od nas."
<BR>&nbsp;&nbsp;&nbsp;&nbsp;&nbsp;"Hvala ti", reče Odrade. "Taraza mi je rekla da nećeš oklevati da kažeš istinu u lice, mada sam ja to ionako znala."
<BR>&nbsp;&nbsp;&nbsp;&nbsp;&nbsp;"Za šta si me pripremila?"
<BR>&nbsp;&nbsp;&nbsp;&nbsp;&nbsp;"Znaćeš kada se to dogodi; to je sve što mogu da ti kažem... sve što mi je dozvoljeno da kažem."
<BR>&nbsp;&nbsp;&nbsp;&nbsp;&nbsp;Opet manipulacija! pomisli on. Proklete bile!
<BR>&nbsp;&nbsp;&nbsp;&nbsp;&nbsp;Odrade pročisti grlo. Izgledalo je kao da će još nešto reći, ali ostade nema, povevši Tega polukružno, a potom natrag kroz dvoranu.
<BR>&nbsp;&nbsp;&nbsp;&nbsp;&nbsp;I pored toga što je znala šta će Teg morati da izrekne, njegove su je reči zabolele. Htela je da mu saopšti da je ona jedna od onih koje se još osećaju ljudski, ali se njegova ocena Sestrinstva nije mogla poreći.
<BR>&nbsp;&nbsp;&nbsp;&nbsp;&nbsp;Mi smo naučene da odbijamo ljubav. Možemo da je podražavamo, ali je svaka od nas osposobljena da je u trenu preseče.
<BR>&nbsp;&nbsp;&nbsp;&nbsp;&nbsp;Neki zvuci dopreše iza njih. Oni se zaustaviše i okrenuše. Lusila i Taraza pojaviše se iz cevaste dizalice, lagodno razgovarajući o svojim utiscima o goli.
<BR>&nbsp;&nbsp;&nbsp;&nbsp;&nbsp;"Potpuno si u pravu što se prema njemu odnosiš kao prema nekom od nas", reče Taraza.
<BR>&nbsp;&nbsp;&nbsp;&nbsp;&nbsp;Tegu ovo ne promače, ali ne reče ništa, čekajući sa Odrade da im se dve žene približe. On zna, pomisli Odrade. Neće me pitati ništa o mojoj rođenoj majci. Nije bilo vezivanja ni pravog utiskivanja. Da, on bez sumnje zna.
<BR>&nbsp;&nbsp;&nbsp;&nbsp;&nbsp;Odrade sklopi oči i sećanje je iznenadi, proizvevši samo od sebe obličje jedne slike. Zauzimala je prostor na zidu Tarazine dnevne sobe. Iksijansko sredstvo štitilo je tu sliku najfinijim hermetički zaptivenim ramom, iza nevidljive navlake od plaza. Odrade se često zaustavljala ispred ovog dela, osećajući svaki put da bi gotovo mogla da posegne rukom i da stvarno dotakne prastaro platno tako vešto zaštićeno od strane Iksijanaca.
<BR>&nbsp;&nbsp;&nbsp;&nbsp;&nbsp;Kolibe u Kordevilu.
<BR>&nbsp;&nbsp;&nbsp;&nbsp;&nbsp;Umetnikov način rada i njegovo ime takođe su bili sačuvani na oglasnoj ploči ispod slike: Vinsent van Gog.
<BR>&nbsp;&nbsp;&nbsp;&nbsp;&nbsp;Stvar je poticala iz vremena tako davnog da su samo retki ostaci poput ove slike, preostali da prenesu fizički utisak kroz vekove. Pokušala je da zamisli sva ona putovanja koja je ova slika doživela, niz slučajnosti koje su je dopremile netaknutu u Tarazinu sobu.
<BR>&nbsp;&nbsp;&nbsp;&nbsp;&nbsp;Iksijanci su bili na vrhuncu svojih sposobnosti u očuvanju i restauraciji. Posmatrač je mogao da dotakne jednu tamnu tačku pri donjem levom uglu okvira. Smesta bi bio obuzet genijalnošću ne samo umetnika, već i Iksijanca koji je restaurisao i očuvao ovo delo. I njegovo ime nalazilo se na ramu: Martin Buro. Dodirnuta ljudskim prstom, tačka bi postajala čulni projektor, bezopasan izdanak tehnologije, koja je proizvela iksijansku sondu. Buro nije samo restaurisao sliku već i slikara - Van Gogova osećanja - vezana za svaki potez kičice. Sve je bilo uhvaćeno u potezima četkice, ostavljenim tu ljudskim pokretom.
<BR>&nbsp;&nbsp;&nbsp;&nbsp;&nbsp;Odrade je toliko puta stajala na tom mestu zaokupljena čitavim prizorom da joj se činilo da bi mogla i sama da ponovo stvori sliku.
<BR>&nbsp;&nbsp;&nbsp;&nbsp;&nbsp;Prizivajući ovo iskustvo toliko blisko Tegovoj optužbi, postalo joj je odjednom jasno zbog čega je njeno sećanje stalno iznova oživljavalo tu sliku, zbog čega ju je ta slika još opčinjavala. U kratkim trenucima dok je posmatrala prizor uvek se osećala savršeno ljudski, svesna koliba kao mesta gde su boravili stvarni ljudi, svesna na nekakav potpun način životnog lanca koji se zaustavio u ličnosti ludog Vinsenta van Goga, zaustavio se da bi potom ostao zabeležen.
<BR>&nbsp;&nbsp;&nbsp;&nbsp;&nbsp;Taraza i Lusila su se zaustavile na dva koraka od Tega i Odrade. U Tarazinom dahu osećao se miris belog luka.
<BR>&nbsp;&nbsp;&nbsp;&nbsp;&nbsp;"Zastale smo malo da prezalogajimo", reče Taraza. "Da li biste vi želeli nešto?"
<BR>&nbsp;&nbsp;&nbsp;&nbsp;&nbsp;Bilo je to upravo ono pogrešno pitanje. Odrade spusti ruku sa Tegove mišice. Naglo se okrenula i manžetom otrla suze. Kada je ponovo pogledala Tega, ugledala je izraz iznenađenja na njegovom licu. Da, pomislio je on, ovo su bile prave suze!
<BR>&nbsp;&nbsp;&nbsp;&nbsp;&nbsp;"Mislim da smo ovde uradile sve što smo mogle", reče Taraza. "Vreme je da kreneš na put za Rakis, Dar."
<BR>&nbsp;&nbsp;&nbsp;&nbsp;&nbsp;"Krajnje vreme", odvrati Odrade.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
