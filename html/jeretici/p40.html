<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>40.
<P>&nbsp;&nbsp;&nbsp;&nbsp;&nbsp;Sakriveno iza čvrstih prepreka srce se pretvara u led.
<BR>
<BR>&nbsp;&nbsp;&nbsp;&nbsp;&nbsp;Darvi Odrade, rasprava u Veću
<BR>
<BR>&nbsp;&nbsp;&nbsp;&nbsp;&nbsp;Sačinjavali su grupu koju je prožimala žestoka napetost. Taraza (nosila je tajni oklop ispod odore i zamišljeno razmišljala o ostalim merama predostrožnosti koje je preduzela), Odrade (ubeđena da može doći do nasilja i zabrinuta zbog toga), Šeana (bila je podrobno obaveštena o onome što se ovde moglo dogoditi, te zaštićena iza tri majke čuvarke koje su je pratile u stopu kao da su one njen oklop), Vaf (zabrinut zbog mogućnosti da mu je neki tajanstveni benegeseritski artefakt zamaglio um), lažni Tuek (nije se ni trudio da sakrije kako svakog časa može planuti) i devet Tuekovih savetnika sa Rakisa (ljutito su zahtevali vlast bilo za sebe bilo za svoje porodice).
<BR>&nbsp;&nbsp;&nbsp;&nbsp;&nbsp;I još, k tome, uz Tarazu je stajalo pet akilota ćuvarki koje je Sestrinstvo odgajilo i obučilo za fizičko nasilje. Vaf je došao sa istim brojem novih Liceigrača.
<BR>&nbsp;&nbsp;&nbsp;&nbsp;&nbsp;Sakupili su se u potkrovlju muzeja Dar-es-Balata. Bila je to jedna dugačka prostorija sa zidom od plaza koji je gledao prema zapadu preko bašte sa čipkastim zelenilom koja se nalazila na krovu. Unutrašnjost je bila ispunjena mekanim divanima i ukrašena umetničkim ekranima iz Tiraninove ne-odaje. Odrade se nije slagala sa zahtevom da i Šeana bude prisutna, ali Taraza je ostala nepopustljiva. Devojčicin uticaj na Vafa i pojedine sveštenike predstavljao je nadmoćnu prednost za Bene Geserit.
<BR>&nbsp;&nbsp;&nbsp;&nbsp;&nbsp;Preko dugačkog zida sa prozorima nalazili su se dolban ekrani koji su zadržavali najjači sjaj sunca i kada je ono bilo na zalasku. Činjenica da je odaja okrenuta prema zapadu govorila je nešto Odrade. Prozori su gledali na zemlju sumraka u kojoj se odmarao Šai-Hulud. Bila je to odaja koja je odisala na prošlost, na smrt.
<BR>&nbsp;&nbsp;&nbsp;&nbsp;&nbsp;Divila se dolbanima ispred sebe. Imali su oblik pljosnatih ili crnih rebara deset molekula širokih koji su se okretali u providnoj tečnoj sredini. Bili su to najbolji iksijanski dolbani koji su se automatski uključivali i propuštali unapred određen nivo svetlosti, a da pri tom nisu kvarili pogled. Odrade je znala da su ih umetnici i drevni trgovci više voleli od polarizujućih sistema, jer su ovi propuštali čitav spektar raspoložive svetlosti. To što su oni ovde bili postavljeni govorilo je o načinu na koji se ova prostorija koristila - bila je to kutija za najveće Bogocarevo blago. Da - tamo se nalazila odora što ju je nosila žena koja je trebalo da mu postane nevesta.
<BR>&nbsp;&nbsp;&nbsp;&nbsp;&nbsp;Na jednom kraju prostorije besno su se između sebe prepirali savetnici sveštenika ne obraćajući pažnju na lažnog Tueka. Taraza je stajala u blizini i slušala. Izraz njenog lica nedvosmisleno je govorio da sveštenike smatra budalama.
<BR>&nbsp;&nbsp;&nbsp;&nbsp;&nbsp;Nedaleko od širokih ulaznih vrata stajao je Vaf sa svojom svitom Liceigrača. Pažnja mu je lutala od Šeane do Odrade, od Odrade do Taraze, a samo povremeno bi je usredsredio na sveštenike koji su se prepirali. Svaki Vafov pokret odavao je njegovu nesigurnost. Da li če ga Bene Geserit odista podržati? Da li su u stanju da zajedničkim snagama mirnim putem nadvladaju rakijansku opoziciju?
<BR>&nbsp;&nbsp;&nbsp;&nbsp;&nbsp;Šeana se sa svojim čuvarkama zaustavi pored Odrade. Odrade je primetila da se na devojčicinom telu još ističu žilavi mišići, ali se to lako popunjavalo i mišići su dobijali benegeseritske odlike. Visoko uzdignute jagodice ispod maslinaste kože postale su mekše, smeđe oči vodenije, all u kosi su joj se i dalje presijavali crveni pramenovi. Pažnja koju je utrošila na sveštenike što su se raspravljali jasno je govorila o tome da je izvršila procenu onoga što joj je bilo saopšteno u uputstvima.
<BR>&nbsp;&nbsp;&nbsp;&nbsp;&nbsp;"Hoće li se odista boriti?" prošapta ona.
<BR>&nbsp;&nbsp;&nbsp;&nbsp;&nbsp;"Slušaj šta govore", reče Odrade.
<BR>&nbsp;&nbsp;&nbsp;&nbsp;&nbsp;"Šta će učiniti Vrhovna majka?"
<BR>&nbsp;&nbsp;&nbsp;&nbsp;&nbsp;"Pažljivo je posmatraj."
<BR>&nbsp;&nbsp;&nbsp;&nbsp;&nbsp;Obe pogledaše Tarazu koja je stajala među svojim mišićavim akilotama. Taraza se izgleda zabavljala posmatrajući sveštenike.
<BR>&nbsp;&nbsp;&nbsp;&nbsp;&nbsp;Skupina sa Rakisa započela je svoju raspravu još napolju, u bašti na krovu. Kada su se senke izdužile preneli su je unutra. Ljutito su frktali, s vremena na vreme bi nešto promrmljali, a zatim bi povisili glasove. Zar nisu primećivali kako ih mimičar Tuek promatra?
<BR>&nbsp;&nbsp;&nbsp;&nbsp;&nbsp;Odrade ponovo upravi pažnju na obzorje koje se videlo s druge strane bašte na krovu: tamo napolju u pustinji nije se nazirao nikakav drugi znak života. U bilo kom pravcu da se iz Dar-es-Balata pogleda - vidi se samo prazan pesak. Ljudi koji su ovde rođeni i odrasli imaju drugačije poglede na život i u drugačijoj svetlosti vide svoju planetu od većine ovih savetnika sveštenika. Ovo nije bio Rakis zelenih pojaseva i navodnjenih oaza kojima su obilovali viši predeli i koji su poput cvetnih prstiju ukazivali na dugačke travnate pustinje. Od Dar-es-Balata protezala se središnja pustinja u obliku širokog pojasa koji je opasivao celu planetu.
<BR>&nbsp;&nbsp;&nbsp;&nbsp;&nbsp;"Dosta sam se naslušao ovih gluposti!" planu lažni Tuek. On grubo odgurnu jednog od savetnika u stranu i stupi u središte kruga koji su obrazovali članovi skupine što se prepirala, osvrćući se oko sebe kako bi pogledao svako lice ponaosob. "Jeste li svi poludeli?"
<BR>&nbsp;&nbsp;&nbsp;&nbsp;&nbsp;Jedan od sveštenika (bio je to, bože sveti, stari Albertus) pogleda preko prostorije u Vafa i doviknu mu: "Ser Vafe! Hoćete li, molim vas, da se pobrinete za svog Liceigrača?"
<BR>&nbsp;&nbsp;&nbsp;&nbsp;&nbsp;Vaf je časak oklevao, a zatim se, sa pratnjom koja se nije odvajala od njega, uputi prema onima što su se prepirali. Lažni Tuek se okrenu i uperi prst u Vafa: "Ti! Ostani gde si! Neću dozvoliti nikakvo mešanje od strane Tleilaksa! Prozreo sam tvoju zaveru!"
<BR>&nbsp;&nbsp;&nbsp;&nbsp;&nbsp;Dok je Tuek mimičar govorio Odrade je promatrala Vafa. Iznenađenje! Gospadaru Bene Tleilaksa nikada se ranije nijedan sluga nije obratio na ovaj način. Kakav šok! Lice mu se zgrči od besa. Mrmljanje nalik na buku kakvu prave pobesneli insekti dopre iz njegovih usta; bili su uobličeni, što je značilo je u pitanju bio neki jezik. Liceigrači iz njegove pratnje se slediše, ali lažni Tuek jednostavno ponovo usmeri pažnju na svoje savetnike.
<BR>&nbsp;&nbsp;&nbsp;&nbsp;&nbsp;Vaf prestade da mrmlja. Zaprepašćenje! Njegov Liceigrač Tuek ne želi da se povinuje! On krenu prema sveštenicima. Lažni Tuek to primeti i još jednom ispruži ka njemu šaku sa uperenim drhtavim prstom.
<BR>&nbsp;&nbsp;&nbsp;&nbsp;&nbsp;"Rekao sam ti da se ne mešaš u ovo! Možda si u stanju da me ukloniš, ali mi nećeš natovariti svoju tleilašku prljavštinu!"
<BR>&nbsp;&nbsp;&nbsp;&nbsp;&nbsp;To je upalilo. Shvatio je. Uputio je brz pogled prema Tarazi i primetio da nju sve ovo zabavlja, što je predstavljalo potvrdu da je situacija u kojoj se našao odista neprijatna. Sada je u imao novu metu da na njoj iskali svoj bes.
<BR>&nbsp;&nbsp;&nbsp;&nbsp;&nbsp;"Znala si!"
<BR>&nbsp;&nbsp;&nbsp;&nbsp;&nbsp;"Podozrevala sam."
<BR>&nbsp;&nbsp;&nbsp;&nbsp;&nbsp;"Ti... ti..."
<BR>&nbsp;&nbsp;&nbsp;&nbsp;&nbsp;"Bili ste suviše uspešni", reče Taraza. "To je vaše delo." Sveštenici istog časa zaboraviše na ovaj kratki razgovor, nastavljajući da viču na lažnog Tueka, naređujući mu da ućuti i da se skloni, nazivajući ga prokletim Liceigračem!
<BR>&nbsp;&nbsp;&nbsp;&nbsp;&nbsp;Odrade je pomno posmatrala predmet ovog napada. Koliko duboko je bio usađen otisak? Da li je odista ubedio sebe da je pravi Tuek?
<BR>&nbsp;&nbsp;&nbsp;&nbsp;&nbsp;U trenutku kada zavlada iznenadna tišina, mimičar se dostojanstveno isprsi i onima koji su ga optuživali uputi jedan
<BR>&nbsp;&nbsp;&nbsp;&nbsp;&nbsp;prezriv pogled. "Svi me poznajete", reče on. "Svi vi znate koliko godina sam služio Podeljenom bogu, koji je Jedan bog. Poći ću sada k njemu ako vi, koji kujete zaveru, to želite ali upamtite ovo: on zna šta vam je u srcima!"
<BR>&nbsp;&nbsp;&nbsp;&nbsp;&nbsp;Sveštenici svi kao jedan pogledaše u Vafa. Niko od njih nije video kako Liceigrač zamenjuje njihovog Visokog sveštenika. Nije bilo tela. Jedini dokaz predstavijale su glasine koje su mogle biti i lažne. Zatečeni, njih nekolicina pogleda u Odrade. Njen glas bio je jedan od onih koji su ih ubeđivali u tako nešto.
<BR>&nbsp;&nbsp;&nbsp;&nbsp;&nbsp;I Vaf je gledao u Odrade.
<BR>&nbsp;&nbsp;&nbsp;&nbsp;&nbsp;Ona se nasmeši i obrati se gospodaru Tleilaksa. "Našim bi ciljevima sada bilo od koristi da visoko sveštenstvo ne pređe u druge ruke", reče ona.
<BR>&nbsp;&nbsp;&nbsp;&nbsp;&nbsp;Vaf istog časa shvati da iz ovog može izvući korist za sebe. To je bio klin izmedu sveštenika i Bene Geserita. Ovim je možda bio otklonjen jedan od najopasnijih uticaja koje je Sestrinstvo vršilo na Tleilakse.
<BR>&nbsp;&nbsp;&nbsp;&nbsp;&nbsp;"To odgovara i mojim ciljevima", reče on.
<BR>&nbsp;&nbsp;&nbsp;&nbsp;&nbsp;Kako sveštenici ponovo u besu povisiše glasove, Taraza se oglasi postavivši ključno pitanje: "Ko će od vas razvrgnuti naš sporazum?" upita ona.
<BR>&nbsp;&nbsp;&nbsp;&nbsp;&nbsp;Tuek odgurnu u stranu dvojicu svojih savetnika i krenu preko prostorije ka Vrhovnoj majci. Zaustavio se na samo jedan korak od nje.
<BR>&nbsp;&nbsp;&nbsp;&nbsp;&nbsp;"Kakva se to ovde igra igra?" upita on.
<BR>&nbsp;&nbsp;&nbsp;&nbsp;&nbsp;"Podržavamo vas protiv onih koji bi da vas zamene", reče ona. "Bene Tleilaksi nam se u tome pridružuju. Na taj način pokazujemo da i od nas zavisi naimenovanje Visokog sveštenika."
<BR>&nbsp;&nbsp;&nbsp;&nbsp;&nbsp;Nekoliko glasova sveštenika u isti mah postavi pitanje: "Je li on ili nije Liceigrač?"
<BR>&nbsp;&nbsp;&nbsp;&nbsp;&nbsp;Taraza uputi jedan blag pogled čoveku ispred sebe: "Da li si ti Liceigrač?"
<BR>&nbsp;&nbsp;&nbsp;&nbsp;&nbsp;"Razume se da nisam!"
<BR>&nbsp;&nbsp;&nbsp;&nbsp;&nbsp;Taraza pogleda Odrade, koja reče: "Izgleda da je došlo do greške."
<BR>&nbsp;&nbsp;&nbsp;&nbsp;&nbsp;Odrade izdvoji Albertusa između ostalih sveštenika i razmeni s njim pogled. "Šeana", reče Odrade, "šta će sada preduzeti crkva Podeljenog boga?"
<BR>&nbsp;&nbsp;&nbsp;&nbsp;&nbsp;Kao što joj je bilo naloženo da učini, Šeana istupi iz kruga koji su obrazovale njene čuvarke i progovori upotrebivši pravu boju glasa kojoj je behu naučili: "Nastaviće da služi boga!"
<BR>&nbsp;&nbsp;&nbsp;&nbsp;&nbsp;"Izgleda da smo okončali posao zbog koga smo se sastali",
<BR>&nbsp;&nbsp;&nbsp;&nbsp;&nbsp;reče Taraza. "Ako ti je, Visoki svešteniče Tueče, potrebna zaštita, četa naših čuvarki čeka u hodniku. Tvoje su, ako to želiš."
<BR>&nbsp;&nbsp;&nbsp;&nbsp;&nbsp;Mogli su da primete da prihvata i razume. Postao je pripadnik Bene Geserita. Nije se sećao svog porekla; nije se sećao da je Liceigrač.
<BR>&nbsp;&nbsp;&nbsp;&nbsp;&nbsp;Kada su se sveštenici i Tuek udaljili, Vaf uputi Tarazi jednu jedinu reč i to na islamskom: "Objasni!"
<BR>&nbsp;&nbsp;&nbsp;&nbsp;&nbsp;Taraza se odvoji od svoje straže, tobože se otkrivajući za
<BR>&nbsp;&nbsp;&nbsp;&nbsp;&nbsp;mogući napad. To je bio proračunat pokret, koji su razmatrale pred Šeanom. Taraza odvrati na istom jeziku: "Popuštamo stisak oko Bene Tleilaksa."
<BR>&nbsp;&nbsp;&nbsp;&nbsp;&nbsp;Čekali su da on odmeri njene reči. Taraza se podseti da se ime kojim Tleilaksi sebe nazivaju može prevesti kao 'neimenovani'. Taj atribut je često korišćen za bogove.
<BR>&nbsp;&nbsp;&nbsp;&nbsp;&nbsp;Ovaj bog očigledno nije to otkriće proširio na svoje mimičare među Iksijancima i Ribogovornicama. Vafa su čekali novi šokovi. Doduše, izgledao je prilično zbunjen.
<BR>&nbsp;&nbsp;&nbsp;&nbsp;&nbsp;Vaf se našao pred mnogim pitanjima bez odgovora. Nije bio zadovoljan izveštajima koje je dobio sa Gamua. Sada je igrao opasnu dvostruku igru. Da li je i Sestrinstvo igralo sličnu igru? Izgubljeni Tleilaksi ne smeju biti ostavljeni po strani pre no što izazovu napad Uvaženih Naložnica. I sama Taraza je upozorila na to. Da li je stari bašar na Gamuu još predstavljao silu na koju je trebalo računati?
<BR>&nbsp;&nbsp;&nbsp;&nbsp;&nbsp;On postavi to pitanje.
<BR>&nbsp;&nbsp;&nbsp;&nbsp;&nbsp;Taraza mu odvrati pitanjem: "Na koji način ste izmenili našeg golu? Šta se nadate da ćete pastići?" Bila je gotovo ubeđena da već zna. Ali trebalo je istaći tobožnje neznanje.
<BR>&nbsp;&nbsp;&nbsp;&nbsp;&nbsp;Vaf je želeo da kaže: "Smrt svim Benegeseritkinjama!" Bile su suviše opasne. Ipak, njihova vrednost nije bila za potcenjivanje. On utonu u mrzovoljno ćutanje, posmatrajući časne majke mračnim pogledom koji je njegove patuljaste crte lica činio još detinjastijim.
<BR>&nbsp;&nbsp;&nbsp;&nbsp;&nbsp;Hirovito dete, pomisli Taraza. Ona upozori sama sebe da je opasno potcenjivati Vafa. Ako razbiješ tleilaško jaje, unutra ćeš naći samo novo jaje - i tako u nedogled! Sve je ukazivalo na Odradine sumnje da u ovoj prostoriji može doći do krvavog obračuna. Da li bi im Tleilaksi odista otkrili sve što su saznali o kurvama i ostalim izgubljenima? Da li je gola predstavljao samo potencijalno tleilaško oružje?
<BR>&nbsp;&nbsp;&nbsp;&nbsp;&nbsp;Taraza odluči da ga još jednom podvrgne ispitivanju, koristeći se činjenicom da je njeno Veće imalo pristup 'Analizama broj devet'. Nastavivši na islamskom, ona reče: "Želiš li da ukaljaš svoju čast u zemlji Proroka? Nisi otvoreno učestvovao u deobi iako si rekao da ćeš to učiniti."
<BR>&nbsp;&nbsp;&nbsp;&nbsp;&nbsp;"Rekli smo vam da seksualni..."
<BR>&nbsp;&nbsp;&nbsp;&nbsp;&nbsp;"Ne deliš sve" prekide ga ona. "Znamo da je to zbog gole."
<BR>&nbsp;&nbsp;&nbsp;&nbsp;&nbsp;Lako je čitala njegove reakcije. Bio je poput životinje saterane u ugao. Takve životinje bile su krajnje opasne. Jednom je videla mešanca lovačkog psa, divlje stvorenje naboranog repa koje je vodilo poreklo od drevnih ljubimaca sa Dana koga je gomila junoša saterala u ugao. Životinja je jurnula na svoje progonitelje krčeći prolaz ka slobodi sa potpuno neočekivanom žestinom. Dva mladića bila su osakaćena za sav život, a samo je jedan prošao bez povreda! Vaf je upravo sada bio poput te životinje. Mogla je da primeti kako mu šake žude za oružjem ali Tleilaksi i Bene Geseriti pomno su jedni druge pregledali pre no što su ušli ovamo. Bila je ubeđena da oni ne poseduju oružje. Ipak...
<BR>&nbsp;&nbsp;&nbsp;&nbsp;&nbsp;Vaf progovori, podgrevajući neizvesnost, kako je to uvek činio: "Mislite da nisam svestan načina na koji želite da ovladate nama!"
<BR>&nbsp;&nbsp;&nbsp;&nbsp;&nbsp;"A tu je i trulež koju sa sobom nose Raštrkani", reče ona. "Trulež u središtu."
<BR>&nbsp;&nbsp;&nbsp;&nbsp;&nbsp;Vafovo držanje se promeni. Nije se mogla prenebreći dublja implikacija benegeseritske misli. Da li je to ona sejala razdor?
<BR>&nbsp;&nbsp;&nbsp;&nbsp;&nbsp;"Prorok je usadio lokator koji otkucava u umu svakog ljudskog bića, bilo da je od Raštrkanih ili ne", reče Taraza. "Vratio nam ih je zajedno sa nedirnutim truležom."
<BR>&nbsp;&nbsp;&nbsp;&nbsp;&nbsp;Vaf stisnu zube. Šta je to radila? On se za trenutak pozabavi suludom pomišlju da ga je Sestrinstvo opteretilo nekom tajnom drogom u vazduhu. Znale su stvari koje su drugima bile uskraćene. Njegov pogled lutao je od Taraze do Odrade, pa nazad na Tarazu. Znao je da je star i da je prošao kroz seriju ponovnih buđenja kao gola, ali da i nije bio star na način Bene Geserita. One su stvarno bile stare! Retko kad su izgledale stare, ali bile su starije no što se usuđivao i da pomisli.
<BR>&nbsp;&nbsp;&nbsp;&nbsp;&nbsp;Tarazu su mučile slične misli. U Vafovim očima ugledala je blesak dublje svesti. Potreba je otvorila nova vrata razuma. Koliko duboko su Tleilaksi išli? Njegove oči bile su tako stare! Prožimalo ju je osećanje da su mozgovi gospodara Tleilaksa ranije predstavljali nešto drugo - sada su bili poput holozapisa iz koga su izbrisana sva osećanja koja čine čoveka slabim. U njemu je nazrela nepoverenje prema osećanjima koje je i sama delila. Da li je to bila spona koja ih je mogla ujediniti?
<BR>&nbsp;&nbsp;&nbsp;&nbsp;&nbsp;Tropizam običnih misli.
<BR>&nbsp;&nbsp;&nbsp;&nbsp;&nbsp;"Kažeš da popuštaš stisak kojim nas držiš?", zagunđa Vaf, "ali ja osećam tvoje prste oko svog grla."
<BR>&nbsp;&nbsp;&nbsp;&nbsp;&nbsp;"Onda i nas neko steže za gušu", reče ona. "Neki od vaših Izgubljenih su vam se vratili. Nama se iz Raštrkavanja nije vratila nijedna časna majka."
<BR>&nbsp;&nbsp;&nbsp;&nbsp;&nbsp;"Rekla si da znaš sve o..."
<BR>&nbsp;&nbsp;&nbsp;&nbsp;&nbsp;"Imamo i druge načine da dođemo do obaveštenja. Šta pretpostavljaš da se dogodilo sa časnim majkama koje smo poslale u Raštrkavanje?"
<BR>&nbsp;&nbsp;&nbsp;&nbsp;&nbsp;"Neka nesreća?" On zavrte glavom. Ovo je bilo sasvim novo obaveštenje. Nijedan od Tleilaksa koji su se vratili nije
<BR>&nbsp;&nbsp;&nbsp;&nbsp;&nbsp;ovo pomenuo. Protivrečnost mu je pothranjivala sumnje. Kome da veruje?
<BR>&nbsp;&nbsp;&nbsp;&nbsp;&nbsp;"Bile su zavedene", reče Taraza.
<BR>&nbsp;&nbsp;&nbsp;&nbsp;&nbsp;Kada je Odrade po prvi put čula Vrhovnu majku kako izgovara ovu uopštenu sumnju, osetila je ogromnu moć koju je u sebi sadržala ta Tarazina jednostavna izjava. Odrade se prestravi. Poznavala je izvore, nepredvidljive planove, improvizovane načine kojima je jedna časna majka mogla da se koristi u savlađivanju prepreka. Da li je nešto što se nalazilo tamo napolju moglo bar to da zaustavi?
<BR>&nbsp;&nbsp;&nbsp;&nbsp;&nbsp;Pošto Vaf nije odgovarao, Taraza nastavi: "Došao si k nama prljavih ruku."
<BR>&nbsp;&nbsp;&nbsp;&nbsp;&nbsp;"Usuđuješ se to da kažeš?" uzviknu Vaf. "Ti, koja i dalje prazniš naše izvore novca onako kako te je naučila bašarova majka?"
<BR>&nbsp;&nbsp;&nbsp;&nbsp;&nbsp;"Znale smo da možete podneti te gubitke, pod uslovom da dobijete sredstva od Raštrkanih", odvrati Taraza.
<BR>&nbsp;&nbsp;&nbsp;&nbsp;&nbsp;Vaf drhtavo udahnu. Tako znači, Bene Geserit je čak i ovo znao. Delimično je nazirao kako su to otkrile. Pa, trebalo bi pronaći način da se ponovo ovlada lažnim Tuekom. Rakis je bila cena koju su Raštrkani, u stvari, i tražili, i Tleilaksi su još bili u stanju da je plate.
<BR>&nbsp;&nbsp;&nbsp;&nbsp;&nbsp;Taraza priđe još bliže Vafu, sama i ranjiva. Nije joj promakla napetost među njenim čuvarkama. Šeana napravi jedan mali korak prema Vrhovnoj majci, ali je Odrade povuče nazad.
<BR>&nbsp;&nbsp;&nbsp;&nbsp;&nbsp;Odrade je motrila na Vrhovnu majku, a ne na moguće napadače. Da li su Tleilaksi odista bili ubeđeni da će im Bene Geserit služiti? Nije bilo sumnje, Taraza je ispitivala koliko je to uverenje bilo duboko. I to na islamskom. Izgledala je tako usamljena, tako udaljena od svojih čuvarki, a tako blizu Vafu i njegovim ljudima. Kuda će Vafa sada odvesti njegove očigledne sumnje?
<BR>&nbsp;&nbsp;&nbsp;&nbsp;&nbsp;Taraza zadrhta.
<BR>&nbsp;&nbsp;&nbsp;&nbsp;&nbsp;Odrade to primeti. Taraza je bila nenormalno mršava, poput nekog deteta, i nikada nije uspevala da se ugoji makar i za jedan prekomerni kilogram. Zbog toga je bila neverovatno osetljiva na temperaturne promene; uopšte nije podnosila hladnoću, ali Odrade nije osetila da je u prostoriji došlo do bilo kakve promene te vrste. Taraza je u tom trenutku donela neku opasnu odluku, toliko opasnu da ju je telo izdalo. Razume se, ta odluka nije bila opasna po nju, već po Sestrinstvo. To je bio najstrašniji benegeseritski zločin: izdajstvo vlastitog reda.
<BR>&nbsp;&nbsp;&nbsp;&nbsp;&nbsp;"U svemu ćemo vam služiti sem u jednom", reče Taraza. "Nikada nećemo postati spremišta za gole!"
<BR>&nbsp;&nbsp;&nbsp;&nbsp;&nbsp;Vaf preblede.
<BR>&nbsp;&nbsp;&nbsp;&nbsp;&nbsp;Taraza nastavi: "Nijedna od nas nije, niti će ikada postati..." ona napravi pauzu, "...akslotl rezervoar."
<BR>&nbsp;&nbsp;&nbsp;&nbsp;&nbsp;Vaf podiže desnu ruku i njome otpoče kretnju koja je bila poznata svakoj časnoj majci: znak za Liceigrače da napadnu.
<BR>&nbsp;&nbsp;&nbsp;&nbsp;&nbsp;Taraza pokaza na njegovu uzdignutu ruku. "Ako završiš tu kretnju, Tleilaksi će sve izgubiti. Glasnik boga..." Taraza klimnu preko ramena prema Šeani "...okrenuće vam leđa i reči Proroka pretvoriće se u vašim ustima u prašinu."
<BR>&nbsp;&nbsp;&nbsp;&nbsp;&nbsp;Ove reči izgovorene na islamskom dotukoše Vafa. On spusti ruku, ali nastavi mrko da gleda Tarazu.
<BR>&nbsp;&nbsp;&nbsp;&nbsp;&nbsp;"Moja ambasadorka ti je obećala da ćemo deliti sve što znamo", nastavi Taraza. "Složio si se s tim. Glasnik boga sluša ušima Proroka! Šta proističe iz Abdla Tleilaksa?"
<BR>&nbsp;&nbsp;&nbsp;&nbsp;&nbsp;Vafova ramena se opustiše.
<BR>&nbsp;&nbsp;&nbsp;&nbsp;&nbsp;Taraza mu okrenu leđa. Bio je to prepreden pokret, ali i ona i ostale prisutne časne majke znale su da joj sada ne preti nikakva opasnost. Pogledavši preko prostorije u Odrade, Taraza dozvoli sebi da se osmehne jer je znala da će Odrade pravilno protumačiti taj osmeh. Došlo je vreme za malo benegeseritskog kažnjavanja.
<BR>&nbsp;&nbsp;&nbsp;&nbsp;&nbsp;"Tleilaksi žele Atreide za razmnožavanje", nastavi Taraza. "Dajem vam Darvi Odrade. Dobićete ih još."
<BR>&nbsp;&nbsp;&nbsp;&nbsp;&nbsp;Vaf je doneo odluku. "Možda mnogo toga znate o Uvaženim Naložnicama", reče on, ali vi..."
<BR>&nbsp;&nbsp;&nbsp;&nbsp;&nbsp;"Kurve!" uzviknu Taraza panovo se okrenuvši prema njemu.
<BR>&nbsp;&nbsp;&nbsp;&nbsp;&nbsp;"Kako želite. Ima nešto u vezi s njima što se iz vaših reči vidi da ne znate. Zapečatiću našu pogodbu otkrivši vam o čemu je reč. U stanju su da uvećavaju uzbuđenje orgazmičkog platoa, prenoseći ga na telo muškarca. One izmamljuju potpuno senzualno sadejstvo muškarca. Stvaraju se umnoženi orgazmički talasi koje žene mogu produžavati... tokom neograničenog razdoblja."
<BR>&nbsp;&nbsp;&nbsp;&nbsp;&nbsp;"Potpuno sadejstvo." Taraza nije ni pokušala da prikrije svoje zaprepašćenje.
<BR>&nbsp;&nbsp;&nbsp;&nbsp;&nbsp;I Odrade je slušala kao u šoku, primetivši da to osećanje dele i sve prisutne sestre, pa čak i akolite. Činilo se da jedino Šeana ne razume.
<BR>&nbsp;&nbsp;&nbsp;&nbsp;&nbsp;"Kažem vam, Vrhovna majko Taraza", reče Vaf sa zlobnim osmehom na licu, "mi smo to ponovili sa našim ljudima. Čak i sa mnom! U besu sam naveo Liceigrača koji je igrao ulogu... žene, da se uništi. Niko... kažem vam, niko drugi ne može na taj način da utiče na mene!"
<BR>&nbsp;&nbsp;&nbsp;&nbsp;&nbsp;"Kako da utiče?"
<BR>&nbsp;&nbsp;&nbsp;&nbsp;&nbsp;"Da je u pitanju bila jedna od tih... tih kurvi, kako ih vi nazivate, učinio bih sve što bi od mene tražila." On se strese. "Jedva da je u meni ostalo volje da... uništim..." On zatrese glavom zbunjen sećanjima. "Spasao me je bes."
<BR>&nbsp;&nbsp;&nbsp;&nbsp;&nbsp;Taraza pokuša na proguta knedlu kroz suvo grlo.
<BR>&nbsp;&nbsp;&nbsp;&nbsp;&nbsp;"Kako..."
<BR>&nbsp;&nbsp;&nbsp;&nbsp;&nbsp;"Kako im to uspeva? Uspeva im sasvim dobro! Pre no što sa vama podelim to znanje, upozoravam vas: ako ikada ijedna od vas pokuša da upotrebi tu moć na nekom od nas, slediće krvav obračun! Uslovili smo naš Domel i sve naše ljude da krenu u pokolj svih časnih majki koje budu mogli da pronađu na i najmanji nagoveštaj da uz pomoć te sile želite nama da ovladate!"
<BR>&nbsp;&nbsp;&nbsp;&nbsp;&nbsp;"Nijedna od nas neće pribeći tom sredstvu, ali ne zbog vaše pretnje. Sprečava nas saznanje da bi i nas same to uništilo. Vaš krvav obračun bio bi izlišan."
<BR>&nbsp;&nbsp;&nbsp;&nbsp;&nbsp;"Oh? Zašto to onda ne uništi i te... te kurve?"
<BR>&nbsp;&nbsp;&nbsp;&nbsp;&nbsp;"Uništava ih! A uništava i svakoga koga one dodirnu!"
<BR>&nbsp;&nbsp;&nbsp;&nbsp;&nbsp;"Mene nije uništilo!"
<BR>&nbsp;&nbsp;&nbsp;&nbsp;&nbsp;"Bog te štiti, moj Abdle", reče Taraza. "Kao što On štiti i sve svoje vernike."
<BR>&nbsp;&nbsp;&nbsp;&nbsp;&nbsp;Ubeđen u to, Vaf pređe pogledom po prostoriji, a zatim ga ponovo usmeri na Tarazu. "Neka svi saznaju da sam ispunio taj zavet u zemlji Prorokovoj. One to čine ovako... Uostalom..." On mahnu rukom prema dvojici Liceigrača stražara. "Pokazaćemo kako."
<BR>&nbsp;&nbsp;&nbsp;&nbsp;&nbsp;Mnogo kasnije, kada je ostala sama u prostoriji u potkrovlju, Odrade se pitala da li je bilo mudro što je i Šeani bilo dozvoljeno da vidi celu predstavu. Pa, zašto da ne? Šeana se već obavezala Sestrinstvu. A da su je udaljili pobudili bi Vafove sumnje.
<BR>&nbsp;&nbsp;&nbsp;&nbsp;&nbsp;Dok je posmatrala predstavu Liceigrača Šeana je doživela primetno senzualno nadraživanje. Proktori obuke moraće da za Šeanu pozovu svoje muške pomagače ranije nego što je to uobičajeno. Šta će Šeana onda učiniti? Hoće li isprobati ovo novo znanje na muškarcima? Moraju je usloviti da se suzdržava kako bi to sprečile! Mora naučiti da je to i za nju opasno.
<BR>&nbsp;&nbsp;&nbsp;&nbsp;&nbsp;Prisutne sestre i akolite dobro su se savlađivale, uskladištujući ono što su naučile duboko u sećanje. Šeanina obuka mora se graditi na tom iskustvu. Ostale su već ovladale tim večnim silama.
<BR>&nbsp;&nbsp;&nbsp;&nbsp;&nbsp;Liceigrači posmatrači ostali su nedokučivi, ali na Vafu se imalo šta primetiti. Rekao je da će uništiti prikazivače, ali šta će prvo učiniti? Hoće li podleći iskušenju? Kakve su mu misli prolazile umom dok je posmatrao kako se muškarac Liceigrač previja u ekstazi od koje se gubi razum?
<BR>&nbsp;&nbsp;&nbsp;&nbsp;&nbsp;Predstava je na izvestan način podsetila Odrade na rakiski ples koji je videla na Velikom trgu u Kinu. Posmatran u kratkim razdobljima, ples je bio namerno neritmičan, ali progresija je stvarala ritam u jednom dužem razdoblju, koje se ponavljalo na svakih dve stotine... koraka. Igrači su razvukli ritam do zavidnog stepena.
<BR>&nbsp;&nbsp;&nbsp;&nbsp;&nbsp;Kao i Liceigrači prikazivači svoju predstavu.
<BR>&nbsp;&nbsp;&nbsp;&nbsp;&nbsp;Siajnook je prerastao u seksualnu vlast nad milijardama u Raštrkavanju!
<BR>&nbsp;&nbsp;&nbsp;&nbsp;&nbsp;Odrade je razmišljala o plesu, o njegovom razvučenom ritmu posle koga je sledilo haotično divljanje. Sjajno usredsređivanje energije Siajnoka pretvorilo se u jednu drugu vrstu razmene. Razmšljala je o Šeaninom uzbuđenom odgovoru na njen letimičan uvid u taj ples na Velikom trgu. Odrade se priseti da je upitala Šeanu:
<BR>&nbsp;&nbsp;&nbsp;&nbsp;&nbsp;"Šta oni tamo dele?"
<BR>&nbsp;&nbsp;&nbsp;&nbsp;&nbsp;"Igrače, glupačo!"
<BR>&nbsp;&nbsp;&nbsp;&nbsp;&nbsp;Nije se moglo dozvoliti da Šeana tako odgovara. "Upozorila sam te da ne upotrebljavaš taj ton, Šeana. Zeliš li da ovog časa saznaš šta je jedna časna majka u stanju da učini kako bi te kaznila?"
<BR>&nbsp;&nbsp;&nbsp;&nbsp;&nbsp;Reči su poigravale poput avetinjskih poruka u Odradinom umu dok je promatrala tamu koja se spuštala sa druge strane zidova potkrovlja u Dar-es-Balatu. Osetila je kako je preplavljuje strašna usamljenost. Svi ostali su odavno napustili prostoriju.
<BR>&nbsp;&nbsp;&nbsp;&nbsp;&nbsp;Ostaje samo onaj ko je kažnjen!
<BR>&nbsp;&nbsp;&nbsp;&nbsp;&nbsp;Kako je samo oštroumna bila Šeana u toj odaji iznad Velikog trga, a njen um pun pitanja. "Zašto uvek govoriš o nanošenju povreda i kažnjavanju?"
<BR>&nbsp;&nbsp;&nbsp;&nbsp;&nbsp;"Moraš naučiti da budeš poslušna. Kako možeš da vladaš drugima ako nisi u stanju da se sama savladuješ?"
<BR>&nbsp;&nbsp;&nbsp;&nbsp;&nbsp;"Ta lekcija mi se ne dopada."
<BR>&nbsp;&nbsp;&nbsp;&nbsp;&nbsp;"Nikom od nas se ne dopada baš mnogo... sve dok kasnije kroz iskustvo ne shvatimo njenu vrednost."
<BR>&nbsp;&nbsp;&nbsp;&nbsp;&nbsp;Taj odgovor je dugo izjedao Šeaninu svest, što je i bio njegov cilj. Na kraju joj je otkrila sve što je znala o plesu.
<BR>&nbsp;&nbsp;&nbsp;&nbsp;&nbsp;"Neki od igrača pobegnu. Drugi odlaze pravo Šejtanu. Sveštenici kažu da oni idu Šai-Huludu."
<BR>&nbsp;&nbsp;&nbsp;&nbsp;&nbsp;"Šta biva sa onima koji prežive?"
<BR>&nbsp;&nbsp;&nbsp;&nbsp;&nbsp;"Kada se oporave, moraju se pridružiti velikom plesu u pustinji. Ako se Šejtan pojavi, onda umiru. Ako se pak ne pojavi, bivaju nagrađeni."
<BR>&nbsp;&nbsp;&nbsp;&nbsp;&nbsp;Odrade je shvatila ustrojstvo. Više joj nisu bila potrebna daljnja obaveštenja, mada je ona imala još mnogo toga da kaže. Kako je samo Šeanin glas bio pun gorčine!
<BR>&nbsp;&nbsp;&nbsp;&nbsp;&nbsp;"Dobijaju novac, mesto na bazaru, sve takve neke nagrade. Sveštenici im govore da su najzad pokazali kako su ljudska bića."
<BR>&nbsp;&nbsp;&nbsp;&nbsp;&nbsp;"Zar oni koji ne uspeju nisu ljudska bića?"
<BR>&nbsp;&nbsp;&nbsp;&nbsp;&nbsp;Šeana je dugo ćutala, zadubljena u misli. Odrade je, doduše, sasvim jasno shvatala odakle to potiče: test Sestrinstva za proveru ljudskosti! Šeana je već pošla putem prihvatanja humanijeg vida Sestrinstva, kojim je nekad i sama Odrade hodila. Kako je samo nežno izgledalo to prihvatanje u poređenju sa ostalim bolima!
<BR>&nbsp;&nbsp;&nbsp;&nbsp;&nbsp;U nejasnoj svetlosti u potkrovlju muzeja Odrade podiže desnu šaku, stade da je zagleda i da se priseća Kutije agonije i gom-džabara na svom vratu - spremnog da je ubije ako ustukne ili vikne.
<BR>&nbsp;&nbsp;&nbsp;&nbsp;&nbsp;Ni Šeana nije kriknula. Ali ona je znala odgovor na Odradino pitanje još mnogo pre Kutije agonije.
<BR>&nbsp;&nbsp;&nbsp;&nbsp;&nbsp;"Oni jesu ljudska bića, ali drugačija."
<BR>&nbsp;&nbsp;&nbsp;&nbsp;&nbsp;Odrade glasno progovori u praznoj prostoriji sa ekranima uzetim iz Tiraninove ne-odaje.
<BR>&nbsp;&nbsp;&nbsp;&nbsp;&nbsp;"Šta si nam to učinio, Leto? Zar si ti samo Šejtan koji
<BR>&nbsp;&nbsp;&nbsp;&nbsp;&nbsp;nam se obraća? Šta ćeš nas sada naterati da delimo?"
<BR>&nbsp;&nbsp;&nbsp;&nbsp;&nbsp;Zar će fosilni ples postati fosilni seks?
<BR>&nbsp;&nbsp;&nbsp;&nbsp;&nbsp;"Kome se obraćaš, majko?"
<BR>&nbsp;&nbsp;&nbsp;&nbsp;&nbsp;Bio je to Šeanin glas, koji je dopirao iz otvorenih vrata na drugom kraju prostorije. Njena siva postulantska odora videla se odande kao nejasan obris, ali postojala je sve jasnija dok se približavala.
<BR>&nbsp;&nbsp;&nbsp;&nbsp;&nbsp;"Vrhovna majka me je poslala po tebe", reče Šeana, zaustavivši se blizu Odrade.
<BR>&nbsp;&nbsp;&nbsp;&nbsp;&nbsp;"Razgovarala sam sama sa sobom", reče Odrade. Ona pogleda u čudno mirnu devojčicu, prisetivši kako je bila krajnje uzbudena u trenutku kada joj je pastavljeno ključno pitanje.
<BR>&nbsp;&nbsp;&nbsp;&nbsp;&nbsp;"Želiš li da budeš časna majka?"
<BR>&nbsp;&nbsp;&nbsp;&nbsp;&nbsp;"Zašto razgovaraš sama sa sobom, majko?" U Šeaninom glasu osećala se zabrinutost. Proktori obuke imaće pune ruke posla dok ne otklone ta osećanja.
<BR>&nbsp;&nbsp;&nbsp;&nbsp;&nbsp;"Prisetila sam se trenutka kada sam te pitala želiš li da budeš časna majka", reče Odrade. "To je podstaklo druge misli."
<BR>&nbsp;&nbsp;&nbsp;&nbsp;&nbsp;"Rekla si da se moram prepustiti vašem usmerenju u svim stvarima, ništa ne skrivajući i u svemu vas slušajući."
<BR>&nbsp;&nbsp;&nbsp;&nbsp;&nbsp;"A ti si upitala: 'Je li to sve?'"
<BR>&nbsp;&nbsp;&nbsp;&nbsp;&nbsp;"Nisam baš mnogo znala, zar ne? Ni sada ne znam baš mnogo."
<BR>&nbsp;&nbsp;&nbsp;&nbsp;&nbsp;"Niko od nas ne zna, dete. Sem ako bismo svi zajedno igrali. A Šejtan će nesumnjivo doći ako i najbeznačajniji od nas izneveri."
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
