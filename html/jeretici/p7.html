<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Nevolja sa izvesnim vrstama ratova (a budite sigurni da je Tiranin ovo znao, budući da to njegove pouke sadrže) je u tome što uništavaju svaku moralnu pristojnost kod osetljivih tipova. Takva vrsta ratova vratiće preživele iz redova poraženih među nevino stanovništvo koje nije sposobno čak ni da zamisli šta su takvi vojnici-povratnici u stanju da učine.
<BR>
<BR>&nbsp;&nbsp;&nbsp;&nbsp;&nbsp;'Učenje o Zlatnoj stazi', Arhive Bene Geserita
<BR>
<BR>&nbsp;&nbsp;&nbsp;&nbsp;&nbsp;Jedno od ranih sećanja Milesa Tega odnosilo se na ručak sa njegovim roditeljima i mlađim bratom, Sabinom. U to vreme Teg je imao samo sedam godina, ali su događaji neizbrisivo počivali u njegovom sećanju: trpezarija na Lerneusu, raznobojno ukrašena sveže ubranim cvećem; prigušena svetlost žućkastog sunca razlivena kroz antičke zastore. Svetloplavi servis za ručavanje i blistavo srebro ulepšavali su trpezu. Posluga akolita bila je uvek pri ruci, jer, iako je njegova majka morala neprekidno da bude izdvojena, na posebnom zadatku, njene dužnosti učiteljice Bene Geserita nisu se smele zapustiti.
<BR>&nbsp;&nbsp;&nbsp;&nbsp;&nbsp;Dženet Roksbrov-Teg, koščata žena koja je po izgledu bila predodređena za život velike dame, prelazila je pogledom sa jednog na drugi kraj stola, pazeći da raspored servisa za ručavanje ne bude poremećen makar i najmanjom pogreškom u postavljanju. Loši Teg, Milesov otac, uvek je gledao na ovo sa stavom blagonaklone veselosti. On je bio mršav čovek visokog čela i tako uzanog lica da se činilo kao da mu tamne oči stoje izbočene na stranama. Njegova crna kosa savršeno se slagala sa plavom ženinom.
<BR>&nbsp;&nbsp;&nbsp;&nbsp;&nbsp;Na pozadini prigušenih zvukova obedovanja i jakog mirisa začinjene edu supe, majka je upućivala oca kako da se ophodi sa nekim nametljivim Slobodnim trgovcem. Kada je izgovorila reči 'Tleilaksi', Miles načulji uši. Njegovo obrazovanje tek što je dotaklo Bene Tleilakse.
<BR>&nbsp;&nbsp;&nbsp;&nbsp;&nbsp;Čak je i četvorogodišnji Sabin, koji je mnogo godina kasnije podlegao kao žrtva jednog trovača na Romu, slušao što je bolje umeo. Sabin je obožavao svog brata, gledajući u njemu junaka. Sve što bi pobuđivalo Milesovu pažnju, zanimalo je i Sabina. Oba dečaka su ćutke slušala.
<BR>&nbsp;&nbsp;&nbsp;&nbsp;&nbsp;"Tog čoveka podmetnuli su Tleilaksi", reče gospa Dženet. "Osećam to u njegovom glasu."
<BR>&nbsp;&nbsp;&nbsp;&nbsp;&nbsp;"Ne sumnjam u tvoju spodobnost da otkrivaš takve stvari, draga moja", prihvati Loši Teg. "Ali šta mogu da uradim? Ima ispravne kreditne doznake i želi da kupi..."
<BR>&nbsp;&nbsp;&nbsp;&nbsp;&nbsp;"Narudžbina za pirinač u ovom času nije važna. Nikad ne uzimaj zdravo za gotovo da je ono što jedan Liceigrač traži odista ono što on želi."
<BR>&nbsp;&nbsp;&nbsp;&nbsp;&nbsp;"Siguran sam da on nije Liceigrač. On..."
<BR>&nbsp;&nbsp;&nbsp;&nbsp;&nbsp;"Loši! Znam da si zahvaljujući meni dobro savladao tu veštinu i da možeš da prepoznaš Liceigrača. Slažem se da Slobodan trgovac nije jedan od njih. Liceigrači su ostali na letelici. Oni znaju da sam ja ovde."
<BR>&nbsp;&nbsp;&nbsp;&nbsp;&nbsp;"Znaju da ne mogu da te obmanu. Da, ali..."
<BR>&nbsp;&nbsp;&nbsp;&nbsp;&nbsp;"Strategija Tleilaksa je uvek upredena u čitavu mrežu strategija, od kojih svaka može da bude ona prava. To su naučili od nas."
<BR>&nbsp;&nbsp;&nbsp;&nbsp;&nbsp;"Moja draga, ako se bavimo Tleilaksima, a ja ne dovodim u pitanje tvoje ocene, onda to smesta postaje pitanje melanža."
<BR>&nbsp;&nbsp;&nbsp;&nbsp;&nbsp;Gospa Dženet blago klimnu. Odista, čak je i Miles znao za vezu između Tleilaksa i začina. Bilo je to, upravo, jedna od stvari koje su ga očaravale u vezi sa Tleilaksima. Za svaki miligram, melanža proizvedenog na Rakisu, tankovi Bene Tleilaksa su proizvodili silne tone. Upotreba melanža narasla je do te mere da su bile potrebne nove zalihe, pa je čak i svemirski Esnaf klečao pred takvom moći.
<BR>&nbsp;&nbsp;&nbsp;&nbsp;&nbsp;"Ali pirinač...", usudi se Loši Teg.
<BR>&nbsp;&nbsp;&nbsp;&nbsp;&nbsp;"Moj dragi supruže, Bene Tleilaksima nije potrebno toliko mnogo pongi pirinča u našem sektoru. Traže ga da bi trgovali njime. Moramo otkriti kome je stvarno potreban pirinač."
<BR>&nbsp;&nbsp;&nbsp;&nbsp;&nbsp;"Želiš da odugovlačim", upita je on.
<BR>&nbsp;&nbsp;&nbsp;&nbsp;&nbsp;"Tačno. Ti si izvanredan upravo u onome što nam je sada potrebno. Ne daj tom Slobodnom trgovcu priliku da kaže da ili ne. Neko koga su obučavali Liceigrači uvažiće takvu lukavost."
<BR>&nbsp;&nbsp;&nbsp;&nbsp;&nbsp;"Mamićemo Liceigrače da iziđu iz letelice, dok ti započinješ na drugom mestu."
<BR>&nbsp;&nbsp;&nbsp;&nbsp;&nbsp;Gospa Dženet se osmehnu. "Divan si kada tako pogađaš moje misli."
<BR>&nbsp;&nbsp;&nbsp;&nbsp;&nbsp;Njih dvoje izmeniše pogled pun razumevanja.
<BR>&nbsp;&nbsp;&nbsp;&nbsp;&nbsp;"On ne može da ode kod drugog snabdevača u ovom sektoru", nastavi Loši Teg.
<BR>&nbsp;&nbsp;&nbsp;&nbsp;&nbsp;"Želeće da izbegne idem ne-idem sučeljavanje", prihvati gospa Dženet. "Odlaganje, odlaganje i još odlaganja. Moraš izvući Liceigrače iz letelice."
<BR>&nbsp;&nbsp;&nbsp;&nbsp;&nbsp;"Oni će, dabome, shvatiti."
<BR>&nbsp;&nbsp;&nbsp;&nbsp;&nbsp;"Da, dragi moj, i u tome je opasnost. Moraš se sa njima sastajati isključivo na svom bunjištu, i uvek sa svojom stražom u blizini."
<BR>&nbsp;&nbsp;&nbsp;&nbsp;&nbsp;Miles Teg se sećao da je njegov otac zaista naterao Liceigrače da iziđu iz letelice. Majka je odvela Milesa do aparata za gledanje, kroz koji je posmatrao sobu sa bakarnim zidovima gde je njegov otac zaključio pogodbu koja je dobila CHOAM'ove najviše pohvale i bogatu premiju.
<BR>&nbsp;&nbsp;&nbsp;&nbsp;&nbsp;Bili su to prvi Liceigrači koje je Teg ugledao: dvojica omanjih muškaraca, sličnih poput blizanaca. Imali su ovalna lica gotovo bez brade, prćaste noseve, sićušna usta, crne oči kao dugmad i kratko podšišanu belu kosu koja je štrčala sa glava poput čekinja. Obojica su bili odeveni isto kao i Slobodni trgovac - u crne tunike i pantalone.
<BR>&nbsp;&nbsp;&nbsp;&nbsp;&nbsp;"Iluzija, Milese", rekla mu je majka. "Iluzija je njihov način. Oblikovanje iluzije da bi se postigli stvarni ciljevi - na taj način Tleilaksi dejstvuju."
<BR>&nbsp;&nbsp;&nbsp;&nbsp;&nbsp;"Kao mađioničar u Zimskoj predstavi?" upitao je Miles netremice gledajući u aparat i scenu sa prilikama poput dečjih igračaka.
<BR>&nbsp;&nbsp;&nbsp;&nbsp;&nbsp;"Sasvim slično", složila se njegova mati. Ona je, takođe, dok je govorila gledala u aparat, ali je jednu ruku zaštitnički obavila oko sinovljevih ramena.
<BR>&nbsp;&nbsp;&nbsp;&nbsp;&nbsp;"Posmatraš zlo, Milese. Prouči ga pažljivo. Lica koja vidiš mogu u trenu da se izmene. Oni su u stanju da postanu viši i teži. Sposobni su da oponašaju tvog oca do te mere da jedino ja mogu da prepoznam zamenu."
<BR>&nbsp;&nbsp;&nbsp;&nbsp;&nbsp;Milesova usta su napravila jedno bezglasno 'O'. Zurio je u aparat slušajući kako njegov otac objašnjava da je cena CHOAM-ovog pirinča još jedanput alarmantno porasla.
<BR>&nbsp;&nbsp;&nbsp;&nbsp;&nbsp;"A najgore od svega", rekla mu je majka, "jeste da neki od novih Liceigrača mogu, dodirom tela žrtve, da upiju ponešto od žrtvinih sećanja."
<BR>&nbsp;&nbsp;&nbsp;&nbsp;&nbsp;"Oni čitaju um?" Miles je podigao oči ka majci.
<BR>&nbsp;&nbsp;&nbsp;&nbsp;&nbsp;"Ne baš to. Mislim da uzimaju otisak sećanja, gotovo kao u holofoto procesu. Ali još ne znaju da smo mi svesni te činjenice."
<BR>&nbsp;&nbsp;&nbsp;&nbsp;&nbsp;Miles je razumeo. O ovome nije smeo da razgovara ni sa kim, čak ni sa ocem ili majkom. Ona ga je naučila tajnim načinima ponašanja Bene Geserita. Pažljivo je posmatrao prilike na ekranu.
<BR>&nbsp;&nbsp;&nbsp;&nbsp;&nbsp;Liceigrači nisu odavali nikakva osećanja dok su slušali njegovog oca, ali se činilo kao da im oči blistaju pojačanim sjajem.
<BR>&nbsp;&nbsp;&nbsp;&nbsp;&nbsp;"Kako su postali tako zli?" upitao je Miles.
<BR>&nbsp;&nbsp;&nbsp;&nbsp;&nbsp;"Oni su zajednička bića, tako odgajena da se ne poistovećuju ni sa jednim oblikom ili licem. Obličje u kome se sada predstavljaju namenjeno je mojim očima. Znaju da ih posmatram. Odmaraju se u svom prirodnom zajedničkom obliku. Zapamti ga dobro."
<BR>&nbsp;&nbsp;&nbsp;&nbsp;&nbsp;Miles nagnu glavu na stranu budno proučavajući Liceigrače. Izgledali su tako prazno i besplodno.
<BR>&nbsp;&nbsp;&nbsp;&nbsp;&nbsp;"Oni nemaju osećanje sopstvenog bića", objasni mu majka. "Poseduju jedino nagon za očuvanjem vlastitih života, osim ako im nije naređeno da umru za svoje gospodare."
<BR>&nbsp;&nbsp;&nbsp;&nbsp;&nbsp;"Da li bi to učinili?"
<BR>&nbsp;&nbsp;&nbsp;&nbsp;&nbsp;"Učinili su to već mnogo puta."
<BR>&nbsp;&nbsp;&nbsp;&nbsp;&nbsp;"Ko su njihovi gospodari?"
<BR>&nbsp;&nbsp;&nbsp;&nbsp;&nbsp;"Ljudi koji retko napuštaju planete Bene Tleilaksa."
<BR>&nbsp;&nbsp;&nbsp;&nbsp;&nbsp;"Imaju li oni decu?"
<BR>&nbsp;&nbsp;&nbsp;&nbsp;&nbsp;"Liceigrači nemaju. Oni su hibridi, besplodni. Ali njihovi gospodari mogu da se razmnožavaju. Probali smo sa nekolicinom, ali su im izdanci čudni. Nekoliko žena je rodilo, no čak ni tada nismo uspeli da istražimo njihova Druga sećanja."
<BR>&nbsp;&nbsp;&nbsp;&nbsp;&nbsp;Miles se namršti. Znao je da mu je majka bila Bene Geserit. Znao je da časne majke poseduju zadivljujući rezervoar Drugih sećanja, koja su se protezala unazad kroz sve milenijume postojanja Sestrinstva. Znao je čak i ponešto o planu razmnožavanja Bene Geserita. Časne majke su odabirale posebne muškarce i rađale decu sa njima.
<BR>&nbsp;&nbsp;&nbsp;&nbsp;&nbsp;"Kako izgledaju žene Tleilaksa?" upita Miles.
<BR>&nbsp;&nbsp;&nbsp;&nbsp;&nbsp;Bilo je to pitanje koje je svedočilo o dobroj moći opažanja i gospa Dženet oseti kako je preplavljuje talas ponosa. Da, gotovo je izvesno da pored sebe ima budućeg mentata. Gospodarice rasplođavanja su bile u pravu u pogledu genetskog potencijala Loši Tega.
<BR>&nbsp;&nbsp;&nbsp;&nbsp;&nbsp;"Niko izvan njihovih planeta nikad nije izvestio da je video ženu Tleilaksa", odgovori gospa Dženet.
<BR>&nbsp;&nbsp;&nbsp;&nbsp;&nbsp;"Da li one postoje ili su u pitanju samo rezervoari?"
<BR>&nbsp;&nbsp;&nbsp;&nbsp;&nbsp;"Postoje."
<BR>&nbsp;&nbsp;&nbsp;&nbsp;&nbsp;"Ima li žena Liceigrača?"
<BR>&nbsp;&nbsp;&nbsp;&nbsp;&nbsp;"Oni, po izboru, mogu biti muško ili žensko. Posmatraj ih pažljivo. Znaju šta tvoj otac čini i to ih ljuti."
<BR>&nbsp;&nbsp;&nbsp;&nbsp;&nbsp;"Hoće li pokušati da povrede mog oca?"
<BR>&nbsp;&nbsp;&nbsp;&nbsp;&nbsp;"Ne usuđuju se. Preduzeli smo mere bezbednosti i oni to znaju. Pogledaj kako onaj sa leve strane pokreće vilice. To je jedan od njihovih znakova ljutnje..."
<BR>&nbsp;&nbsp;&nbsp;&nbsp;&nbsp;"Rekla si da su oni zaje... zajednička bića."
<BR>&nbsp;&nbsp;&nbsp;&nbsp;&nbsp;"Kao insekti u košnici, Milese. Oni nemaju predstavu o sebi. Bez osećanja samih sebe, oni su izvan svake moralnosti. Ne treba verovati ničemu što kažu ili urade."
<BR>&nbsp;&nbsp;&nbsp;&nbsp;&nbsp;Miles se naježi.
<BR>&nbsp;&nbsp;&nbsp;&nbsp;&nbsp;"Nikada nismo uspeli da kod njih otkrijemo neki etički kod", reče gospa Dženet. "Oni su telo pretvoreno u automat. Nemaju vlastito biće, oni nikoga ne poštuju, čak ni onoga u koga ne sumnjaju. Uzgajani su jedino da bespogovorno slušaju svoje gospodare."
<BR>&nbsp;&nbsp;&nbsp;&nbsp;&nbsp;"Znači, rečeno im je da dođu ovamo i kupe pirinač."
<BR>&nbsp;&nbsp;&nbsp;&nbsp;&nbsp;"Tačno. Rečeno im je da ga nabave, ali u ovom sektoru ne postoji drugo mesto gde to mogu da urade."
<BR>&nbsp;&nbsp;&nbsp;&nbsp;&nbsp;"Moraju da ga kupe od oca?"
<BR>&nbsp;&nbsp;&nbsp;&nbsp;&nbsp;"On je njihov jedini izvor. Upravo u ovom trenutku plaćaju ga melanžom. Vidiš li?"
<BR>&nbsp;&nbsp;&nbsp;&nbsp;&nbsp;Miles je video kako narandžastomrke začinske priznanice prelaze iz ruke u ruku - čitav pozamašni denjak koji je jedan od Liceigrača izvadio iz kutije na podu.
<BR>&nbsp;&nbsp;&nbsp;&nbsp;&nbsp;"Cena je visoka, daleko viša nego što su mogli da predvide", reče gospa Dženet. "Biće to trag koji se lako može slediti."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Neko će bankrotirati kupujući ovu isporuku. Mislimo da znamo ko je kupac. Ma ko da je, saznaćemo to. Tada će nam biti jasno kakva je trgovina ovde stvarno bila posredi."
<BR>&nbsp;&nbsp;&nbsp;&nbsp;&nbsp;Gospa Dženet je potom počela da ukazuje na prepoznatljive nepodudarnosti koje su Liceigrača odavale uvežbanim očima i ušima. Bili su to tanani zvuci, ali ih je Miles smesta uočio. Majka mu je tada rekla da smatra da bi mogao da postane mentat... a možda i više od toga.
<BR>&nbsp;&nbsp;&nbsp;&nbsp;&nbsp;Ubrzo po svom trinaestom rođendanu Miles Tag je bio poslat na više školovanje u tvrđavu Bene Geserita na Lampadasu, gde je majčina procena dobila potvrdu. Primila je poruku sledećeg sadržaja. "Podarila si nam ratnika-mentata kome smo se nadale."
<BR>&nbsp;&nbsp;&nbsp;&nbsp;&nbsp;Teg nije video ovu poruku sve dok nije došao u priliku da sređuje stvari svoje majke posle njene smrti. Te reči ispisane na malom listu ridulijan kristala, sa oznakom Kapitola pri dnu, ispunile su ga neobičnim osećanjem izbačenosti iz vremena. Sećanja su ga najednom bacila na Lampadas, gde je njegova ljubav-strahopoštovanje koju je osećao za svoju majku spretno bila preusmerena na Sestrinstvo, što je i bila prvobitna namera. Razumeo je to tek u vreme poznijih mentatskih vežbi, ali ga je to još jače vezalo za Bene Geserit. Potvrdilo se uverenje da Sestrinstvo mora biti jedna od njegovih snaga. Već je znao da je Bene Geserit jedna od najmoćnijih sila u njegovoj vaseljeni - najmanje ravna svemirskom Esnafu, nadmoćna u odnosu na Savet Ribogovornica koje su nasledile jezgro atreidskog carstva, daleko moćnija od CHOAM-a i na neki način ravnoteža sa fabrikantima Iksa i Bene Tleilaksima. Izvesno merilo dalekosežnog autoriteta Sestrinstva moglo se izvesti iz činjenice da su one držale autoritet uprkos melanžu Tleilaksa proizvedenom u rezervoarima, koji je razorio rakiski monopol na začin, baš kao što su iksijanske navigatorske sprave dokinule Esnafov monopol na svemirska putovanja.
<BR>&nbsp;&nbsp;&nbsp;&nbsp;&nbsp;U tom uzrastu Miles Tag je već veoma dobro poznavao istoriju. Esnafovi navigatori više nisu bili jedini koji su mogli da provlače letilicu kroz prevoje svemira - u ovoj galaksiji jedan tren, u nekoj drugoj galaksiji potpuno drugi damar.
<BR>&nbsp;&nbsp;&nbsp;&nbsp;&nbsp;Škole Sestrinstva malo su mu uskraćivale, otkrivajući mu po prvi put činjenicu o njegovom atreidskom poreklu. Ovo otkriće je bilo neophodno zbog provera kojima je bio podvrgnut. Očigledno je da su proveravali njegovu sposobnost predviđanja. Da li je on mogao, poput Esnafovih navigatora, da otkrije smrtonosne prepreke? Nije uspeo u tome. Bio je jednako slep za te naprave kao i ostatak ljudskog roda. Za ovu proveru, međutim, dali su mu povećane doze začina i on je osetio buđenje svog Istinskog bića.
<BR>&nbsp;&nbsp;&nbsp;&nbsp;&nbsp;"Um na svom početku", nazvala je to sestra koja ga je podučavala kada je zatražio da mu objasne taj čudan osećaj.
<BR>&nbsp;&nbsp;&nbsp;&nbsp;&nbsp;Za neko vreme, vaseljena je, dok ju je posmatrao kroz novu svest, delovala magično. Njegova svest je najpre bila krug, a potom globus. Uporno opstajući oblici postali su prolazni. Bez ikakvog upozorenja zapadao je u stanje zanosa, sve dok ga sestre nisu naučile da ga kontroliše. Upoznale su ga sa životopisima svetaca i mistika i prisilile ga da i jednom i drugom rukom slobodno nacrta krug sledeći liniju svoje svesti.
<BR>&nbsp;&nbsp;&nbsp;&nbsp;&nbsp;Do kraja školovanja svest mu je opet uspostavila vezu sa uobičajenim značenjima, ali ga ono sećanje na magiju nikada nije napustilo. Otkrio je da je to osećanje izvor snage u najtežim trenucima.
<BR>&nbsp;&nbsp;&nbsp;&nbsp;&nbsp;Pošto se prihvatio dužnosti golinog učitelja oružja, Teg je utvrdio da je njegovo magijsko sećanje sve prisutnije u njemu. Bilo mu je posebno od koristi prilikom prvog razgovora sa Švangiju u Tvrđavi na Gamuu. Sastali su se u radnoj sobi časne majke, prostoriji sjajnometalnih zidova, punoj brojnih instrumenata od kojih je većina nosila pečat Iksa. Čak je i stolica u kojoj je ona sedela, dok je jutarnje sunce dopiralo kroz prozor iza nje tako da joj je lice bilo jedva vidljivo, čak je i ta stolica bila jedna od onih iksijanskih samooblikujućih stvarčica.
<BR>&nbsp;&nbsp;&nbsp;&nbsp;&nbsp;Bio je primoran da sedne na psu-naslonjaču, iako je bio siguran da je znala koliko je njemu bilo odvratno da koristi ikakav živi oblik za tako ponižavajuću svrhu.
<BR>&nbsp;&nbsp;&nbsp;&nbsp;&nbsp;"Odabran si zato što si stvarno prava dedovska figura", rekla mu je Švangiju. Sjajna sunčeva svetlost stvarala je koronu oko njene zakukuljene glave. Smišljeno! "Tvoja mudrost će zavredeti dečakovu ljubav i poštovanje."
<BR>&nbsp;&nbsp;&nbsp;&nbsp;&nbsp;"Nema načina na koji bih mogao da budem očinska figura."
<BR>&nbsp;&nbsp;&nbsp;&nbsp;&nbsp;"Prema Tarazi, poseduješ upravo ona svojstva koja ona traži. Znam za tvoje časne i slavne ožiljke i njihovu vrednost za nas."
<BR>&nbsp;&nbsp;&nbsp;&nbsp;&nbsp;Ovo je samo potvrdilo njegovu prethodnu mentatsku pretpostavku. Pripremale su to odavno. One uzgajaju za to. Ja sam bio uzgajan za to. Ja sam deo njihovih širih planova.
<BR>&nbsp;&nbsp;&nbsp;&nbsp;&nbsp;Sve što je rekao bilo je: "Taraza očekuje da taj dečak postane savršen ratnik kada jednom ponovo uspostavi svoju istinsku ličnost."
<BR>&nbsp;&nbsp;&nbsp;&nbsp;&nbsp;Švangiju je naprosto zurila u njega za trenutak, a onda je rekla: "Ne smeš da odgovoriš ni na jedno njegovo pitanje o golama, ukoliko pokaže zanimanje za taj predmet. Nemoj čak ni koristiti tu reč sve dok ti ne dam dozvolu. Pribavićemo ti sve podatke o goli, neophodne za vršenje tvoje dužnosti."
<BR>&nbsp;&nbsp;&nbsp;&nbsp;&nbsp;Hladno razdvajajući svoje reči kako bi ih što bolje istakao, Teg je odvratio: "Možda časna majka nije valjano obaveštena da ja prilično dobro znam šta su gole Tleilaksa. Susretao sam Tleilakse u boju."
<BR>&nbsp;&nbsp;&nbsp;&nbsp;&nbsp;"Misliš da znaš dovoljno o nizovima Ajdaha?"
<BR>&nbsp;&nbsp;&nbsp;&nbsp;&nbsp;"Ajdahoi su bili na glasu kao sjajni vojni stratezi", odgovorio je Teg.
<BR>&nbsp;&nbsp;&nbsp;&nbsp;&nbsp;"Onda možda veliki bašar nije upoznat sa ostalim osobinama našeg gole."
<BR>&nbsp;&nbsp;&nbsp;&nbsp;&nbsp;Nije bilo sumnje u porugu u njenom glasu; i još nečega: slabo skrivene ljubomore i velike srdžbe. Tega je majka naučila načinima čitanja kroz povremene maske, zabranjenom znanju koje je on uvek skrivao. Prepodobio se da je razočaran i slegnuo ramenima.
<BR>&nbsp;&nbsp;&nbsp;&nbsp;&nbsp;Bilo je očigledno, međutim, da je Švangiju znala da je on Tarazin bašar. Granice su bile povučene.
<BR>&nbsp;&nbsp;&nbsp;&nbsp;&nbsp;"Po nalogu Bene Geserita", rekla je Švangiju, "Tleilaksi su uneli značajne promene u sadašnji niz Ajdaha. Njegov mišićno-nervni sistem je modernizovan."
<BR>&nbsp;&nbsp;&nbsp;&nbsp;&nbsp;"Bez promene prvobitne ličnosti?" Teg joj je blago uputio to pitanje, radoznao koliko daleko će ona ići u otkrivanju.
<BR>&nbsp;&nbsp;&nbsp;&nbsp;&nbsp;"On je gola, a ne klon!"
<BR>&nbsp;&nbsp;&nbsp;&nbsp;&nbsp;"Shvatam."
<BR>&nbsp;&nbsp;&nbsp;&nbsp;&nbsp;"Odista? Nužna je brižljiva prana-bindu obuka na svim stupnjevima."
<BR>&nbsp;&nbsp;&nbsp;&nbsp;&nbsp;"Taraza je izdala tačne naredbe", napomenuo je Teg. "I svi ćemo ih izvršavati."
<BR>&nbsp;&nbsp;&nbsp;&nbsp;&nbsp;Švangiju se nagla unapred ne skrivajući bes: "Od tebe se traži da obučavaš jednog golu, čija je uloga u određenim planovima krajnje opasna za sve nas. Mislim da ni izdaleka ne razumeš šta imaš da obučavaš!"
<BR>&nbsp;&nbsp;&nbsp;&nbsp;&nbsp;Šta da obučavaš; pomisli Teg: ne koga. Ovo gola dete nikada neće biti ko za Švangiju ili bilo kog ko se suprotstavljao Tarazi. Možda gola ne treba da bude ko ni za koga sve dok ponovo ne uspostavi svoje prvobitno biće, dok čvrsto ne ulegne u identitet prvog Dankana Ajdaha.
<BR>&nbsp;&nbsp;&nbsp;&nbsp;&nbsp;Teg je jasno video da je Švangiju gajila nešto više od obične rezervisanosti prema projektu sa golama. Ona je bila aktivni protivnik, baš kao što ga je Taraza upozorila. Švangiju je bila neprijatelj, a Tarazine naredbe izričite.
<BR>&nbsp;&nbsp;&nbsp;&nbsp;&nbsp;"Štitićeš to dete od svake opasnosti."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
