<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>45.
<P>&nbsp;&nbsp;&nbsp;&nbsp;&nbsp;Svet je za žive. Ali ko su oni?
<BR>&nbsp;&nbsp;&nbsp;&nbsp;&nbsp;Čekamo tamu da se spoji sa svetlošću i toplotom.
<BR>&nbsp;&nbsp;&nbsp;&nbsp;&nbsp;Bila je vetar kada mi se vetar našao na putu.
<BR>&nbsp;&nbsp;&nbsp;&nbsp;&nbsp;Živ na jugu, ja nestadoh u njenom obličju.
<BR>&nbsp;&nbsp;&nbsp;&nbsp;&nbsp;Ko se uzdigne iz tela do duha poznaje pad:
<BR>&nbsp;&nbsp;&nbsp;&nbsp;&nbsp;Reč nadmaša svet i sve je svetlost.
<BR>
<BR>&nbsp;&nbsp;&nbsp;&nbsp;&nbsp;Teodor Retke (Istorijska pitanja: Dar-es-Balat)
<BR>
<BR>&nbsp;&nbsp;&nbsp;&nbsp;&nbsp;Tegu je bilo potrebno malo svesne volje da se pretvori u kovitlac. Konačno je shvatio prirodu pretnje Uvaženih Naložnica. To saznanje postalo je deo nejasnih zahteva koje mu je nametnula nova mentatska svest, zadobijeno u isto vreme kada i neverovatna brzina.
<BR>&nbsp;&nbsp;&nbsp;&nbsp;&nbsp;Na čudovišnu pretnju trebalo je odgovoriti čudovišnim protivmerama. Krv je prskala po njemu dok se kretao kroz glavnu zgradu ubijajući svakoga na koga bi naišao.
<BR>&nbsp;&nbsp;&nbsp;&nbsp;&nbsp;Kao što je naučio od svojih benegeseritskih učiteljica, veliki problem ljudske vaseljene leži u načinu na koji upravljate stvaranjem. Mogao je čak da čuje glas svoje prve učiteljice dok je kroz zgradu sejao smrt.
<BR>&nbsp;&nbsp;&nbsp;&nbsp;&nbsp;"O ovome možeš misliti samo kao o seksualnosti, ali nama se više dopada prizemniji izraz kao što je stvaranje. Ono poseduje mnoge facete i ogranke, a nesumnjivo je da poseduje i neograničenu energiju. Osećanje nazvano 'ljubav' predstavlja samo mali vid toga."
<BR>&nbsp;&nbsp;&nbsp;&nbsp;&nbsp;Teg slomi vrat čoveku koji je ukrućeno stajao pred njim i konačno pronađe kontrolnu odaju za odbranu zgrade. U njoj je sedeo samo jedan čovek čija je desna ruka gotovo već dodirivala crveni ključ na kontroli pred njim.
<BR>&nbsp;&nbsp;&nbsp;&nbsp;&nbsp;Jednim udarcem leve ruke Teg gotovo otkinu čoveku glavu. Telo u usporenom padu krenu unazad, dok je krv šiknula iz razjapljenog vrata.
<BR>&nbsp;&nbsp;&nbsp;&nbsp;&nbsp;Sestrinstvo je u pravu što ih naziva kurvama!
<BR>&nbsp;&nbsp;&nbsp;&nbsp;&nbsp;Ako se manipuliše ogromnom energijom stvaranja, čovečanstvo se može nagovoriti na bilo šta. Ljudi se mogu naterati da čine stvari za koje nikada ne bi ni pomislili da su moguće. Jedna od njegovih učiteljica ovako je to objasnila:
<BR>&nbsp;&nbsp;&nbsp;&nbsp;&nbsp;"Ta energija mora imati ventil. Ako je sputaš, postaje čudno opasna. Ako je preusmeriš, zbrisaće sve što joj se nađe na putu. To je najveća tajna svih religija."
<BR>&nbsp;&nbsp;&nbsp;&nbsp;&nbsp;Teg je bio svestan da je za sobom u zgradi ostavio više od četrdeset tela. Poslednji nesrećnik bio je vojnik u kamuflažnoj uniformi koji je stajao na otvorenim vratima i očigledno se spremao da uđe.
<BR>&nbsp;&nbsp;&nbsp;&nbsp;&nbsp;Dok je jurio pored za njega nepokretnih ljudi i vozila Tegov krajnje napregnut um imao je vremena da razmišlja o onome što je ostavio iza sebe. Pitao se da li je bilo utehe u činjenici da se u trenutku smrti na licu Uvažene Naložnice očitovalo iznenađenje? Da li je mogao sebi da čestita što Muzafar više nikada neće videti svoj dom od oblikovanog žbunja?
<BR>&nbsp;&nbsp;&nbsp;&nbsp;&nbsp;Potreba da učini ono što je upravo učinio u razdoblju od nekoliko otkucaja srca bila je, doduše, vrlo jasna nekome koga su obučile Bene Geserite. Teg je dobro poznavao istoriju. Postojalo je mnogo rajskih planeta u Starom carstvu, a verovatno ih je još više bilo među Raštrkanima. Ljudska bića su oduvek gajila neku naročitu sklonost ka tom eksperimentu. Ljudi na takvim mestima uglavnom lenčare. Na brzinu i mudro napravljene analize govorile su da je za to kriva blaga klima na takvim planetama. Znao je da je to glupost. To je zato što se na takvim mestima lako oslobađala seksualna energija. Pustite misionare Podeljenog boga ili neku drugu sektu da uđe u neki od ovih rajeva i ubrzo ćete prisustovati nečuvenom nasilju.
<BR>&nbsp;&nbsp;&nbsp;&nbsp;&nbsp;"Mi iz Sestrinstva to znamo", rekla je jedna od Tegovih učiteljica. "Više no jednom zapalili smo taj detonator svojom Misionariom Protectivom."
<BR>&nbsp;&nbsp;&nbsp;&nbsp;&nbsp;Teg nije prestao da trči dok se nije našao u jednoj aleji pet kilometara udaljenoj od klanice koja je predstavljala štab Uvažene Naložnice. Znao je da je proteklo veoma malo vremena ali postojalo je još nešto mnogo važnije na šta je imao da usredsredi pažnju. Nije pobio sve koji su se nalazili u toj zgradi. Iza njega su ostale oči koje su znale šta je on u stanju da učini. Videle su ga kako je ubio Uvaženu Naložnicu. Videle su Muzafara kako umire na njegovim rukama. Ostavljena tela i usporeno ponavljanje zapisa sve će objasniti.
<BR>&nbsp;&nbsp;&nbsp;&nbsp;&nbsp;Teg se osloni o zid. Koža s levog dlana bila mu je odrana. Dozvolio je sebi da se vrati u normalno stanje dok je posmatrao krv kako mu ističe iz rane. Bila je gotovo crna.
<BR>&nbsp;&nbsp;&nbsp;&nbsp;&nbsp;Višak kiseonika u mojoj krvi?
<BR>&nbsp;&nbsp;&nbsp;&nbsp;&nbsp;Teško je disao ali ne onako teško kako bi se moglo očekivati posle tolikih napora.
<BR>&nbsp;&nbsp;&nbsp;&nbsp;&nbsp;Šta se to dogodilo sa mnom?
<BR>&nbsp;&nbsp;&nbsp;&nbsp;&nbsp;Znao je da je to u vezi s njegovim atreidskim nasleđem. Krize su ga prebacile u jednu drugu dimenziju ljudskih mogućnosti. Bilo kakav preobražaj da je bio u pitanju, bio je dubok. Sada je mogao da sagleda mnoge potrebe. Ljudi pored kojih je prolazio jureći prema ovoj aveniji ličili su mu na kipove.
<BR>&nbsp;&nbsp;&nbsp;&nbsp;&nbsp;Da li ću ikada o njima misliti kao o šljamu?
<BR>&nbsp;&nbsp;&nbsp;&nbsp;&nbsp;Znao je da bi se to moglo dogoditi jedino ako bi on to dopustio. Ali iskušenje je bilo veliko i on dozvoli sebi da na kratko oseti sažaljenje prema Uvaženoj Naložnici. Veliko iskušenje bacilo ih je u njihov vlastiti šljam.
<BR>&nbsp;&nbsp;&nbsp;&nbsp;&nbsp;Šta sada?
<BR>&nbsp;&nbsp;&nbsp;&nbsp;&nbsp;Pred njim se rastvori glavni tok. Ovde u Isajiu postojao je jedan čovek koji je zasigurno poznavao sve koji su Tegu mogli zatrebati. Teg se osvrnu po aleji. Da, taj čovek je bio u blizini.
<BR>&nbsp;&nbsp;&nbsp;&nbsp;&nbsp;Miris cveća i trava koji zapahnu Tega dopirao je iz dna aleje. On krenu prema tom mirisu, uveren da će ga on odvesti do mesta na kome je trebalo da se nađe i da ga tamo ne očekuje nikakav nasilnički napad. Nastupilo je privremeno zatišje.
<BR>&nbsp;&nbsp;&nbsp;&nbsp;&nbsp;Ubrzo je stigao do izvora mirisa. Bila su to jedna umetna vrata obeležena plavom ciradom na kojoj su bile ispisane dve reči na savremenom galaškom 'Lična služba'.
<BR>&nbsp;&nbsp;&nbsp;&nbsp;&nbsp;Teg uđe i odmah shvati gde se nalazi. Ovako nešto moglo se sresti posvuda u Starom carstvu: nastambe za obedovanje koje su poticale još iz drevnih vremena, a koje su izbegavale da uvedu automate i u kuhinji i na stolovima. Većina njih predstavljale su povlašćene nastambe. Prijatelj je prijatelju otkrivao najnovija 'otkrića', upozoravajući ga da glas o njima ne širi dalje.
<BR>&nbsp;&nbsp;&nbsp;&nbsp;&nbsp;"Ne bih želeo da se mesto zbog gužve pokvari." Ova ideja uvek je zabavljala Tega. Glas o takvim mestima širio se pod plaštom tajne.
<BR>&nbsp;&nbsp;&nbsp;&nbsp;&nbsp;Iz kuhinje u dnu dopirali su mirisi jela zbog kojih je voda curila na usta. Prošao je jedan poslužitelj koji je na poslužavniku nosio jelo čiji su mirisi obećavali prijatan obrok.
<BR>&nbsp;&nbsp;&nbsp;&nbsp;&nbsp;Trenutak potom priđe mu jedna mlada žena u kratkoj crnoj haljini sa belom keceljom. "Ovuda, gospodine. Upravo smo postavili jedan sto u uglu."
<BR>&nbsp;&nbsp;&nbsp;&nbsp;&nbsp;Pridržala mu je stolicu na koju se on smesti tako da su mu leda bila okrenta prema zidu. "Za koji trenutak neko će vas uslužiti, gospodine. Dodala mu je kruti list jeftinog presavijenog papira. "Naš meni je otkucan. Nadam se da vam to ne smeta."
<BR>&nbsp;&nbsp;&nbsp;&nbsp;&nbsp;Posmatrao ju je dok se udaljavala. Poslužitelj koga je primetio sada se vraćao prema kuhinji. Poslužavnik je bio prazan.
<BR>&nbsp;&nbsp;&nbsp;&nbsp;&nbsp;Tega su noge dovele ovamo kao da se kretao nekim unapred određenim tragom. A tu negde, u njegovoj neposrednoj blizini, večerao je čovek koji mu je bio potreban.
<BR>&nbsp;&nbsp;&nbsp;&nbsp;&nbsp;Poslužitelj se zaustavi da popriča sa čovekom za koga je Teg znao da će imati odlučujući uticaj na poteze koji će ovde uskoro biti povučeni. Njih dvojica su se zajedno smejali. Teg pređe ispitujućim pogledom preko prostorije; samo su još tri stola bila zauzeta. Jedna postarija žena sedela je za stolom u udaljenom uglu i grickala neku smrznutu poslasticu. Teg pomisli kako njena odeća verovatno predstavlja paslednji modni hit - pripijena kratka crvena odora sa dubokim izrezom i odgovarajuće cipele. Jedan mladi par sedeo je za stolom s njegove desne strane. Nisu videli nikog sem jedno drugo. Jedan postariji muškarac u uskoj, staromodnoj smeđoj tunici umereno je jeo iz činije pune zelenog povrća u blizini vrata. On je video samo hranu.
<BR>&nbsp;&nbsp;&nbsp;&nbsp;&nbsp;Čovek koji je razgovarao sa poslužiteljem glasno se smejao. Teg se zagleda u poslužiteljev potiljak. Čuperci plave kose padali su mu sa zatiljka na vrat poput izlomljenih snopova sparušene trave. Ispod čuperaka kose kragna je bila izlizana. Teg spusti pogled. Poslužiteljeve cipele imale su pohabane pete. Ivica njegovog crnog žaketa bila je zakrpljena. Da li je ovde bila propisana štednja? Štednja ili neka druga vrsta ekonomskog pritiska? Mirisi iz kuhinje nisu ukazivali ni na kakvo škrtarenje. Pribor za jelo bio je sjajan i čist. Sudovi nisu bili napukli. Ali prugasti crvenobeli stolnjak bio je zakrpljen na nekoliko mesta i to veoma pažljivo, kako bi se očuvalo prvobitno stanje.
<BR>&nbsp;&nbsp;&nbsp;&nbsp;&nbsp;Teg još jednom osmotri ostale mušterije. Činilo se da su imućni. Ovde nije bilo gladnih. Teg tada shvati. Ovo nije bilo samo jedno od povlašćenih mesta koje je neko projektovao isključivo zarad te svrhe. Iza jedne ovakve nastambe krio se neki razboriti um. Za ovu vrstu restorana mlađi službenici na početku karijere otkrili su da je veoma zgodna za uspešne poslovne razgovore sa izglednim mušterijama ili za ulagivanje pretpostavljenima. Hrana bi trebalo da je odlična, a porcije izdašne. Teg shvati da su ga instinkti doveli na pravo mesto. Zato pažnju posveti meniju, dozvolivši konačno da mu glad zaokupi misli. Osećao je gotovo istu onoliku glad koja je zaprepastila pokojnog ratnog maršala Muzafara.
<BR>&nbsp;&nbsp;&nbsp;&nbsp;&nbsp;Poslužitelj se stvori pored njega sa poslužavnikom na kome se nalazila mala otvorena kutija i krčag iz koga se širio miris masti za rane.
<BR>&nbsp;&nbsp;&nbsp;&nbsp;&nbsp;"Vidim da ste povredili ruku, bašare", reče čovek. On spusti poslužavnik na sto. "Dozvolite da vam previjem ranu pre no što naručite jelo."
<BR>&nbsp;&nbsp;&nbsp;&nbsp;&nbsp;Teg podiže povređenu ruku i stade da posmatra poslužitelja kako se vešto prihvata posla.
<BR>&nbsp;&nbsp;&nbsp;&nbsp;&nbsp;"Znate ko sam?" upita Teg.
<BR>&nbsp;&nbsp;&nbsp;&nbsp;&nbsp;"Da, gospodine. Posle onoga što sam čuo ne mogu da se načudim što vas vidim u čitavoj uniformi. Evo, gotovo je." On završi
<BR>&nbsp;&nbsp;&nbsp;&nbsp;&nbsp;sa previjanjem.
<BR>&nbsp;&nbsp;&nbsp;&nbsp;&nbsp;"Šta ste to čuli?" upita Teg tihim glasom.
<BR>&nbsp;&nbsp;&nbsp;&nbsp;&nbsp;"Da su vas se dočepale Uvažene Naložnice."
<BR>&nbsp;&nbsp;&nbsp;&nbsp;&nbsp;"Upravo sam pobio neke od njih i mnoge njihove... "Kako bi trebalo da ih zovemo?"
<BR>&nbsp;&nbsp;&nbsp;&nbsp;&nbsp;Čovek preblede, ali glas mu je bio odlučan. "Sluge bi sasvim odgovaralo, gospodine."
<BR>&nbsp;&nbsp;&nbsp;&nbsp;&nbsp;"Bili ste kod Renditaja, zar ne?" reče Teg.
<BR>&nbsp;&nbsp;&nbsp;&nbsp;&nbsp;"Da, gospodine. Mnogi od nas su se kasnije ovde nastanili."
<BR>&nbsp;&nbsp;&nbsp;&nbsp;&nbsp;"Hrana mi je neophodna, ali ne mogu da platim", kaza Teg.
<BR>&nbsp;&nbsp;&nbsp;&nbsp;&nbsp;"Nikom ko je bio kod Renditaja nije potreban vaš novac, bašare. Znaju li da ste krenuli ovim putem?"
<BR>&nbsp;&nbsp;&nbsp;&nbsp;&nbsp;"Ne verujem."
<BR>&nbsp;&nbsp;&nbsp;&nbsp;&nbsp;"Prisutni su redovni gosti. Niko od njih vas neće izdati. Pokušaću da vas upozorim ako se pojavi neko opasan. Šta želite da naručite?"
<BR>&nbsp;&nbsp;&nbsp;&nbsp;&nbsp;"Samo da je obilno. Izbor prepuštam vama. Otprilike dva puta više ugljenih hidrata nego proteina. Bez stimulansa."
<BR>&nbsp;&nbsp;&nbsp;&nbsp;&nbsp;"Šta podrazumevate pod obilnim, gospodine?"
<BR>&nbsp;&nbsp;&nbsp;&nbsp;&nbsp;"Donosite hranu dok vam ne kažem da prestanete... ili dok ne budete napokon smatrali da sam prekoračio vašu velikodušnost."
<BR>&nbsp;&nbsp;&nbsp;&nbsp;&nbsp;"Bez obzira kako izgleda, ovo nije siromašna nastamba, gospodine. Napojnice koje sam ovde dobio učinile su me bogatim."
<BR>&nbsp;&nbsp;&nbsp;&nbsp;&nbsp;Jedan nula za malopređašnju procenu. Štednja je ovde bila samo prividna.
<BR>&nbsp;&nbsp;&nbsp;&nbsp;&nbsp;Poslužitelj se udalji i ponovo započe razgovor sa čovekom za središnjim stolom. Pošto je poslužitelj otišao u kuhinju Teg poče da otvoreno proučava čoveka. Da, to je bio onaj koga je tražio. Pažnja mu je bila usredsređena na večeru koja se sastojala od tanjira punog nekog začinjenog zeleniša.
<BR>&nbsp;&nbsp;&nbsp;&nbsp;&nbsp;Na ovom čoveku se jasno primećivalo da o njemu ne vodi računa neka ženska ruka, pomisli Teg. Kragna mu je bila podavijena, tregeri zamršeni. Mrlje sosa od zelenog povrća krasile su mu levu manžetnu. Po prirodi je bio dešnjak, ali dok je jeo leva šaka mu je bila položena na sto tako da je preko nje kapala hrana. Manžetne na pantalonama bile su mu izlizane. Porub jedne nogavice delimično se oparao, tako da se vukao preko pete. Čarape, različite - jedna plava, a jedna žuta. Činilo se da mu ništa od ovoga me smeta. Ni majka ni neka druga žena nikada ga nisu vratile sa vrata naredivši mu da se uljudi. Čitava njegova pojava govorila je:
<BR>&nbsp;&nbsp;&nbsp;&nbsp;&nbsp;"Ono što vidite najbolje je što vam mogu predstaviti."
<BR>&nbsp;&nbsp;&nbsp;&nbsp;&nbsp;Čovek iznenada podiže pogled i trgnu se kao da je nešto skrivio. On pređe svojim smeđim očima preko prostorije zastavši kod svakog lica ponaosob kao da traži nekog posebno. Završivši s tim, on se ponovo usredsredi na jelo.
<BR>&nbsp;&nbsp;&nbsp;&nbsp;&nbsp;Poslužitelj se vrati sa bistrom supom u kojoj su se mogli videti lepi komadići jaja i nekog zelenog povrća.
<BR>&nbsp;&nbsp;&nbsp;&nbsp;&nbsp;"Ovo je samo dok ne stigne ostalo, gospodine", reče on.
<BR>&nbsp;&nbsp;&nbsp;&nbsp;&nbsp;"Da li ste došli pravo ovamo posle Renditaja?" upita Teg.
<BR>&nbsp;&nbsp;&nbsp;&nbsp;&nbsp;"Da, gospodine. Ali služio sam s vama i kod Aklina."
<BR>&nbsp;&nbsp;&nbsp;&nbsp;&nbsp;"Šezdeset sedma sa Gamua", reče Teg.
<BR>&nbsp;&nbsp;&nbsp;&nbsp;&nbsp;"Da, gospodine!"
<BR>&nbsp;&nbsp;&nbsp;&nbsp;&nbsp;"Tog puta smo spasli mnogo života", reče Teg. "Njihovih i naših."
<BR>&nbsp;&nbsp;&nbsp;&nbsp;&nbsp;Pošto Teg još nije počeo da jede poslužitelj upita prilično hladnim glasom: "Želite li 'njuškalo', gospodine?"
<BR>&nbsp;&nbsp;&nbsp;&nbsp;&nbsp;"Ne, dok me vi služite", odvrati Teg. Mislio je ono što je kazao, ali osećao se pomalo kao prevarant jer mu je njegova dvostruka vizija kazala da hranu može bezbedno da jede.
<BR>&nbsp;&nbsp;&nbsp;&nbsp;&nbsp;Poslužitelj se zadovoljan udalji.
<BR>&nbsp;&nbsp;&nbsp;&nbsp;&nbsp;"Samo trenutak", reče Teg.
<BR>&nbsp;&nbsp;&nbsp;&nbsp;&nbsp;"Da, gospodine?"
<BR>&nbsp;&nbsp;&nbsp;&nbsp;&nbsp;"Onaj čovek za središnjim stolom. Je li on jedan od vaših redovnih gostiju?"
<BR>&nbsp;&nbsp;&nbsp;&nbsp;&nbsp;"Profesor Delnaj? Oh, da, gospodine."
<BR>&nbsp;&nbsp;&nbsp;&nbsp;&nbsp;"Delnaj. Da, tako sam i mislio."
<BR>&nbsp;&nbsp;&nbsp;&nbsp;&nbsp;"On je, gospodine, profesor vojnih veština i njihove istorije."
<BR>&nbsp;&nbsp;&nbsp;&nbsp;&nbsp;"Znam. Kad dođe vreme za dezerte, molim vas zamolite profesora Delnaja da mi se pridruži?"
<BR>&nbsp;&nbsp;&nbsp;&nbsp;&nbsp;"Da mu kažem ko ste gospodine?"
<BR>&nbsp;&nbsp;&nbsp;&nbsp;&nbsp;"Mislite da on to već ne zna?"
<BR>&nbsp;&nbsp;&nbsp;&nbsp;&nbsp;"Veravatno zna, gospodine, ali ipak..."
<BR>&nbsp;&nbsp;&nbsp;&nbsp;&nbsp;"Treba biti oprezan tamo gde je to potrebno", reče Teg. "Donesite mi da jedem."
<BR>&nbsp;&nbsp;&nbsp;&nbsp;&nbsp;Profesor je počeo da se zanima za Tega mnogo pre no no što mu je poslužitelj uručio poziv. Profesorove prve reči, kada je seo preko puta Tega, bile su: "To je bila najveličanstvenija gastronomska priredba koju sam ikada video. Jeste li sigurni da možete pojesti još i dezert?"
<BR>&nbsp;&nbsp;&nbsp;&nbsp;&nbsp;"Bar dva ili tri", odvrati Teg.
<BR>&nbsp;&nbsp;&nbsp;&nbsp;&nbsp;"Zapanjujuće!"
<BR>&nbsp;&nbsp;&nbsp;&nbsp;&nbsp;Teg okusi kašiku punu medom zaslađene poslastice. Progutavši dezert samo reče: "Ovo mesto je pravi dragulj."
<BR>&nbsp;&nbsp;&nbsp;&nbsp;&nbsp;"Čuvam ga kao oči u glavi", saglasi se Delnaj. "Obavestio sam o njemu samo nekoliko najbližih prijatelja. Čemu dugujem čast što ste me pozvali za ovaj sto?"
<BR>&nbsp;&nbsp;&nbsp;&nbsp;&nbsp;"Da li vas je ikad... ah, obeležila neka Uvažena Naložnica?"
<BR>&nbsp;&nbsp;&nbsp;&nbsp;&nbsp;"Gospodari pakla, ne! Nisam ja toliko važan."
<BR>&nbsp;&nbsp;&nbsp;&nbsp;&nbsp;"Želeo sam da vas zamolim da stavite život na kocku, Delnaje."
<BR>&nbsp;&nbsp;&nbsp;&nbsp;&nbsp;"Na koji način?" Bez oklevanja. To je bilo ohrabrujuće.
<BR>&nbsp;&nbsp;&nbsp;&nbsp;&nbsp;"Postoji mesto u Isajiu gde se okupljaju moji stari vojnici. Želim da odem i sretnem se s njima. Sa što više njih."
<BR>&nbsp;&nbsp;&nbsp;&nbsp;&nbsp;"Da se prošetate ulicama ovako kako ste sada obučeni u svečanoj odori?"
<BR>&nbsp;&nbsp;&nbsp;&nbsp;&nbsp;"Odeven onako kako vam bude zgodno."
<BR>&nbsp;&nbsp;&nbsp;&nbsp;&nbsp;Delnaj prinese prst donjoj usni i zavali se kako bi mogao bolje da osmotri Tega. "Vas neće biti baš lako prerušiti, znate. Međutim, možda ima načina."
<BR>&nbsp;&nbsp;&nbsp;&nbsp;&nbsp;On zamišljeno klimnu. "Da." Zatim se nasmeši. Bojim se da vam se neće dopasti?"
<BR>&nbsp;&nbsp;&nbsp;&nbsp;&nbsp;"Šta ste smislili?"
<BR>&nbsp;&nbsp;&nbsp;&nbsp;&nbsp;"Malo popunjavanja i neke izmene. Provešćemo vas ulicama kao nadzornika Bordanosa. Smrdećete na kanalizaciju, to se podrazumeva. I moraćete se pretvarati da to ne primećujete."
<BR>&nbsp;&nbsp;&nbsp;&nbsp;&nbsp;"Zašto mislite da će to uspeti?" upita Teg.
<BR>&nbsp;&nbsp;&nbsp;&nbsp;&nbsp;"Oh, noćas će biti oluje. To je uobičajeno u ovo doba godine. Ispuštaju vlagu za narednu letinu na otvorenom. A i zbog rezeroara, znate, za zagrejana polja."
<BR>&nbsp;&nbsp;&nbsp;&nbsp;&nbsp;"Ne razumem vaš način rezonovanja, ali kada pojedem još jednu od ovih poslastica, možemo da krenemo", reče Teg.
<BR>&nbsp;&nbsp;&nbsp;&nbsp;&nbsp;"Dopašće vam se mesto na koje se sklanjamo od oluje", reče Delnaj. "Znate, baš sam lud što se u ovo upuštam. Ali ovdašnji vlasnik mi je rekao da vam moram pomoći ili da se ovde više ne pojavljujem."
<BR>&nbsp;&nbsp;&nbsp;&nbsp;&nbsp;Delnaj ga povede na mesto sastanka tek jedan čas posle smrkavanja. Teg, obučen u kožu i pretvarajući se da hramlje, morao je da uloži mnogo napora kako ne bi obraćao pažnju na vlastite mirise. Delnajevi prijatelji oblepili su Tega blatom, a potom ga oprali crevom. Vazdušno sušenje vratilo mu je većinu neugodnih mirisa.
<BR>&nbsp;&nbsp;&nbsp;&nbsp;&nbsp;Daljinska meteorološka stanica na vratima mesta za sastanke saopšti Tegu da je tokom proteklog sata spoljašnja temperatura opala za petnaest stepeni. Delnaj ga preteče i požuri u jednu natrpanu prostoriju u kojoj je vladala velika buka i čuo se zvuk stakla koje se sudara. Teg zastade da prouči stanicu na vratima. Video je da je brzina vetra trideset čvorova. Barometarski pritisak bio je nizak. On pogleda prema znaku iznad stanice:
<BR>&nbsp;&nbsp;&nbsp;&nbsp;&nbsp;'Na usluzi našim mušterijama.'
<BR>&nbsp;&nbsp;&nbsp;&nbsp;&nbsp;Po svoj prilici bili su na usluzi i kod bara. Gosti su pri izlasku mogli da dobiju uvid u stanje vremena i vrate se u toplo i među prijatelje koje su ostavili unutra.
<BR>&nbsp;&nbsp;&nbsp;&nbsp;&nbsp;Na velikom uglastom ognjištu kod udaljenog kraja bara gorela je prava vatra. Aromatično drvo.
<BR>&nbsp;&nbsp;&nbsp;&nbsp;&nbsp;Delnaj se vrati, nabravši nos zbog mirisa koji su se širili od Tega i povede ga, zaobišaši gomilu, u jednu stražnju odaju, kroz koju potom stigoše do privatnog kupatila. Tegova uniforma - očišćena i ispeglana - ležala je prebačena preko stolice.
<BR>&nbsp;&nbsp;&nbsp;&nbsp;&nbsp;"Biću kod uglastog ognjišta kada iziđete", reče Delnaj.
<BR>&nbsp;&nbsp;&nbsp;&nbsp;&nbsp;"U svečanoj odori, a?" upita Teg.
<BR>&nbsp;&nbsp;&nbsp;&nbsp;&nbsp;"Opasno je samo napolju na ulici", reče Delnaj. Zatim se vrati putem kojim su došli.
<BR>&nbsp;&nbsp;&nbsp;&nbsp;&nbsp;Teg se uskoro pojavi i stade da krči sebi put do ugla ognjišta kroz grupice ljudi koje su jedna za drugom prestajale da žagore kako su ga ljudi prepoznavali. Kroz prostoriju počeše da se pronose šaputavi komentari. "Stari bašar, lično." "Oh, da, to je Teg. Služio sam s njim, odista. Prepoznao bih to lice i stas bilo gde."
<BR>&nbsp;&nbsp;&nbsp;&nbsp;&nbsp;Najviše gostiju okupilo se oko atavističke toplote ognjišta. Tamo se osećao jak miris mokre odeće i zadah pića.
<BR>&nbsp;&nbsp;&nbsp;&nbsp;&nbsp;Znači, oluja je mnoge oterala u bar? Teg stade da razgleda prekaljena vojnička lica svuda ako sebe, razmišljajući o tome kako ovo nije bilo uobičajeno okupljanje, bez obzira na to šta mu je Delnaj govorio. Doduše, ljudi su ovde znali jedni druge i očekivali su da sretnu jedni druge ovde i u ovo vreme.
<BR>&nbsp;&nbsp;&nbsp;&nbsp;&nbsp;Delnaj je sedeo na jednoj od klupa u uglu ognjišta sa čašom ćilibarnog pića u ruci.
<BR>&nbsp;&nbsp;&nbsp;&nbsp;&nbsp;"Proneli ste glas da je ovde mesto sastanka", reče Teg.
<BR>&nbsp;&nbsp;&nbsp;&nbsp;&nbsp;"Zar to nije ono što ste želeli, bašare?"
<BR>&nbsp;&nbsp;&nbsp;&nbsp;&nbsp;"Ko ste vi, Delnaje?"
<BR>&nbsp;&nbsp;&nbsp;&nbsp;&nbsp;"Imam zimsku farmu na nekoliko klika južno odavde i nekolicinu bankara za prijatelje koji mi povremeno pozajme površinsko vozilo. Ako želite da budem jasniji, ja sam poput svih ostalih u ovoj prostoriji - neko ko želi da mu se Uvažene Naložnice skinu s vrata."
<BR>&nbsp;&nbsp;&nbsp;&nbsp;&nbsp;Neki čovek iza Tega upita: "Je li istina da ste danas pobili stotinu njihovih, bašare?"
<BR>&nbsp;&nbsp;&nbsp;&nbsp;&nbsp;Teg suvo odvrati i ne okrenuvši se: "Broj je prekomeran. Mogu li dobiti jedno piće, molim vas?"
<BR>&nbsp;&nbsp;&nbsp;&nbsp;&nbsp;Kako je bio viši od većine prisutnih, Teg je s visine stao da ispituje prostoriju dok je neko otišao da mu donese čašu. Kada su mu je tutnuli u ruku uverio se da su mu doneli očekivani tamnoplavi denijanski Marinet. Ovi stari vojnici poznavali su njegov ukus.
<BR>&nbsp;&nbsp;&nbsp;&nbsp;&nbsp;U prostoriji se nastavilo da se pije, ali mnogo sporije. Čekali su da on kaže šta ima.
<BR>&nbsp;&nbsp;&nbsp;&nbsp;&nbsp;Teg pomisli kako je u ovakvoj jednoj noći i sama priroda pojačavala ljudsku težnju ka druženju. Složni pored vatre u dnu pećine, drugovi saplemenici! Ne preti nam nikakva opasnost, naročito sada kada životinje mogu da vide našu vatru. Koliko se sličnih skupova održavalo na Gamuu u ovakvoj jednoj noći? pitao se, pijuckajući. Loše vreme izvrsno prikriva kretanja koja okupljeni drugari ne žele da budu primećena. Vreme je takođe u stanju da određene ljude, koji bi inače trebalo da su napolju, zadrži unutra.
<BR>&nbsp;&nbsp;&nbsp;&nbsp;&nbsp;Prepoznao je nekoliko lica iz prošlosti - oficire i obične vojnike - bila je to izmešana gomila. Nekih od njih sećao se po dobru: bili su to poverljivi ljudi. Neki od njih noćas će umreti.
<BR>&nbsp;&nbsp;&nbsp;&nbsp;&nbsp;Nivo buke počeo je da se povećava kada se ljudi konačno opustiše u njegovom prisustvu. Niko ga nije požurivao da im pruži objašnjenje za ovaj sastanak. Čak su i to znali o njemu. Teg je sam pravio raspored.
<BR>&nbsp;&nbsp;&nbsp;&nbsp;&nbsp;Znao je da su zvuci razgovora i smeha tipični za ovakva okupljanja, još od praistorijskog doba kada su se ljudi okupljali radi uzajamne zaštite. Zveket stakla, iznenadno praskanje u smeh, nekoliko tihih kikota. To su bili oni koja su bili svesni svoje moći. Tiho kikotanje govorilo je da se čovek može zabavljati, ali da ne mora praviti budalu od sebe. Delnaj je pripadao onima koji se tiho kikoću.
<BR>&nbsp;&nbsp;&nbsp;&nbsp;&nbsp;Teg pogleda naviše i vide da je tavanica od greda postavljena tradicianalno nisko. To je ograđenom prostoru odjednom davalo izduženiji i intimniji izgled. Ovde se vodilo računa o ljudskoj psihologiji. To je primetio na mnogo mesta na ovoj planeti. Sve je bilo podređeno želji da neprimerene misli ostanu prigušene. Neka se osećaju prijatno i sigurno. Oni se, razume se, nisu tako osećali, ali nije trebalo da postanu svesni toga.
<BR>&nbsp;&nbsp;&nbsp;&nbsp;&nbsp;Teg je još nekoliko minuta posmatrao kako vešti poslužitelji, raznose piće: tamno lokalno pivo i neka skupa uvozna pića. Raspoređene duž bara i po meko osvetljenim stolovima nalazile su se činije pune rskavo ispečenog i veoma zasoljenog povrća. Taj očigledni pokušaj da se kod posetilaca izazove što veća žeđ nikoga nije vređao. U ovakvom poslu takvi pokušaji su se podrazumevali. Razume se da je i pivo bilo prilično zasoljeno. Oduvek je bilo. Pivari su znali kako da izazovu žeđ.
<BR>&nbsp;&nbsp;&nbsp;&nbsp;&nbsp;Pojedine skupine postajale su sve glasnije. Piće je počelo da deluje na svoj drevni magični način. Bahus je bio prisutan! Teg je znao da bi, ukoliko bi ovom skupu bilo dozvoljeno da nastavi u istom duhu, u ovoj prostoriji do kreščenda došlo negde tokom noći i da bi zatim postepeno, veoma postepeno, nivo buke počeo da opada. Neko bi otišao da proveri stanje na vremenskoj stanici na ulaznim vratima. U zavisnosti od toga šta bi dotični video mesto je moglo u tren da ostane prazno ili da ljudi još izvesno vreme nastave da se usporeno stišavaju. Tada je shvatio da negde iza vrata postoji poluga kojom je moglo da se menja stanje na vremenskoj stanici. Vlasnici ovog bara sigurno ne bi propustili takvu jednu mogućnost za sticanje profita.
<BR>&nbsp;&nbsp;&nbsp;&nbsp;&nbsp;Namamiti ih unutra i zadržati na bilo koji način kome se neće usprotiviti.
<BR>&nbsp;&nbsp;&nbsp;&nbsp;&nbsp;Ljudi koji su stajali iza ove institucije bili su u stanju da se
<BR>&nbsp;&nbsp;&nbsp;&nbsp;&nbsp;spetljaju sa Uvaženim Naložnicama, a da pri tom i ne trepnu.
<BR>&nbsp;&nbsp;&nbsp;&nbsp;&nbsp;Teg odloži piće i povika: "Možete li mi posvetiti malo pažnje, molim vas?"
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;Čak su i poslužitelji prekinuli svoj posao.
<BR>&nbsp;&nbsp;&nbsp;&nbsp;&nbsp;"Neka neki od vas čuvaju vrata", reče Teg. "Niko ne sme uđe niti da iziđe dok ja to ne dozvolim. I stražnja vrata, molim vas."
<BR>&nbsp;&nbsp;&nbsp;&nbsp;&nbsp;Kada je ovo njegovo naređenje bilo izvršeno, on stade pažljivo da gleda po prostoriji birajući one za koje su mu njegova dvostruka vizija i staro vojničko iskustvo govorili da su najpoverljiviji". Postalo mu je sasvim jasno šta mora da učini. Burzmali, Lusila i Dankan nalazili su se na ivici njegove nove vizije i jasno je sagledavao njihove potrebe.
<BR>&nbsp;&nbsp;&nbsp;&nbsp;&nbsp;"Pretpostavljam da se za kratko vreme možete naoružati", reče on.
<BR>&nbsp;&nbsp;&nbsp;&nbsp;&nbsp;"Došli smo pripremljeni, bašare", povika neko s drugog kraja prostorije. Teg je po glasu osetio da je čovek pripit, ali i da mu je adrenalin uvećan, što je za ove ljude bilo veoma važno.
<BR>&nbsp;&nbsp;&nbsp;&nbsp;&nbsp;"Zarobićemo jedan ne-brod", reče Teg.
<BR>&nbsp;&nbsp;&nbsp;&nbsp;&nbsp;Zatekao ih je. Nijedan drugi artefakt civilizacije nije bio toliko čuvan. Ti brodovi dolazili su na polja za sletanje i na neka druga mesta i odlazili. Njihova oklopljena površina bila je načičkana oružjem. Posade su neprestano čuvale ranjiva mesta. Varka je mogla da uspe; otvoreni napad nije imao šanse. Ali ovde, u ovoj prostoriji, Teg je stekao novu svest ponešen potrebom i nagonom divljih gena iz svog atreidskog nasleđa. Jasno je video položaje ne-brodova na Gamuu i oko njega. Sjajne tačke naseljavale su njegovu viziju, i poput niti koje su vodile od jednog do drugog mehura, njegova dvostruka vizija nazrela je put kroz ovaj lavirint.
<BR>&nbsp;&nbsp;&nbsp;&nbsp;&nbsp;Oh, ali ja ne želim da pođem, pomisli on.
<BR>&nbsp;&nbsp;&nbsp;&nbsp;&nbsp;Stvar koja ga je pokretala neće biti izneverena.
<BR>&nbsp;&nbsp;&nbsp;&nbsp;&nbsp;"Tačnije, zarobićemo brod Raštrkanih", reče on. "Oni imaju najbolje. Ti, ti, ti, ti", pokaza on, izdvajajući pojedince. "Ostaćete ovde i pobrinuti se da niko ne iziđe i stupi u vezu sa bilo kim izvan ovog staništa. Mislim da ćete biti napadnuti. Izdržite koliko god budete mogli. Vi ostali uzmite oružje i pođite sa mnom."
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
