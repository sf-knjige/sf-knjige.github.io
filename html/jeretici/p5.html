<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Zar religija tokom svih ovih milenijuma ne polaže isključivo pravo na stvaralaštvo?
<BR>
<BR>&nbsp;&nbsp;&nbsp;&nbsp;&nbsp;Tleilaksovo pitanje iz 'Muad'Dibovih govora'
<BR>
<BR>&nbsp;&nbsp;&nbsp;&nbsp;&nbsp;Vazduh na Tleilaksu bio je kristalno čist, prožet nepokretnošću koja je delom poticala od jutarnje studeni, a delom od zastrašene pritajenosti kao da je život ovde u Bandalongu nešto iščekivao - taj život halapljiv i naslućujući, koji se, međutim, ne bi ni pomerio dok on ne da znak. Mahor, Vilvit Vaf, Gospodar nad gospodarima, uživao je u ovim trenucima više nego u bilo kom drugom delu dana. Grad je sada, dok ga je posmatrao kroz otvoren prozor, bio njegov. Bandalong je mogao da oživi samo na njegovu naredbu. Tako je bar on sebi govorio. Strah koji se osećao tamo napolju bio je posledica njegove stege nad svakom pojavom koja je mogla iskrsnuti iz tog vrtložnog rezervoara života; civilizacije Tleilaksa koja je ovde začeta a koja je potom nadaleko proširila svoje moći.
<BR>&nbsp;&nbsp;&nbsp;&nbsp;&nbsp;Milenijumima je njegov narod čekao na ovaj čas. Vaf se sada naslađivao prispelim trenutkom. Kroz sva teška vremena za vladavine Leta II (ne Bogocara, već Božjeg poslanika) tokom vremena gladi i Raštrkavanja, kroz sve bolne poraze od manje vrednih stvorenja, kroz sve te patnje Bene Tleilaksi su strpljivo izgrađivali svoje snage za ovaj trenutak.
<BR>&nbsp;&nbsp;&nbsp;&nbsp;&nbsp;Došao je naš čas, o Proroče!
<BR>&nbsp;&nbsp;&nbsp;&nbsp;&nbsp;Posmatrao je grad koji je ležao ispod njegovog visokog prozora kao simbol, moćnu oznaku na stranici tleilaškog plana. Ostale planete Tleilaksa, ostali veliki gradovi, uzajamno povezani i međusobno zavisni, a svi jednodušno privrženi njegovom Bogu i njegovom gradu, iščekivali su znak za koji su znali da uskoro mora uslediti: zbratimljene snage Liceigrača i Mašeika nagomilale su silnu energiju pripremajući se za kosmički skok. Milenijumi iščekivanja bili su na izmaku.
<BR>&nbsp;&nbsp;&nbsp;&nbsp;&nbsp;Vaf je o tome razmišljao kao o 'dugom početku'.
<BR>&nbsp;&nbsp;&nbsp;&nbsp;&nbsp;Da. Klimnuo je potvrdno glavom posmatrajući šćućureni grad. Od samog početka, od sićušnog semena jedne ideje, vođe Bene Tleilaksa shvatile su i prihvatile sve rizike plana koji je bio tako dugoročan i rastegnut, tako zaobilazan i tanan. Znali su da moraju da prebrode razdoblja u kojima su se nalazili na rubu propasti, da podnesu gorke gubitke, potčinjenosti i poniženja. Sve ovo i još mnogo više toga upotrebljeno je za građenje osobite predstave o Tleilaksima. Tokom milenijuma pretvaranja stvorile su mit.
<BR>&nbsp;&nbsp;&nbsp;&nbsp;&nbsp;Zli, odvratni, prljavi Tleilaksi! Glupi Tleilaksi! Predvidljivi Tleilaksi! Plahoviti Tleilaksi!
<BR>&nbsp;&nbsp;&nbsp;&nbsp;&nbsp;Čak su i prorokove sledbenice pale kao žrtve ovog mita. Zarobljena Ribogovornica stajala je u ovoj istoj sobi i vikala na gospodara Tleilaksa: "Dugo pretvaranje prerasta u stvarnost. Zaista ste zli!" Tada su je ubili, a Prorok nije ništa preduzeo.
<BR>&nbsp;&nbsp;&nbsp;&nbsp;&nbsp;Kako su malo svi ti tuđinski svetovi i narodi shvatali suzdržavanje Tleilaksa. Plahoviti! Neka ponovo razmisle o tome pošto Bene Tleilaksi pokažu koliko su milenijuma bili sposobni da čekaju na svoj uspon.
<BR>&nbsp;&nbsp;&nbsp;&nbsp;&nbsp;Raspoluken!
<BR>&nbsp;&nbsp;&nbsp;&nbsp;&nbsp;Vaf prevali ovu drevnu reč preko usana: Raspon luka! Koliko jako nategneš luk unazad pre no što pustiš strelu. Ova strela će se zariti duboko!
<BR>&nbsp;&nbsp;&nbsp;&nbsp;&nbsp;"Mašeiki su čekali duže od ostalih", prošapta Vaf. Odvažio se sada kada je bio potpuno sam u svojoj utvrđenoj kuli da izusti tu reč: 'Mašeiki'.
<BR>&nbsp;&nbsp;&nbsp;&nbsp;&nbsp;Sa izlaskom sunca zablistaše vrhovi krovova ispod njega. Mogao je da čuje komešanje gradskog života. Vazduh koji je dopirao kroz prozor bio je ispunjen sladunjavo-kiselkastim tleilaškim mirisima. Vaf duboko udahnu i zatvori prozor.
<BR>&nbsp;&nbsp;&nbsp;&nbsp;&nbsp;Osećao se kao preporođen posle ovih trenutaka samotnog osmatranja. Udaljivši se od prozora odenuo se u svečanu, belu hilat odoru kojoj su se svi Domeli, po sili svoje uslovljenosti klanjali. Odora je od glave do pete prekrivala njegovo zdepasto telo, što mu je stvaralo utisak da je zapravo u oklopu.
<BR>&nbsp;&nbsp;&nbsp;&nbsp;&nbsp;"Božji oklop!"
<BR>&nbsp;&nbsp;&nbsp;&nbsp;&nbsp;"Mi smo narod Jagista", još prošle noći podsetio je svoje savetnike. "Sve ostalo su graničari. Mi smo gradili mit o našoj slabosti i zlom delanju tokom svih ovih milenijuma samo sa jednim ciljem. Čak i Bene Geserit veruje u to!"
<BR>&nbsp;&nbsp;&nbsp;&nbsp;&nbsp;Sedeći u dubokoj sagri bez prozora, u okrilju ne-prostorije, njegovih devet savetnika složno se osmehnulo ćutke uvažavajući njegove reči. Znali su da je reč o pravu gufrana. Ravan na kojoj su Tleilaksi odredili vlastitu sudbinu uvek je bio kel sa svojim pravom gufrana.
<BR>&nbsp;&nbsp;&nbsp;&nbsp;&nbsp;Bilo je ispravno da čak i Vaf, najmoćniji među svim Tleilaksima, ne može da ode iz svog sveta i bude ponovo primljen ako ne padne ničice pred gufranom, moleći za oproštaj zbog dodira koje je imao sa nezamislivim gresima tuđina. Odlaskom među povindahe čak i najmoćniji su mogli da se ukaljaju. Kasadari koji su nadzirali Tleilaksine granice i čuvali selamlike žena imali su pravo da posumnjaju čak i u Vafa. On jeste bio izuzetan čovek i kel, ali je morao to da dokaže svaki put kada bi se posle izbacivanja vraćao, a takođe i svaki put kada bi ulazio u selamlik da raspodeli svoju spermu.
<BR>&nbsp;&nbsp;&nbsp;&nbsp;&nbsp;Vaf priđe duguljastom ogledalu i osmotri sebe i svoju odoru. Znao je da sa svojih jedva metar i po visine povindasima izgleda kao patuljak. Oči, kosa i koža bili su u nijansama sivog, sve zajedno podloga za ovalno lice sa sićušnim ustima i nizom oštrih zuba. Neki Liceigrač mogao je da podražava njegove crte i držanje tela, mogao je da po naređenju nekog Mašeika uzme njegovo obličje, ali ne bi mogao da obmane nijednog Mašeika niti kasadara. Jedino su se povindasi dali prevariti.
<BR>&nbsp;&nbsp;&nbsp;&nbsp;&nbsp;Sa izuzetkom Bene Geserita!
<BR>&nbsp;&nbsp;&nbsp;&nbsp;&nbsp;Lice mu se smrači pri ovoj pomisli. No, dobro, te veštice tek treba da se suoče sa novim Liceigračima.
<BR>&nbsp;&nbsp;&nbsp;&nbsp;&nbsp;Nijedan drugi narod nije do te mere usavršio genetski jezik kao Bene Tleilaksi, bodrio je sebe. Imamo pravo da to nazovemo 'jezikom Boga'. Jer sam Bog nam je podario ovu ogromnu moć.
<BR>&nbsp;&nbsp;&nbsp;&nbsp;&nbsp;Vaf ode do vrata i zastade očekujući jutarnje zvono. Nije bilo načina, pomislio je, da opiše bogatstvo emocija koje je sada osećao. Vreme mu se otkrilo. Nije se pitao zbog čega su Prorokovu pravu poruku čuli jedino Bene Tleilaksi. Bilo je to Božje činodejstvovanje a, u tome, Prorok je bio Ruka Božja, vredan poštovanja kao Božji poslanik.
<BR>&nbsp;&nbsp;&nbsp;&nbsp;&nbsp;Pripremio si ih za nas, O Proroče.
<BR>&nbsp;&nbsp;&nbsp;&nbsp;&nbsp;A gola na Gamuu, taj gola u ovo vreme, bio je vredan sveg njihovog čekanja.
<BR>&nbsp;&nbsp;&nbsp;&nbsp;&nbsp;Jutarnje zvono se oglasi i Vaf izađe u dvoranu u isto vreme kad i druge prilike odevene u belo i uputi se ka istočnom balkonu da pozdravi sunce. Kao Mahai i Abdl svog naroda, sada je mogao da se poistoveti sa svim Tleilaksima.
<BR>&nbsp;&nbsp;&nbsp;&nbsp;&nbsp;Mi smo zakoniti sledbenici Šerijata, poslednji od našeg roda u vaseljeni.
<BR>&nbsp;&nbsp;&nbsp;&nbsp;&nbsp;Nigde izvan zaptivenih odaja svoje Malik-braće nije mogao da otkrije ovakvu tajnu misao, ali znao je da ta misao sada obitava u svakom umu oko njega, i da je delovanje te misli podjednako vidljivo kod Mašeika, Domela i Liceigrača. Paradoks rodovskih veza i osećanje društvenog identiteta koji je prožimao kel od Mašeika pa sve do najnižih Domela, Vafu se nije činio paradoksalnim.
<BR>&nbsp;&nbsp;&nbsp;&nbsp;&nbsp;Radimo za istog Boga.
<BR>&nbsp;&nbsp;&nbsp;&nbsp;&nbsp;Liceigrači u obličju Domela pokloniše se i otvoriše vrata balkona. Izazeći na svečanu svetlost okružen svojim brojnim sadruzima, Vaf se osmehnu prepoznavši Liceigrače. A ipak, Domeli! Bila je to rodovska šala, jer Liceigrači nisu bili rod. Oni su bili sinteze, oruđa, baš kao što je i gola na Gamuu bio oruđe, u celosti planiran na jeziku Boga koji su govorili jedino Mašeiki.
<BR>&nbsp;&nbsp;&nbsp;&nbsp;&nbsp;Zajedno sa ostalima koji su se tiskali oko njega Vaf obavi poklonjenje suncu. Ispustio je poklič Abdla i čuo njegov odjek u bezbroj glasova iz najudaljenijih krajeva grada.
<BR>&nbsp;&nbsp;&nbsp;&nbsp;&nbsp;"Sunce nije Bog!" povikao je.
<BR>&nbsp;&nbsp;&nbsp;&nbsp;&nbsp;Ne, sunce je bilo samo simbol božje beskrajne moći i milosti, još jedna sinteza, još jedno oruđe. Vaf, osećanja pročišćenih prolaženjem kroz gufran prethodne noći i okrepljen jutarnjim obredom, mogao je sada da razmišlja o putovanju u mesta povindaha i nedavnom povratku, zbog koga je gufran i bio neophodan. Ostali poklonici napraviše mu prolaz i on ode natrag u unutrašnje hodnike da bi potom zašao u pokretni prolaz koji ga je doveo do pokretnog vrta u kome je imao zakazan sastanak sa svojim savetnicima.
<BR>&nbsp;&nbsp;&nbsp;&nbsp;&nbsp;Bio je to uspešan pohod među povindahe, pomisli on.
<BR>&nbsp;&nbsp;&nbsp;&nbsp;&nbsp;Svaki put kada je napuštao unutrašnje svetove Bene Tleilaksa Vaf se osećao kao da je na laškaru, ratnom pohodu kome je cilj bila konačna odmazda koju je njegov narod potajno nazivao Bodal (uvek se pisala velikim slovima i uvek bila prva stvar koju je valjalo potvrditi u gufranu ili kelu). Ovaj poslednji laškar bio je izuzetno uspešan.
<BR>&nbsp;&nbsp;&nbsp;&nbsp;&nbsp;Sa pokretne rampe Vaf stupi u središnji vrt obasjan sunčevom svetlošću koja je poticala od prizmatskih reflektora na okolnim krovovima. Mali vodoskok igrao je svoju vizuelnu fugu u srcu pošljunčenog kruga. Niska ograda od belog kolja na jednoj strani opkoljavala je brižljivo šišan travnjak, prostor jedva dovoljan da vazduh oko vodoskoka bude vlažan, ali ipak ne toliko mali da bi pljuskanje vode moglo da omete razgovor u pola glasa. Oko tog travnatog pojasa bilo je raspoređeno deset uskih klupa od prastare plastike - njih devet u polukrugu naspran desete koja je bila postavljena malo po strani.
<BR>&nbsp;&nbsp;&nbsp;&nbsp;&nbsp;Zastavši na rubu travnatog pojasa, Vaf se obazre čudeći se kako to da nikad ranije nije osetio ovako snažno zadovoljstvo pri pogledu na ovo mesto. Tamnoplava boja klupa poticala je od same biti materijala. Vekovi upotrebe pohabali su klupe stvorivši blage krivine na doručjima i bezbroj udubljenja, ali boja je ostala jednako vidljiva na izanđalim kao i na ostalim mestima.
<BR>&nbsp;&nbsp;&nbsp;&nbsp;&nbsp;Vaf sede naspram svojih devet savetnika ređajući u glavi reči za koje je znao da će morati da budu izgovorene. Dokument koji je doneo sa poslednjeg laškara, što je zapravo bio pravi razlog njegovog izleta, nije se mogao pojaviti u bolji čas. Njegova oznaka i reči koje je sadržavao, nosili su moćnu poruku za Tleilakse.
<BR>&nbsp;&nbsp;&nbsp;&nbsp;&nbsp;Vaf iz unutrašnjeg džepa izvuče tanak snop ridulijanskog kristala. Nije mu promakla pojačana pažnja njegovih savetnika: devet lica sličnih njegovom, Mašeiki najdubljeg kela. Sva lica su izražavala očekivanje. Pročitali su ovaj dokukment na kelu: Atreidski manifest. Probdeli su noć razmišljajući o poruci manifesta. Sada je, konačno, valjalo suočiti reči. Vaf položi dokument na krilo.
<BR>&nbsp;&nbsp;&nbsp;&nbsp;&nbsp;"Predlažem da ove reči raširimo na sve strane", reče Vaf.
<BR>&nbsp;&nbsp;&nbsp;&nbsp;&nbsp;"Bez izmene?" Bio je to Mirtal, savetnik koji je među svima njima bio najbliži gola preobražaju. Mirat je bez sumnje žudeo da postane Abdl i Mahai. Vaf se usredsredi na savetnikovu široku vilicu čija je rskavica rasla vekovima kao vidljivi znak velike starosti njegovog tela.
<BR>&nbsp;&nbsp;&nbsp;&nbsp;&nbsp;"Tačno ovakve kakve su došle u naše ruke", reče Vaf.
<BR>&nbsp;&nbsp;&nbsp;&nbsp;&nbsp;"Opasno", reče Mirlat.
<BR>&nbsp;&nbsp;&nbsp;&nbsp;&nbsp;Vaf okrenu glavu na desnu stranu, tako da su savetnici mogli da osmotre njegov detinji profil ocrtan na pozadini koju je činio vodoskok. Ruka božija je na mojoj desnoj strani!
<BR>&nbsp;&nbsp;&nbsp;&nbsp;&nbsp;Nebo iznad njega bilo je poput uglačanog kornalina kao da je Bandalong, najstariji grad Tleilaksa, bio građen ispod jednog od onih džinovskih, veštačkih pokrivača podignutih da bi pružili zaštitu pionirima na surovijim planetama. Kada se ponovo usredsredio na svoje savetnike, crte lica su mu bile blage.
<BR>&nbsp;&nbsp;&nbsp;&nbsp;&nbsp;"Nije opasno za nas", reče Vaf.
<BR>&nbsp;&nbsp;&nbsp;&nbsp;&nbsp;"Stvar mišljenja", odvrati Mirlat.
<BR>&nbsp;&nbsp;&nbsp;&nbsp;&nbsp;"Razmotrimo onda i druga mišljenja", predloži Vaf. "Ima li potrebe da se bojimo Iksijanaca i Ribogovornica? Zaista, ne. Oni su naši, premda to i ne znaju."
<BR>&nbsp;&nbsp;&nbsp;&nbsp;&nbsp;Vaf pusti da im se ove reči urežu u svest; svi oni su znali da novi Liceigrači sede u najvišim savetima Iksijanaca i Ribogovornica, odnosno da zamena nije bila otkrivena.
<BR>&nbsp;&nbsp;&nbsp;&nbsp;&nbsp;"Esnaf neće udariti na nas, niti će nam se suprotstaviti, budući da smo im jedini siguran izvor melanža", reče Vaf.
<BR>&nbsp;&nbsp;&nbsp;&nbsp;&nbsp;"A šta će da čini sa onim Uvaženim Naložnicama koje se vraćaju iz Raštrkavanja?" upita Mirlat.
<BR>&nbsp;&nbsp;&nbsp;&nbsp;&nbsp;"Pozabavićemo se njima kada se za to ukaže potreba", odgovori Vaf. U tome će nam pomoći potomci naših ljudi koji su dobrovoljno otišli u Raštrkavanje."
<BR>&nbsp;&nbsp;&nbsp;&nbsp;&nbsp;"Trenutak zaista izgleda povoljan", promrmlja jedan drugi savetnik.
<BR>&nbsp;&nbsp;&nbsp;&nbsp;&nbsp;Bio je to glas Torga Mlađeg, primeti Vaf. Dobro. Jedan glas je osiguran.
<BR>&nbsp;&nbsp;&nbsp;&nbsp;&nbsp;"Bene Geserit", prasnu Mirlat.
<BR>&nbsp;&nbsp;&nbsp;&nbsp;&nbsp;"Mislim da će Uvažene Naložnice ukloniti te veštice sa našeg puta", reče Vaf. "Već reže jedne na druge kao životinje koje se bore u jazbini."
<BR>&nbsp;&nbsp;&nbsp;&nbsp;&nbsp;"A šta ako je otkriven autor tog manifesta?" upita Mirlat. "Šta onda?"
<BR>&nbsp;&nbsp;&nbsp;&nbsp;&nbsp;Nekolicina savetnika klimnuše potvrdno glavama. Vaf ih je već uočio: ljudi koje je trebalo pridobiti.
<BR>&nbsp;&nbsp;&nbsp;&nbsp;&nbsp;"Opasno je zvati se Atreid u ovo doba", reče on.
<BR>&nbsp;&nbsp;&nbsp;&nbsp;&nbsp;"Osim možda na Gamuu", odvrati Mirlat. "A ime Atreida potpisano je na tom dokumentu."
<BR>&nbsp;&nbsp;&nbsp;&nbsp;&nbsp;Kako je to čudno? pomisli Vaf. Činjenica da su CHOAM-ovi predstavnici na skupu povindaha odveli Vafa sa unutrašnjih planeta Tleilaksa govorila je sama po sebi veoma mnogo. Ali CHOAM-ovi ljudi su većinom bili potajni ateisti, koji su sa sumnjom gledali na sve religije, a izvesno je da su Atreidi bili veoma moćna religijska snaga. CHOAM-ove brige bile su gotovo opipljive.
<BR>&nbsp;&nbsp;&nbsp;&nbsp;&nbsp;Vaf je sada ponovo razmotrio CHOAM-ovu reakciju.
<BR>&nbsp;&nbsp;&nbsp;&nbsp;&nbsp;"Tako mu njegove bezbožničke duše, taj CHOAM-ov najamnik je u pravu", uporno je nastojao Mirlat. "Ovaj dokument je podmukao."
<BR>&nbsp;&nbsp;&nbsp;&nbsp;&nbsp;Moraću da se pozabavim Mirlatom, pomisli Vaf. Podigao je manifest sa krila i glasno pročitao prvi red:
<BR>&nbsp;&nbsp;&nbsp;&nbsp;&nbsp;"U početku beše reč, a ta reč beše Bog."
<BR>&nbsp;&nbsp;&nbsp;&nbsp;&nbsp;"Ravno iz Narandžaste Katoličke Biblije", reče Mirlat. Glave još jedanput klimnuše izražavajući zabrinuto slaganje.
<BR>&nbsp;&nbsp;&nbsp;&nbsp;&nbsp;Vaf jednim brzim osmehom pokaza vrhove svojih očnjaka. "Želiš li da kažeš da među provindasima ima onih koji sumnjaju u postojanje Šerijata i Mašeika?"
<BR>&nbsp;&nbsp;&nbsp;&nbsp;&nbsp;Bilo je dobro izgovoriti ove reči, podsećajući slušaoce da su jedino ovde među najdubljim Tleilaksima stare reči i stari jezik sačuvani u nepromenjenom vidu. Da li se Mirlat ili bilo ko drugi plašio da reči Atreida mogu da sruše Šerijat?
<BR>&nbsp;&nbsp;&nbsp;&nbsp;&nbsp;Vaf je postavio ovo pitanje i namah ugledao zabrinuta, smrknuta lica.
<BR>&nbsp;&nbsp;&nbsp;&nbsp;&nbsp;"Ima li nekog među vama", upita Vaf, "ko veruje da ijedan povindah zna kako mi koristimo jezik Boga?"
<BR>&nbsp;&nbsp;&nbsp;&nbsp;&nbsp;Eto! Neka razmisle o tome! Svaki među njima ovde budio se s vremena na vreme u telu gole. Ovaj Savet je bio svedok telesnog kontinuiteta kakav nijedan drugi narod nije nikada ostvario. Isti ovaj Mirlat svojim očima je video Proroka. Skital je razgovarao sa Muad'Dibom! Naučivši kako se telo može obnoviti, a sećanja ponovo uspostaviti, oni su saželi tu moć u jednoj vladi čije su se snage morale ograničiti, jer bi u suprotnom bile rasute na sve strane. Samo su još one veštice posedovale slično skladište iskustva, iz koga su mogle da crpu snagu, ali su ga koristile sa bojažljivom predostrožnošću, užasnute mogućnošću da proizvedu još jednog Kvizac Haderaha!
<BR>&nbsp;&nbsp;&nbsp;&nbsp;&nbsp;Vaf podseti na sve to svoje savetnike, dodavši: "Konačno je došao čas za akciju."
<BR>&nbsp;&nbsp;&nbsp;&nbsp;&nbsp;Pošto niko nije izrazio neslaganje, Vaf nastavi: "Ovaj manifest ima jednog autora. Sve analize se slažu. Mirlate?"
<BR>&nbsp;&nbsp;&nbsp;&nbsp;&nbsp;"Pisala ga je jedna osoba, a ta osoba je, van svake sumnje, istinski Atreid", složi se Mirlat.
<BR>&nbsp;&nbsp;&nbsp;&nbsp;&nbsp;"Svi su na skupu povindaha to potvrdili", reče Vaf. "Čak se i jedan Esnafov navigator trećeg stepena saglasio."
<BR>&nbsp;&nbsp;&nbsp;&nbsp;&nbsp;"Ali ta je osoba proizvela stvar koja podstiče nasilna ponašanja među različitim narodima", usprotivi se Mirlat.
<BR>&nbsp;&nbsp;&nbsp;&nbsp;&nbsp;"Jesmo li ikada dovodili u sumnju atreidski dar za izazivanje razdora?" upita Vaf. "Kada su mi povindasi pokazali ovaj dokument znao sam da nam je Bog poslao znak."
<BR>&nbsp;&nbsp;&nbsp;&nbsp;&nbsp;"Da li mu one veštice i dalje poriču autorstvo?" žurno upita Torg Mlađi.
<BR>&nbsp;&nbsp;&nbsp;&nbsp;&nbsp;Kako je samo umesan u pravi čas, pomisli Vaf.
<BR>&nbsp;&nbsp;&nbsp;&nbsp;&nbsp;"Ovim manifestom svaka religija povindaha dovodi se u pitanje", reče Vaf. "Svaka vera izuzev naše ostaje da lebdi u limbu."
<BR>&nbsp;&nbsp;&nbsp;&nbsp;&nbsp;"Upravo u tome je problem!" upade Mirlat.
<BR>&nbsp;&nbsp;&nbsp;&nbsp;&nbsp;"Ali samo mi znamo za ovo", odvrati Vaf. "Ko još čak i pretpostavlja postojanje Šerijata?"
<BR>&nbsp;&nbsp;&nbsp;&nbsp;&nbsp;"Esnaf", dobaci Mirlat.
<BR>&nbsp;&nbsp;&nbsp;&nbsp;&nbsp;"Oni nisu, niti će to ikad obelodaniti. Znaju kakav bi bio naš odgovor."
<BR>&nbsp;&nbsp;&nbsp;&nbsp;&nbsp;Vaf podiže svežanj papira sa krila i ponovo stade da čita naglas:
<BR>&nbsp;&nbsp;&nbsp;&nbsp;&nbsp;"Sile koje ne možemo da shvatimo prožimaju našu vaseljenu. Mi vidimo senke tih sila kada se projektuju na platnu pristupačnom našim čulima, ali ih ne shvatamo."
<BR>&nbsp;&nbsp;&nbsp;&nbsp;&nbsp;"Atreid koji je pisao ovo znao je za Šerijat", promrmlja Mirlat.
<BR>&nbsp;&nbsp;&nbsp;&nbsp;&nbsp;Vaf nastavi da čita kao da nije čuo upadicu:
<BR>&nbsp;&nbsp;&nbsp;&nbsp;&nbsp;"Shvatanje zahteva reči. Neke stvari se ne mogu svesti na reči. Postoje stvari koje se mogu iskusiti samo bez reči."
<BR>&nbsp;&nbsp;&nbsp;&nbsp;&nbsp;Kao da je reč o svetoj relikviji, Vaf spusti dokument u krilo. Zatim progovori tako tiho da su njegovi slušaoci bili prinuđeni da se nagnu prema njemu, a poneki i da rukom načulje uši: "Ovo nam veli da je naša vaseljena magična. Kazuje da su svi proizvoljni oblici prolazni i podložni magičnim promenama. Nauka nas je dovela do ovakvog tumačenja, kao što nas je, takođe, navela na stazu sa koje ne možemo da odstupimo."
<BR>&nbsp;&nbsp;&nbsp;&nbsp;&nbsp;Pustio je da ove reči deluju za trenutak, a onda dodade: "Nijedan rakiski sveštenik Podeljenog boga, niti bilo koji drugi povindaški šarlatan, nije u stanju da ovo prihvati. Jedino mi znamo, jer naš Bog je magičan Bog, čiji jezik govorimo."
<BR>&nbsp;&nbsp;&nbsp;&nbsp;&nbsp;"Bićemo optuženi za autorstvo", ponovo se usprotivi Mirlat. Izgovarajući ovo, Mirlat odsečno odmahnu glavom. "Ne! Shvatam. Shvatam šta želiš da kažeš."
<BR>&nbsp;&nbsp;&nbsp;&nbsp;&nbsp;Vaf je ćutao. Mogao je da vidi kako svaki od njih razmišlja o njihovom Sufi poreklu, prisećajući se Velikog uverenja i Zensuni ekumenizma iz koga su se izlegli Bene Tleilaksi. Ljudi ovog kela znali su bogomdane činjenice o svom poreklu, ali su ih pokolenja tajanstva uverila da nijedan provindah ne deli njihovo znanje.
<BR>&nbsp;&nbsp;&nbsp;&nbsp;&nbsp;Reči su tiho plovile kroz njihov um. "Pretpostavka zasnovana na shvatanju sadrži njihovo uverenje u jedno apsolutno tlo iz koga sve stvari niču poput biljki iz semenja."
<BR>&nbsp;&nbsp;&nbsp;&nbsp;&nbsp;Znajući da se njegovi savetnici takođe prisećaju ovog katehizisa iz Velikog uverenja, Vaf ih podseti na Zensuni upozorenje.
<BR>&nbsp;&nbsp;&nbsp;&nbsp;&nbsp;"Iza takvih pretpostavki leži vera u reči koju provindasi nikada ne dovode u sumnju: samo Šerijati sumnjaju, no mi to činimo sasvim neupadljivo."
<BR>&nbsp;&nbsp;&nbsp;&nbsp;&nbsp;Savetnici klimnuše izražavajući potpunu saglasnost.
<BR>&nbsp;&nbsp;&nbsp;&nbsp;&nbsp;Vaf malo pognu glavu i nastavi: "Čin kazivanja da postoje stvari koje se ne mogu opisati rečima potresa vaseljenu u kojoj su reči vrhunsko verovanje."
<BR>&nbsp;&nbsp;&nbsp;&nbsp;&nbsp;"Povindaški otrov!" uzviknuše savetnici.
<BR>&nbsp;&nbsp;&nbsp;&nbsp;&nbsp;Sada su svi bili na njegovoj strani i Vaf, želeći da njegova pobeda odjekne, zapita: "Šta je kredo Sufi-Zensunija?"
<BR>&nbsp;&nbsp;&nbsp;&nbsp;&nbsp;Nisu mogli to da izgovore, ali svi usredsrediše misli na to: Da bi se postigao s'tori nije potrebno nikakvo shvatanje. S'tori postoji bez reči, čak i bez imena.
<BR>&nbsp;&nbsp;&nbsp;&nbsp;&nbsp;U jednom trenu, svi digoše glave i izmenjaše rečite poglede. Mirlat uze na sebe da izgovori zakletvu Tleilaksa:
<BR>&nbsp;&nbsp;&nbsp;&nbsp;&nbsp;"Mogu da kažem Bog, ali to nije moj Bog. To je samo zvuk, ništa moćniji od bilo kog drugog zvuka."
<BR>&nbsp;&nbsp;&nbsp;&nbsp;&nbsp;"Sada vidim", reče Vaf, "da svi osećate moć koja nam je putem ovog dokumenta pala u ruke. Milioni miliona primeraka već kruže među provindasima."
<BR>&nbsp;&nbsp;&nbsp;&nbsp;&nbsp;"Ko to čini?" upita Mirlat.
<BR>&nbsp;&nbsp;&nbsp;&nbsp;&nbsp;"Kao da je to važno", uzvrati Vaf. "Neka ih povindasi proganjaju, istražujući im poreklo, pokušavajući da ih zabrane, propovedajući protiv njih. Sa sVAkim takvim činom povindasi samo ubrizgavaju novu moć tim rečima."
<BR>&nbsp;&nbsp;&nbsp;&nbsp;&nbsp;"Zar ne treba da i mi propovedamo protiv ovih reči?" upita Mirlat.
<BR>&nbsp;&nbsp;&nbsp;&nbsp;&nbsp;"Samo ako okolnosti to budu zahtevale", odgovori Vaf. "Pazite." Pljesnuo je papirima po kolenima. "Povindasi se suzili svoju svest do najopipljivije svrhovitosti, i u tome je njihova slabost. Moramo da osiguramo da ovaj manifest kruži na što širem prostoru."
<BR>&nbsp;&nbsp;&nbsp;&nbsp;&nbsp;"Magija mog Boga naš je jedini most", uzvratiše u istom tonu savetnici.
<BR>&nbsp;&nbsp;&nbsp;&nbsp;&nbsp;Vaf opazi da SU se svi vratili središnjoj bezbednosti svoje vere. To je bilo lako postignuto. Nijedan Mašeik nije imao u sebi povindašku glupost koja je cvilela: "U tvojoj beskrajnoj milosti, Bože, zašto baš mene?" U jednoj rečenici povindasi su prizivali beskraj i poricali ga, nIjednog trenutka ne uočavajući vlastitu ludost.
<BR>&nbsp;&nbsp;&nbsp;&nbsp;&nbsp;"Skitile", pozva Vaf.
<BR>&nbsp;&nbsp;&nbsp;&nbsp;&nbsp;Najmlađi i najmladolikiji među savetnicima, koji je, kako je i dolikovalo, sedeo na kraju sa leve strane, revnosno se naže napred.
<BR>&nbsp;&nbsp;&nbsp;&nbsp;&nbsp;"Naoružaj verne", zapovedi Vaf.
<BR>&nbsp;&nbsp;&nbsp;&nbsp;&nbsp;"Čudim se da nam je jedan Atreid podario ovakvo oružje", reče Mirlat. "Kako je moguće da Atreidi uvek postave ideal koji pridobija milijarde odanih sledbenika?"
<BR>&nbsp;&nbsp;&nbsp;&nbsp;&nbsp;"Nije reč o Atreidu, već o Bogu", objasni Vaf. Zatim podiže ruke i prozbori zaključne obredne reči: "Mašeiki su se sreli u kelu i osetili prisustvo Boga."
<BR>&nbsp;&nbsp;&nbsp;&nbsp;&nbsp;Vaf sklopi oči i sačeka da ostali odu. Mašeiki! Kako je dobro bilo oslovljavati same sebe na kelu, govoriti jezikom Islamiata, koji nijedan Tleilaks nije govorio izvan svojih tajnih saveta; čak ni Liceigrači nisu govorili njime. Nigde u Vektu Jandole, ni u najudaljenijim krajevima Tleilaksa Jagiste, nije živeo nijedan povindah koji je znao ovu tajnu.
<BR>&nbsp;&nbsp;&nbsp;&nbsp;&nbsp;Jagista, pomisli Vaf ustajući sa klupe. Jagista, zemlja nepokornih.
<BR>&nbsp;&nbsp;&nbsp;&nbsp;&nbsp;Učini mu se da gotovo može da oseti kako dokument treperi u njegovoj ruci. Ovaj atreidski manifest bio je upravo ona vrsta stvari koju će mase povindaha slediti do svoje propasti.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
