<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Nekih dana to je melanž; nekih dana to je gorki kal.
<BR>
<BR>&nbsp;&nbsp;&nbsp;&nbsp;&nbsp;Rakijski aforizam
<BR>
<BR>&nbsp;&nbsp;&nbsp;&nbsp;&nbsp;Bila je već treća godina od kako se sveštenici Rakisa nisu odvajali od nje. Devojčica Šeana ležala je opružena na vrhu jedne visoke zavojite dine. Piljila je u jutarnju daljinu odakle se moglo čuti tutnjavo trenje. Svetlost je bila avetinjski srebrnasta i navlačila je nad obzorje koprenastu izmaglicu. Noćna studen još je ležala na pesku.
<BR>&nbsp;&nbsp;&nbsp;&nbsp;&nbsp;Znala je da je sveštenici promatraju iz bezbednosti svog tornja opasanog vodom na nekih dva kilometra iza nje, ali nije mnogo marila za to. Podrhtavanje peska ispod njenog tela zahtevalo je njenu punu pažnju.
<BR>&nbsp;&nbsp;&nbsp;&nbsp;&nbsp;Ovaj je veliki, pomisli ona. Najmanje sedamdeset metara. Divni veliki.
<BR>&nbsp;&nbsp;&nbsp;&nbsp;&nbsp;Sivo pustinjsko odelo, mekano i glatko, prijanjalo joj je uz telo. Nije imalo nijednu od onih zakrpa starinskog ručno izrađenog odela koje je nosila dok je sveštenici nisu uzeli pod svoje. Osećala je zahvalnost zbog finog pustinjskog odela i debele, purpurnobele odore koja ga je prekrivala, ali je iznad svega osećala uzbuđenost što se sada nalazi na ovom mestu. U ovakvim trenucima ispunjavalo ju je nešto bogato i opasno.
<BR>&nbsp;&nbsp;&nbsp;&nbsp;&nbsp;Sveštenici nisu shvatali šta se ovde događa. Znala je to. Bili su kukavice. Bacivši ponovo pogled preko ramena ka udaljenom tornju, ugleda svetlucanje sunca na sočivima.
<BR>&nbsp;&nbsp;&nbsp;&nbsp;&nbsp;Mogla je sebi jasno da predstavi ono što su sveštenici videli kroz svoja špijunska sočiva: jedno prerano sazrelo dete od jedanaest standardnih godina, vižljasto i tamnoputo, sa smeđom kosom prošaranom zracima sunca.
<BR>&nbsp;&nbsp;&nbsp;&nbsp;&nbsp;Gledaju me kako činim ono što se oni ne usuđuju. Gledaju me kako stojim Šejtanu na putu. Izgledam veoma mala na pesku, a Šejtan veoma veliki. Sad već mogu da vidim i njega.
<BR>&nbsp;&nbsp;&nbsp;&nbsp;&nbsp;Po struganju peska znala je da će i sama uskoro ugledati džinovskog crva. O čudovištu koje se približavalo Šeana nije razmišljala kao o Šai-Huludu, Bogu peska, biću kome su sveštenici pojali svako jutro klanjajući se biseru svesti Leta II što je ležao zatvoren u svakom od ovih mnogobrojnih vladara pustinje. Razmišljala je o crvima uglavnom kao o 'onima koji su me poštedeli', ili kao o Šejtanu.
<BR>&nbsp;&nbsp;&nbsp;&nbsp;&nbsp;Bio je to odnos koji je započeo pre više od tri godine, u vreme njenog osmog rođendana, meseca Igata prema starom kalendaru. Njeno selo bilo je siromašno, pionirska naseobina podignuta daleko izvan bezbednih prepreka kakve su bili kanati i kružni kanali oko Kina. Takve pionirske nastambe bile su zaštićene jedino vlažnim rovovima. Šejtan je izbegavao vodu, ali bi vektor peščane pastrmke ubrzo upio svu vlagu. Dragocena vlaga prikupljena u zamkama za vetar morala se svakodnevno trošiti, kako bi se prepreka obnovila. Njeno selo predstavljalo je ubogu gomilu straćara i udžerica sa dve male zamke za vetar, dovoljno za pijaću vodu, ali samo sa povremenim viškovima dovoljnim da čine prepreku crvu.
<BR>&nbsp;&nbsp;&nbsp;&nbsp;&nbsp;Tog jutra - veoma sličnog ovom jutru u kome se noćna studen zasecala u nozdrve i pluća, a obzorje bilo suženo avetinjskom izmaglicom - većina seoske dece razmilela se pustinjom, u potrazi za komadićima i delićima melanža koje je Šejtan ponekad na svom putu ostavljao za sobom. Prethodne noći čuli su topot dva velika crva u neposrednoj blizini. Prodajom melanža, čak i po najnovijim sniženim cenama, mogle su se kupiti gleđosane opeke za izgradnju treće zamke za vetar.
<BR>&nbsp;&nbsp;&nbsp;&nbsp;&nbsp;Sva ta deca nisu tragala samo za začinom već i za znacima koji bi otkrili jedno od siečkih starih uporišta Slobodnjaka. Sada su postojali samo ostaci takvih mesta, ali su i kamene prepreke povećavale bezbednost od Šejtana. Uz to, postojalo je verovanje da neka od preostalih siečkih mesta sadrže izgubljene zalihe melanža. Svaki seljanin je sanjao o takvom otkriću.
<BR>&nbsp;&nbsp;&nbsp;&nbsp;&nbsp;Šeana je, odevena u svoje zakrpljeno pustinjsko odelo i pohabanu odoru, krenula sama na sever, prema udaljenoj zadimljenoj vazdušnoj humki koja je skrivala veliki grad Kin sa njegovim obiljem vlage što se podizala uvis sa povetarcima zagrejanim suncem.
<BR>&nbsp;&nbsp;&nbsp;&nbsp;&nbsp;Lovljenje pabiraka melanža u pesku uglavnom je bila sposobnost usmeravanja pažnje na nozdrve. Bio je to vid koncentracije koji je ostavljao budnom samo deliće svesti, spremne da dignu uzbunu ukoliko bi osetili struganje peska koje je govorilo o približavanju Šejtana. Noćni miševi tumarali su unaokolo neritmičkim hodom koji se mešao sa prirodnim zvucima pustinje.
<BR>&nbsp;&nbsp;&nbsp;&nbsp;&nbsp;U prvi mah Šeana nije čula vrištanje. Ono se sasvim utapalo u skakutavo trenje peska nošenog vetrom preko barakana koji su skrivali selo od njenog pogleda. Zvuk je najzad polagano prodro u njenu svest i privukao njenu pažnju.
<BR>&nbsp;&nbsp;&nbsp;&nbsp;&nbsp;Mnogi glasovi vrište!
<BR>&nbsp;&nbsp;&nbsp;&nbsp;&nbsp;Šeana odbaci pustinjsku opreznost nasumičnog hoda. Krećući se onoliko brzo koliko su je njene detinje noge nosile, popela se uz strmu stranu barakana i usmerila pogled prema tom zastrašujućem zvuku. Stigla je na vreme da vidi ono što je prekinulo poslednje krike.
<BR>&nbsp;&nbsp;&nbsp;&nbsp;&nbsp;Vetar i peščane pastrmke isušili su širok luk prepreke na daljem kraju sela. Mogla je da raspozna jaz po razlici u boji. Jedan divlji crv probio se kroz taj otvor. Kružio je unutar preostale vlažnosti. Džinovska usta osenčena plamenom zahvatala su ljude i udžerice u krugu koji se brzo sužavao.
<BR>&nbsp;&nbsp;&nbsp;&nbsp;&nbsp;Šeana ugleda kako se poslednji preživeli sabijaju u središte ovog razaranja, prostor već očišćen od grubih koliba, sa ispreturanim ostacima zamke za vetar. Još dok je posmatrala neki od tih ljudi pokušavali su da se probiju do pustinje. Među unezverenim beguncima Šeana prepoznade i svog oca. Nijedan nije utekao. Velika usta su ih sve progutala pre no što su se okrenula da sravne sa peskom ostatak sela.
<BR>&nbsp;&nbsp;&nbsp;&nbsp;&nbsp;Ostao je pesak koji se pušio i ništa više od ubogog sela koje se usudulo da prisvoji komadić Šejtanovog imanja. Mesto na kome se nalazilo selo nije više imalo nijedan beleg ljudskog prebivališta, baš kao i pre nego što je iko ovuda prošao.
<BR>&nbsp;&nbsp;&nbsp;&nbsp;&nbsp;Šeana grozničavo udahnu, uvlačeći vazduh kroz nos da bi sačuvala vlagu svog tela kao što bi to svako dobro pustinjsko dete učinilo. Prelazila je pogledom preko obzorja tragajući za drugom decom, ali Šejtanov trag je ostavio velike krivine i petlje svuda oko daljeg kraja sela. Nijednog živog bića nije bilo na vidiku. Povikala je, ispuštajući piskav krik koji se prenosio daleko kroz suv vazduh. Nije bilo nikakvog odziva.
<BR>&nbsp;&nbsp;&nbsp;&nbsp;&nbsp;Sama.
<BR>&nbsp;&nbsp;&nbsp;&nbsp;&nbsp;Kretala se kao u transu duž grebena dine koja se pružala prema mestu gde je nekad bilo njeno selo. Kada mu se približila snažan talas cimetovog mirisa nošen vetrom koji je još zasipao peskom vrhove dina ispuni joj nozdrve. Tada je shvatila šta se dogodilo. Selo je na nesreću bilo podignuto povrh prezačinskog cvetanja. Kada je ogromna zaliha duboko ispod peska uzrela i počela da se širi u rasprskavanju melanža, Šejtan je došao. Svako dete je znalo da Šejtan ne može da odoli cvetanju začina.
<BR>&nbsp;&nbsp;&nbsp;&nbsp;&nbsp;Srdžba i neobuzdani očaj počeše da ispunjavaju Šeanu. Nesvesno je jurnula niz dinu prema Šejtanu, trčeći za crvom koji se vraćao preko suvog mesta preko koga je prodro u selo. Ne razmišljajući pojurila je duž njegovog repa, uzverala se i potrčala napred preko grebenastih leđa. Čučnula je na grbi iznad usta i stala da udara pesnicama po krutoj površini.
<BR>&nbsp;&nbsp;&nbsp;&nbsp;&nbsp;Crv se zaustavi.
<BR>&nbsp;&nbsp;&nbsp;&nbsp;&nbsp;Njena ljutina odjednom se preobrazi u strah i Šeana prekide da udara po crvu. Tek tada je shvatila da je sve vreme vrištala. Obuze je užasno osećanje samotne izloženosti. Nije znala kako je uopšte tu dospela. Znala je jedino gde se nalazi i to je ispuni samrtnim strahom.
<BR>&nbsp;&nbsp;&nbsp;&nbsp;&nbsp;Crv je nepokretan ležao u pesku.
<BR>&nbsp;&nbsp;&nbsp;&nbsp;&nbsp;Šeana nije znala šta da učini. U svakom trenutku crv je mogao da se prevrne i smrvi je. Ili je mogao da zaroni u pesak ostavljajući je na površini da bi je dograbio kada mu bude volja.
<BR>&nbsp;&nbsp;&nbsp;&nbsp;&nbsp;Iznenada, dugotrajno drhtanje prože crva celom dužinom, od repa pa do mesta na kome se nalazila Šeana iza usta. Crv se pokrenu napred. Napravio je širok luk i ubrzavajući krenuo ka severoistoku.
<BR>&nbsp;&nbsp;&nbsp;&nbsp;&nbsp;Šeana se nagnu unapred i ščepa prednje rubove kružnog režnja na leđima crva. Strahovala je da bi u svakom trenutku mogao da sklizne pod pesak. Šta bi tada mogla da učini? Ali Šejtan nije zaronio. Kako su minuti proticali, a brzo putovanje preko dina nastavljalo se bez i najmanjeg odstupanja sa pravca, Šeanin um je počeo ponovo normalno da dejstvuje. Ovo jahanje za nju nije bila potpuna nepoznanica. Sveštenici Podeljenog boga su to zabranili, ali istorije, kako pisane tako i usmene, svedočile su da su Slobodnjaci u stara vremena jahali na ovaj način. Oni su stajali uspravno na Šejtanovim leđima, oslanjajući se na tanke motke koje su se završavale kukama. Sveštenici su izdali proglas prema kome se ovo upražnjavalo pre nego što je Leto II podelio svoju svest sa Bogom pustinje. U ovo vreme nije bilo dozvoljeno ništa što bi ponizilo rasute deliće Leta II.
<BR>&nbsp;&nbsp;&nbsp;&nbsp;&nbsp;Brzinom koja ju je zaprepašćivala, crv je nosio Šeanu prema obličju Kina zasenjenog sumaglicom. Veliki grad ležao je poput optičke varke na izvrnutom obzorju. Šeanina pohabana odora šibala je tanku površinu njenog zakrpljenog pustinjskog odela. Boleli su je prsti kojima se držala za prednje ivice džinovskog prstena. Mirisi cimeta, sagorelog kamena i ozona koji su poticali od crvove razmene toplote zapahnjivali su je sa svakom promenom vetra.
<BR>&nbsp;&nbsp;&nbsp;&nbsp;&nbsp;Kin je, ispred nje, počeo da poprima jasne crte.
<BR>&nbsp;&nbsp;&nbsp;&nbsp;&nbsp;Sveštenici će me videti i biće ljuti, pomisli ona.
<BR>&nbsp;&nbsp;&nbsp;&nbsp;&nbsp;Opazila je niske građevine od opeke koje su označavale prvu liniju kanata odmah iza, opasujući površinske akvadukte koji su ličili na svijenu cev. Iznad tih građevina uzdizali su se zidovi sa terasastima vrtovima i visokim profilima džinovskih vetrobrana, potom kompleks hramova sa vlastitim vodenim preprekama.
<BR>&nbsp;&nbsp;&nbsp;&nbsp;&nbsp;Čitav dan hoda preko otvorenog peska za nešto više od jednog časa!
<BR>&nbsp;&nbsp;&nbsp;&nbsp;&nbsp;Njeni roditelji i seoski susedi mnogo puta su putovali ovamo radi trgovine i učešća u plesu, ali im je Šeana samo u dva navrata pravila društvo u tome. Sećala se uglavnom plesa i nasilja koje bi potom sledilo. Razmere Kina ispunjavale su je strahopoštovanjem. Toliko mnogo zgrada! Toliko mnogo ljudi! Šejtan nije mogao da naškodi jednom takvom mestu.
<BR>&nbsp;&nbsp;&nbsp;&nbsp;&nbsp;Ali crv je hrlio pravo napred, kao da je naumio da preskoči i kanat i akvadukt. Šeana nije skidala pogled sa grada koji je sve više rastao ispod nje. Očaranost konačno savlada strah u njoj. Šejtan nije mislio da se zaustavi.
<BR>&nbsp;&nbsp;&nbsp;&nbsp;&nbsp;Ali crv je konačno prizemio i stao.
<BR>&nbsp;&nbsp;&nbsp;&nbsp;&nbsp;Cevasta površina otvora kanata ležala je najviše na pedeset metara od njegovih zjapećih usta. Mogla je da omiriše vrela cimetna isparenja i čuje duboku tutnjavu Šejtanove unutrašnje peći.
<BR>&nbsp;&nbsp;&nbsp;&nbsp;&nbsp;Konačno joj je postalo jasno da se putovanje završilo. Šeana polako skloni ruke sa režnja. Ustala je, očekujući da će crv u svakom trenutku ponovo krenuti. Međutim, Šejtan je mirovao. Obazrivo se krećući, skliznu sa mesta na kome je sedela i spusti se na pesak, za trenutak zastavši. Da li će se sada pomeriti? Imala je nejasnu želju da jurne prema kanatu, ali ju je crv opčinio. Klizajući se i zapadajući nogama u uzburkani pesak, Šeana zaobiđe crvovo telo, stade ispred njega i zagleda se u ta zastrašujuća usta. U okviru kristalnih zuba plamenovi su se valjali napred-nazad. Zapahnu je sažižuće isparenje mirisa začina.
<BR>&nbsp;&nbsp;&nbsp;&nbsp;&nbsp;Ludost onog trenutka kad se sjurila niz dinu i uzjahala crva ponovo obuze Šeanu. "Proklet bio, Šejtane!" povika ona, mašući pesnicom prema strahotnim ustima. "Šta smo ti ikad učinili?"
<BR>&nbsp;&nbsp;&nbsp;&nbsp;&nbsp;Bile su to reči koje je čula od majke kada je jednom prilikom bila uništena bašta krompira. Nijedan deo Šeanine svesti nikada nije dovodio u pitanje to ime, Šejtan, niti srdžbu svoje majke. Ona je pripadala najsiromašnijim slojevima rakiske gomile i bila je svesna toga. Njen narod je verovao prevashodno u postojanje Šejtana, a tek potom u Šai-Huluda. Crvi su bili crvi, a često i mnogo gore od toga. Nije bilo pravde na otvorenom pesku. Tamo je vrebala jedino opasnost. Možda su siromaštvo i strah od sveštenika nagonili njen narod da živi među opasnim dinama, no, oni su se čak i kretali sa istom istrajnošću, koja je bila svojstvena Slobodnjacima.
<BR>&nbsp;&nbsp;&nbsp;&nbsp;&nbsp;Ovog puta, međutim, Šejtan je pobedio.
<BR>&nbsp;&nbsp;&nbsp;&nbsp;&nbsp;U Šeaninu svest prodre pomisao da stoji na stazi smrti. Njene misli koje ne behu još u potpunosti uobličene govorile su jedino da je učinila ludost. Mnogo docnije, kada su pouke Sestrinstva zaokružile njenu svest, shvatiće da je njom ovladao užasan strah od usamljenosti. Želela je da je Šejtan odnese među njene mrtve.
<BR>&nbsp;&nbsp;&nbsp;&nbsp;&nbsp;Škripavi zvuk začu se ispod crva.
<BR>&nbsp;&nbsp;&nbsp;&nbsp;&nbsp;Šeana priguši krik.
<BR>&nbsp;&nbsp;&nbsp;&nbsp;&nbsp;U početku polako, a potom brže, crv uzmače nekoliko metara, a onda se okrenu i pojuri pored tragova u obliku malih naporednih nasipa koje je ostavio dolazeći iz pustinje. Zvuk struganja od njegovog kretanja uskoro iščeze u daljini. Šeana, međutim, uskoro postade svesna jednog drugog zvuka. Ona podiže pogled prema nebu. Zaglušivalo ju je tvok-tvok svešteničkog ornitoptera, čija je senka delom prešla preko nje. Letelica je blistala u jutarnjoj svetlosti, dok je pratila crva u dubinu pustinje.
<BR>&nbsp;&nbsp;&nbsp;&nbsp;&nbsp;Šeana tada oseti strah koji joj je bio mnogo poznatiji.
<BR>&nbsp;&nbsp;&nbsp;&nbsp;&nbsp;Sveštenici!
<BR>&nbsp;&nbsp;&nbsp;&nbsp;&nbsp;Nije skidala pogled sa 'toptera. Lebdeo je izvesno vreme u daljini, a onda se vratio i blago prizemljio na komad peska koji je crv utabao u neposrednoj blizini. Mogla je da omiriše 'topterovo mazivo i gorivo čiji je miris bio odvratno prodoran. Stvar je izgledala kao džinovski insekt priljubljen uz pesak koji se spremao da skoči na nju.
<BR>&nbsp;&nbsp;&nbsp;&nbsp;&nbsp;Poklopac se naglo otvori.
<BR>&nbsp;&nbsp;&nbsp;&nbsp;&nbsp;Šeana se isprsi i zauze odlučan stav. Znala je šta je sada očekuje. Bekstvom se ništa nije dalo postići. Jedino su sveštenici koristili 'toptere. Oni su mogli svuda da idu i sve da vide.
<BR>&nbsp;&nbsp;&nbsp;&nbsp;&nbsp;Pojaviše se dva bogato odevena sveštenika, sa odorama zlataste i bele boje prošaranim purpurnim nijansama, i potrčaše prema njoj preko peska. Klekli su toliko blizu Šeane da je mogla da oseti njihov znoj i mošusni miris melanžeskog tamjana koji se širio iz njihove odeće. Bili su mladi ali slični svim sveštenicima koje je pamtila: mekih crta lica, negovanih ruku, ravnodušni prema vlazi koju su gubili. Nijedan nije nosio pustinjsko odelo ispod svoje odore.
<BR>&nbsp;&nbsp;&nbsp;&nbsp;&nbsp;Onaj s leve strane, čije su oči bile u visini Šeane, najzad prozbori:
<BR>&nbsp;&nbsp;&nbsp;&nbsp;&nbsp;"Dete Šai-Huluda, videli smo kako te je Otac doveo iz svojih predela."
<BR>&nbsp;&nbsp;&nbsp;&nbsp;&nbsp;Šeana nije razumela ove reči. Sveštenici su bili ljudi kojih se valjalo plašiti. Njeni roditelji i svi odrasli koje je znala utuvili su joj to u glavu i rečju i delima. Sveštenici su posedovali ornitoptere. Žrtvovali bi te Šejtanu zbog najmanjeg prekršaja, samo zbog svog svešteničkog hira. Njen narod je znao za puno takvih primera.
<BR>&nbsp;&nbsp;&nbsp;&nbsp;&nbsp;Šeana uzmače od ovih ljudi koji su klečali i baci pogled unaokolo. Gde bi mogla da pobegne?
<BR>&nbsp;&nbsp;&nbsp;&nbsp;&nbsp;Onaj koji je maločas progovorio podiže ruku u znak preklinjanja. "Ostani sa nama."
<BR>&nbsp;&nbsp;&nbsp;&nbsp;&nbsp;"Vi ste rđavi!" prasnu Šeana iz dubine srca.
<BR>&nbsp;&nbsp;&nbsp;&nbsp;&nbsp;Oba sveštenika padoše ničice na pesak.
<BR>&nbsp;&nbsp;&nbsp;&nbsp;&nbsp;Daleko na gradskim tornjevima sunčeva svetlost bleskala je odbijajući se od sočiva. Šeana ih je videla. Znala je za ta bleskanja.
<BR>&nbsp;&nbsp;&nbsp;&nbsp;&nbsp;Sveštenici su te u gradovima uvek promatrali. Kada bi ugledao blesak sočiva, to je bio znak da treba da budeš neupadljiv, da 'budeš dobar'.
<BR>&nbsp;&nbsp;&nbsp;&nbsp;&nbsp;Šeana stisnu šake da bi smirila njihovo drhtanje. Pogledala je nalevo i nadesno, da bi joj se oči konačno zaustavile na poleglim sveštenicima. Ovde nešto nije bilo u redu.
<BR>&nbsp;&nbsp;&nbsp;&nbsp;&nbsp;Sa glavama priljubljenim uz pesak, dva sveštenika su drhtala od straha, iščekujući. Nijedan nije puštao glasa od sebe.
<BR>&nbsp;&nbsp;&nbsp;&nbsp;&nbsp;Šeana nije znala šta da uradi. Um osmogodišnjakinje nije bio u stanju da upije silesiju prethodnih doživljaja. Znala je da je Šejtan odneo njene roditelje i sve susede. Videla je to svojim očima. No Šejtan ju je doneo ovamo, odbivši da je proguta svojim strahovitim ognjenim ustima. Bila je pošteđena.
<BR>&nbsp;&nbsp;&nbsp;&nbsp;&nbsp;Tu reč je razumela. Pošteđena. Objasnili su joj kada je učila jednu igračku pesmu.
<BR>&nbsp;&nbsp;&nbsp;&nbsp;&nbsp;"Šai-hulude poštedi nas!
<BR>&nbsp;&nbsp;&nbsp;&nbsp;&nbsp;Ukloni Šejtana..."
<BR>&nbsp;&nbsp;&nbsp;&nbsp;&nbsp;Polagano, ne želeći da uzbudi sveštenike, Šeana poče da izvodi gegave aritmične pokrete te igre. Kada je zapamćena muzika uskrsla u njoj, rastvori šake i mahnuvši raširi ruke. Podizala je stopala u svečanim kretnjama. Obrtala je telo, najpre polako a potom sve brže, kako je igrački zanos rastao. Dugačkom smeđom kosom vitlala je oko lica.
<BR>&nbsp;&nbsp;&nbsp;&nbsp;&nbsp;Dva sveštenika se osmeliše da podignu glave. Ovo čudno dete izvodilo je Igru! Prepoznali su pokrete: Ples Umilostivljenja. Tražila je od Šai-huluda da oprosti njenom narodu. Tražila je od Boga da im oprosti!
<BR>&nbsp;&nbsp;&nbsp;&nbsp;&nbsp;Okrenuli su glave, pogledali jedan drugoga, a onda se složno podigoše na kolena. Stali su bojažljivo da pljeskaju rukama, kako ne bi omeli igračicu. Ruke su im pljeskale ritmično, dok su pevali stare reči:
<BR>&nbsp;&nbsp;&nbsp;&nbsp;&nbsp;"Naši očevi su jeli manu u pustinji,
<BR>&nbsp;&nbsp;&nbsp;&nbsp;&nbsp;na mestima plamtećih vatri koja su pohodili vihori!"
<BR>&nbsp;&nbsp;&nbsp;&nbsp;&nbsp;Pažnja sveštenika u potpunosti je bila usmerena na dete. Videli su jedno vižljasto biće, sa vretenastim mišićima, tankim rukama i nogama. Odora i peščano odelo bili su pohabani i zakrpljeni kao u najsiromašnijih. Jagodice su joj bile visoke i ispupčene, stvarajući senke po maslinastoj koži. Zapazili su da ima oči mrke boje. Sunce je izvuklo crvenkaste pruge u njenoj kosi. U njenim crtama bilo je oštrine koja je poticala od male potrošnje vode - uzani nos i brada, široko čelo, široka tanka usta i dug vrat. Izgledala je kao portreti Slobodnjaka u najsvetijem od svetilišta: Dar-es Balatu. Pa naravno! Šai-Huludovo dete je baš tako i trebalo da izgleda.
<BR>&nbsp;&nbsp;&nbsp;&nbsp;&nbsp;A igrala je dobro. Nikakav brzo ponavljani ritam nije ni najmanje uticao na njene kretnje. Postojao je određen ritam, ali je to bio zadivljujuće dugačak takt, čiji su razmaci iznosili najmanje sto koraka. Bilo je skoro podne kada se iscrpljena sručila na pesak.
<BR>&nbsp;&nbsp;&nbsp;&nbsp;&nbsp;Sveštenici ustadoše i pogledaše prema pustinji gde je Šai-Hulud iščezao. Trupkanje igračicinih nogu nije ga prizvalo natrag. Bilo im je oprošteno.
<BR>&nbsp;&nbsp;&nbsp;&nbsp;&nbsp;Tako je otpočeo Šeanin novi život.
<BR>&nbsp;&nbsp;&nbsp;&nbsp;&nbsp;Stariji sveštenici su potom mnogo dana u svojim odajama raspravljali o njoj. Konačno su svoj spor i izveštaje izneli pred Velikog sveštenika, Hedlija Tueka. Tuek i šest sveštenika-savetnika okupili su se istog popodneva u dvorani malog saziva. Mural Leta II, ljudsko lice na ogromnom telu crva, blagonaklono ih je gledalo odozgo.
<BR>&nbsp;&nbsp;&nbsp;&nbsp;&nbsp;Tuek je seo na kamenu klupu koja je bila donesena iz sieča Vetroviti prolaz i rekonstruisana. Postojalo je verovanje da je lično Muad'Dib sedeo na ovoj klupi. Jedna od nogu još je nosila rezbarije u obliku atreidskog jastreba.
<BR>&nbsp;&nbsp;&nbsp;&nbsp;&nbsp;Njegovi savetnici zauzeli su manje savremene klupe postavljene naspram.
<BR>&nbsp;&nbsp;&nbsp;&nbsp;&nbsp;Visoki sveštenik imao je upečatljivu pojavu, sa svilastom sedom kosom glatko začešljanom do ramena. Bio je to prikladan okvir za četvrtasto lice sa širokim, punim usnama i masivnom bradom. Tuekove oči zadržale su jasne beonjače koje su okružavale tamnoplave zenice. Kosmate, nepotšišane sede obrve bacale su mu senke na oči.
<BR>&nbsp;&nbsp;&nbsp;&nbsp;&nbsp;Savetnici su sačinjavali šaroliku gomilu. Svi su bili izdanci starih svešteničkih porodica. Svaki među njima duboko je u srcu verovao da bi stvari išle bolje kada bi on sedeo na Tuekovoj klupi.
<BR>&nbsp;&nbsp;&nbsp;&nbsp;&nbsp;Koščati Stiros suvonjavog lica istupio je kao zvanični tumač stavova opozicije. "Ona nije ništa do ubogo pustinjsko siroče koje je jahalo Šai-Huluda. To je zabranjeno, a kazna neizostavna."
<BR>&nbsp;&nbsp;&nbsp;&nbsp;&nbsp;Drugi su smesta digli glas. "Ne, Stirose! Nisi u pravu. Ona nije stajala na leđima Šai-Huluda kao Slobodnjaci. Nije imala Tvorečeve kuke ili..."
<BR>&nbsp;&nbsp;&nbsp;&nbsp;&nbsp;Stiros je pokušao da ih nadviče.
<BR>&nbsp;&nbsp;&nbsp;&nbsp;&nbsp;Tuek je video da su zapali u ćorsokak: trojica protiv trojice uz Umphruda, debelog hedonistu, zagovornika 'obazrivog prihvatanja'.
<BR>&nbsp;&nbsp;&nbsp;&nbsp;&nbsp;"Nije imala načina da upravlja Šai-Huludovim kretanjem", ušao je u raspravu Umphrud. "Svi smo videli kako se bez straha spustila na pesak i razgovarala sa njim."
<BR>&nbsp;&nbsp;&nbsp;&nbsp;&nbsp;Da, svi su to videli, bilo neposredno u tom trenutku ili na holografiji koju je jedan smotreni posmatrač načinio. Pustinjsko siroče ili ne, ona se suočila sa Šai-Huludom i razgovarala sa njim. A Šai-Hulud je nije progutao. Ne, odista. Božji crv se povukao na njenu zapovest i vratio u pustinju.
<BR>&nbsp;&nbsp;&nbsp;&nbsp;&nbsp;"Stavićemo je na probu", reče Tuek.
<BR>&nbsp;&nbsp;&nbsp;&nbsp;&nbsp;Rano sledećeg jutra, ornitopter kojim su upravljala ona dva sveštenika što su je dovela iz pustinje odvezao je Šeanu daleko od pogleda žitelja Kina. Sveštenici su je spustili na vrh jedne dine i posadili u pesak tačnu kopiju slobodnjačkog udarača. Kada je osigurač udarača bio oslobođen, tresak moćnih udara počeo je da se širi pustinjom - prastaro prizivanje Šai-Huluda. Sveštenici su odjurili u svoj topter i vinuli se visoko iznad dina, dok je Šeana ostala sama na nekih dvadeset metara od udarača, divlje obuzeta najjačim strahovima koje je ikad osetila.
<BR>&nbsp;&nbsp;&nbsp;&nbsp;&nbsp;Pojaviše se dva crva. Nisu spadali u najveće koje su sveštenici do tada videli: bili su dugački nešto manje od trideset metara. Jedan od njih je ućutkao udarač progutavši ga. Zatim su složno krenuli kružnim naporednim putanjama i zaustavili se jedan pored drugog na oko šest metara daleko od Šeane.
<BR>&nbsp;&nbsp;&nbsp;&nbsp;&nbsp;Ona je stajala pokorno, sa stisnutim pesnicama uz bokove. Eto šta su sveštenici činili. Prinose te na žrtvu Šejtanu.
<BR>&nbsp;&nbsp;&nbsp;&nbsp;&nbsp;Dva sveštenika su kao opčinjena promatrala scenu iz svog letećeg 'toptera. Njihova sočiva prenosila su scenu jednako opčinjenim posmatračima u odajama Visokog sveštenika u Kinu. Svi su oni i ranije bili svedoci ovakvih događaja. Bila je to uobičajena kazna, zgodan način da se uklone prekršioci među stanovništvom ili iz redova sveštenika, kao i da se utre put za prisvajanje neke nove konkubine. Nikada ranije, međutim, nisu imali prilike da vide usamljeno dete kao žrtvu. I to ovakvo dete!
<BR>&nbsp;&nbsp;&nbsp;&nbsp;&nbsp;Božji crvi počeše lagano da puze unapred. Ponovo su se zaustavili prišavši na samo tri metra od Šeane.
<BR>&nbsp;&nbsp;&nbsp;&nbsp;&nbsp;Prepuštena sudbini, Šeana nije htela da beži. Uskoro će, pomislila je, biti sa svojim roditeljima i prijateljima. Kako je vreme proticalo, a crvi ostajali nepomični, strah je u njoj ustupio mesto srdžbi. Zli sveštenici ostavili su je ovde! Mogla je da čuje njihov 'topter iznad sebe. Vreo miris začina od crva ispunjavao je vazduh oko nje. Odjednom je podigla desnu ruku i uperila je prema 'topteru.
<BR>&nbsp;&nbsp;&nbsp;&nbsp;&nbsp;"Napred, pojedite me! To je ono što oni žele!"
<BR>&nbsp;&nbsp;&nbsp;&nbsp;&nbsp;Sveštenici nisu mogli da čuju njene reči, ali je gest bio raspoznatljiv: mogli su da vide kako razgovara sa dva Božja Crva. Prst koji je pokazivao na njih nije slutio na dobro.
<BR>&nbsp;&nbsp;&nbsp;&nbsp;&nbsp;Crvi se nisu micali.
<BR>&nbsp;&nbsp;&nbsp;&nbsp;&nbsp;Šeana spusti ruku. "Ubili ste mi majku i oca i sve moje prijatelje!" optuživala ih je. Zatim koraknu napred i zamahnu pesnicom prema njima.
<BR>&nbsp;&nbsp;&nbsp;&nbsp;&nbsp;Crvi se povukoše održavajući isto rastojanje.
<BR>&nbsp;&nbsp;&nbsp;&nbsp;&nbsp;"Ako me ne želite, vratite se odakle ste došli!" Mahnula je u pravcu pustinje.
<BR>&nbsp;&nbsp;&nbsp;&nbsp;&nbsp;Poslušno su uzmakli, a onda se, kao jedan, okrenuše.
<BR>&nbsp;&nbsp;&nbsp;&nbsp;&nbsp;Sveštenici u 'topteru su ih pratili sve dok nisu skliznuli pod pesak na više od kilometar udaljenosti. Tek tada su se vratili puni straha i strepnje. Pokupili su Šai-Huludovo dete i odvezli je u Kin.
<BR>&nbsp;&nbsp;&nbsp;&nbsp;&nbsp;Ambasada Bene Geserita i Kinu do sumraka je dobila potpun izveštaj. Pre sledećeg jutra vest je bila na putu za Kapitol.
<BR>&nbsp;&nbsp;&nbsp;&nbsp;&nbsp;Konačno se dogodilo!
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
