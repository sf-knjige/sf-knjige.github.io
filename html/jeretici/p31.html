<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31.
<P>&nbsp;&nbsp;&nbsp;&nbsp;&nbsp;Naši očevi jeli su manu u pustinji,
<BR>&nbsp;&nbsp;&nbsp;&nbsp;&nbsp;Na usplamtelom mestu koje su pohodili vihorovi.
<BR>&nbsp;&nbsp;&nbsp;&nbsp;&nbsp;Gospodaru, spasi nas te užasne zemlje!
<BR>&nbsp;&nbsp;&nbsp;&nbsp;&nbsp;Spasi nas, oh-h-h-h, spasi nas
<BR>&nbsp;&nbsp;&nbsp;&nbsp;&nbsp;Te suve i žedne zemlje.
<BR>
<BR>&nbsp;&nbsp;&nbsp;&nbsp;&nbsp;Pesma Gurnija Haleka, Muzej u Dar-es-Balatu
<BR>
<BR>&nbsp;&nbsp;&nbsp;&nbsp;&nbsp;Teg i Dankan, obojica teško naoružani, izroniše zajedno sa Lusilom iz ne-kugle u najhladnije doba noći. Zvezde su nad njihovim glavama podsećale na glave čioda, a vazduh je bio potpuno miran dok ga oni nisu uskomešali.
<BR>&nbsp;&nbsp;&nbsp;&nbsp;&nbsp;U Tegovim nozdrvama preovladavao je slabi miris ustajalog snega. Taj zadah natapao je svaki udisaj, a kada bi ispuštali vazduh, debeli oblačići pare rasplinjavali su im se oko lica.
<BR>&nbsp;&nbsp;&nbsp;&nbsp;&nbsp;Usled hladnoće Dankanu počeše u očima da se sakupljaju suze. Dok su se pripremali da napuste ne-kuglu mnogo je mislio na starog Gurnija, Gurnija preko čijeg obraza se protezala brazgotina od harkonenskog inkvajn biča. Dankan je mislio o tome kako bi mu sada dobro došli drugovi na koje bi se mogao osloniti. Lusili nije mnogo verovao, a Teg je bio star, star. Dankan je mogao da vidi Tegove oči kako svetlucaju pri svetlosti zvezda.
<BR>&nbsp;&nbsp;&nbsp;&nbsp;&nbsp;Prebacivši jednu tešku, drevnu lasersku pušku preko levog ramena, Dankan zavuče šake duboko u džepove u potrazi za toplotom. Zaboravio je kako ova planeta može da bude hladna. Lusili kao da nije smetala hladnoća, očigledno je crpla toplotu iz nekog od svojih benegeseritskih trikova.
<BR>&nbsp;&nbsp;&nbsp;&nbsp;&nbsp;Dok ju je posmatrao Dankan shvati da nikada nije mnogo verovao vešticama, čak ni gospi Džesiki. Bilo je lako misliti o njima kao o izdajnicama, lišenim bilo kakve odanosti sem prema vlastitom Sestrinstvu. Znale su tako mnogo prokletih trikova! Doduše, Lusila je prestala da ga zavodi. Shvatila je da je sasvim ozbiljno mislio ono što je kazao. Mogao je da oseti kako u njoj ključa od besa. Neka samo ključa!
<BR>&nbsp;&nbsp;&nbsp;&nbsp;&nbsp;Teg je stajao potpuno miran, pažnja mu je bila usredsređena na okolinu, osluškivao je. Da li je trebalo da se osloni samo na jedan plan, onaj koji su smislili on i Burzmali? Povratka nije bilo. Da li je moguće da je prošlo svega osam dana od kada su ga utanačili? Činilo se da je prošlo više vremena uprkos gužve koju su imali oko priprema. On pogledom okrznu Dankana i Lusilu. Dankan je poneo tešku harkonensku lasersku pušku, model sa dugom cevi. Čak su i dodatne patrone bile teške. Lusila je odbila da ponese bilo kakvo oružje, sem jednog malog laserskog pištolja koji je smestila u steznik. Imao je samo jedan metak. Igračka za ubice.
<BR>&nbsp;&nbsp;&nbsp;&nbsp;&nbsp;"Mi iz Sestrinstva predodređene smo da u bitku ulazimo naoružane samo svojim veštinama", rekla je ona. "Za nas predstavlja poniženje kada moramo da menjamo to ustrojstvo."
<BR>&nbsp;&nbsp;&nbsp;&nbsp;&nbsp;Doduše, imala je noževe u koricama pričvršćenim za članke na nogama. Teg ih je video. Pretpostavljao je da su otrovni.
<BR>&nbsp;&nbsp;&nbsp;&nbsp;&nbsp;Teg odmeri težinu dugačkog oružja u svojim rukama: jedne moderne borbene laserske puške koju je poneo iz Tvrđave. Prebačena preko ramena visila mu je još jedna puška slična Dankanovoj.
<BR>&nbsp;&nbsp;&nbsp;&nbsp;&nbsp;Moramo se osloniti na Burzmalija, govorio je Teg sam sebi. Ja sam ga obučio; poznajem njegove kvalitete. Ako on kaže da treba verovati tim novim saveznicima, onda im zaista treba verovati.
<BR>&nbsp;&nbsp;&nbsp;&nbsp;&nbsp;Burzmali je očigledno bio presrećan što je svog starog zapovednika pronašao živog i zdravog.
<BR>&nbsp;&nbsp;&nbsp;&nbsp;&nbsp;Ali od njihovog poslednjeg susreta pao je sneg i pokrio sve oko njih, napravio od predela tabulu razu na kojoj će ostati ispisani svi tragovi. Nisu računali da će pasti sneg. Da li su među onima koji su rukovodili vremenom postojali izdajnici?
<BR>&nbsp;&nbsp;&nbsp;&nbsp;&nbsp;Teg se strese. Vazduh je bio hladan. Nalikovao je hladnoći vanplanetnog prostora, prazan i prohodan za svetlost zvezda koja je stizala do šumskog proplanka na kome su se nalazili. Slaba svetlost jasno se odbijala o tle prekriveno snegom i od belih pahulja koje su prekrivale kamenje. Tamni obrisi četinara i bezlisne grančice listopadnog drveća razotkrivale su samo svoje belinom rasplinute ivice. Sve drugo bilo je u najdubljoj senci.
<BR>&nbsp;&nbsp;&nbsp;&nbsp;&nbsp;Lusila dunu u prste i nagnu se ka Tegu kako bi mu nešto šapnula: "Zar ne bi trebalo da je već ovde?"
<BR>&nbsp;&nbsp;&nbsp;&nbsp;&nbsp;Znao je da to nije bilo ono što je ona zapravo htela da sazna. "Može li se verovati Burzmaliju?" To je bilo ono što ju je zanimalo. Ponavljala je to pitanje iznoseći ga na ovaj ili onaj način još od kada joj je Teg izneo plan pre osam dana.
<BR>&nbsp;&nbsp;&nbsp;&nbsp;&nbsp;Mogao je samo da kaže: "Ulog je moj život."
<BR>&nbsp;&nbsp;&nbsp;&nbsp;&nbsp;"I naši životi!"
<BR>&nbsp;&nbsp;&nbsp;&nbsp;&nbsp;Teg takođe nije voleo da mu se neizvesnosti nagomilavaju, ali svi planovi su se u potpunosti oslanjali na veštinu onih koji su ih sprovodili u delo.
<BR>&nbsp;&nbsp;&nbsp;&nbsp;&nbsp;"Ti si bila ta koja je navaljivala da izađemo i nastavimo za Rakis", podseti je on. Nadao se da vidi njegov osmeh kojim je želeo da prikrije žaoku prisutnu u onome što je kazao.
<BR>&nbsp;&nbsp;&nbsp;&nbsp;&nbsp;To Lusilu nije umirilo. Teg još nikada nije sreo nijednu časnu majku koja je bila tako očigledno nervozna. Bila bi još nervoznija da zna ko su im novi saveznici! Razume se, treba uzeti u obzir i to da nije do kraja ispunila zadatak koji joj je Taraza poverila. To mora strašno da joj zagorčava život!
<BR>&nbsp;&nbsp;&nbsp;&nbsp;&nbsp;"Zakleli smo se da ćemo štititi golu", podseti ga ona.
<BR>&nbsp;&nbsp;&nbsp;&nbsp;&nbsp;"I Burzmali se na to zakleo."
<BR>&nbsp;&nbsp;&nbsp;&nbsp;&nbsp;Teg baci pogled na Dankana koji je nepomično stajao između njih. Dankan ničim nije dao do znanja da je čuo njihovu raspravu, niti da deli njihovu nervozu. Drevna smirenost činila je njegove crte lica nepokretnim. Osluškivao je noć, shvati Teg, čineći ono što je u ovom trenutku trebalo sve troje da rade. Na mladom licu ogledala se čudna bezvremena zrelost.
<BR>&nbsp;&nbsp;&nbsp;&nbsp;&nbsp;Ako su mi ikada bili potrebni prijatelji kojima mogu da verujem, onda je to sada! mislio je Dankan. Um mu je u traganju odlutao na Giedi I iz vremena pre no što je postao gola. Ovo je bila prava 'harkonenska noć'. Bezbedni u svojim toplim zaštitnicima, lakim oklopima sa suspenzorima, Harkoneni su uživali da love za vreme ovakvih noći. Ranjeni begunac mogao je da umre od hladnoće. Harkoneni su to znali! Neka su im proklete duše!
<BR>&nbsp;&nbsp;&nbsp;&nbsp;&nbsp;Kao što se moglo i očekivati, Lusila privuče Dankanovu pažnju pogledom koji je govorio: "Tebe i mene čeka još jedan neobavljen posao.
<BR>&nbsp;&nbsp;&nbsp;&nbsp;&nbsp;Dankan podiže lice prema mesečini kako bi bio siguran da ona može videti njegov osmeh, uvredljiv i poznat izraz koji je Lusilu nagnao da se svaki put ukruti. On sa ramena skide tešku lasersku pušku i proveri je. Primetila je spiralnu rezbariju na kundaku i duž cevi. Bila je veoma stara, ali je još preteći izgledala. Dankan je položi preko leve ruke, desnu stavi na dršku, a prst na okidač, isto onako kako je Teg nosio svoje moderno oružje.
<BR>&nbsp;&nbsp;&nbsp;&nbsp;&nbsp;Lusila okrete leđa prema svojim drugovima i stade da čulima ispituje padinu brda ispod njih. I samo njeno kretanje izazivalo je svuda unaokolo eksplozije zvukova. Zvuci su ispunili noć - snažan prasak grmljavine da desne strane, potom tišina, još jedan prasak iz podnožja padine. Tišina. Sa vrha padine! Sa svih strana!
<BR>&nbsp;&nbsp;&nbsp;&nbsp;&nbsp;Na prvi zvuk sve troje čučnuše u zaklon između stenja ispred ulaza u pećinu ne-kugle.
<BR>&nbsp;&nbsp;&nbsp;&nbsp;&nbsp;Zvuci koji su ispunjavali noć nisu se mogli lako raspoznati: buka koja se nametala bila je delom mehaničke prirode, a delom se sastojala iz cičanja, jaukanja i šištanja. Podzemno bubnjanje je povremeno izazivalo podrhtavanje tla.
<BR>&nbsp;&nbsp;&nbsp;&nbsp;&nbsp;Teg smesta prepoznade zvuke. Malo dalje od njih vodila se bitka. Mogao je da čuje u pozadini šištanje spaljivača, a na dalekom nebu da vidi kopljaste zrake oklopljenih laserskih topova.
<BR>&nbsp;&nbsp;&nbsp;&nbsp;&nbsp;Nešto im zasvetli iznad glava ostavljajući za sobom plave i crvene iskre. Ponovo i ponovo! Tle je podrhtavalo. Teg udahnu kroz nos: spaljena kiselina i trag belog luka.
<BR>&nbsp;&nbsp;&nbsp;&nbsp;&nbsp;Ne-brodovi! Mnogo njih!
<BR>&nbsp;&nbsp;&nbsp;&nbsp;&nbsp;Spuštali su se u dolinu ispod drevne ne-kugle.
<BR>&nbsp;&nbsp;&nbsp;&nbsp;&nbsp;"Nazad unutra!" naredi Teg.
<BR>&nbsp;&nbsp;&nbsp;&nbsp;&nbsp;Još dok je govorio shvatio je da je bilo kasno. Ljudi su im se približavali sa svih strana. Teg podiže svoju dugačku lasersku pušku i uperi je niz padinu prema mestu odakle je dopirala najveća buka i prema najbližem vidljivom kretanju. Tamo dole čuli su se povici mnogih ljudi. Slobodne sjajne kugle kretale su se između drveća koje ih je zaklanjalo, a pustili su ih oni koji su nadirali, ko god da je to bio. Svetlost što se poigravala napredovala je uz padinu nošena hladnim povetarcem. Tamne prilike kretale su se pri tom pokretnom osvetljenju.
<BR>&nbsp;&nbsp;&nbsp;&nbsp;&nbsp;"Liceigrači", progunđa Teg, prepoznavši napadače. Ta pokretna svetla oslobodiće se drveća kroz nekoliko sekundi, a njemu će dospeti na nišan za manje od minuta!
<BR>&nbsp;&nbsp;&nbsp;&nbsp;&nbsp;"Izdaja!" prošaputa Lusila.
<BR>&nbsp;&nbsp;&nbsp;&nbsp;&nbsp;Glasan povik zastruja sa brda iznad njih: "Bašare!" Mnogo glasova!
<BR>&nbsp;&nbsp;&nbsp;&nbsp;&nbsp;Burzmali? upita se Teg. On baci pogled unazad u tom pravcu, a zatim naniže prema Liceigračima koji su postojano nadirali. Nije bilo vremena za premišljanje. On se nagnu ka Lusili. "To je Burzmali iznad nas. Povedi Dankana i trči!"
<BR>&nbsp;&nbsp;&nbsp;&nbsp;&nbsp;"Ali, šta ako..."
<BR>&nbsp;&nbsp;&nbsp;&nbsp;&nbsp;"To vam je jedina šansa!"
<BR>&nbsp;&nbsp;&nbsp;&nbsp;&nbsp;"Ti, budalo!" optuži ga ona iako se već okrenula da posluša.
<BR>&nbsp;&nbsp;&nbsp;&nbsp;&nbsp;Tegovo: "Jesam!" nije joj odagnalo strah. Tako se stvari završavaju kada zavisiš od tuđih planova!
<BR>&nbsp;&nbsp;&nbsp;&nbsp;&nbsp;Dankan je mislio o nečem drugom. On je shvatio šta je Teg naumio - da se žrtvuje kako bi njih dvoje mogli da pobegnu. Dankan je oklevao, posmatrajući napadače koji su napredovali ispod njih.
<BR>&nbsp;&nbsp;&nbsp;&nbsp;&nbsp;Primetivši njegovo oklevanje, Teg se razdra: "Ovo je bojno naređenje! Ja sam tvoj zapovednik!"
<BR>&nbsp;&nbsp;&nbsp;&nbsp;&nbsp;Lusila nikada ranije nije čula nijednog muškarca da se tako dobro služi Glasom. Ona začuđeno zinu u Tega.
<BR>&nbsp;&nbsp;&nbsp;&nbsp;&nbsp;Dankan je pred sobom video samo lice starog vojvode koji mu je govorio da posluša. To je bilo previše. On zgrabi Lusilu za ruku, ali pre nego što ju je gurnuo uz padinu reče: "Kada se izvučemo, otvorićemo vatru da ti omogućimo odstupanje!"
<BR>&nbsp;&nbsp;&nbsp;&nbsp;&nbsp;Teg ništa ne odgovori. Čučnuo je uz jednu snegom prekrivenu stenu pošto su Lusila i Dankan otpuzali odatle. Znao je da se mora što skuplje prodati. A u tome mora biti još nečega: nečeg neočekivanog. Konačni potpis starog bašara.
<BR>&nbsp;&nbsp;&nbsp;&nbsp;&nbsp;Napadači su nadirali sve brže, izmenjujući uzbuđene povike.
<BR>&nbsp;&nbsp;&nbsp;&nbsp;&nbsp;Podesivši lasersku pušku na maksimalan snop, Teg pritisnu okidač. Jedan pobesneli luk suknu preko padine ispod njega. Drveće buknu i stade da pada. Ljudi počeše da viču. Ovo oružje neće moći dugo da radi pri ovakvom naponu, ali dok traje pokolj će biti strašan.
<BR>&nbsp;&nbsp;&nbsp;&nbsp;&nbsp;U iznenadnoj tišini koja je nastupila posle tog prvog naleta Teg se preseli iza druge stene koja ga je zaklanjala s leve strane i ponovo uputi jedno goruće koplje niz tamnu padinu. Svega je nekoliko šetajućih sjajnih kugli ostalo čitavo posle tog prvog pogubnog napada koji je izazvao pad drveća i komadanje tela.
<BR>&nbsp;&nbsp;&nbsp;&nbsp;&nbsp;Njegov drugi napad bi praćen novim jaucima. On se okrete i stade da puzi preko stenja na drugu stranu pećine koja je vodila u ne-kuglu. S tog mesta uputi pogubnu vatru niz suprotnu padinu. Novi jauci. Novi plamenovi i još palog drveća.
<BR>&nbsp;&nbsp;&nbsp;&nbsp;&nbsp;Niko mu ne uzvrati vatrom.
<BR>&nbsp;&nbsp;&nbsp;&nbsp;&nbsp;Žele nas žive!
<BR>&nbsp;&nbsp;&nbsp;&nbsp;&nbsp;Tleilaksi su bili spremni da žrtvuju ogroman broj Liceigrača samo da njegova laserska puška ostane bez patrona!
<BR>&nbsp;&nbsp;&nbsp;&nbsp;&nbsp;Teg pomeri kopču starog harkonenskog oružja na pogodnije mesto na ramenu, spremajući se za akciju. Zatim izvadi gotovo praznu patronu iz svoje moderne laserske puške, stavi novu i položi oružje preko stenja. Teg je sumnjao da će imati vremena da ponovo napuni ovo drugo oružje. Neka oni tamo dole misle da je ostao bez rezervnih patrona. A kao poslednje sredstvo za pojasom je imao dva harkonenska ručna pištolja. Predstavljaće moćno oružje u borbi izbliza. Neka neki od gospodara Tleilaksa, oni koji su naredili ovo krvoproliće, neka oni priđu!
<BR>&nbsp;&nbsp;&nbsp;&nbsp;&nbsp;Pažljivo, Teg podiže svoju dugačku lasersku pušku sa stene i krenu natraške ka višim stenama, otpuzavši prvo nalevo, pa onda nadesno. Dva puta je zastao da bi očistio padine ispod sebe kratkim rafalima, praveći se da štedi municiju. Nije imalo smisla kriti svoje kretanje. Sigurno su ga već pronašli pomoću tragača za životom, a pored toga, ostavljao je i tragove u snegu.
<BR>&nbsp;&nbsp;&nbsp;&nbsp;&nbsp;Neočekivano! Da li bi mogao da ih proguta izbliza?
<BR>&nbsp;&nbsp;&nbsp;&nbsp;&nbsp;Na dobrom odstojanju iznad prilaza pećine za ne-kuglu pronašao je jedno veće ulegnuće u stenama čije je dno bilo prekriveno snegom. Upao je unutra diveći se preglednosti koju mu je obezbeđivao ovaj položaj. Na brzinu ga je proučio: leđa su mu štitile više litice, a sa tri ostale strane okruživao ga je brisani prostor. On pažljivo podiže glavu i pokuša nešto da vidi preko zaklanjajućih stena uz padinu.
<BR>&nbsp;&nbsp;&nbsp;&nbsp;&nbsp;Tamo je vladala tišina.
<BR>&nbsp;&nbsp;&nbsp;&nbsp;&nbsp;Da li je onaj povik potekao od Burzmalijevih ljudi? Čak i da jeste, nije mogao biti siguran da su Dankan i Lusila pod takvim okolnostima uspeli da pobegnu. Sada je sve zavisilo od Burzmalija.
<BR>&nbsp;&nbsp;&nbsp;&nbsp;&nbsp;Da li je on onoliko sposoban koliko sam oduvek mislio da jeste?
<BR>&nbsp;&nbsp;&nbsp;&nbsp;&nbsp;Nije bilo vremena za razmatranje mogućnosti, kao ni vremena da se promeni ma i jedan element ove situacije. Ušli su u bitku. Obavezao se. Teg uvuče duboko vazduh i zagleda se niz padinu preko stenja.
<BR>&nbsp;&nbsp;&nbsp;&nbsp;&nbsp;Da, oporavili su se i ponovo krenuli napred. Ovog puta bez izdajničkih sjajnih kugli u tišini. Nisu se više čuli povici ohrabrenja. Teg položi dugačku lasersku pušku na jednu stenu ispred sebe i posla gorući luk sleva nadesno u jednom, jedinom dugačkom rafalu, dozvolivši mu na kraju da oslabi kao da je patrona na izmaku.
<BR>&nbsp;&nbsp;&nbsp;&nbsp;&nbsp;Otkopčavši staro harkonensko oružje on ga pripremi i ostade da čeka u tišini. Očekivaće da pobegne uzbrdo. On čučnu iza stena što su ga zaklanjale, nadajući se da iznad njega ima dovoljno kretanja koja će zbuniti tragače za životom. Još je čuo ljude ispod sebe na toj vatrom uništenoj padini. Teg je odbrojavao u sebi, premeravajući razdaljinu, znajući iz dugog iskustva koliko je vremena potrebno napadačima da stignu na nišan. Pažljivo je osluškivao ne bi li čuo još jedan zvuk koji mu je bio poznat iz ranijih susreta sa Tleilaksima: oštro izdavanje naredbi piskutavim glasovima.
<BR>&nbsp;&nbsp;&nbsp;&nbsp;&nbsp;Evo ga!
<BR>&nbsp;&nbsp;&nbsp;&nbsp;&nbsp;Vođe su bile raštrkane dalje niz padinu nego što je predvideo. Strašljivci! Teg podesi staru lasersku pušku na maksimalni snop i iznenada se uspravi u svojoj zaštitničkoj kolevci od stenja.
<BR>&nbsp;&nbsp;&nbsp;&nbsp;&nbsp;Ugledao je luk Liceigrača koji je napredovao pri svetlosti drveća i žbunja u plamenu. Piskutave naredbe dopirale su iza prethodnice, dosta van dometa poigravajuće narandžaste svetlosti.
<BR>&nbsp;&nbsp;&nbsp;&nbsp;&nbsp;Ciljajući iznad glava najbližih napadača, Teg uze na nišan prostor iza meteža nastalog usled vatre i povuče okidač: dva duga rafala, nazad i napred. Odmah se iznenadio rušilačkom jačinom koju je posedovalo drevno oružje. Ova stvar je očigledno bila proizvod najvećeg majstorstva, ali u ne-kugli nije bilo mogućnosti da se ispita.
<BR>&nbsp;&nbsp;&nbsp;&nbsp;&nbsp;Ovoga puta jauci su bili drugačiji: piskavi i pomahnitali.
<BR>&nbsp;&nbsp;&nbsp;&nbsp;&nbsp;Teg malo spusti oružje i raščisti neposrednu blizinu padine od Liceigrača, dozvolivši im da osete punu snagu snopa i otkrivši im da sa sobom nosi više od jednog oružja. Napred-nazad šarao je smrtonosnim lukom, pruživši napadačima dovoljno vremena da vide kako se naboj konačno istrošio.
<BR>&nbsp;&nbsp;&nbsp;&nbsp;&nbsp;Tako! Jednom su bili progutani i sada će biti oprezniji. Možda je još postojala šansa da se pridruži Dankanu i Lusili. Misleći na to Teg se okrete i izvuče iz zaklona preko stenja padine. Kod petog koraka pomisli da je naleteo na vreo zid. Njegov um imao je dovoljno vremena da shvati šta se dogodilo: udar ošamućivača pogodio ga je pravo u lice i grudi. Došao je sa padine iznad njega, iz pravca kuda je poslao Dankana i Lusilu. Zlovolja ispuni Tega dok je tonuo u tamu.
<BR>&nbsp;&nbsp;&nbsp;&nbsp;&nbsp;I drugi mogu da učine nešto neočekivano!
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
