<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>10.
<P>&nbsp;&nbsp;&nbsp;&nbsp;&nbsp;Dors je uspela da stigne samo do predvorja palate, gde joj je carska garda saopštila da mora da se vrati.
<BR>&nbsp;&nbsp;&nbsp;&nbsp;&nbsp;"Bogamu, pa ona je moja žena", reče Hari ljutito.
<BR>&nbsp;&nbsp;&nbsp;&nbsp;&nbsp;"Izvinite, ali to je naređenje sa najvišeg mesta", reče bezlični dvorski službenik. Hari je gotovo mogao da čuje velika početna slova. Falanga specijalaca oko Harija uopšte ga nije pomela; Hari se pitao da li bi išta moglo.
<BR>&nbsp;&nbsp;&nbsp;&nbsp;&nbsp;"Čuj", obratio se Dors, "do sastanka je ostalo još vremena. Hajde da pojedemo nešto na carskoj recepciji."
<BR>&nbsp;&nbsp;&nbsp;&nbsp;&nbsp;Narogušila se. "Hoćeš da kažeš da nameravaš da uđeš?"
<BR>&nbsp;&nbsp;&nbsp;&nbsp;&nbsp;"Mislio sam da si shvatila. Moram. Klion je sazvao sastanak..."
<BR>&nbsp;&nbsp;&nbsp;&nbsp;&nbsp;"Na Lamurkov nagovor."
<BR>&nbsp;&nbsp;&nbsp;&nbsp;&nbsp;"Naravno. Reč je dalitskom pitanju."
<BR>&nbsp;&nbsp;&nbsp;&nbsp;&nbsp;"I onaj čovek koga sam oborila na prijemu verovatno je bio tamo po nagovoru..."
<BR>&nbsp;&nbsp;&nbsp;&nbsp;&nbsp;"Lamurka. Znam." Hari se osmehnu. "Svi tuneli vode do Lamurka."
<BR>&nbsp;&nbsp;&nbsp;&nbsp;&nbsp;"Ne zaboravi akademskog potentata."
<BR>&nbsp;&nbsp;&nbsp;&nbsp;&nbsp;"Ona je na mojoj strani!"
<BR>&nbsp;&nbsp;&nbsp;&nbsp;&nbsp;"Ona želi položaj prvog ministra za sebe, Hari. Sve glasine to potvrđuju."
<BR>&nbsp;&nbsp;&nbsp;&nbsp;&nbsp;"Što se mene tiče, neka ga samo uzme", progunđa on.
<BR>&nbsp;&nbsp;&nbsp;&nbsp;&nbsp;"Ne mogu da te pustim tamo samog."
<BR>&nbsp;&nbsp;&nbsp;&nbsp;&nbsp;"Ovo je carska palata." Pokazao je rukom na redove plavo-zlatnih uniformi u ogromnom predvorju. "Sve vrvi od gardista."
<BR>&nbsp;&nbsp;&nbsp;&nbsp;&nbsp;"Ne sviđa mi se to."
<BR>&nbsp;&nbsp;&nbsp;&nbsp;&nbsp;"Slušaj, dogovorili smo se da ćemo pokušati da prođemo na drskost... i nije nam uspelo, baš kao što sam ti i rekao. Šta da se radi. Ionako nikada ne bi prošla proveru oružja."
<BR>&nbsp;&nbsp;&nbsp;&nbsp;&nbsp;Njeni zubi blago zagrizoše donju usnu, ali nije ništa rekla. Humanoformni robot nije imao nikakvog izgleda da prođe strogu kontrolu na ulazu u palatu.
<BR>&nbsp;&nbsp;&nbsp;&nbsp;&nbsp;On mirno reče: "Zato ja ulazim, završavam posao i nalazim se ovde s tobom..."
<BR>&nbsp;&nbsp;&nbsp;&nbsp;&nbsp;"Imaš mape i podatke koje sam ti pripremila?"
<BR>&nbsp;&nbsp;&nbsp;&nbsp;&nbsp;"Naravno. Čip je usađen. Pozivam ih sa tri treptaja."
<BR>&nbsp;&nbsp;&nbsp;&nbsp;&nbsp;U vrat mu je bio usađen čip sa podacima, neprocenjiva pomoć na konferencijama matistoričara. Standardna oprema, laka za rukovanje. Mikrolaser je crtao sliku na pozadini mrežnjače - boje, 3-D, sve - zgodan grafički paket. Ugradila mu je mnoštvo mapa i podataka o Carstvu, palati, važećim zakonima, značajnim događajima, svemu što je moglo da mu zatreba u toku razgovora i protokolarnih događanja.
<BR>&nbsp;&nbsp;&nbsp;&nbsp;&nbsp;Strogi izraz njenog lica se izgubi, a ispod se ponovo ukaza žena. "Ja samo... Molim te... čuvaj se."
<BR>&nbsp;&nbsp;&nbsp;&nbsp;&nbsp;Poljubio ju je u nos. "Kao i uvek."
<BR>&nbsp;&nbsp;&nbsp;&nbsp;&nbsp;Prošetali su kroz legije besposličara koji su hvatali zjala u predvorju i častili se posluženjem koje je lebdelo na poslužavnicima. "Carstvo će da bankrotira, a oni dozvoljavaju ovo", frknu Hari.
<BR>&nbsp;&nbsp;&nbsp;&nbsp;&nbsp;"Tradicija", reče Dors. "Bomun Velikodušni mrzeo je razmake između obroka, koji su bili njegova glavna aktivnost. Naredio je da svako od njegovih imanja priprema sva četiri dnevna obroka za njega, u slučaju da se zatekne na jednom od njih. Višak hrane je delio na ovaj način."
<BR>&nbsp;&nbsp;&nbsp;&nbsp;&nbsp;Hari ne bi poverovao u tako neverovatnu priču da je nije čuo od istoričara. Postojale su čitave grupe ljudi koji su doslovno živeli tu, koristeći se nekim sasvim beznačajnim položajem da se goste na beskrajnom banketu. On i Dors šetali su među njima, obavijeni refraktornom izmaglicom koja im je krila lik. Prepoznavanje bi privuklo parazite.
<BR>&nbsp;&nbsp;&nbsp;&nbsp;&nbsp;"Čak u usred ovog izobilja ti misliš na problem sa Volterom, zar ne?" šapnu mu ona.
<BR>&nbsp;&nbsp;&nbsp;&nbsp;&nbsp;"Pokušavam da dokučim kako je nekom uspelo da ga... ili to... kopira iz naših dokumenata."
<BR>&nbsp;&nbsp;&nbsp;&nbsp;&nbsp;"A neko je to i zatražio, pre nekoliko sati?" Namrštila se. "Kada si odbio, jednostavno su ga ukrali."
<BR>&nbsp;&nbsp;&nbsp;&nbsp;&nbsp;"Verovatno agenti Carstva."
<BR>&nbsp;&nbsp;&nbsp;&nbsp;&nbsp;"Ne sviđa mi se to. Moguće je da žele da te još više umešaju u džuninski skandal."
<BR>&nbsp;&nbsp;&nbsp;&nbsp;&nbsp;"Stara zabrana simova ipak počinje da se krši." Nazdravio joj je. "Zaboravimo to. Danas možeš da biraš, 'oćeš li stim ili sim."
<BR>&nbsp;&nbsp;&nbsp;&nbsp;&nbsp;Ispod izvajane kupole nalazilo se nekoliko hiljada ljudi. Da bi proverila muško-ženski tim koji ih je pratio, Dors ga je vodila promenljivom putanjom. Hari ubrzo oseti umor od tog igranja žmurke. Kao predani izučavalac društva, Dors mu je pokazivala poznate ličnosti. Imao je utisak da joj se činilo da će ga to zabaviti, ili mu bar odvratiti misli od predstojećeg sastanka. Nekoliko ljudi ga je prepoznalo, uprkos refraktornoj izmaglici, i zastalo da porazgovara s njim. Naravno, po tradiciji se u ovakvim prilikama nikada nisu vodili sadržajni razgovori.
<BR>&nbsp;&nbsp;&nbsp;&nbsp;&nbsp;"Vreme je da uđeš", upozorila ga je Dors.
<BR>&nbsp;&nbsp;&nbsp;&nbsp;&nbsp;"Uočila si pratioce?"
<BR>&nbsp;&nbsp;&nbsp;&nbsp;&nbsp;"Ima ih troje, mislim. Ako pođu za tobom u palatu, obavestiću kapetana specijalaca."
<BR>&nbsp;&nbsp;&nbsp;&nbsp;&nbsp;"Ne brini. Seti se da u palatu nije dozvoljeno unošenje oružja."
<BR>&nbsp;&nbsp;&nbsp;&nbsp;&nbsp;"Više me brine obrazac ponašanja nego mogućnosti. Ona atentatorova pločica imala je tako podešenu detonaciju da imaš vremena da je ukloniš. Ali me je ipak dovoljno uznemirila da napadnem onog profesora."
<BR>&nbsp;&nbsp;&nbsp;&nbsp;&nbsp;"Posle čega ti je zabranjen pristup u palatu." Hari dovrši misao: "Čini mi se da olako pripisuješ ljudima sposobnost za složeno spletkarenje."
<BR>&nbsp;&nbsp;&nbsp;&nbsp;&nbsp;"Nisi mnogo čitao istoriju carske politike, zar ne?"
<BR>&nbsp;&nbsp;&nbsp;&nbsp;&nbsp;"Hvala Bogu, nisam."
<BR>&nbsp;&nbsp;&nbsp;&nbsp;&nbsp;"Samo bi te uznemirila", reče ona i poljubi ga sa iznenadnom i neočekivanom strašću. "A briga je moj posao."
<BR>&nbsp;&nbsp;&nbsp;&nbsp;&nbsp;"Vidimo se za koji sat", reče Hari što je bezbrižnije mogao, uprkos mračnim slutnjama. U sebi dodade nadam se.
<BR>&nbsp;&nbsp;&nbsp;&nbsp;&nbsp;Ušao je na teritoriju palate kroz uobičajene kontrolne tačke i pored službenika protokola. Ništa, čak ni ugljenični nož ili implozivna kuglica, nije moglo da prođe neopaženo pored mnogobrojnih njuški tragača mirisa i skenera. U prethodnim milenijumima atentati na careve postali su tako redovni da su podsećali na sport. Sada su se tradicija i tehnika ujedinile da učine ovakve zvanične prilike gotovo sasvim bezbednim. Gornji dom trebalo je da se sastane da podnese izveštaje Caru, što je podrazumevalo neizbežno prisustvo bataljona činovnika, savetnika, počasnih zvanica i šarenoliko odevenih grebatora. Paraziti su se lepili za njega sa dobro uvežbanom prirodnošću.
<BR>&nbsp;&nbsp;&nbsp;&nbsp;&nbsp;Ispred Liceja nalazile su se carske ponude - umesto jedne tradicionalne dugačke sofre sa hranom sada ih je bilo na desetine, pretovarenih svakojakim poslasticama.
<BR>&nbsp;&nbsp;&nbsp;&nbsp;&nbsp;Posluženje pre poslovnih sastanaka bilo je obavezno, znak prihvatanja careve velikodušnosti. Pokušaj da se to izbegne značio bi uvredu. Hari je štrpnuo nekoliko đakonija na putu prema kapiji strelca. Bučne zvanice neprekidno su kružile okolo, najčešće u nizu grozdova ispred kapije, odeljenih zvučnim zavesama.
<BR>&nbsp;&nbsp;&nbsp;&nbsp;&nbsp;Hari zakorači u malu zvučnu komoru i iznenada se nađe izvan galame. Tu na brzinu uze da pregleda belešku o dnevnom redu zasedanja, da ne bi ostavio utisak potpunog bezveznjaka. Tipovi iz gornjeg doma sa podsmehom su posmatrali svako odstupanje od protokola. Iako im nije bio dozvoljen pristup u Licej, mediji su nedeljama brujali posle ovakvih sastanaka, sladeći se načinjenim gafovima. Hari je mrzeo sve to, ali je odlučio, pošto je već bio u igri, da igra po pravilima.
<BR>&nbsp;&nbsp;&nbsp;&nbsp;&nbsp;Setio se Dorsine slučajne primedbe o Lionu Liberalnom, koji je jednom upriličio čitav lažni banket za svoje ministre. U posluženo voće moglo je da se zagrize, ali bi zvaničini zubi ostali zarobljeni u njemu sve dok ne bi bili oslobođeni digitalnom komandom. Komandu bi, naravno, dao sam Car, pošto bi se malo zabavio žrtvinim kukanjem i stenjanjem pred ostalim gostima. Pričalo se o nekim mračnijim zadovoljstvima koje je Lion imao od takvih zamki, ali samo u ličnim odajama.
<BR>&nbsp;&nbsp;&nbsp;&nbsp;&nbsp;Hari prođe kroz zvučne zavese i nađe se u starijim pobočnim hodnicima koji su vodili u Licej. Njegova retinalna mapa obeležila je ove drevne, nepopularne prolaze zato što ih je malo ljudi koristilo. Njegova svita poslušno je išla za njim, iako su neki od pratilaca podizali veđe.
<BR>&nbsp;&nbsp;&nbsp;&nbsp;&nbsp;Sada je već dobro upoznao njihovu sortu. Želeli su da budu primećeni dok se značajno laktaju kroz gomilu običnih činovnika sektora. Prolazak kroz polumračne hodnike bez guranja smrtnika nije bio nikakva zadovoljština za njihov ego.
<BR>&nbsp;&nbsp;&nbsp;&nbsp;&nbsp;Na kraju jednog uskog hodnika nalazio se kip Liona, sa tradicionalnim bodežom dželata u ruci. Hari zastade da pogleda čoveka isturenog čela, čija je desna ruka sa bodežom bila izbrazdana debelim venama. U levoj ruci držao je kristalnu kuglu sa maglenim vinom. Rad je bio besprekoran i umetnik se bez sumnje udvarao Caru kada ga je vajao. Bodež je izgledao sasvim stvarno, sa blistavom dvostrukom oštricom.
<BR>&nbsp;&nbsp;&nbsp;&nbsp;&nbsp;Neki su Lionovu vladavinu smatrali samim srcem dobrih starih vremena, kada je red bio sasvim prirodna stvar i kada se Carstvo bez teškoća širilo na nove svetove. Lion je bio okrutan, ali i široko omiljen vladar. Hari je želeo da psihoistorija proradi, ali se plašio mogućnosti da dobije oruđe koje bi oživelo takvu prošlost.
<BR>&nbsp;&nbsp;&nbsp;&nbsp;&nbsp;Slegnuo je ramenima. Kada psihoistorija bude utemeljena, biće dovoljno vremena da se proračuna da li Carstvo vredi spasavati po svaku cenu.
<BR>&nbsp;&nbsp;&nbsp;&nbsp;&nbsp;Ušao je u odaje gornjeg doma, praćen službenicima protokola. Tamo su ga čekali Klion, Lamurk i šarenilo gornjeg doma.
<BR>&nbsp;&nbsp;&nbsp;&nbsp;&nbsp;Znao je da bi trebalo da se oseća uznemireno zbog svega toga, ali ga je atmosfera pretnje, zbog nečega, činila samo još nestrpljivijim da istinski shvati Carstvo. I da, ako bude moguće, izmeni njegovu sudbinu.
</TD></TR></TABLE>
<P class="next">
<A HREF=p49.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
