<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>6.
<P>&nbsp;&nbsp;&nbsp;&nbsp;&nbsp;Volterov lik bio je veličanstven - smrknutih veđa, sa rukama na mršavim bokovima. Ustao je iz bogato izvezene fotelje u svom kabinetu u Sireju, dvorcu njegove dugogodišnje ljubavnice, Markize od Šatlea.
<BR>&nbsp;&nbsp;&nbsp;&nbsp;&nbsp;Mesto koje je petnaest godina nazivao dom činilo ga je potištenim, sada kada više nije bilo nje. A markiz, taj nije imao u sebi ni toliko pristojnosti da sačeka da se ohladi telo njegove supruge, već mu je saopštio da mora da ode.
<BR>&nbsp;&nbsp;&nbsp;&nbsp;&nbsp;"Vodite me odavde!" Volter zatraži od naučnika koji je konačno odgovorio na njegove pozive. Naučnik... nova reč, bez sumnje iskovana iz latinskog korena, glagola znati. Ali ovaj druškan je izgledao kao da malo toga zna. "'Oću u kafanu. Moram da vidim Devicu."
<BR>&nbsp;&nbsp;&nbsp;&nbsp;&nbsp;Naučnik se nagnu preko kontrolne ploče koju je Volter već počinjao da prezire, i osmehnu se, očigledno likujući zbog svoje moći. "Mislio sam da ona nije vaš tip. Čitavog života ste pokazivali ukus - setite se, skenirao sam vaša sećanja i više za mene nemate tajni - za umne žene. Kao što su vaša nećaka i madam di Šatle."
<BR>&nbsp;&nbsp;&nbsp;&nbsp;&nbsp;"A ko može da trpi društvo glupača? Jedina stvar koja se može reći u njihovu korist jeste da im se može verovati jer su suviše glupe za neverstvo."
<BR>&nbsp;&nbsp;&nbsp;&nbsp;&nbsp;"Za razliku od madam di Šatle?"
<BR>&nbsp;&nbsp;&nbsp;&nbsp;&nbsp;Volter poče nestrpljivo da lupka prstima po prelepo izrezbarenom stolu od orahovine - koji mu je poklonila upravo madam di Šatle, prisetio se. Kako je dospeo na ovo prostačko mesto? Zar je zaista bilo sklopljeno od njegovih sećanja? "Istina je, prevarila me je. I skupo platila za to."
<BR>&nbsp;&nbsp;&nbsp;&nbsp;&nbsp;Naučnik podiže obrvu. "Sa onim mladim oficirom, mislite? Onim sa kojim je zatrudnela?"
<BR>&nbsp;&nbsp;&nbsp;&nbsp;&nbsp;"Sa četrdeset tri godine, udata žena sa troje odrasle dece nema razloga da ostaje trudna!"
<BR>&nbsp;&nbsp;&nbsp;&nbsp;&nbsp;"Pobesneli ste kada vam je to saopštila - što je razumljivo, ali niste postali ništa pametniji. Niste prekinuli vezu sa njom. Bili ste sa njom sve vreme dok je rađala."
<BR>&nbsp;&nbsp;&nbsp;&nbsp;&nbsp;Volter je penio od besa. Mračna uspomena, sećanje koje je teklo kao crna voda u podzemnoj reci. Bio je van sebe od brige zbog porođaja, koji se pokazao začuđujuće lak. Ali devet dana kasnije, najčudesnija od svih žena koje je znao bila je mrtva. Ubila ju je porodiljska groznica. Niko... čak ni njegova nećaka i domaćica i bivša paramour, madam Deni, koja je posle toga uzela da se stara o njemu... nije mogla da zauzme njeno mesto. Tugovao je za njom sve do, sve do... Dodirnuo je tu misao i ustuknuo od nje... Do smrti...
<BR>&nbsp;&nbsp;&nbsp;&nbsp;&nbsp;Izduvao je obraze i hitro i jetko uzvratio: "Ubedila me je da bi bilo nerazumno ostaviti 'ženu vanrednih manira i vrlina' samo zato što je iskoristila prava koja sam i sam uživao. Naročito kada se uzme u obzir da mesecima nisam vodio ljubav sa njom. Prava muškaraca, rekla je, pripadaju i ženama... ukoliko su aristokratkinje. Dozvolio sam njenoj nežnoj logici da me ubedi."
<BR>&nbsp;&nbsp;&nbsp;&nbsp;&nbsp;"Ah", reče naučnik zagonetno.
<BR>&nbsp;&nbsp;&nbsp;&nbsp;&nbsp;Volter protrlja čelo, bremenito od neveselog podsećanja. "Bila je izuzetak svakom pravilu. Razumela je Njutna i Loka. Razumela je svaku reč koju sam napisao. Razumela je mene."
<BR>&nbsp;&nbsp;&nbsp;&nbsp;&nbsp;"Zašto niste vodili ljubav sa njom? Bili ste prezauzeti učestvovanjem u orgijama?"
<BR>&nbsp;&nbsp;&nbsp;&nbsp;&nbsp;"Dragi moj gospodine, moje učešće u pomenutim aktivnostima znatno je preuveličano. Istini za volju, u mladosti sam prihvatio poziv na jednu od tih svetkovina erotskog uživanja. I tako sam se dobro pokazao, da sam bio pozvan da dođem ponovo."
<BR>&nbsp;&nbsp;&nbsp;&nbsp;&nbsp;"Jeste li?"
<BR>&nbsp;&nbsp;&nbsp;&nbsp;&nbsp;"Naravno da nisam. Ako odeš jednom, ideš kao filozof. Ako odeš dvaput, običan si perverznjak."
<BR>&nbsp;&nbsp;&nbsp;&nbsp;&nbsp;"Ono što meni nije jasno jeste zašto bi svetski čovek kao vi želeo još jedan sastanak sa Devicom."
<BR>&nbsp;&nbsp;&nbsp;&nbsp;&nbsp;"Zbog njene strasti", reče Volter, sa jasnom slikom robusne Device u umu. "Zbog njene hrabrosti i posvećenosti onome u šta je verovala."
<BR>&nbsp;&nbsp;&nbsp;&nbsp;&nbsp;"I sami ste posedovali te osobine."
<BR>&nbsp;&nbsp;&nbsp;&nbsp;&nbsp;Volter trupnu nogom po podu, ali se nije čuo nikakav zvuk. "Zašto govorite o meni u prošlom vremenu?"
<BR>&nbsp;&nbsp;&nbsp;&nbsp;&nbsp;"Izvinite, ubaciću zvučnu pozadinu." Jedan pokret rukom, i Volter začu škripanje dasaka pod nogama dok je hodao po sobi. Napolju zaklopota kočija u prolazu.
<BR>&nbsp;&nbsp;&nbsp;&nbsp;&nbsp;"Ono što ja posedujem jeste temperament. Ne mešajte strast sa temperamentom koji je stvar ustrojstva nerava. Strast se rađa iz srca i duše, i nije puki mehanizam telesnih stanja."
<BR>&nbsp;&nbsp;&nbsp;&nbsp;&nbsp;"Verujete u dušu?"
<BR>&nbsp;&nbsp;&nbsp;&nbsp;&nbsp;"U esenciju. Naravno. Devica je bila dovoljno smela da ostane svim srcem uz svoju viziju, uprkos silništvu crkve i države. U njenoj posvećenosti sopstvenoj viziji, za razliku od mene, nema ni traga izopačenosti. Ona je bila prvi istinski protestant. Protestanti su mi uvek bili draži od papinskih apsolutista... Sve dok se nisam nastanio u Ženevi, gde sam otkrio da je njihova mržnja prema zadovoljstvu ista kao kod bilo kog papiste. Samo kvekeri ne upražnjavaju privatno ono što javno zagovaraju. Avaj, stotinu iskrenih vernika ne može da preobrati milione licemera."
<BR>&nbsp;&nbsp;&nbsp;&nbsp;&nbsp;Naučnik sumnjičavo iskrivi usta. "Jovanka se pokajala, popustila pod njihovim pretnjama."
<BR>&nbsp;&nbsp;&nbsp;&nbsp;&nbsp;"Odvukli su je na groblje!" Volter se kostrešio od jeda. "Mrcvarili su pobožnu devojku pretnjama smrću i paklom. Biskupi, akademici - najučeniji ljudi svoga vremena! Magareća prkna, svi redom! Iživljavati se na najhrabrijoj ženi Francuske, koju su uništili samo da bi je posle veličali. Licemeri! Potrebni su im mučenici kao što pijavicama treba krv. Samopožrtvovanje je njihova hrana - ali samo ako oni koji žrtvuju sebe nisu oni sami."
<BR>&nbsp;&nbsp;&nbsp;&nbsp;&nbsp;"Sve što imamo jeste tvoja verzija, i njena. Naša istorija ne vraća se tako daleko. Ipak, sada više znamo o ljudima..."
<BR>&nbsp;&nbsp;&nbsp;&nbsp;&nbsp;"Samo uobražavate da znate." Volter ušmrknu pregršt burmuta da se smiri. "Opake vodi u propast njihova opačina, a junake vrline. Gudili su na njenoj časti i hrabrosti kao na ćemanetu. Violina predata svinjama."
<BR>&nbsp;&nbsp;&nbsp;&nbsp;&nbsp;"Branite je." Naučnikov suvi osmeh mu se rugao. "A ipak ste je, u poemi koju ste napisali o njoj - neverovatno, da neko pamti svoje delo da bi mogao da ga recituje - opisali kao kafansku drolju, mnogo stariju nego što je zaista bila, prevarantkinju koja laže o navodnim glasovima koje navodno čuje, sujevernu, ali prepredenu budalu. A najveći protivnik čistote koju se ona pretvara da brani jeste magarac - krilati magarac!"
<BR>&nbsp;&nbsp;&nbsp;&nbsp;&nbsp;Volter se osmehnu. "Brilijantna metafora rimske crkve, ne c'est pas? Imao sam cilj koji je bilo potrebno da postignem. Ona je bila samo mač kojim sam zadao udarac. Uopšte se nisam sastao sa njom. Nisam imao pojma da je to žena takve zagonetne dubine."
<BR>&nbsp;&nbsp;&nbsp;&nbsp;&nbsp;"Ali ne umne dubine. Seljanka!" Markju se seti da je i sam izbegao sličnu sudbinu na blatnim njivama planete Bjeler. Zahvaljujući ispitu za sivca. A sada je pobegao njihovim priprostim procedurama, u istinsku kulturnu revoluciju.
<BR>&nbsp;&nbsp;&nbsp;&nbsp;&nbsp;"Ne, ne. Dubine duše. Ja sam kao potočić. Bistar jer je plitak. Ali ona je reka, okean! Vratite me u Aux Deux Magots. Ona i onaj navijeni garcon jedino su društvo koje mi je ostalo."
<BR>&nbsp;&nbsp;&nbsp;&nbsp;&nbsp;"Ona je vaš protivnik", reče naučnik. "Zatočnica onih što zagovaraju pravila protiv kojih ste se celog života borili. Da bih bio siguran de ćete je poraziti, poboljšaću vas."
<BR>&nbsp;&nbsp;&nbsp;&nbsp;&nbsp;"Ja sam nedirnut i celovit", reče Volter ledeno.
<BR>&nbsp;&nbsp;&nbsp;&nbsp;&nbsp;"Naoružaću vas filozofskim i naučnim podacima, progresom razuma. Vaš razum mora da smrvi njenu veru. Morate je posmatrate kao neprijatelja kakav jeste, ako želite da civilizacija nastavi svoj hod napred na kolosecima nauke i razuma.
<BR>&nbsp;&nbsp;&nbsp;&nbsp;&nbsp;Njegova rečitost i neskromnost bili su dirljivi, ali ne i dovoljna zamena za Volterovu opčinjenost Jovankom. "Odbijam da pročitam i red pre nego što me spojite sa Devicom... u kafani!"
<BR>&nbsp;&nbsp;&nbsp;&nbsp;&nbsp;Naučnik je bio toliko drzak da se nasmeje. "Ne razumete me. Nemate nikakvog izbora. Uklesaću podatke u vas. Imaćete sva znanja potrebna za pobedu, hteli vi to ili ne."
<BR>&nbsp;&nbsp;&nbsp;&nbsp;&nbsp;"Vršite nasilje nad mojim integritetom!"
<BR>&nbsp;&nbsp;&nbsp;&nbsp;&nbsp;"Ne zaboravite da će se posle rasprave postaviti pitanje treba li vas sačuvati ili..."
<BR>&nbsp;&nbsp;&nbsp;&nbsp;&nbsp;"Izbrisati?"
<BR>&nbsp;&nbsp;&nbsp;&nbsp;&nbsp;"Tek da sve karte budu na stolu."
<BR>&nbsp;&nbsp;&nbsp;&nbsp;&nbsp;Volter je kipteo od besa. Poznavao je gvozdene akcente moći, još otkako se prvi put suočio sa očevim... autoritetom uskogrudog martineta koji ga je terao da pohađa mise, čija je uskogruda strogoća ubila Volterovu majku kada je ovome bilo samo sedam godina. Smrt je bila jedini način da pobegne muževljevoj vlasti. Volter nije imao nameru da na takav način pobegne od naučnikove.
<BR>&nbsp;&nbsp;&nbsp;&nbsp;&nbsp;"Odbijam da upotrebim bilo kakvo dodatno znanje ako me odmah ne vratite u kafanu."
<BR>&nbsp;&nbsp;&nbsp;&nbsp;&nbsp;Na Volterovu jarost, naučnik ga je posmatrao na isti način na koji je on sam posmatrao svog vlasuljara - sa aristokratskom nadmoćnošću. Njegov osmejak sasvim jasno je poručivao da zna da Volter ne bi mogao da postoji bez njegovog patronata.
<BR>&nbsp;&nbsp;&nbsp;&nbsp;&nbsp;Ponižavajući obrt. Iako je i sam bio poreklom iz srednje klase, Volter je smatrao da prost svet nije vredan da vlada. Pomisao da bi njegov vlasuljar mogao da postane zakonodavac bila je dovoljna da više nikad ne stavi periku. A činjenica da ga je ovaj odbojni i umišljeni naučnik posmatrao isto tako bila je nepodnošljiva.
<BR>&nbsp;&nbsp;&nbsp;&nbsp;&nbsp;"Da vam nešto kažem", reče naučnik. "Sastavite jedno od onih vaših brilojantnih lettres philosophiques koje će blatiti koncept ljudske duše, i ja ću vas spojiti sa Devicom. Ali ako to ne uradite, nećete je videti do dana rasprave. Jasno?"
<BR>&nbsp;&nbsp;&nbsp;&nbsp;&nbsp;Volter razmisli o predlogu. "Jasno kao potočić", reče konačno.
<BR>&nbsp;&nbsp;&nbsp;&nbsp;&nbsp;...a onda mu se na um spustiše zgrudvani, kao gar crni oblaci. Sećanja, tmurna i mračna. Osetio je da se utapa u prošlost koja je uz riku tekla kroz njega, razorna...
<BR>&nbsp;&nbsp;&nbsp;&nbsp;&nbsp;"On prima podatke! Ovde nešto izbija na površinu..." začu šuplji Markjuov uzvik.
<BR>&nbsp;&nbsp;&nbsp;&nbsp;&nbsp;Pred njim eksplodiraše slike iz daleke prošlosti.
<BR>&nbsp;&nbsp;&nbsp;&nbsp;&nbsp;"Zovite Seldona! Ovaj sim ima još jedan sloj! Zovite Seldona!"
</TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
