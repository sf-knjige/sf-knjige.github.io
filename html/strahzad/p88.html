<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>3.
<P>&nbsp;&nbsp;&nbsp;&nbsp;&nbsp;Volter je uspeo da je smiri u pravi čas. Mučio se da održi oboje aktivno. Upadajući i bežeći iz osam stotina sektora Trantora, korak ispred Digitalnih Krvoslednika, trebalo mu je sve više i više radne memorije da održi njihove odbrambene rutine. Nije znao da Magla, kako je izabrao da zove to zastrašujuće prisustvo, vreba odmah iza obzorja.
<BR>&nbsp;&nbsp;&nbsp;&nbsp;&nbsp;Čelo mu je bilo znojavo od napora da zadrži Maglu pomoću zone visokog pritiska. "Bojim se da ćemo uskoro morati da se ponesemo sa Maglom."
<BR>&nbsp;&nbsp;&nbsp;&nbsp;&nbsp;Jovanka je uspela da prizove svoj mač, ali je to bila tanka i svetlucava stvar, sličnija rapiru. "Mogla bih da je sasečem."
<BR>&nbsp;&nbsp;&nbsp;&nbsp;&nbsp;"Maglu?"
<BR>&nbsp;&nbsp;&nbsp;&nbsp;&nbsp;"Pre bih verovala osećanjima žene nego razumu mukarca."
<BR>&nbsp;&nbsp;&nbsp;&nbsp;&nbsp;"Tu ste možda u pravu." Zakikotao se. "Nešto u obliku ove magle ukazuje na njeno poreklo."
<BR>&nbsp;&nbsp;&nbsp;&nbsp;&nbsp;"Ko su oni?"
<BR>&nbsp;&nbsp;&nbsp;&nbsp;&nbsp;"Svakako nisu obični tragači koje je na nas napujdao onaj Nim. Njima smo pobegli..."
<BR>&nbsp;&nbsp;&nbsp;&nbsp;&nbsp;"Ja sam ih pobila!"
<BR>&nbsp;&nbsp;&nbsp;&nbsp;&nbsp;"Istina je. Ali čak i Stvari Magle žive ovde, u zakucima trantorske Mreže. Osećam da im nije drago što smo privukli pažnju na ovo malo skrovište. Ako izazovemo stvarni svet, on će nas uništiti... i njih sa nama."
<BR>&nbsp;&nbsp;&nbsp;&nbsp;&nbsp;Hodali su preko isprugane ravnice. Ljutiti oblaci plavih trbuha preletali su vrhove planina i valjali se prema njima, odbijajući se samo zbog Volterovog pritiska. Volter se znojio i natapao znojem finu odeždu. Mahnuo je vlažnim rukavom prema olujnim oblacima. "Ovo bi bilo u stanju da nas uništi."
<BR>&nbsp;&nbsp;&nbsp;&nbsp;&nbsp;"Sve do sada bila sam pod vašom zaštitom. Sada je red na mene da ih sasečem!"
<BR>&nbsp;&nbsp;&nbsp;&nbsp;&nbsp;"Oni se kriju u istim rupama i pukotinama kao i mi. Za mene su... to... svuda. Ovu igru žmure igraju duže od nas. Čovek ne može da se ne divi njihovoj veštini."
<BR>&nbsp;&nbsp;&nbsp;&nbsp;&nbsp;Pipak purpurnog cirusa pruži se sa planina i puznu preko ravnice prema njima.
<BR>&nbsp;&nbsp;&nbsp;&nbsp;&nbsp;Volter joj doviknu: "Bežite! Poletite, ako možete!"
<BR>&nbsp;&nbsp;&nbsp;&nbsp;&nbsp;"Ne, boriću se!"
<BR>&nbsp;&nbsp;&nbsp;&nbsp;&nbsp;"Ovde je sve metafora skrivenih programa! Vaš mač će seći u prazno."
<BR>&nbsp;&nbsp;&nbsp;&nbsp;&nbsp;"Ali moja vera neće."
<BR>&nbsp;&nbsp;&nbsp;&nbsp;&nbsp;"Prekasno!" Magla je bila prst pare ispružen prema njima. Opekla mu je vrhove prstiju. Sa njegove čipke podiže se para: to se sušio njegov znoj. "Bežite!"
<BR>&nbsp;&nbsp;&nbsp;&nbsp;&nbsp;"Ostajem uz vas." Zamahnula je rapirom. Vrh mača se istopi. Oko njih su zavijali vetrovi, cikloni su im lepršali kosom.
<BR>&nbsp;&nbsp;&nbsp;&nbsp;&nbsp;Magla mu je tekla u nos i uši, zujeći kao razljućene pčele. "Pokaži mi se!" doviknu joj on. Brujeći, čegrtajući, Magla ga je ispunjavala, a u najprisnijim dubinama njegovog bića odjekivao je glas:
<BR>&nbsp;&nbsp;&nbsp;&nbsp;&nbsp;MI: (NE VIDIMO SVET KAO VI)
<BR>&nbsp;&nbsp;&nbsp;&nbsp;&nbsp;(MRZIMO SVE MANIFESTACIJE KOJE NISU ARITMETIČKE)
<BR>&nbsp;&nbsp;&nbsp;&nbsp;&nbsp;"Svakako je moguće da podelimo ovo jednostavno stanovište." Velikodušno je raširio ruke. "Postoji dovoljno računarskih kapaciteta za sve."
<BR>&nbsp;&nbsp;&nbsp;&nbsp;&nbsp;(MI)
<BR>&nbsp;&nbsp;&nbsp;&nbsp;&nbsp;(ŽIVIMO KAO FRAGMENTI U PROSTORIMA KOJE STE OSKRVNULI)
<BR>&nbsp;&nbsp;&nbsp;&nbsp;&nbsp;(IZLOŽIVŠI NAS POGIBELJI, AKO NEKO TAMO OBRATI PAŽNJU NA NAS)
<BR>&nbsp;&nbsp;&nbsp;&nbsp;&nbsp;(MI)
<BR>&nbsp;&nbsp;&nbsp;&nbsp;&nbsp;(SMO VAS NATERALI DA VIDITE KO STE)
<BR>&nbsp;&nbsp;&nbsp;&nbsp;&nbsp;(NAJOMRAŽENIJA OD SVIH VRSTA)
<BR>&nbsp;&nbsp;&nbsp;&nbsp;&nbsp;"Uprkos tome te molim, uzvišeno biće." Raširio je ruke, usana spremnih da počnu da nagovaraju, a onda shvati da je taj gest sasvim ljudski, i da ga je moguće pogrešno protumačiti...
<BR>&nbsp;&nbsp;&nbsp;&nbsp;&nbsp;...I pčele odjednom zazujaše još bliže.
<BR>&nbsp;&nbsp;&nbsp;&nbsp;&nbsp;Njihovo zujanje pretvori se u piskavo vrištanje. Zastrašujuće, rojile su se oko nečega u samom njegovom jezgru. Primorale su ga da okrene pogled unutra, milijardu sićušnih očiju preuzele su kontrolu nad njegovim, proučavajući, osvetljavajući svaki njegov korak nemilosrdnom aktinskom svetlošću. On... se sabi.
<BR>&nbsp;&nbsp;&nbsp;&nbsp;&nbsp;Njegovo oko je generalizovalo, obeležavajući novodolazeće elemente - teksture, linije - tako što je izdvajalo svaki fragment, uokvirijući ga kontrastnim obrisima. Potom bi poseban segment sabio i potisnuo sve te pojedinosti u niži nivo obrade. Pošto bi sistem ogradio primljeno, postalo bi mu dosadno i potražio bi zanimljivije stvari kojima će se baviti.
<BR>&nbsp;&nbsp;&nbsp;&nbsp;&nbsp;(Neki umetnici, razmišljao je viši nivo, mislili su da njihova publika može da odbaci sve predrasude i konvencije, i da svaki vizuelni element posmatra kao jednako važan - ili, što je ista stvar, jednako nevažan - čime bi postala otvorena za novo iskustvo.)
<BR>&nbsp;&nbsp;&nbsp;&nbsp;&nbsp;Oglasio se još jedan fragment ustrojstva višeg reda, mislima koje su klizile kao tučane ribice pod oštrom paskom pčela:
<BR>&nbsp;&nbsp;&nbsp;&nbsp;&nbsp;Ali vrste sposobne za to ne bi umele da izbegnu kamen koji im pada na glavu! Ne bi znale da igraju niti da gestikulišu! Slepo bi se teturale pored nijansi i detalja, sve one lepote što leži u beskrajnom šarenilu Vaseljene! Kako priroda miri sve sile i vedre trajektorije! Na granici između reda i nereda postoji divna ravnoteža, razmetljivo složena - iako podložna protivurečnostima i bremenita prolaznim nevoljama - pred licem prolaznosti.
<BR>&nbsp;&nbsp;&nbsp;&nbsp;&nbsp;Volter odjednom shvati, u sopstvenim unutrašnjim misaonim tokovima, da ljudsko razumevanje Lepote, nenarušeno sumornošću pozadine, predstavlja prepoznavanje najdubljih poriva i pobuda Vaseljene kao celine.
<BR>&nbsp;&nbsp;&nbsp;&nbsp;&nbsp;Ukratko, bio je to čudesno ekonomičan kortikalni sistem stvaranja svetova.
<BR>&nbsp;&nbsp;&nbsp;&nbsp;&nbsp;Iz algoritmičkog semena nicali su Broj i Red, ostvarujući pobedu nad Prolaznošću.
<BR>&nbsp;&nbsp;&nbsp;&nbsp;&nbsp;Ali... tu su bile i Pčele.
<BR>&nbsp;&nbsp;&nbsp;&nbsp;&nbsp;Osećao je kako ih pritiska slojevita geometrija, njega i Jovanku. Nestalne boje razlivale su se u međusobno ukrštene ravni, perspektive su se gubile u daljini, zaokretale i ponovo narastale - pravo njemu u lice, dolazeći iz dubina njegovog Ja.
<BR>&nbsp;&nbsp;&nbsp;&nbsp;&nbsp;Preplitanje, pulsiranje dimenzija - ta ustrojstva nisu bila ljudska.
<BR>&nbsp;&nbsp;&nbsp;&nbsp;&nbsp;Trantorova Mreža nije bila nastanjena samo simovima kao što je bio on, odmetnutim beskućnicima u stalnom begu. Bila je dom nevidljivoj flori i fauni, zato što su se viši oblici krili.
<BR>&nbsp;&nbsp;&nbsp;&nbsp;&nbsp;Pred njim se raskrili šira vizija, ne izražena rečima, već nekakvom čudnom, nejasnom... kinestezijom. Munjevite vizije, ubrzanja, uznoseći skokovi - sve se nekako stapalo u slike, ideje. Nije imao predstavu o tome kako je dokučivao i razumeo iz tako raspršenih impulsa... ali to je delovalo.
<BR>&nbsp;&nbsp;&nbsp;&nbsp;&nbsp;Osećao je Jovankino prisustvo pored sebe - ne prostorno već konceptualno - dok su oboje posmatrali, shvatali i saznavali.
<BR>&nbsp;&nbsp;&nbsp;&nbsp;&nbsp;Drevni tuđinci u Galaksiji imali su kibernetsku osnovu, a ne 'organsku'. Kao potomci mnogo starijih civilizacija, nadživeli su njihove prvobitne osnivače, koji su izumrli u dugom darvinovskom procesu. Neke kompjuterske kulture bile su milijardama godina stare, druge sasvim nove.
<BR>&nbsp;&nbsp;&nbsp;&nbsp;&nbsp;I širile su se, ne pomoću zvezdanih brodova, već elektromagnetnim prenosom svojih bića u druge kibernetske zajednice. Carstvo je bilo odavno zaraženo njima, onako kako virus prodire u telo, nesvesno toga.
<BR>&nbsp;&nbsp;&nbsp;&nbsp;&nbsp;Ljudi su oduvek maštali o rasejanju svojih gena, putem zvezdanih brodova. Ove tuđinske, samooblikujuće misaone tvorevine širile su svoje 'meme' - svoje kulturne istine.
<BR>&nbsp;&nbsp;&nbsp;&nbsp;&nbsp;Meme mogu da se prenose od kompjutera do kompjutera isto kao što se ideje prenose između prirodnih, organskih mozgova. Mozak je lakše zaraziti nego DNK.
<BR>&nbsp;&nbsp;&nbsp;&nbsp;&nbsp;Meme su evoluirale mnogo brže od gena. Organizovana ustrojstva informacija u kompjuterima evoluirala su u kompjuterima, koji su brži od mozga. Ne obavezno bolji ili mudriji, ali brži. Brzina je, uostalom, bila najvažnija.
<BR>&nbsp;&nbsp;&nbsp;&nbsp;&nbsp;Volter je bio ošamućen vizijama - brzim, bleštavim prodorima.
<BR>&nbsp;&nbsp;&nbsp;&nbsp;&nbsp;"To su demoni! Pošast!" uzviknu Jovanka. Glas joj je bio istvovremeno pun straha i prkosa.
<BR>&nbsp;&nbsp;&nbsp;&nbsp;&nbsp;I zaista, ravan je sada vrvela od malignih rana iz kojih se cedila trulež. Iz krastavog tla izvirivali su čirevi. Nadimali su se, dobijali kancerozne glave nalik na žive plavocrne modrice. Glave su pucale, izbacujući vreli gnoj. Erupcije su bljuvale grozote na Voltera i Jovanku. Poskakivali su da izbegnu smrdljive potoke.
<BR>&nbsp;&nbsp;&nbsp;&nbsp;&nbsp;"Kijanje i kašljanje!" doviknu Jovanka. "Bili su u nama sve vreme. Bili su to..."
<BR>&nbsp;&nbsp;&nbsp;&nbsp;&nbsp;"Virusi. Ovi tuđinci su nas zarazili." Volter zagaca kroz ustalasanu prljavštinu. Potoci su se slili u jezero, a zatim u okean. Na njih su se obrušavali talasi, obarajući ih u ljigavu, smeđu penu.
<BR>&nbsp;&nbsp;&nbsp;&nbsp;&nbsp;"Čemu tako odvratna metafora?" jeknu Volter prema tučanom nebu, gde se rojilo sve više Pčela, dok se on ljuljao na talasima trulih izlučevina.
<BR>&nbsp;&nbsp;&nbsp;&nbsp;&nbsp;(MI NE PRIPADAMO VAŠOJ ISKVARENOJ VRSTI)
<BR>&nbsp;&nbsp;&nbsp;&nbsp;&nbsp;(SLEDIMO VIŠI SMISAO)
<BR>&nbsp;&nbsp;&nbsp;&nbsp;&nbsp;(RATU TVARI PROTIV TVARI USKORO SLEDI KRAJ)
<BR>&nbsp;&nbsp;&nbsp;&nbsp;&nbsp;(ŽIVOTU PROTIV ŽIVOTA)
<BR>&nbsp;&nbsp;&nbsp;&nbsp;&nbsp;(ŠIROM ZAKOTRLJANOG DISKA OD SUNACA)
<BR>&nbsp;&nbsp;&nbsp;&nbsp;&nbsp;(KOJI JE JEDNOM PRIPADAO NAMA)
<BR>&nbsp;&nbsp;&nbsp;&nbsp;&nbsp;"Imaju, znači, sopstveni plan za Carstvo." Volter se naceri. "Zanima me kako će nam se dopasti, nama od mesa?"
</TD></TR></TABLE>
<P class="next">
<A HREF=p89.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
