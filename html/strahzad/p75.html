<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>13.
<P>&nbsp;&nbsp;&nbsp;&nbsp;&nbsp;Vado ga je pozvao da se oproba u jednom od borilačkih sportova koje je stanica imala u ponudi, i Hari je pristao. Bilo je to usavršeno mačevanje uz levitaciju pomoću statičkih dizača. Hari je bio spor i nevešt. Korišćenje sopstvenog tela protiv Vadoovih hitrih kretnji navodilo ga je da poželi Ja-panovu sigurnost i veštinu.
<BR>&nbsp;&nbsp;&nbsp;&nbsp;&nbsp;Vado je uvek počinjao borbu iz tradicionalnog stava: sa jednom nogom izbačenom napred, praveći male krugove senzorskim mačem u vazduhu. Hari je povremeno uspevao da probije Vadoov gard, ali je uglavnom trošio energiju dizača da izbegne Vadoove udarce. Kudikamo je manje uživao u tome od Vadoa.
<BR>&nbsp;&nbsp;&nbsp;&nbsp;&nbsp;Od Vadoa i iz obimne stanične biblioteke naučio je puno pojedinosti o panovima. Činilo se da ovome nije baš bilo svejedno što Hari pretražuje banke podataka; ponašao se kao da je reč o njegovom ličnom vlasništvu, kao da je svaki čitalac kradljivac. Takva je bila Harijeva pretpostavka o uzroku njegovog nespokojstva.
<BR>&nbsp;&nbsp;&nbsp;&nbsp;&nbsp;Nikada nije previše razmišljao o životinjama, iako je odrastao među njima na Helikonu. Sada je, međutim, osećao da je i njih bilo potrebno razumeti.
<BR>&nbsp;&nbsp;&nbsp;&nbsp;&nbsp;Kada ugleda svoj odraz u ogledalu, pas vidi drugog psa. Isto je sa mačkama, ribama i pticama. Posle nekog vremena naviknu se na tu bezopasnu sliku, nemu i bez mirisa, ali u njoj nikada ne prepoznaju sebe.
<BR>&nbsp;&nbsp;&nbsp;&nbsp;&nbsp;Ljudskoj deci potrebne su dve godine da to postignu.
<BR>&nbsp;&nbsp;&nbsp;&nbsp;&nbsp;Panovima je bilo potrebno nekoliko dana da shvate da gledaju u svoj lik. Posle toga su se bestidno prsili, proučavali se sa leđa i obično pokušavali da sebe vide drugačije, pa su čak pokrivali glavu lišćem i smejali se ishodu.
<BR>&nbsp;&nbsp;&nbsp;&nbsp;&nbsp;Umeli su, dakle, nešto što druge životinje nisu: da se mislima odvoje od sebe i da se osvrnu na ono što je ostalo.
<BR>&nbsp;&nbsp;&nbsp;&nbsp;&nbsp;Bilo je očigledno da žive u svetu ispunjenom odjecima i sećanjima. Njihova hijerarhija dominacije bila je zamrznuto sećanje na prethodno zauzete pozicije. Pamtili su termitske humke, trupla za bubnjanje, mesta gde je padalo vodom natopljeno lišće i gde su se mogle pronaći zrele žitarice.
<BR>&nbsp;&nbsp;&nbsp;&nbsp;&nbsp;Sve se to uklapalo u model koji je počeo da gradi u svojim beleškama, psihoistoriju panova. Model je koristio njihove navike, rivalstva, poretke, obrasce hranjenja, parenja i umiranja, teritoriju, prirodne izvore i konkurenciju u grupi. Pronašao je način da unese u jednačine biološki prtljag tamne strane njihovog ponašanja, čak i njihove najgore postupke, kao što je bilo uživanje u mučenju i spremnost za uništenje drugih vrsta zarad kratkoročne koristi.
<BR>&nbsp;&nbsp;&nbsp;&nbsp;&nbsp;Sve je to bilo svojstveno panovima. Baš kao i Carstvu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Na igranci te večeri posmatrao je skup iz nove perspektive.
<BR>&nbsp;&nbsp;&nbsp;&nbsp;&nbsp;Flertovanje je bilo vežba za parenje. Video je to u sjaju očiju. Topli povetarac iz doline donosio je mirise prašine, truljenja, života. U prostoriji je bio prisutan životinjski naboj.
<BR>&nbsp;&nbsp;&nbsp;&nbsp;&nbsp;Hari je voleo da pleše, i Dors je te večeri bila veoma poželjna partnerka, ali njemu nikako nije uspevalo da prestane da prosejava, analizira, rasklapa svet oko sebe da bi mu proučio mehanizme.
<BR>&nbsp;&nbsp;&nbsp;&nbsp;&nbsp;Dors mu je ukazala na to da neverbalni modeli ljudi upotrebljeni za strategije privlačenja/prilaženja očigledno potiču iz zajedničkog nasleđa sisara. Razmišljao je o tome, posmatrajući ljude u baru.
<BR>&nbsp;&nbsp;&nbsp;&nbsp;&nbsp;Jedna žena prolazi kroz prepunu salu, njišući kukovima, na trenutak zaustavlja pogled na odabranom muškarcu, a zatim ga čedno skreće čim je primetila da je on posmatra. Standardni uvod: Primeti me.
<BR>&nbsp;&nbsp;&nbsp;&nbsp;&nbsp;Sledeći je Ne ujedam. Šaka sa otvorenim dlanom položena na sto ili koleno. Sleganje ramenima, nasleđeno iz praiskonskog refleksa kičmenjaka, koje označava bespomoćnost. Kombinovanje toga sa malo nakrenutom glavom, čime se otkriva ranjivost vrata. Ovi signali se obično pojavljuju kada dvoje ljudi zainteresovanih jedno za drugo prvi put razgovaraju... i to sasvim nesvesno.
<BR>&nbsp;&nbsp;&nbsp;&nbsp;&nbsp;Ovakvi pokreti i gestovi su subkortikalni i dolaze iz neokorteksa.
<BR>&nbsp;&nbsp;&nbsp;&nbsp;&nbsp;Da li su ovakve sile u većoj meri oblikovale Carstvo nego ravnoteže moći, savezi, sporazumi?
<BR>&nbsp;&nbsp;&nbsp;&nbsp;&nbsp;Posmatrao je sopstvenu vrstu i pokušavao da je vidi kroz oči pana.
<BR>&nbsp;&nbsp;&nbsp;&nbsp;&nbsp;Iako su ljudske ženke ranije sazrevale, nisu dobijale grubu telesnu dlaku, isturena čela, duboke glasove i debelu kožu. Muškarci jesu. Žene su svuda nastojale da uvek izgledaju mlade. Proizvođači kozmetike otvoreno su priznavali svoju osnovnu ulogu: Mi ne prodajemo proizvode. Mi prodajemo nadu.
<BR>&nbsp;&nbsp;&nbsp;&nbsp;&nbsp;Borba za osvajanje partnera bila je neprestana. Muški panovi povremeno su se smenjivali sa ženkama u estrusu. Imali su krupne testise, što je značilo da reproduktivna prednost pripada onim mužjacima koji su proizvodili dovoljno sperme da nadmaše učinak svojih takmaca. Mužjaci čoveka imali su srazmerno manje testise.
<BR>&nbsp;&nbsp;&nbsp;&nbsp;&nbsp;Ali su zato bili u prednosti tamo gde je bilo najvažnije. Svi poznati primati bili su u genetskom srodstvu, iako su se razdvojili kao vrste pre više miliona godina. U vremenu merenom DNK, panovi su bili šest miliona godina iza ljudi. Od svih primata, ljudi su imali najveće penise.
<BR>&nbsp;&nbsp;&nbsp;&nbsp;&nbsp;Pomenuo je Dors da samo četiri odsto sisara žive u parovima i monogamni su. Postotak je kod primata bio nešto veći, ali ne mnogo. Ptice su bile mnogo bolje u tome.
<BR>&nbsp;&nbsp;&nbsp;&nbsp;&nbsp;Ona frknu. "Ne daj da ti biologija uđe u uši."
<BR>&nbsp;&nbsp;&nbsp;&nbsp;&nbsp;"A ne, neću je pustiti tako daleko."
<BR>&nbsp;&nbsp;&nbsp;&nbsp;&nbsp;"Hoćeš da kažeš da joj je mesto u nižim predelima?"
<BR>&nbsp;&nbsp;&nbsp;&nbsp;&nbsp;"Madam, to ćete morati sami da procenite."
<BR>&nbsp;&nbsp;&nbsp;&nbsp;&nbsp;"Ah, ti i tvoj jednosmerni humor."
<BR>&nbsp;&nbsp;&nbsp;&nbsp;&nbsp;Kasnije te večeri, pružila mu se idealna prilika da proveri istinu da je, ako nije uvek bilo sjajno biti čovek, bar bilo đavolski zabavno biti sisar.
</TD></TR></TABLE>
<P class="next">
<A HREF=p76.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
