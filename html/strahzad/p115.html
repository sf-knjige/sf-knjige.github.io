<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>15.
<P>&nbsp;&nbsp;&nbsp;&nbsp;&nbsp;Hari je sedeo sam i posmatrao holo razbesnelog, drevnog prerijskog požara.
<BR>&nbsp;&nbsp;&nbsp;&nbsp;&nbsp;Na njegovom mestu sada je stajalo Carstvo. Odskora je znao da Carstvo voli iz razloga koje nije umeo da imenuje. Mračno otkriće, da su roboti doneli smrt i uništenje starim digitalnim umovima... čak ga ni ono nije pokolebalo. Nikada neće saznati pojedinosti tog zločina - tako se bar nadao.
<BR>&nbsp;&nbsp;&nbsp;&nbsp;&nbsp;Da bi sačuvao razum, prvi put u životu nije želeo da zna.
<BR>&nbsp;&nbsp;&nbsp;&nbsp;&nbsp;Carstvo koje je stajalo svuda oko njega bilo je još čudesnije nego što je pretpostavljao. I strašnije.
<BR>&nbsp;&nbsp;&nbsp;&nbsp;&nbsp;Ko bi mogao da prihvati činjenicu da čovečanstvo neće kontrolisati svoju budućnost - da je istorija delo sila izvan moći poimanja običnih smrtnika? Carstvo je opstalo zbog svoje meta-prirode, a ne velikih dostignuća pojedinaca, pa čak ni svetova.
<BR>&nbsp;&nbsp;&nbsp;&nbsp;&nbsp;Puno njih bilo je spremno da brani stav o čovekovom samoodređenju. Njihovi argumenti pri tom nisu bili pogrešni niti nedelotvorni... već jednostavno nevažni. Kao ubeđenje, bili su moćni. Svako je želeo da veruje da je gospodar sopstvene sudbine. Logika nije imala ništa s tim.
<BR>&nbsp;&nbsp;&nbsp;&nbsp;&nbsp;Čak ni Carevi nisu bili ništa; prašina nošena vetrovima koje nisu mogli da vide.
<BR>&nbsp;&nbsp;&nbsp;&nbsp;&nbsp;Kao da je želeo da ga razuveri, Klionov lik se iznenada zgusnu u holo. "Hari! 'De si bio?"
<BR>&nbsp;&nbsp;&nbsp;&nbsp;&nbsp;"Radio sam."
<BR>&nbsp;&nbsp;&nbsp;&nbsp;&nbsp;"Na jednačinama, nadam se - zato što će ti biti potrebne."
<BR>&nbsp;&nbsp;&nbsp;&nbsp;&nbsp;"Sire?"
<BR>&nbsp;&nbsp;&nbsp;&nbsp;&nbsp;"Gornji dom je upravo održao vanrednu sednicu. Pojavio sam se tamo: doza svečanosti i ozbiljnosti bila je itekako potrebna. U atmosferi nedavnog, ovaj, tragičnog odlaska Lamurka, i njegovih, je li, saradnika, sugerisao sam da se hitno izabere prvi ministar." Naglašen mig. "Radi stabilnosti, razumeš."
<BR>&nbsp;&nbsp;&nbsp;&nbsp;&nbsp;Hari zaškripa: "Oh, ne."
<BR>&nbsp;&nbsp;&nbsp;&nbsp;&nbsp;"Oh, da... moj prvi ministre."
<BR>&nbsp;&nbsp;&nbsp;&nbsp;&nbsp;"Ali zar nije bilo... niko nije posumnjao..."
<BR>&nbsp;&nbsp;&nbsp;&nbsp;&nbsp;"U tebe? Da jedan bezazleni učenjak stoji iza desetina atentata širom Trantora? Koristeći tik-takove?"
<BR>&nbsp;&nbsp;&nbsp;&nbsp;&nbsp;"Pa, znate šta sve ljudi umeju da izmisle..."
<BR>&nbsp;&nbsp;&nbsp;&nbsp;&nbsp;Klion ga prevejano pogleda. "Ma daj, Hari, nego kaži... kako si to izveo?"
<BR>&nbsp;&nbsp;&nbsp;&nbsp;&nbsp;"U svoje saveznike ubrajam i grupu robota odmetnika."
<BR>&nbsp;&nbsp;&nbsp;&nbsp;&nbsp;Klion se glasno nasmeja, pljeskajući rukom po stolu. "Nisam znao da si takav šaljivdžija. U redu, razumeo sam. Ne treba te prisiljavati da odaš svoje veze."
<BR>&nbsp;&nbsp;&nbsp;&nbsp;&nbsp;Hari se bio zakleo sebi da nikada neće lagati Cara. Njihov sporazum nije predviđao nedostatak poverenja. "Uveravam vas, sire..."
<BR>&nbsp;&nbsp;&nbsp;&nbsp;&nbsp;"Naravno da imaš pravo da se šališ. Nisam naivan."
<BR>&nbsp;&nbsp;&nbsp;&nbsp;&nbsp;"A ja sam veoma loš lažov, sire." Ovo je takođe bila istina, ali i najbolji način da se zaključi tema.
<BR>&nbsp;&nbsp;&nbsp;&nbsp;&nbsp;"Hoću da dođeš na zvanični prijem koji će biti upriličen u gornjem domu. Sad kada si postao prvi ministar, biće društvenih obaveza. Ali, pre toga, hoću da razmisliš o situaciji na Sarku i..."
<BR>&nbsp;&nbsp;&nbsp;&nbsp;&nbsp;"Mogu odmah da vam kažem, sire."
<BR>&nbsp;&nbsp;&nbsp;&nbsp;&nbsp;Klion se razvedri. "Je li?"
<BR>&nbsp;&nbsp;&nbsp;&nbsp;&nbsp;"U istoriji postoje brane, sire, koje stabilizuju Carstvo. Nova Renesansa predstavlja proboj temeljnih vrednosti i slabost čovečanstva. Neophodno ju je suzbiti."
<BR>&nbsp;&nbsp;&nbsp;&nbsp;&nbsp;"Siguran si?"
<BR>&nbsp;&nbsp;&nbsp;&nbsp;&nbsp;"Ako ništa ne preduzmemo..." Hari se seti mogućnosti koje je isprobao u pejzažu postojanosti. Ako se Nova Renesansa ostavi na miru, Carstvo će već za nekoliko decenija zapasti u stanja haosa. "Samo čovečanstvo bi moglo da bude uništeno."
<BR>&nbsp;&nbsp;&nbsp;&nbsp;&nbsp;Klion iskrivi lice. "Stvarno? Koje je drugo rešenje?"
<BR>&nbsp;&nbsp;&nbsp;&nbsp;&nbsp;"Treba prigušiti te erupcije. Sarkovci jesu brilijantni, ali nemaju u sebi saosećanja sa drugim ljudima. Oni su primer onog što ja nazivam kuga solipsizma, prekomerno verovanje u sebe. Stvar je zarazna."
<BR>&nbsp;&nbsp;&nbsp;&nbsp;&nbsp;"Ljudske žrtve..."
<BR>&nbsp;&nbsp;&nbsp;&nbsp;&nbsp;"Spasite preživele. Pošaljite carske brodove kroz tunele... sa hranom, savetnicima, psihosima, ako su od ikakve pomoći. Ali tek pošto neredi sami splasnu."
<BR>&nbsp;&nbsp;&nbsp;&nbsp;&nbsp;"Aha, razumem." Klion mu uputi oprezan pogled, malo sa strane. "Tvrd si čovek, Hari."
<BR>&nbsp;&nbsp;&nbsp;&nbsp;&nbsp;"Kada je reč o očuvanju poretka, Carstva... jesam, sire."
<BR>&nbsp;&nbsp;&nbsp;&nbsp;&nbsp;Klion pređe na manje značajne teme, kao da više ne želi da govori o tako okrutnim stvarima. Hariju je bilo drago što je tako.
<BR>&nbsp;&nbsp;&nbsp;&nbsp;&nbsp;Dugoročna predviđanja pokazivala su opasna kretanja... da klasične brane u samoučećim mrežama Carstva takođe popuštaju. Nova Renesansa bila je najočigledniji primer.
<BR>&nbsp;&nbsp;&nbsp;&nbsp;&nbsp;Ali svuda gde bi pogledao, sa čulnim aparatom povezanim sa N-dimenzionim spektrom, osećao se zadah pristižućeg haosa. Carstvo se osipalo na načine koji nisu mogli da se opišu ljudskim pojmovima. Sistem je bio suviše ogroman da bi stao u okvire jednog uma.
<BR>&nbsp;&nbsp;&nbsp;&nbsp;&nbsp;Za kratko vreme, nekoliko desetina godina, Carstvo će početi da se razlaže. Vojna snaga bila je od male dugoročne koristi kada počnu da padaju od davnina postojane brane. Središte više nije moglo da se održi.
<BR>&nbsp;&nbsp;&nbsp;&nbsp;&nbsp;Hari je možda imao načina da malo uspori to propadanje... i ništa više. Uskoro će čitave zone kliznuti nazad, u stare oblike: bazični feudalizam, verski puritanizam, femoprimitivizam...
<BR>&nbsp;&nbsp;&nbsp;&nbsp;&nbsp;Njegovi zaključci bili su, naravno, početni. Nadao se da će novi podaci pokazati da nije bio u pravu. I sumnjao je da će tako biti.
<BR>&nbsp;&nbsp;&nbsp;&nbsp;&nbsp;Groznica će se povući tek posle trideset hiljada godina patnji. Pojaviće se novi, snažniji pokretač.
<BR>&nbsp;&nbsp;&nbsp;&nbsp;&nbsp;Slučajna mutacija benignog imperijalizma? Nije mogao da odredi.
<BR>&nbsp;&nbsp;&nbsp;&nbsp;&nbsp;Sa više rada, možda će ovo bolje razumeti. Da prouči tekovine, pronađe...
<BR>&nbsp;&nbsp;&nbsp;&nbsp;&nbsp;Javi mu se zamisao. Tekovine? Nešto u tome...
<BR>&nbsp;&nbsp;&nbsp;&nbsp;&nbsp;Ali Klion je govorio dalje i događaji su mu se mešali u glavi. Zamisao odleprša.
<BR>&nbsp;&nbsp;&nbsp;&nbsp;&nbsp;"Uradićemo sjajne stvari, ti i ja, Hari. Šta misliš o..."
<BR>&nbsp;&nbsp;&nbsp;&nbsp;&nbsp;Neprestano na Klionovoj uzici, neće imati vremena za svoj rad.
<BR>&nbsp;&nbsp;&nbsp;&nbsp;&nbsp;Lamurk je bio velika glavobolja... ali u poređenju sa ovom zamkom moći, igrarija. Kako da se izvuče iz ovoga?
</TD></TR></TABLE>
<P class="next">
<A HREF=p116.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
