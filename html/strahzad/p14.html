<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>2.
<P>&nbsp;&nbsp;&nbsp;&nbsp;&nbsp;Markju Softi je žurno koračao prema svojoj kancelariji u oknu Voldon, a njegova koleginica i prijateljica Sibil išla je u korak s njim, čavrljajući. Oduvek je bila energična i puna zamisli. Njena živost samo je ponekad bila zamorna.
<BR>&nbsp;&nbsp;&nbsp;&nbsp;&nbsp;Zgrada Društva za artificijelno dizala se, teška i upečatljiva, u ogromno i visoko okno. Oko isturenih spratova kružila je trepet-jedrilica, prolazeći između lepih zelenih oblaka. Markju izvi vrat da bi posmatrao jedrilicu kako hvata uzlaznu struju iz moćnih gradskih recirkulatora vazduha. Atmosferska kontrola čak je dodala i nešto isparenja mehurastih gljiva radi raznovrsnosti. Žudeo je da bude tamo gore i da leti među njihovim lepljivim aromama.
<BR>&nbsp;&nbsp;&nbsp;&nbsp;&nbsp;Umesto toga, bio je ovde dole, noseći uobičajeni oklop 'svaki dan novi izazov' raspoloženja. A današnji dan trebalo je da bude poseban. Rizičan. I mada se privlačnost toga osećala u njegovom koraku i kezu, strah od neuspeha skrojio je olovnu postavu čak i njegovim najoptimističkijim planovima.
<BR>&nbsp;&nbsp;&nbsp;&nbsp;&nbsp;Ako danas zakaže, bar se neće strmoglaviti sa neba poput pilota koji je pogrešno procenio toplotne struje u oknu. Spreman na sve, ušao je u svoj ured.
<BR>&nbsp;&nbsp;&nbsp;&nbsp;&nbsp;"Čine me nervoznom", reče Sibil, prekinuvši ga u razmišljanju.
<BR>&nbsp;&nbsp;&nbsp;&nbsp;&nbsp;"Mmm. Ko?" Spustio je ranac i seo za ukrašenu kontrolnu ploču.
<BR>&nbsp;&nbsp;&nbsp;&nbsp;&nbsp;Ona sede pored njega. Ploča je zauzimala polovinu ureda, čineći da njegov radni sto izgleda kao pretrpana slučajnost. "Simovi sa Sarka. Potrošili smo previše vremena na protokole vaskrsavanja, seckanje i lepljenje, i sve to."
<BR>&nbsp;&nbsp;&nbsp;&nbsp;&nbsp;"Morao sam da popunim čitave slojeve koji su nedostajali na snimcima. Sinaptičke mreže iz asocijativnog korteksa. Veliki posao."
<BR>&nbsp;&nbsp;&nbsp;&nbsp;&nbsp;"Ja takođe. Mojoj Jovanki nedostajali su čitavi komadi hipokampusa."
<BR>&nbsp;&nbsp;&nbsp;&nbsp;&nbsp;"Zeznut posao?" Mozak pamti stvari koristeći se sazvežđima agenasa iz hipokampusa. Ovi polažu dugoročna sećanja gde god stignu, rasipajući njihove delove oko cerebralnog korteksa. Ni približno čisto i uredno kao kompjuterska memorija, i to je bio jedan od glavnih problema. Evolucija je sklepana skalamerija, mehanizmi natrpani ovde i tamo, bez obaziranja na ukupni izgled. U građenju umova, Tvorac je bio priličan amater.
<BR>&nbsp;&nbsp;&nbsp;&nbsp;&nbsp;"Ubistveno. Nedeljama sam ostajala do ponoći."
<BR>&nbsp;&nbsp;&nbsp;&nbsp;&nbsp;"I ja."
<BR>&nbsp;&nbsp;&nbsp;&nbsp;&nbsp;"Jesi li... koristio biblioteku?"
<BR>&nbsp;&nbsp;&nbsp;&nbsp;&nbsp;On razmisli o ovome. Društvo za artificijelno čuvalo je guste datoteke moždanih mapa, uzetih od dobrovoljaca. Postojali su meniji za izbor mentalnih agenasa - pod-rutina sposobnih da izvrše zadatke koje su bezbrojne sinapse obavljale u mozgu. Njihovim direktnim prevođenjem u digitalne ekvivalente štedeo se ogroman rad. Ali njihova upotreba podrazumevala je velike troškove jer se za svaku plaćalo autorsko pravo. "Ne. Našao sam privatan izvor."
<BR>&nbsp;&nbsp;&nbsp;&nbsp;&nbsp;Ona klimnu glavom. "I ja."
<BR>&nbsp;&nbsp;&nbsp;&nbsp;&nbsp;Da li to ona pokušava da mu izmami priznanje? U procesu sticanja prve klase u meritokratiji oboje su morali da prođe kroz skeniranje. Markju je pedantno sačuvao svoj sken. Bio je bolji nego moždana mapa iskopana ko zna odakle. Znao je da nije nikakav genije, ali Volterova osnovna struktura ionako nije bila ono najvažnije. Način na koji je sim izvršavao funkcije malog mozga - osnovno održavanje, kućepaziteljska kola - nije mogao da bude važan, zar ne?
<BR>&nbsp;&nbsp;&nbsp;&nbsp;&nbsp;"Hajde da pogledamo naše tvorevine", reče Markju veselo, da promeni temu.
<BR>&nbsp;&nbsp;&nbsp;&nbsp;&nbsp;Sibil odmahnu glavom. "Moja je stabilna. Ali, vidi - mi, zapravo, i ne znamo šta bi trebalo da dobijemo. Ove potpuno integralne ličnosti i dalje su izolovane."
<BR>&nbsp;&nbsp;&nbsp;&nbsp;&nbsp;"Priroda zveri." Markju slegnu ramenima, izigravajući ovejanog profesionalca. Mada, sada kada su mu ruke dodirivale ploču, osećao je kako bridi od uzbuđenja.
<BR>&nbsp;&nbsp;&nbsp;&nbsp;&nbsp;"Hajde da to uradimo danas", provali iz nje.
<BR>&nbsp;&nbsp;&nbsp;&nbsp;&nbsp;"Šta? Ja... voleo bih da još malo zakrpim pukotine, možda da ugradim pokretni bafer kao osiguranje protiv naglih promena karaktera, i da zavirim u..."
<BR>&nbsp;&nbsp;&nbsp;&nbsp;&nbsp;"Pojedinosti! Slušaj, ovi simovi već nedeljama sim-vremena rade u internom režimu, samoobrazujući se. Hajde da im damo malo interakcije."
<BR>&nbsp;&nbsp;&nbsp;&nbsp;&nbsp;Markju pomisli na pilota jedrilice, tamo među varljivim strujama. Nikada nije radio nešto tako rizično; nije bio takav tip. Njegova vrsta opasnosti nalazila se u digitalnoj areni. U njoj je bio šampion.
<BR>&nbsp;&nbsp;&nbsp;&nbsp;&nbsp;Ali to nije postigao tako što je bio nepromišljen. Dodir ovih simulacija sa stvarnošću mogao je u njima da izazove halucinacije, strah, pa čak i paniku.
<BR>&nbsp;&nbsp;&nbsp;&nbsp;&nbsp;"Zamisli! Razgovaraćeš sa legendom."
<BR>&nbsp;&nbsp;&nbsp;&nbsp;&nbsp;Markju shvati da je on taj koji oseća strah. Razmišljaj kao pilot! preporuči sebi.
<BR>&nbsp;&nbsp;&nbsp;&nbsp;&nbsp;"Možda bi voleo da to prepustiš nekom drugom?" upita Sibil.
<BR>&nbsp;&nbsp;&nbsp;&nbsp;&nbsp;Uzdrhtao je iznutra od topline njenog bedra kada se nehotice očešalo o njegovo.
<BR>&nbsp;&nbsp;&nbsp;&nbsp;&nbsp;"Nemam kome", priznade on.
<BR>&nbsp;&nbsp;&nbsp;&nbsp;&nbsp;"A tako ćemo i steći prednost nad konkurencijom."
<BR>&nbsp;&nbsp;&nbsp;&nbsp;&nbsp;"Taj tip Seldon možda je mogao to da učini, pošto ih je dobio sa Sarka, od onih budala iz nove renesanse. Upotrebivši nas, pa... pretpostavljam da mu je potrebno da se ogradi od ovako opasne rabote."
<BR>&nbsp;&nbsp;&nbsp;&nbsp;&nbsp;"Politička distanca", složi se ona. "Poricanje umešanosti."
<BR>&nbsp;&nbsp;&nbsp;&nbsp;&nbsp;"Nije mi izgledao tako prevejan... politički, mislim."
<BR>&nbsp;&nbsp;&nbsp;&nbsp;&nbsp;"Možda je želeo da tako pomislimo. Kako li mu je uspelo da očara Kliona?"
<BR>&nbsp;&nbsp;&nbsp;&nbsp;&nbsp;"Nemam pojma. Što ne znači da mi nije drago što neko iz naše struke vodi posao. Ministar matistoričar - ko bi to rekao?"
<BR>&nbsp;&nbsp;&nbsp;&nbsp;&nbsp;Društvo za artificijelno je, dakle, u ovome bilo ostavljeno da se snalazi kako zna i ume. Uz pomoć svojih veza na Sarku, kompanija je već prestigla Digitfaka i Aksiom Alijansu u prodaji i razvoju holografskih inteligencija. Ali je kod nekih proizvoda konkurencija i dalje bila veoma jaka. Uz pristup istinski starim ličnostima, pružala im se prilika da je sasvim počiste. Na oštrici noža promena, pomisli Markju veselo. Opasnost i novac, dva moćna afrodizijaka.
<BR>&nbsp;&nbsp;&nbsp;&nbsp;&nbsp;Prethodni dan proveo je u potajnom posmatranju Voltera i bio je siguran da je Sibil isto radila sa Devicom. Sve je išlo kako treba. "Ali da upotrebimo filterske likove."
<BR>&nbsp;&nbsp;&nbsp;&nbsp;&nbsp;"Bojiš se da nećeš uspeti da sakriješ osećanja?" Sibil mu se nasmeja ženstvenim, grlenim smehom. "Misliš da te je tako lako pročitati?"
<BR>&nbsp;&nbsp;&nbsp;&nbsp;&nbsp;"Pa, da li je?" Vratio joj je loptu.
<BR>&nbsp;&nbsp;&nbsp;&nbsp;&nbsp;"Recimo da tvoje namere jesu prozirne."
<BR>&nbsp;&nbsp;&nbsp;&nbsp;&nbsp;Od njenog znalačkog osmejka njemu se raširiše nozdrve - i to ga podseti zašto mu je potreban filter. Aktivirao je ljubazni izraz lica koji je pažljivo uvežbao za telefonske razgovore sa klijentima. U svom poslu rano je shvatio da je svet prepun nepodnošljivih ljudi. Naročito Trantor.
<BR>&nbsp;&nbsp;&nbsp;&nbsp;&nbsp;"Bolje uključi i ispravljač telesnog govora", reče ona otvoreno, odjednom sva poslovna. Bila je to jedna od njenih osobina koja ga je uvek iznenađivala: vešte promene ponašanja.
<BR>&nbsp;&nbsp;&nbsp;&nbsp;&nbsp;Podigla je svoje filtere, u trenutku pozvane sa njene ploče u sasvim drugom delu zgrade. "'Oćeš i prozor rečnika?"
<BR>&nbsp;&nbsp;&nbsp;&nbsp;&nbsp;On slegnu ramenima. "Sve što ne budu razumeli pripisaćemo poteškoćama u sporazumevanju."
<BR>&nbsp;&nbsp;&nbsp;&nbsp;&nbsp;"Kakav im je to govor?"
<BR>&nbsp;&nbsp;&nbsp;&nbsp;&nbsp;"Mrtav jezik, svet porekla nepoznat." Ruke su mu se kretale brže od oka, dok je podešavao prelazak.
<BR>&nbsp;&nbsp;&nbsp;&nbsp;&nbsp;"Ali je ipak, nekako, tečan."
<BR>&nbsp;&nbsp;&nbsp;&nbsp;&nbsp;"Bar to."
<BR>&nbsp;&nbsp;&nbsp;&nbsp;&nbsp;Sibiline grudi podigoše se kada je udahnula vazduh, zadržala ga i polako ga ispustila. "Nadam se da moj klijent neće saznati za Seldona. Kompanija vraški rizikuje time što nijednom od njih nije rekla za onog drugog."
<BR>&nbsp;&nbsp;&nbsp;&nbsp;&nbsp;"Pa šta?" Bezbrižno je slegnuo ramenima, uživajući u tome. U trepet-jedrilici bio bi prestravljen, ali igre moći - njih je obožavao. Društvo za artificijelno skupo je naplatilo ovaj posao obojici nepomirljivih protivnika.
<BR>&nbsp;&nbsp;&nbsp;&nbsp;&nbsp;"Ako obe sukobljene strane otkriju da radimo na dve strane, otići će. Odbiće da plate više od predujma, a ti znaš koliko smo potrošili preko toga."
<BR>&nbsp;&nbsp;&nbsp;&nbsp;&nbsp;"Da odu?" Bio je red na njega da se zakikoće. "Samo ako ne žele da pobede. Mi smo najbolji." On joj podari svoj samouvereni kez. "Ti i ja, ako si se pitala na koga mislim. Čekaj dok vidiš ovo."
<BR>&nbsp;&nbsp;&nbsp;&nbsp;&nbsp;Prigušio je svetla, aktivirao program i zavalio se u svojoj prilagodljivoj stolici, nogu ispruženih na stolu ispred sebe. Hteo je da je zadivi, i ne samo to. Ali pošto je njen muž bio zdrobljen u jednoj nesreći u toj meri da ni najbolji lekari nisu mogli da ga sastave, odlučio je da sačeka koliko se pristoji pre nego što pokuša kod nje. Kakav bi njih dvoje bili tim! Pa da otvore firmu - recimo MarqSybyl Limited - pokupe najbolje A2 mušterije, steknu ime.
<BR>&nbsp;&nbsp;&nbsp;&nbsp;&nbsp;Ne, imena. Budimo pošteni.
<BR>&nbsp;&nbsp;&nbsp;&nbsp;&nbsp;Sibilin glas treperio je u pomrčini. "Susresti se sa legendom..."
<BR>&nbsp;&nbsp;&nbsp;&nbsp;&nbsp;Dole, sve dublje i dublje i dublje... u prekopirani svet, čija je bešavna plava složenost počela da narasta preko čitavog zida naspram njih. Vibrotaktilni signal iz indukcionih dermonalepnica još je više poboljšavao opsenu.
<BR>&nbsp;&nbsp;&nbsp;&nbsp;&nbsp;Obrušili su se u primitivni grad, jedva jedan sloj zgrada na golom tlu. Neka vrsta jednostavnog sela, iz precarskog doba. Ulice su proletale oko njih, zgrade se okretale u majstorski izvedenoj projekciji. Čak su i prolaznici i zakrčeni saobraćaj izgledali verodostojno, haotični ljudski krkljanac. Brzo su skrenuli u svoj glavni sim: kafana na nečemu što se zvalo Bulevar Senžermen. Zagušljivi mirisi, prigušena škripa kola napolju, zveckanje tanjira, zamamna aroma suflea.
<BR>&nbsp;&nbsp;&nbsp;&nbsp;&nbsp;Markju ih ubaci u isti vremenski okvir u kome su bile rekonstruisane ličnosti. Vitki muškarac naslanjao se na zid. Oči su mu zračile inteligencijom, usne bile izvijene u sarkastičan osmeh.
<BR>&nbsp;&nbsp;&nbsp;&nbsp;&nbsp;Sibil zazvižda kroz zube. Suzivši oči, zagledala se u usta vaskrsnutog, kao da želi da pročita šta govori. Volter je ispitivao mehanokonobara. Nestrpljivo, naravno.
<BR>&nbsp;&nbsp;&nbsp;&nbsp;&nbsp;"Visoka petočulna rezolucija", reče ona, dolično zadivljena. "Moja nikako da bude tako oštra. I dalje ne znam kako to radiš."
<BR>&nbsp;&nbsp;&nbsp;&nbsp;&nbsp;Markju pomisli, Moje veze na Sarku. A znam da ih i ti imaš.
<BR>&nbsp;&nbsp;&nbsp;&nbsp;&nbsp;"Hej", reče ona. "Šta..." Sa likovanjem se nacerio kada su joj se usta otvorila u prepasti pošto je opazila svoju Jovanku kako sedi pored njegovog Voltera - zaustavljena slika, struje podataka aktivirane, ali još ne interaktivne.
<BR>&nbsp;&nbsp;&nbsp;&nbsp;&nbsp;Na njenom licu bili su pomešani divljenje i strah. "Ne bismo smeli da ih suočavamo - bar ne dok se ne sretnu u koloseumu."
<BR>&nbsp;&nbsp;&nbsp;&nbsp;&nbsp;"Ko kaže? Toga nema u našem ugovoru."
<BR>&nbsp;&nbsp;&nbsp;&nbsp;&nbsp;"Hastor će nas ionako samleti."
<BR>&nbsp;&nbsp;&nbsp;&nbsp;&nbsp;"Može biti... ako sazna. Da je odvojim?"
<BR>&nbsp;&nbsp;&nbsp;&nbsp;&nbsp;Usne joj se nestašno izviše. "Naravno da ne. Već je učinjeno. Aktiviraj."
<BR>&nbsp;&nbsp;&nbsp;&nbsp;&nbsp;"Znao sam da ćeš biti za to. Mi smo umetnici, mi donosimo odluke."
<BR>&nbsp;&nbsp;&nbsp;&nbsp;&nbsp;"Imamo li dovoljno radne memorije da ih pustimo da rade u stvarnom vremenu?"
<BR>&nbsp;&nbsp;&nbsp;&nbsp;&nbsp;On potvrdi. "To će koštati, ali inače nije problem. I... imam jedan predlog za tebe."
<BR>&nbsp;&nbsp;&nbsp;&nbsp;&nbsp;"Uh." Obrve joj se izviše. "Nešto zabranjeno, svakako."
<BR>&nbsp;&nbsp;&nbsp;&nbsp;&nbsp;Čekao je, tek da je malo namuči. I da proceni, po njenoj reakciji, koliko bi bila voljna ako bi pokušao da izmeni prirodu njihovog dugotrajnog platonskog odnosa. Jednom je već pokušao. Njeno odbijanje - blago ga je podsetila da ima destogodišnji bračni ugovor - samo je postiglo da je još više želi. Uz sve to što jeste, još i verna u braku. Dovoljno da čovek zaškrguće zubima... što se često i događalo. Naravno, zubi su se mogli zameniti jeftinije nego što košta jedan sat kod dobrog terapeuta.
<BR>&nbsp;&nbsp;&nbsp;&nbsp;&nbsp;Njen telesni govor - neznatno odmicanje - odao mu je da ona još žali pokojnog muža. Bio je spreman da sačeka uobičajenih godinu dana, ali samo ako bude morao.
<BR>&nbsp;&nbsp;&nbsp;&nbsp;&nbsp;"Šta kažeš na to da im dodelimo maksimalne datoteke, daleko veće od osnovnog stanja?" reče on brzo. "Da im pružimo temeljno znanje o Trantoru, Carstvu i svemu?"
<BR>&nbsp;&nbsp;&nbsp;&nbsp;&nbsp;"Nemoguće."
<BR>&nbsp;&nbsp;&nbsp;&nbsp;&nbsp;"Nije, samo je skupo."
<BR>&nbsp;&nbsp;&nbsp;&nbsp;&nbsp;"Zašto toliko mnogo?"
<BR>&nbsp;&nbsp;&nbsp;&nbsp;&nbsp;"Što da ne? Razmisli malo. Znamo šta je ovo dvoje Prvobitnih predstavljalo, iako ne znamo sa kog sveta potiču."
<BR>&nbsp;&nbsp;&nbsp;&nbsp;&nbsp;"Seti se, memorijski slojevi kažu sa 'Zemlje'."
<BR>&nbsp;&nbsp;&nbsp;&nbsp;&nbsp;Markju slegnu ramenima. "Pa? Desetine primitivnih svetova nosili su to ime."
<BR>&nbsp;&nbsp;&nbsp;&nbsp;&nbsp;"Oh, misliš isto kao što su se Primitivni nazvali 'narod'?"
<BR>&nbsp;&nbsp;&nbsp;&nbsp;&nbsp;"Naravno. To narodno predanje pogrešno je i sa astrofizičkog stanovišta. Legenda o prvobitnoj planeti sasvim je jasna u jednoj stvari - da se taj svet sastojao uglavnom od okeana. Zašto su ga onda nazvali 'Zemlja'?"
<BR>&nbsp;&nbsp;&nbsp;&nbsp;&nbsp;Ona klimnu glavom. "Slažem se, u zabludi su. I nemaju gotovo nikakve baze podataka o astronomiji, proverila sam. Ali pogledaj njihove pokazatelje društvenog konteksta. Ovo dvoje su predstavljali koncepte, večne ideje: veru i razum."
<BR>&nbsp;&nbsp;&nbsp;&nbsp;&nbsp;Markju oduševljeno stegnu pesnice, kao neki dečak. "Tačno! Na sve to ćemo im ubaciti ono što znamo danas - pseudoprirodnu selekciju, psihofilozofiju, gensku sudbinu..."
<BR>&nbsp;&nbsp;&nbsp;&nbsp;&nbsp;"Boker se nikada neće složiti s tim", reče Sibil. "Savremeno znanje upravo je ono što čuvari vere oca nebeskog ne žele. Oni žele istorijsku Devicu, čistu i nezatrovanu savremenim zamislima. Morala bih da je programiram da čita..."
<BR>&nbsp;&nbsp;&nbsp;&nbsp;&nbsp;"Prosto k'o pasulj."
<BR>&nbsp;&nbsp;&nbsp;&nbsp;&nbsp;"...piše, upotrebljava višu matematiku. Mani me toga!"
<BR>&nbsp;&nbsp;&nbsp;&nbsp;&nbsp;"Da li se protiviš sa etičkog stanovišta? Ili samo zato da bi izbegla par bednih vekova rada?"
<BR>&nbsp;&nbsp;&nbsp;&nbsp;&nbsp;"Lako je tebi da to kažeš. Tvoj Volter poseduje u suštini moderan um. Ko god ga je napravio, obavio je dobar deo posla, upotrebviši desetine biografija. Moja Devica je u jednakoj meri mit i činjenica. Neko ju je rekonstruisao od vazduha."
<BR>&nbsp;&nbsp;&nbsp;&nbsp;&nbsp;"To znači da iza tvog protivljenja stoji lenjost, a ne načelo."
<BR>&nbsp;&nbsp;&nbsp;&nbsp;&nbsp;"Oboje."
<BR>&nbsp;&nbsp;&nbsp;&nbsp;&nbsp;"Hoćeš li bar razmisliti o tome?"
<BR>&nbsp;&nbsp;&nbsp;&nbsp;&nbsp;"Upravo jesam. Odgovor je ne."
<BR>&nbsp;&nbsp;&nbsp;&nbsp;&nbsp;Markju uzdahnu. "Nema svrhe raspravljati se. Videćeš i sama, kada im dopustimo interakciju."
<BR>&nbsp;&nbsp;&nbsp;&nbsp;&nbsp;Njeno raspoloženje tada kao da pređe iz otpora u uzbuđenje: u svom oduševljenju čak mu je dodirnula nogu, zadržavši prste na njoj. Osetio je kako ga je srdačno pljesnula u trenutku kada su ušli u simprostor.
</TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
