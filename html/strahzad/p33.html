<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>21.
<P>&nbsp;&nbsp;&nbsp;&nbsp;&nbsp;"Ja varao?" uzviknu Markju. Publika u koloseumu bila je podivljala. "Jovanka Orlenka objašnjava metafizičke proračune, a ti veliš da ja varam?"
<BR>&nbsp;&nbsp;&nbsp;&nbsp;&nbsp;"Prvi si počeo!" uzvrati Sibil. "Misliš da ne znam da je moja kancelarija bila prisluškivana? Misliš da imaš posla sa amaterom?"
<BR>&nbsp;&nbsp;&nbsp;&nbsp;&nbsp;"Pa, ja..."
<BR>&nbsp;&nbsp;&nbsp;&nbsp;&nbsp;"I da ne mogu da prepoznam matricu za oblikovanje karaktera kada je pronađem prikačenu za sim moje Jovanke?"
<BR>&nbsp;&nbsp;&nbsp;&nbsp;&nbsp;"Ne, ja..."
<BR>&nbsp;&nbsp;&nbsp;&nbsp;&nbsp;"Misliš da sam manje bistra nego ti?"
<BR>&nbsp;&nbsp;&nbsp;&nbsp;&nbsp;"Ovo je skandalozno!" reče monsinjor Boker. "Šta ste to učinili? Još ću poverovati u vradžbine!"
<BR>&nbsp;&nbsp;&nbsp;&nbsp;&nbsp;"Hoćete da kažete da ne verujete?" upita Markjuov klijent, večiti skeptik. On i Boker počeše da se svađaju, uklopivši se u viku gomile koja je sada bila na ivici histerije.
<BR>&nbsp;&nbsp;&nbsp;&nbsp;&nbsp;Predsednik Društva za artificijelno trljao je slepoočnice, mrmljajući: "Propast. Ovo je propast. Nikada nećemo uspeti da objasnimo."
<BR>&nbsp;&nbsp;&nbsp;&nbsp;&nbsp;Tada se dogodi nešto što je odvratilo Sibilinu pažnju na drugu stranu. Mehanočovek koga je malopre opazila, žurio je prema platnu, držeći za ruku svoju ljudsku pratilju kose boje meda. Prolazeći pored Sibil, jednom od tri slobodne ruke očešao joj se o suknju. "Pardon", reče, zastavši dovoljno dugo da omogući Sibil da pročita utisnutu oznaku na njegovim grudima.
<BR>&nbsp;&nbsp;&nbsp;&nbsp;&nbsp;"Ta stvar se drznula da vas dodirne?" upita monsinjor Boker. Lice mu je bilo naduveno od besa.
<BR>&nbsp;&nbsp;&nbsp;&nbsp;&nbsp;"Ma ne, nije", reče Sibil. Mehanočovek pobeže prema ekranu, vukući svoju pratilju za sobom.
<BR>&nbsp;&nbsp;&nbsp;&nbsp;&nbsp;"Poznaješ ga?" upita Markju.
<BR>&nbsp;&nbsp;&nbsp;&nbsp;&nbsp;"Na neki način", odgovori Sibil. Bio joj je uzor po kom je modelirala interaktivni karakter garcon-a 213-ADM u simu kafane. Možda iz lenjosti, holo-kopirala je fizičku pojavu standardnog tik-taka. Kao i svi drugi umetnici, sim-programeri su pozajmljivali od života, umesto da ga stvaraju.
<BR>&nbsp;&nbsp;&nbsp;&nbsp;&nbsp;Posmatrala je tik-taka... Sada je o njemu razmišljala kao o garcon-u... kako se lakta prema ekranu niz zakrčeni prolaz, pored ljudi koji su vrištali i galamili.
<BR>&nbsp;&nbsp;&nbsp;&nbsp;&nbsp;Njihovo napredovanje nije prošlo neopaženo. Izbezumljeni što vide mehanočoveka kako se drži za ruku sa privlačnom, zlatkosom, mladom devojkom, čuvari su im dovikivali uvrede i pogrde dok su prolazili pored njih.
<BR>&nbsp;&nbsp;&nbsp;&nbsp;&nbsp;"Izbacite to napolje!" zaurla neko.
<BR>&nbsp;&nbsp;&nbsp;&nbsp;&nbsp;Sibil opazi da se tik-tak ukočio, kao da ga je pogodilo korišćenje srednjeg roda. Tik-takovi nisu imali lična imena, ali se činilo da ga vređa što su ga nazvali 'to'. Ili mu je to ona pripisala? - pitala se.
<BR>&nbsp;&nbsp;&nbsp;&nbsp;&nbsp;"Šta će to ovde?" razdra se čovek rumenog lica.
<BR>&nbsp;&nbsp;&nbsp;&nbsp;&nbsp;"Postoje zakoni koji to zabranjuju!"
<BR>&nbsp;&nbsp;&nbsp;&nbsp;&nbsp;"Mehanosmrad!"
<BR>&nbsp;&nbsp;&nbsp;&nbsp;&nbsp;"Drž'te ga!"
<BR>&nbsp;&nbsp;&nbsp;&nbsp;&nbsp;"Izbacite ga napolje!"
<BR>&nbsp;&nbsp;&nbsp;&nbsp;&nbsp;"Ne dajte mu da pobegne!"
<BR>&nbsp;&nbsp;&nbsp;&nbsp;&nbsp;Devojka je reagovala na to tako što se još čvršće uhvatila za garcon-ovu levu nadlakticu i obrglila ga slobodnom rukom oko vrata.
<BR>&nbsp;&nbsp;&nbsp;&nbsp;&nbsp;Kada su stigli do platforme, tik-takov pokretni mehanizam zaškripa, mučeći se na neravnim površinama. Mahao je sa sve četiri ruke u pravom pljusku zotkorna i limenki sa tečnim narkoticima, hvatajući ih sa neobičnom veštinom, kao da je projektovan za taj zadatak.
<BR>&nbsp;&nbsp;&nbsp;&nbsp;&nbsp;Devojka doviknu tik-taku nešto što Sibil nije mogla da čuje. Tik-tak se pruži po podu, pred noge džinovskim hologramima.
<BR>&nbsp;&nbsp;&nbsp;&nbsp;&nbsp;Volter pogleda dole. "Ustaj! Osim kada se vodi ljubav, ne podnosim nikoga da me vidim kako kleči."
<BR>&nbsp;&nbsp;&nbsp;&nbsp;&nbsp;Volter se tada i sam spusti na kolena ispred ogromne prilike Device. Iza garcon-a i devojke, gomila izgubi i ono malo stega. Nastade haos.
<BR>&nbsp;&nbsp;&nbsp;&nbsp;&nbsp;Jovanka obori pogled i osmehnu se - bilo je to sporo, senzualno izvijanje usana kakvo Sibil nikada ranije nije videla kod nje. Ona zadrža dah u uzbuđenom iščekivanju.
</TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
