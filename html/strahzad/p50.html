<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>12.
<P>&nbsp;&nbsp;&nbsp;&nbsp;&nbsp;Čovek oprezno uđe u kabinu osveživača. Na sebi je imao jednostavnu tuniku posluge, koja mu je omogućavala slobodu pokreta, savršena za brzo delovanje. Nosio je nož sa Lionovog kipa.
<BR>&nbsp;&nbsp;&nbsp;&nbsp;&nbsp;Jednom rukom zatvorio je vrata za sobom i zaključao ih, ne prestajući da motri na prostoriju, spreman da udari nožem. Iako je bio krupan, kretao se lako i vešto. Metodično je pregledao obe komore i okna, pa čak i ugao sa automatima za vežbanje. U odaji nije bilo nikoga. Provirio je kroz prozor, koji je bio širom otvoren. Uski prozor nije bio dovoljno širok da se protisne kroz njega; plava uniforma posluge krila je teške mišiće.
<BR>&nbsp;&nbsp;&nbsp;&nbsp;&nbsp;Odstupio je od prozora i progovorio u komunikator: "Provukao se u dvorište. Ne vidim ga odavde. Jeste li postavili nekoga tamo?"
<BR>&nbsp;&nbsp;&nbsp;&nbsp;&nbsp;Nekoliko trenutaka je ćutao, slušajući glas is komunikatora, a onda odsečno reče: "Ne možete da ga nađete? Naravno da ne možete. Rek'o sam vam da ne isključujemo tragače u ovom delu."
<BR>&nbsp;&nbsp;&nbsp;&nbsp;&nbsp;Ponovo je zaćutao. "Znam da je reč o poverljivim sastancima, bez tragača i ostalih sprava koje snimaju, ali..."
<BR>&nbsp;&nbsp;&nbsp;&nbsp;&nbsp;Počeo je jarosno da kruži po prostoriji. "Samo se pobrinite da pokrijete sve izlaze. Svi ti vrtovi su međusobno povezani."
<BR>&nbsp;&nbsp;&nbsp;&nbsp;&nbsp;Nova pauza. "Aktivirali ste njuškala? I kamere? Odlično. Ako uprskate stvar, ima da vas..." Pustio je da mu glas preraste u režanje.
<BR>&nbsp;&nbsp;&nbsp;&nbsp;&nbsp;Još jednom je preleteo pogledom po odaji, pa otključao magnete. Ispred vrata je stajao čovek sa okrvavljenim rukavom.
<BR>&nbsp;&nbsp;&nbsp;&nbsp;&nbsp;"Kaplješ, budalo", reče onaj sa nožem. "Podigni tu ruku i nestani odavde. I pošalji ekipu za čišćenje."
<BR>&nbsp;&nbsp;&nbsp;&nbsp;&nbsp;Drugi čovek reče: "Kuda je mogao da..."
<BR>&nbsp;&nbsp;&nbsp;&nbsp;&nbsp;"Znao sam da ne treba da te uzimam za ovo. Prokleti amater." Čovek sa nožem se trkom udalji.
<BR>&nbsp;&nbsp;&nbsp;&nbsp;&nbsp;Ovo je trajalo čitavu večnost. Brojeći sekunde, Hari je teškom mukom držao tavaničnu ploču na mestu.
<BR>&nbsp;&nbsp;&nbsp;&nbsp;&nbsp;Ležao je u tami, na potpornim gredama neposredno iznad jedne od komora. Ploču je bio neznatno odmaknuo da bi mogao da osmatra kabinu. Nadao se da je, posmatrano odozdo, taj uski prorez jedini trag da je ploča bila uklonjena i ponovo vraćena na mesto. Video je tragove obuće na krovu komore, gde se bio popeo da izbije ploču iz ležišta.
<BR>&nbsp;&nbsp;&nbsp;&nbsp;&nbsp;Sada je morao da je pridržava. Od napora su ga već bolele ruke.
<BR>&nbsp;&nbsp;&nbsp;&nbsp;&nbsp;Tada vide kako se u kabini osveživača pojavljuje nečija noga, okreće se i izlazi iz vidokruga. Je li to bio neko iz istog tima?
<BR>&nbsp;&nbsp;&nbsp;&nbsp;&nbsp;Ako mu ploča isklizne, neko će čuti buku i videti da se tamni prorez na tavanici proširio. A mogla bi i da mu ispadne na pod.
<BR>&nbsp;&nbsp;&nbsp;&nbsp;&nbsp;Sklopio je oči i usredsredio se na prste, primoravajući ih da nastave da drže. Više ih nije osećao. Bilo mu je sve teže. Ruke su počinjale da mu se tresu.
<BR>&nbsp;&nbsp;&nbsp;&nbsp;&nbsp;Ploča je bila teška, troslojna, radi zvučne izolacije. Klizila mu je iz zahvata. Uskoro će je ispustiti, i pašće...
<BR>&nbsp;&nbsp;&nbsp;&nbsp;&nbsp;Onaj dole iziđe iz prostorije, i začu se zvuk zatvaranja vrata. Brava škljocnu.
<BR>&nbsp;&nbsp;&nbsp;&nbsp;&nbsp;Iako to nije želeo, prsti dopustiše ploči da isklizne. Bučno je tresnula na pod. Hari se ukoči, osluškujući.
<BR>&nbsp;&nbsp;&nbsp;&nbsp;&nbsp;Nije čuo zvuk brave. Samo tihi šum kruženja vazduha.
<BR>&nbsp;&nbsp;&nbsp;&nbsp;&nbsp;Neko vreme će biti bezbedan. Bezbedan u klopci.
<BR>&nbsp;&nbsp;&nbsp;&nbsp;&nbsp;Niko nije znao da je tu. Samo bi detaljna pretraga dovela verne gardiste ovako daleko od Liceja.
<BR>&nbsp;&nbsp;&nbsp;&nbsp;&nbsp;A zašto bi dolazili? Njegov izostanak neće biti odmah primećen. Ako i bude, verovatno će pomisliti da mu se dom popeo na glavu i da je otišao kući. Tako nešto je i rekao ministru za međuodnose.
<BR>&nbsp;&nbsp;&nbsp;&nbsp;&nbsp;To je značilo da će ubice moći satima da tragaju za njim, neometani. Čovek sa nožem delovao je kao sistematičan i odlučan tip. Na kraju će neizbežno pomisliti da ponovo proveri kabinu, na početku traga. Sigurno su imali i njuškala. A sada je verovatno i čitav niz kamera u palati motrio na njegovo pojavljivanje.
<BR>&nbsp;&nbsp;&nbsp;&nbsp;&nbsp;Bila je sreća što u osveživaču nije bilo nijedne. Spustio se na pod, gotovo se okliznuvši na zakrivljenom krovu komore. Trebalo mu je dosta veštine i snage da vrati tešku ploču na mesto. Bio je sav zadihan kada mu je konačno uspelo da to učini. Ležeći na gredama, pričvrstio ju je nazad u ležište.
<BR>&nbsp;&nbsp;&nbsp;&nbsp;&nbsp;Ležao je u tami i razmišljao. Na tri treptaja Dorsina mapa palate mu se pojavi u oku. Boje i pojedinosti bile su mnogo jasnije u pomrčini. Naravno, nije prikazivala ništa korisno kao što je bio njegov budžak. Video je da je duboko u obodnom delu Liceja. Možda bi bilo najbolje da drsko išeta iz kabine. Ako uspe da se umeša među ljude...
<BR>&nbsp;&nbsp;&nbsp;&nbsp;&nbsp;Ako. Nije mu se dopadalo da sudbinu poverava slučaju. U to je spadala i mogućnost da ostane tu i da se nada da oni neće doneti njuškala koja bi otkrila njegovo skrovište.
<BR>&nbsp;&nbsp;&nbsp;&nbsp;&nbsp;U svakom slučaju, znao je da mora nešto da preduzme. Drugačije ponašanje nije bilo u njegovoj prirodi. Kada je potrebno strpljenje, u redu... ali nije bilo sigurno da bi čekanje popravilo izglede da se izvuče.
<BR>&nbsp;&nbsp;&nbsp;&nbsp;&nbsp;Zagledao se u tamu. Pomrčina se pružala dalje. Možda bi mogao da se kreće u tom prostoru. Ali u kom pravcu?
<BR>&nbsp;&nbsp;&nbsp;&nbsp;&nbsp;Dorsina mapa pokazala mu je da vrtovi počinka čine vešto smišljen lavirint oko prostora osveživača. One uvežbane ubice svakako su odvukle sve potencijalne svedoke sa one strane prozora kabine.
<BR>&nbsp;&nbsp;&nbsp;&nbsp;&nbsp;Kada bi se nekako domogao vrtova...
<BR>&nbsp;&nbsp;&nbsp;&nbsp;&nbsp;Hari shvati da razmišlja u dve dimenzije. Ako se provuče kroz nekoliko slojeva palate, mogao bi da stigne do posećenijih delova. Izvan kabine i na kraju hodnika, Dorsina mapa pokazivala je okno lifta.
<BR>&nbsp;&nbsp;&nbsp;&nbsp;&nbsp;Odredio je svoj položaj i zagledao se u željenom pravcu. Nije mu bilo jasno kako se e-lift uklapa u zgradu. Mapa je pokazivala samo četvrtasti otvor sa simbolom lifta. Mišići su mu se grčili od straha.
<BR>&nbsp;&nbsp;&nbsp;&nbsp;&nbsp;Počeo je da puzi u tom pravcu, ne zato što je znao šta radi, već zato što nije znao šta bi drugo. Okomiti keramiformni nosači pružali su mu uporište, i morao je samo da pazi da ne izbije ploče iz ležišta. Sledećeg trenutka se okliznuo i udario kolenom u jednu; ploča se opasno zatrese, ali se odmah vrati na mesto. Između ploča probijali su se mutni zraci fosforne svetlosti. Prašina mu je golicala nozdrve i oblagala usne. Telom je skupljao milenijumima nedirnutu prljavštinu.
<BR>&nbsp;&nbsp;&nbsp;&nbsp;&nbsp;Tamo ispred njega, na mestu gde je trebalo da bude lift, video se plavičasti sjaj. Kanali, cevi, optički kablovi i nosači sve su mu više otežavali prilazak, grupisani oko hodnika. Trebalo mu je više minuta da pronađe put između njih. Dodirnuo je jednu od cevi i trgao ruku, jedva se uzdržavši da ne jaukne od iznenadnog bola. Osetio je zadah spaljenog mesa.
<BR>&nbsp;&nbsp;&nbsp;&nbsp;&nbsp;Plavi sjaj se probijao pored ivica ploče. Sjaj se odjednom pojača, pa ponovo oslabi kada mu se malo više približio. Oštro pucketanje reče mu da je upravo prošla e-ćelija lifta. Nije mogao da odredi da li se spuštao ili peo.
<BR>&nbsp;&nbsp;&nbsp;&nbsp;&nbsp;Ploča je bila od keramočelika, otprilike metar dugačkih stranica, sa sve četiri strane obrubljena električnim trakama. O radu e-lifta znao je samo to da drži kabinu pod naponom i da prenosi teret duž neprekidnog niza elektrodinamičkih polja.
<BR>&nbsp;&nbsp;&nbsp;&nbsp;&nbsp;Prebacio je noge napred i ritnuo ploču. Nije popustila, ali se pomerila. Ritnuo se ponovo, i ploča popusti. Stenjući od napora, ritnuo se treći, pa četvrti put - ploča iskoči i pade.
<BR>&nbsp;&nbsp;&nbsp;&nbsp;&nbsp;Uklonio je debele električne trake i izvirio u okno. Bilo je mračno, osvetljeno samo mutnom svetlošću tanke fosforne trake koja se gubila u tami, ispod i iznad njega.
<BR>&nbsp;&nbsp;&nbsp;&nbsp;&nbsp;Palata je u svom starom delu bila viša od kilometra. Na visini od jednog kilometra, mehanički kablovski liftovi nisu mogli da nose ni najmanje putničke kabine. Naponske sprege na zidovima okna sa e-ćelijom sa lakoćom su uspostavljale dinamiku. Tehnologija je bila stara i pouzdana. Okno mora da je bilo milenijumima staro, a tako je i mirisalo.
<BR>&nbsp;&nbsp;&nbsp;&nbsp;&nbsp;Nije mu se dopadalo ono što ga je čekalo. Mapa mu je pokazala da se tri nivoa iznad njega nalaze prostrane javne prostorije za obradu namirnica za dvor. Tamo će biti u sigurnom društvu. Ispod njega je ležalo osam nivoa Liceja, za koje je pretpostavljao da su opasni. Bilo bi, svakako, lakše spustiti se... ali i dalje.
<BR>&nbsp;&nbsp;&nbsp;&nbsp;&nbsp;Uveravao je sebe da neće biti suviše teško. U senovitom oknu videli su se elektrostatički odašiljači, u pravilnim razmacima usađeni u zidove. Pronašao je vlakno električne trake i bocnuo ga prstom. Nije bilo varnica, niti pražnjenja. To se poklapalo sa njegovim oskudnim znanjem: odašiljači su se uključivali samo prilikom prolaska ćelije. Njihova ležišta bila su dovoljno duboka da zavuče stopalo do polovine u njih.
<BR>&nbsp;&nbsp;&nbsp;&nbsp;&nbsp;Pažljivo je oslušnuo. Nije se čuo nikakav zvuk. E-ćelije su bile gotovo bešumne, ali su ove stare bile i spore. Da li je rizik penjanja kroz okno zaista tako veliki?
<BR>&nbsp;&nbsp;&nbsp;&nbsp;&nbsp;U istom trenutku kada se zapitao se da li radi pravu stvar, daleko iza sebe začu glas: "'Ej! 'Ej ti tamo!"
<BR>&nbsp;&nbsp;&nbsp;&nbsp;&nbsp;Osvrnuo se. Kroz otvor na tavanici virila je nečija glava. Nije mogao da razazna crte, ali se nije ni trudio. Odmah je počeo da se prebacuje preko poslednje poprečne grede ispred zida okna, nezgrapno, izvijajući se u prazninu. Opipao je nogama po zidu ispod sebe, pronašao udubljenje odašiljača i gurnuo stopalo u njega.
<BR>&nbsp;&nbsp;&nbsp;&nbsp;&nbsp;Nije bilo pražnjenja. Po sećanju je napipao sledeći otvor. Oslonio je stopalo. Kliznuo je preko ivice, grčevito se pridržavajući rukama.
<BR>&nbsp;&nbsp;&nbsp;&nbsp;&nbsp;Noge su mu visile iznad mračne praznine. Vrtoglavica. U grlo mu iznenada navali žuč.
<BR>&nbsp;&nbsp;&nbsp;&nbsp;&nbsp;Odozgo se začu vika. Nekoliko glasova, muških. Neko je verovatno primetio tragove na krovu komore. Bleda svetlost iz otvora na tavanici sada mu je bila od pomoći, jer je osvetljavala okno.
<BR>&nbsp;&nbsp;&nbsp;&nbsp;&nbsp;Progutao je, i više nije bilo toliko žuči.
<BR>&nbsp;&nbsp;&nbsp;&nbsp;&nbsp;Sada ne smem da mislim o tome. Samo dalje.
<BR>&nbsp;&nbsp;&nbsp;&nbsp;&nbsp;Desno od sebe opazio je sledeće ležište odašiljača. Stao je u njega i prebacio se dalje, do susednog zida okna. Počeo je da se penje. Uspon je bio iznenađujuće lak, zbog blizu postavljenih otvora i njihovog zgodnog prečnika za šake i stopala. Brzo je odmicao uvis, teran zvucima puzanja iza sebe.
<BR>&nbsp;&nbsp;&nbsp;&nbsp;&nbsp;Prošao je pored vrata na sledećem nivou. Pored njih se nalazila ravna pločica pomoćnog prekidača. Mogao je da otvori vrata, ali šta je bilo iza?
<BR>&nbsp;&nbsp;&nbsp;&nbsp;&nbsp;Prošlo je nekoliko minuta otkako se pomolila ona glava. Vest se verovatno proširila, i možda su već bili gore, upotrebivši stepenice ili drugi lift.
<BR>&nbsp;&nbsp;&nbsp;&nbsp;&nbsp;Odlučio je da se popne više. Duboki udisaji prašnjavog vazduha terali su ga na kašalj, ali se nekako uzdržavao. Hvatao se rukama za odašiljače, pošto se uverio da su čvrsti i pogodni za držanje, a noge su mu obavljale najveći deo posla u uspinjanju uz glatki zid.
<BR>&nbsp;&nbsp;&nbsp;&nbsp;&nbsp;Stigao je do sledećeg nivoa i doneo istu odluku: samo još jedan više. Onda začu šapat. Slab, ali sve razgovetniji.
<BR>&nbsp;&nbsp;&nbsp;&nbsp;&nbsp;Hladna struja vazduha odozgo natera ga da podigne glavu. Nešto je gasilo mutnu traku fosforna, brzo se spuštajući.
<BR>&nbsp;&nbsp;&nbsp;&nbsp;&nbsp;Razaznao je pucketanje, koje se pojačavalo. Nije bilo izgleda da stigne do sledećih vrata na vreme.
<BR>&nbsp;&nbsp;&nbsp;&nbsp;&nbsp;Ukočio se na mestu. Još je mogao da se spusti niže, ali mu se činilo da ni za to više nema vremena. Crna masa e-ćelije klizila je naniže, brza i sve veća, ispunjavajući ga užasom.
<BR>&nbsp;&nbsp;&nbsp;&nbsp;&nbsp;Kratak prasak plavih lukova, huk vazduha... i lift se zaustavi. Na spratu iznad njega.
<BR>&nbsp;&nbsp;&nbsp;&nbsp;&nbsp;Ublaživači zvuka prigušili su čak i šum otvaranja vrata. Hari viknu, ali nije bilo odgovora. Počeo je da se spušta, pipajući nogama za otvorima, stenjući.
<BR>&nbsp;&nbsp;&nbsp;&nbsp;&nbsp;Oštro pucketanje odozgo. E-ćelija ponovo poče da se spušta.
<BR>&nbsp;&nbsp;&nbsp;&nbsp;&nbsp;Video je dno kabine kako mu se približava. Kada bi lift prošao pored otvora odašiljača, iz njih su izbijali tanki plavi lukovi, napajajući ga. Hari se spuštao, u samrtnim zebnji.
<BR>&nbsp;&nbsp;&nbsp;&nbsp;&nbsp;Tada mu sinu ideja, očajnička mogućnost. Kosa mu je lepršala na vetru. Naterao je sebe da osmotri dno kabine. Dole su visile četiri pravougane prečke. Bile su metalne i služile su da prime naboj.
<BR>&nbsp;&nbsp;&nbsp;&nbsp;&nbsp;E-ćelija je bila već gotovo iznad njega. Više nije bilo vremena za razmišljanje. Hari se baci prema najbližoj prečki kada se teška kabina obrušila na njega.
<BR>&nbsp;&nbsp;&nbsp;&nbsp;&nbsp;Uhvatio se za debelu šipku prečke. Oštar, zujeći udar raširi mu oči od bola. Telo mu obavi pucketava struja. Šake i podlaktice mu se zgrčiše od elektro-muskularnog šoka. Grč ga je držao na prečki dok su mu se noge nevoljno ritale.
<BR>&nbsp;&nbsp;&nbsp;&nbsp;&nbsp;Primio je deo naboja ćelije. Sada su mu elektrostatična polja okna prožimala telo, pridržavajući ga. Ruke više nisu morale da nose svu težinu.
<BR>&nbsp;&nbsp;&nbsp;&nbsp;&nbsp;Šake i mišice su ga bolele. Kroz uzdrhtale mišiće šibali su kratki, oštri udari bola, ali nije popuštao zahvat.
<BR>&nbsp;&nbsp;&nbsp;&nbsp;&nbsp;Ali struja mu je kružila i kroz telo - i srce. Mišići celog trupa su mu se trzali. Postao je element kola.
<BR>&nbsp;&nbsp;&nbsp;&nbsp;&nbsp;Otpustio je levu ruku. To je prekinulo kolo, ali je i dalje bio pod naponom. Oštri bolovi u mišićima grudi su popustili, ali nisu i prestali.
<BR>&nbsp;&nbsp;&nbsp;&nbsp;&nbsp;Pored Harijevih zaslepljenih očiju promicali su spratovi. Barem se udaljavam, pomisli on, od progonitelja.
<BR>&nbsp;&nbsp;&nbsp;&nbsp;&nbsp;Desna ruka mu se umorila, i on prebaci težinu na levu. Govorio je sebi da viseći na jednoj ruci ne zamara ruke više nego kada bi koristio obe. Nije verovao u to, ali je želeo da veruje.
<BR>&nbsp;&nbsp;&nbsp;&nbsp;&nbsp;Ali kako da se izvuče iz okna? E-ćelija se ponovo zaustavila. Hari osmotri senovitu masu koja se uzdizala nad njim kao crna tavanica. U ovom drevnom delu palate nivoi su bili široko razmaknuti. Trebalo bi mu nekoliko minita da siđe do onog nižeg.
<BR>&nbsp;&nbsp;&nbsp;&nbsp;&nbsp;E-ćelija je mogla dugo da šeta oknom gore-dole pre nego što je pozovu sa najnižeg nivoa. Ali ako se to i dogodi, nije znao kako se okno završava. Mogao bi da bude zgnječen uz sigurnosnu konstrukciju.
<BR>&nbsp;&nbsp;&nbsp;&nbsp;&nbsp;Ako bi mu pošlo za rukom da u prolazu pritisne jednu od pomoćnih ploča za otvaranje vrata, ponovo bi osetio strujni udar, jer bi naboj prešao iz njega u zidove okna. Mišići bi mu se ukočili od bola. Kako bi se tada prihvatio za nešto?
<BR>&nbsp;&nbsp;&nbsp;&nbsp;&nbsp;E-ćelija se pope dva sprata više, spusti se pet, zaustavi se i još jednom spusti. Hari ponovo promeni ruke i pokuša da razmišlja.
<BR>&nbsp;&nbsp;&nbsp;&nbsp;&nbsp;Ruke su počinjale da mu se umaraju. Udar struje bio je dodatni napor za njih, a sada su se bolno grčile od strujanja kroz oblogu e-ćelije.
<BR>&nbsp;&nbsp;&nbsp;&nbsp;&nbsp;Naboj koji je primio nije bio dovoljan da obezbedi poništenje njegove težine, tako da su mu ruke ipak nosile izvestan teret. Kao svileni prsti, preko njega su prelazili treperavi elektrostatički talasi. Osećao je slabe nalete struje iz e-ćelije, koja je podešavala naboj da bi neutralisala silu teže. Pomislio je na Dors, i kako se našao ovde, i sve je to prostrujalo pored njega kao neka nestvarna, snovidna groznica.
<BR>&nbsp;&nbsp;&nbsp;&nbsp;&nbsp;Zatresao je glavom. Mora da razmisli.
<BR>&nbsp;&nbsp;&nbsp;&nbsp;&nbsp;Struja je tekla kroz njega kao da je deo provodničke košuljice. Putnici u kabini nisu osećali ništa, jer je ukupni naboj ostajao napolju, pošto je svaki elektron težio da se udalji što je više moguće od svojih odbojnih suseda.
<BR>&nbsp;&nbsp;&nbsp;&nbsp;&nbsp;Putnici u kabini.
<BR>&nbsp;&nbsp;&nbsp;&nbsp;&nbsp;Ponovo je promenio ruke. Sada su ga obe veoma bolele. Počeo je da se ljulja napred-nazad kao klatno, povećavajući zamahe. Posle petog zamaha snažno udari nogama o dno lifta. Začuo se solidan tresak - materijal je bio masivan. Udarivši nekoliko puta nogama u tvrdi metal, zastade, viseći, da oslušne. Trudio se da ne misli na bol u rukama.
<BR>&nbsp;&nbsp;&nbsp;&nbsp;&nbsp;Nikakvog odgovora. On promuklo pozva. Unutra verovatno nisu čuli ništa.
<BR>&nbsp;&nbsp;&nbsp;&nbsp;&nbsp;Setio se da je unutrašnjost tih prastarih e-ćelija bila raskošno ukrašena i udobno postavljena somotom. Ko bi primetio jedva čujne zvuke odozdo?
<BR>&nbsp;&nbsp;&nbsp;&nbsp;&nbsp;E-ćelija je ponovo pošla uvis. Savio je ruke i besciljno zamahnuo nogama iznad senovitog bezdana. Bio je to neobičan osećaj, biti predavan između polja, koja su mu milela po koži. Svaka vlas na njegovom telu stajala je uspravno. Tada mu sinu ideja.
<BR>&nbsp;&nbsp;&nbsp;&nbsp;&nbsp;Ako je primio približno jednak statički naboj kao e-ćelija... onda mu ćelija više ne treba.
<BR>&nbsp;&nbsp;&nbsp;&nbsp;&nbsp;Zgodna teorija, nema šta. Ali hoće li imati petlju da je proveri?
<BR>&nbsp;&nbsp;&nbsp;&nbsp;&nbsp;Pustio je prečku i počeo da pada.
<BR>&nbsp;&nbsp;&nbsp;&nbsp;&nbsp;Ali polako, sasvim polako. Vazduh je blago strujao oko njega dok je lebdeo nivo niže, a zatim i dva. Ruke mu se obliše blaženstvom od olakšanja.
<BR>&nbsp;&nbsp;&nbsp;&nbsp;&nbsp;Otpustivši se, ipak je zadržao naboj. Polja okna su ga prihvatala, ublažavajući inerciju, kao da je i sam e-ćelija.
<BR>&nbsp;&nbsp;&nbsp;&nbsp;&nbsp;Ali nesavršena. Uz neprestanu razmenu između e-ćelije i zidova okna, neće dugo ostati neutralan.
<BR>&nbsp;&nbsp;&nbsp;&nbsp;&nbsp;Iznad njega, prava e-ćelija poče da se diže. On pogleda uvis i vide je kako se udaljava, produžavajući plavu forsfornu liniju koja se gubila daleko u visini.
<BR>&nbsp;&nbsp;&nbsp;&nbsp;&nbsp;Malo se uzdigao, zaustavio i ponovo počeo da pada. Okno je pokušavalo da pridrži oboje, e-ćeliju i njega, nepredviđeni naboj. Program za kontrolu povratne sprege nije bio sposoban da reši tako složen problem.
<BR>&nbsp;&nbsp;&nbsp;&nbsp;&nbsp;Uskoro će taj ograničeni kontrolni sistem zaključiti da je njegov posao e-ćelija, a ne on. Zaustaviće ćeliju, obezbediti je na tom mestu - i otarasiti si ga se.
<BR>&nbsp;&nbsp;&nbsp;&nbsp;&nbsp;Hari oseti kako usporava, zastaje... i ponovo propada. Preko kože su mu tekli mlazevi naboja. U kosi su mu crvčali elektroni. Vazduh oko njega činio se elastičan, oživljen električnim poljima. Koža mu se plameno grčila, naročito delovi na vrhu glave i potkolenicama, gde se naboj najviše akumulirao.
<BR>&nbsp;&nbsp;&nbsp;&nbsp;&nbsp;Ponovo je usporio. U mutnom fosfornom sjaju opazi kako se odozdo sprat približava. Zidovi su treperili od napona, i on oseti njihov sunđerasti bočni pritisak.
<BR>&nbsp;&nbsp;&nbsp;&nbsp;&nbsp;Možda bi mogao to da iskoristi. Izvio se u stranu, zgrčio noge i odbacio se od elastičnog elektrostatičkog polja.
<BR>&nbsp;&nbsp;&nbsp;&nbsp;&nbsp;Nespretno je plivao kroz pamučasti otpor. Već je padao brže, kao pero. Ispružio se da zakači otvor odašiljača - i odatle sevnu plava munja i pogodi ga u ruku. Mišići ruke se zgrčiše, i on zastenja od iznenadnog bola. Cela podlaktica i šaka bile su mu oduzete.
<BR>&nbsp;&nbsp;&nbsp;&nbsp;&nbsp;Udahnuo je da razbistri pogled, iznenada zamagljen od suza. Zid je brže promicao pored njega. Nailazio je novi nivo, i on opazi da lebdi samo metar od zida okna. Razmahao se kao loš plivač kroz otpor elektrostatičkih polja.
<BR>&nbsp;&nbsp;&nbsp;&nbsp;&nbsp;Kraj njega promakoše vrhovi vrata. Ritnuo se prema pomoćnom prekidaču za otvaranje vrata, promašio, zamahnuo ponovo - i pogodio. Vrata počeše šumno da klize u stranu. On se izvi, i u letu levom rukom dograbi prag.
<BR>&nbsp;&nbsp;&nbsp;&nbsp;&nbsp;Još jedan udar kroz ruku. Prsti mu se zgrčiše oko ivice. Zamahnuo je utrnulom rukom u zid. Kroz telo mu prostruja još jedno električno pražnjenje. Ovaj put slabije, ali mu se desna ruka zgrčila, oživevši. U agoniji, zamahnu njom prema pragu i uhvati se.
<BR>&nbsp;&nbsp;&nbsp;&nbsp;&nbsp;Ponovo je imao punu težinu i nemoćno je visio uz zid. Levo stopalo pronađe otvor odašiljača i osloni se. Pokušao je da se malo podigne na mišiće i otkrio da više nema snage. Kroz pobunjene mišiće sevnu mu bol.
<BR>&nbsp;&nbsp;&nbsp;&nbsp;&nbsp;Drhteći od napora, izoštrio je pogled. Oči su mu bile jedva iznad praga. Povici u daljini. Prema njemu potrčaše cipele ispod plave carske uniforme.
<BR>&nbsp;&nbsp;&nbsp;&nbsp;&nbsp;Drži se... još samo malo...
<BR>&nbsp;&nbsp;&nbsp;&nbsp;&nbsp;Žena u uniformi turban garde stiže do njega i kleknu, podignutih obrva. "Ser, šta to...?"
<BR>&nbsp;&nbsp;&nbsp;&nbsp;&nbsp;"Zovite... Specijalce..." zakrklja on. "Recite im da sam... Skoknuo dole."
</TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
