<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>7.
<P>&nbsp;&nbsp;&nbsp;&nbsp;&nbsp;Ovaj put je ostao sa njim. Posle prve krize, kada su Tuđi panovi upali među njegove, seo je i pustio da ga dugo biskaju. To ga je stvarno smirivalo.
<BR>&nbsp;&nbsp;&nbsp;&nbsp;&nbsp;Njega? Ko je bio on?
<BR>&nbsp;&nbsp;&nbsp;&nbsp;&nbsp;Ovaj put je potpuno osećao panov um. Ne ispod sebe - to je bila metafora - već oko sebe. Rojeće naletanje oseta, misli, odlomaka koji su leteli oko njega kao na vetru.
<BR>&nbsp;&nbsp;&nbsp;&nbsp;&nbsp;A vetar su činila osećanja. Olujna, u povremenim bučnim i oštrim naletima, zasipala su ga mislima kao udarcima mekog čekića.
<BR>&nbsp;&nbsp;&nbsp;&nbsp;&nbsp;Misaoni proces panova bio je oskudan, u smislu da je uspevao da uhvati samo krhotine, nalik na ljudska razmišljanja koja je iseckao neki nervozni urednik. Ali su zato snažno osećali.
<BR>&nbsp;&nbsp;&nbsp;&nbsp;&nbsp;Naravno, pomislio je - i shvatio da može da misli, zatvoren u tvrdom zrncu sebe, omotan panovim umom. Osećanja mu govore šta da radi, bez potrebe da razmišlja. To je potrebno radi brzog reagovanja. Jaka osećanja pojačavaju fine poticaje u snažne imperative. Grubi nalozi majke evolucije.
<BR>&nbsp;&nbsp;&nbsp;&nbsp;&nbsp;Postalo mu je jasno da je verovanje da mentalni doživljaji višeg reda kao što su osećanja postoje samo kod ljudi... obična nadmenost. Ovi panovi imali su umnogome slično viđenje sveta kao ljudi. Teorija psihoistorije panova mogla je da bude delotvorna.
<BR>&nbsp;&nbsp;&nbsp;&nbsp;&nbsp;Pažljivo se odvojio od gustog, pritiskajućeg panovog uma. Pitao se da li pan zna da je on tu. Jeste, znao je... maglovito.
<BR>&nbsp;&nbsp;&nbsp;&nbsp;&nbsp;Ali mu to nije smetalo. Uklapalo se u njegov zamućeni, uprošćeni svet. Hari je za njega bio nešto kao osećanje, jedno od mnogih koja su dolazila, neko vreme se zadržavala i bledela.
<BR>&nbsp;&nbsp;&nbsp;&nbsp;&nbsp;Da li bi mogao da bude više od toga? Pokušao je da navede pana da podigne desnu ruku - bila je teška kao olovo. Neko vreme se naprezao da to učini, ali bez uspeha. Tada mu sinu u čemu je pogrešio. Nije bilo načina da ovlada ovim panom, ne kao običan trun u mnogo većem umu.
<BR>&nbsp;&nbsp;&nbsp;&nbsp;&nbsp;Razmišljao je o ovome dok je pan biskao ženku, pažljivo pretražujući grubo krzno. Njena dlaka mirisala je dobro, vazduh je bio sladak, sunce ga je milovalo zracima izdašne topline...
<BR>&nbsp;&nbsp;&nbsp;&nbsp;&nbsp;Osećanja. Panovi nisu slušali uputstva zato što nisu mogli da ih shvate. Nisu bili u stanju da ih prime onako kako su to mogli ljudi. Ali osećanja... njih su razumeli. Zato je morao da postane osećanje, a ne mali general koji izdaje naređenja.
<BR>&nbsp;&nbsp;&nbsp;&nbsp;&nbsp;Neko vreme je samo sedeo i bio pan. Učio je... ili, tačnije, osećao. Grupa se biskala i tragala za hranom, mužjaci su motrili na granice teritorije, a ženke pazile da se mladunci ne udalje previše. Obuzelo ga je neko lenjo spokojstvo, čineći da mu topli trenuci dana neopaženo protiču.
<BR>&nbsp;&nbsp;&nbsp;&nbsp;&nbsp;Ovako se nije osećao još od detinjstva. Bilo je to lagano, blagotvorno opuštanje, u kome kao da nije postojalo vreme, već samo isečci večnosti.
<BR>&nbsp;&nbsp;&nbsp;&nbsp;&nbsp;U ovakvom stanju, mogao je da se usredsredi na jednostavne pokrete - dizanje ruke, češanje - i da stvori želju za njima. Njegov pan je reagovao na to. Da bi postigao da se to dogodi, trebalo je da oseti ono što je želeo.
<BR>&nbsp;&nbsp;&nbsp;&nbsp;&nbsp;Hvatajući slatke mirise u vetru, Hari se upita o kakvoj hrani nose poruku. Njegov pan odluta uz vetar, onjuši vazduh i odbaci trag kao nezanimljiv. Hari je sada i sam mogao da oseti zašto: jeste, bilo je to voće, i bilo je slatko... ali i nejestivo za panove.
<BR>&nbsp;&nbsp;&nbsp;&nbsp;&nbsp;Odlično. Učio je. I uspostavljao je svoje prisustvo u dubokim delovima panovog uma.
<BR>&nbsp;&nbsp;&nbsp;&nbsp;&nbsp;Posmatrajući grupu, odlučio je da imenuje najprepoznatljivije panove, da bi mogao da lakše da ih prati: onaj brzi će se zvati Munja, seksi ženka biće Šila, uvek gladni mužjak biće Larvojed... Ali kako on sam da se zove? Svog pana je nazvao Ja-pan. Ime nije bilo naročito originalno, ali to je bila njegova glavna osobina: Ja kao pan.
<BR>&nbsp;&nbsp;&nbsp;&nbsp;&nbsp;Larvojed je pronašao neko kruškasto voće i ostali su otišli tamo da ga beru. Tvrdi plodovi mirisali su pomalo zeleno (kako je on to mogao da zna?), ali su ih neki panovi ipak jeli.
<BR>&nbsp;&nbsp;&nbsp;&nbsp;&nbsp;A ko je tu bila Dors? Zatražili su stapanje u istoj grupi, tako da je jedan od ova - naterao je sebe da broji, iako je taj napor bio sličan premeštanju teških tereta u umu - dvadeset dva pana bila ona. Kako da odredi koji? Prišao je grupi od nekoliko ženki koje su koristile kamenje oštrih ivica da seku lišće sa grana. Ređale su lišće na niske da bi mogle da ponesu hranu.
<BR>&nbsp;&nbsp;&nbsp;&nbsp;&nbsp;Hari poče da im zagleda lica. Umereno zanimanje, nekoliko ruku ispruženih radi glađenja, jedan poziv na biskanje. Ni u jednim očima sjaj prepoznavanja.
<BR>&nbsp;&nbsp;&nbsp;&nbsp;&nbsp;Posmatrao je kako krupna ženka, Šila, pažljivo pere peskom zamrljano voće u potoku. Grupa ju je oponašala; Šila je bla neka vrsta predvodnice, ženskog zamenika Najvećeg.
<BR>&nbsp;&nbsp;&nbsp;&nbsp;&nbsp;Sa uživanjem je počela da jede, gledajući oko sebe. U blizini je raslo žito, prezrelo, čija su zagasita zrna već ležala razasuta na peskovitom tlu. Usredsredivši se, Hari je po njihovom slabom mirisu utvrdio da je posredi poslastica. Nekoliko panova čučalo je i kupilo zrnevlje sa peska. Spor posao. Šila je počela da radi isto, a onda je zastala i zagledala se prema potoku. Prolazilo je vreme. Čulo se zujanje insekata. Posle nekog vremena, ona zahvati pregršt peska i zrnevlja i ode do obale potoka. Tamo baci sve to u vodu. Pesak potonu, a zrnevlje ostade da pluta. Ona ga pokupi i strpa u usta, široko se osmehujući.
<BR>&nbsp;&nbsp;&nbsp;&nbsp;&nbsp;Zadivljujuće pametno za jednog pana. Ostali panovi nisu shvatili njen metod prosejavanja žita. Pranje voća bilo je lakše shvatljiv koncept, pretpostavljao je, zato što se pan nije odvajao od voća. Prosejavanje voća tražilo je da se prvo baci hrana, a zatim da se ponovo uzme, a to je već bio teži misaoni skok.
<BR>&nbsp;&nbsp;&nbsp;&nbsp;&nbsp;Zamislio se o Šili, i njegov pan u odgovor pođe prema njoj. Zagledao joj se u oči - i ona mu namignu. Dors! Obgrlio ju je čupavim rukama u izlivu ljubavi.
</TD></TR></TABLE>
<P class="next">
<A HREF=p70.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
