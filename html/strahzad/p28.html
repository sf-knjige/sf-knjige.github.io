<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>16.
<P>&nbsp;&nbsp;&nbsp;&nbsp;&nbsp;Volter se zadovoljno zacereka. Kafana se pojavi, iskrsnu u svoj svojoj živopisnoj stvarnosti, nezavisno od volje i znanja njegovih ljudskih gospodara.
<BR>&nbsp;&nbsp;&nbsp;&nbsp;&nbsp;Podrutina izvršena, obavesti ga glasić. Još tri puta je učinio da kafana nestane i ponovo se pojavi, da bi se uverio da je savladao tehniku.
<BR>&nbsp;&nbsp;&nbsp;&nbsp;&nbsp;Kakve su budale ovi vladaoci, ako misle da mogu jednog Voltera da učine robom svoje volje! Ali sada ga je očekivao pravi ispit, složen postupak koji će pred njega dovesti Devicu, u svoj njenoj ženskoj nedokučivosti - koju je imao nameru da ipak, konačno, dokuči.
<BR>&nbsp;&nbsp;&nbsp;&nbsp;&nbsp;Ovladao je složenom logikom ovog mesta, naoružan sposobnostima koje mu je naučnik-muškarac podario. Jesu li mislili da je on neka životinja, nesposobna da primeni beskompromisni razum na njihove logičke lavirinte? Pronašao je način, prošao krivudavim elektronskim putanjama, sastavio naredbe. Njutn je bio podjednako težak, ali ga je on ipak savladao, zar ne?
<BR>&nbsp;&nbsp;&nbsp;&nbsp;&nbsp;A sada, Devica. On zaigra svoj digitalni ples, primeni njegovu logiku, i...
<BR>&nbsp;&nbsp;&nbsp;&nbsp;&nbsp;Ona se stvori u kafani.
<BR>&nbsp;&nbsp;&nbsp;&nbsp;&nbsp;"Ęubre jedno", reče, isturajući koplje.
<BR>&nbsp;&nbsp;&nbsp;&nbsp;&nbsp;Nije se baš nadao ovakvom pozdravu. Ali onda ugleda primerak 'La Pucelle' kako se ljulja na vrhu koplja.
<BR>&nbsp;&nbsp;&nbsp;&nbsp;&nbsp;"Cherie", zaguguta; koliko god da je uvreda teška, bolje je na vreme se izviniti. "Dozvoli da objasnim."
<BR>&nbsp;&nbsp;&nbsp;&nbsp;&nbsp;"U tom i jeste tvoj problem", reče Devica. "Samo objašnjavaš i objašnjavaš! Tvoji komadi su zamorniji od propovedi koje sam morala da slušam na groblju Senuen. Tvoji napadi na svete tajne crkve otkrivaju plitak, bezosećajan um, lišen poštovanja i vere u čuda."
<BR>&nbsp;&nbsp;&nbsp;&nbsp;&nbsp;"Ne smeš to lično da shvatiš", molio je Volter. "Bilo je upereno na licemerno poštovanje tvoga lika... i na religijsko sujeverje. Moj prijatelj Diro - dopisao je delove koji su prostačkiji i skaredniji od svega što sam ja ikada sročio. Bio mu je potreban novac. Zarađivao je za život recitujući poemu po salonima. Moja sirota devica postala je okorela kurva, a u usta su joj stavljene grozne i nečuvene reči."
<BR>&nbsp;&nbsp;&nbsp;&nbsp;&nbsp;Devica nije spustila koplje. Umesto toga, uputila je nekoliko uboda prema Volterovim grudima odevenim u svilu.
<BR>&nbsp;&nbsp;&nbsp;&nbsp;&nbsp;"Cherie", reče on. "Kad bi samo znala koliko sam platio ovaj prsluk."
<BR>&nbsp;&nbsp;&nbsp;&nbsp;&nbsp;"Misliš, koliko je Fridrih platio... taj jadni, bludni, bezočni perverznjak."
<BR>&nbsp;&nbsp;&nbsp;&nbsp;&nbsp;"Pomalo prejaka aliteracija", reče Volter, "ali inače sasvim dobro skrpljena fraza."
<BR>&nbsp;&nbsp;&nbsp;&nbsp;&nbsp;Njegove nove veštine omogućavale su mu da joj smesta oduzme koplje i smrvi ga. Ali je oduvek više voleo ubedljivost od sile. Uzeo je da navodi, sa izvesnom slobodom, onog rigidnog Pavla: "Kada sam bio dete, govorio sam kao dete, mislio sam kao dete, ponašao sam se kao dete. Ali kada sam postao žena, odrekao sam se muških stvari."
<BR>&nbsp;&nbsp;&nbsp;&nbsp;&nbsp;Ona zatrepta. Setio se kako su njeni inkvizitori tvrdili da je njeno prihvatanje poklonjenog otmenog ogrtača nespojivo sa božanskim poreklom njenih glasova. Jednim zamahom veštih ruku, Volter stvori halju od čipke Šantili. Pop - pojavi se i bogato izvezeni ogrtač.
<BR>&nbsp;&nbsp;&nbsp;&nbsp;&nbsp;"Rugaš mi se", reče Devica. Ali tek pošto je opazio zainteresovan sjaj u njenim kao ugalj crnim očima.
<BR>&nbsp;&nbsp;&nbsp;&nbsp;&nbsp;"Čeznem da te vidim onakvu kakva zaista jesi." Pružio joj je haljinu i ogrtač. "Tvoj duh je bez sumnje božanski, ali tvoj prirodni oblik je, kao i moj, ljudski. I, za razliku od moga, ženski."
<BR>&nbsp;&nbsp;&nbsp;&nbsp;&nbsp;"Misliš da ću se odreći slobode muškarca zbog ovoga?" Natakla je ogrtač i haljinu na vrh koplja.
<BR>&nbsp;&nbsp;&nbsp;&nbsp;&nbsp;"Ne slobode", reče Volter. "Samo oklopa i košulje."
<BR>&nbsp;&nbsp;&nbsp;&nbsp;&nbsp;Zaćutala je, zamišljeno zureći u daljinu. Svetina na ulici išla je svojim poslom, ne primećujući ih. Očigledna podloga, pomisli on; moraće to da popravi.
<BR>&nbsp;&nbsp;&nbsp;&nbsp;&nbsp;Možda da pokuša neki trik. Ona je volela čuda. "Još jedan mali trik koji sam naučio otkako smo se poslednji put videli. Voila. Sada ću pozvati garcon-a."
<BR>&nbsp;&nbsp;&nbsp;&nbsp;&nbsp;I garcon se pojavi pred njima, niotkuda, sa sve četiri ruke slobodne. Devica, koja je nekada zaista radila u krčmi, nije mogla da se obuzda; osmehnu se. Bila je skinula ogrtač i haljinu sa koplja, i uzela ih u ruku, uživajući u njihovoj mekoći.
<BR>&nbsp;&nbsp;&nbsp;&nbsp;&nbsp;Nije mogao da se odupre porivu da navede samog sebe.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Jer ja sam čovek i priznajem da volim
<BR>&nbsp;&nbsp;&nbsp;&nbsp;&nbsp;Što ljudskoj slabosti ne mogah da odolim;
<BR>&nbsp;&nbsp;&nbsp;&nbsp;&nbsp;Mnoge su dragane srce moje krale,
<BR>&nbsp;&nbsp;&nbsp;&nbsp;&nbsp;I dan-danas volim kada ga zapale."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Spustio se na koleno pred njom. Prenaglašen gest... ali, znao je iz iskustva, neomašiv.
<BR>&nbsp;&nbsp;&nbsp;&nbsp;&nbsp;Jovanka zinu, zanemela.
<BR>&nbsp;&nbsp;&nbsp;&nbsp;&nbsp;Garcon položi obe desne ruke na mesto gde je ljudima trebalo da bude srce. "Slobodu kao što je vaša, nudite mi? Gospodine, gospođice, duboko cenim vašu čovečnost, ali bojim se da moram da odbije. Ne mogu da prihvatim takvu povlasticu samo za sebe, dok moji drugovi ostaju osuđeni da crnče na nezahvalnim i prezrenim poslovima."
<BR>&nbsp;&nbsp;&nbsp;&nbsp;&nbsp;"On ima plemenitu dušu!" uskliknu Jovanka.
<BR>&nbsp;&nbsp;&nbsp;&nbsp;&nbsp;"Da, ali zato njegovom mozgu mnogo toga nedostaje." Volter je zamišljeno sisao zube. "Potrebno je da postoji niža klasa koja će obavljati prljave poslove za elitu. To je prirodno. Mehanički ljudi ograničene inteligencije idealno su rešenje! Čoveku dođe da se pita zašto, u čitavoj njegovoj istoriji, niko nije napravio taj očigledan korak..."
<BR>&nbsp;&nbsp;&nbsp;&nbsp;&nbsp;"Uz svo poštovanje", reče garcon, "ako me moje mršavo rasuđivanje ne vara, gospodin i gospođica su i sami bića ograničene inteligencije, koja su stvorili ljudski gospodari da rade za elitu."
<BR>&nbsp;&nbsp;&nbsp;&nbsp;&nbsp;"Šta!" Volterove oči se razrogačiše.
<BR>&nbsp;&nbsp;&nbsp;&nbsp;&nbsp;"Po kom prirodnom pravu ste vi načinjeni inteligentnijim i povlašćenijim od nas ostalih u klasi? Imate li vi dušu? Treba li vama da budu data ista prava kao ljudima, uključujući pravo da se međusobno venčavate..."
<BR>&nbsp;&nbsp;&nbsp;&nbsp;&nbsp;Devica iskrivi lice. "Gnusna pomisao."
<BR>&nbsp;&nbsp;&nbsp;&nbsp;&nbsp;"...da glasate, da imate jednak pristup najsloženijim programima?"
<BR>&nbsp;&nbsp;&nbsp;&nbsp;&nbsp;"Ovaj mašinski čovek govori razumnije od mnogih vojvoda koje sam poznavala", reče Devica, zamišljeno nabranog čela.
<BR>&nbsp;&nbsp;&nbsp;&nbsp;&nbsp;"Neće mi protivurečiti dvoje seljaka", reče Volter. "Ljudska prava su jedno, a prava nižih vrsta nešto sasvim drugo."
<BR>&nbsp;&nbsp;&nbsp;&nbsp;&nbsp;Garcon stiže da razmeni pogled sa Devicom. Taj trenutak - pre nego što je monsinjor, u navali besa, uklonio oboje sa ekrana, poslavši ih u sivi prostor za čuvanje - ostao je zabeležen u garcon-ovoj memoriji. Kasnije, u vremenu koje mu je bilo dato za unutrašnje održavanje, više puta je vraćao taj slatki trenutak.
</TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
