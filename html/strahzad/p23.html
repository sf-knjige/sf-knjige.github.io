<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>11.
<P>&nbsp;&nbsp;&nbsp;&nbsp;&nbsp;"Šta biste želeli?" upita garcon 213-ADM živo.
<BR>&nbsp;&nbsp;&nbsp;&nbsp;&nbsp;Sa teškoćom je pratio raspravu između Device i monsinjora o tome da li bića kao što je on poseduju dušu. Činilo se da monsinjor veruje da, zapravo, niko nema dušu... čime je zgražavao Devicu. Raspravljali su sa takvim žarom da nisu ni primetili nestanak čudne avetinjske pojave koja ih je obično posmatrala, 'programera' prostora u kome su se nalazili.
<BR>&nbsp;&nbsp;&nbsp;&nbsp;&nbsp;Garcon je sada video svoju priliku da zamoli monsinjora da se založi za njega i zatraži od svojih ljudskih gospodara da mu daju ime. 213-ADM bila je samo oznaka mehaničkog sveta: 2 je označavalo njegovu funkciju, mehano-konobara; 13 ga je smeštalo u ovaj sektor, a ADM je bila skraćenica za Aux Deux Magots. Bio je siguran da bi imao više izgleda da privuče pažnju one plavokose kuvarice kada bi imao ljudsko ime.
<BR>&nbsp;&nbsp;&nbsp;&nbsp;&nbsp;"Monsinjore, madam. Najljubaznje vas molim da poručite."
<BR>&nbsp;&nbsp;&nbsp;&nbsp;&nbsp;"Kakva svrha od toga?" obrecnu se monsinjor. Strpljenje se, primeti garcon, ne stiče sa učenošću. "Ionako ne osećamo nikakav ukus!"
<BR>&nbsp;&nbsp;&nbsp;&nbsp;&nbsp;Garcon sa razumevanjem raširi dve od svoje četiri ruke. Jedina ljudska čula koja je poznavao bili su vid, sluh i primitivni dodir, ona koja su mu bila potrebna za rad. Dao bi sve da oseti ukus, i uopšte da oseća: činilo se da ljudi neizmerno uživaju u tome.
<BR>&nbsp;&nbsp;&nbsp;&nbsp;&nbsp;Devica prelete pogledom jelovnik i reče, promenivši temu: "Ja ću kao i obično. Koricu hleba... probaću za promenu baget od kiselog testa..."
<BR>&nbsp;&nbsp;&nbsp;&nbsp;&nbsp;"Baget od kiselog testa!" ponovi monsinjor.
<BR>&nbsp;&nbsp;&nbsp;&nbsp;&nbsp;"...i, da okvasim hleb, malo šampanjca."
<BR>&nbsp;&nbsp;&nbsp;&nbsp;&nbsp;Monsinjor zatrese šakom kao da želi da je ohladi. "Pohvalno od vas, garcon-e, što se tako dobro naučili Devicu da čita jelovnik."
<BR>&nbsp;&nbsp;&nbsp;&nbsp;&nbsp;"Madam La Scientiste je dozvolila", reče garcon; nije želeo da ima problema sa svojim ljudskim gospodarima, koji su u svakom trenutku mogli da ga isključe.
<BR>&nbsp;&nbsp;&nbsp;&nbsp;&nbsp;Monsinjor odmahnu rukom. "Suviše je opsednuta pojedinostima. Sama nikada ne bi preživela u Parizu, a kamoli na kraljevom dvoru. Markju bi se, međutim, odlično snašao. Nedostatak obzira je omiljeno mazivo uspeha. Za sebe mogu da tvrdim da nisam napredovao od sirotana do jednog od najbogatijih građana Francuske tako što sam mešao ideale sa obzirima."
<BR>&nbsp;&nbsp;&nbsp;&nbsp;&nbsp;"Da li je monsinjor odlučio šta će da poruči?" upita garcon.
<BR>&nbsp;&nbsp;&nbsp;&nbsp;&nbsp;"Da. Naučićete Devicu da čita složenije tekstove, da bi mogla da pročita moju poemu 'O Njutnovoj filozofiji', kao i moja Lettres Philosophiques. Njena moć rasuđivanja treba da postane koliko god je to moguće ravna mojoj, iako ne verujem da će to iko postići", reče sa svojim samouverenim osmejkom.
<BR>&nbsp;&nbsp;&nbsp;&nbsp;&nbsp;"Vaša skromnost se može meriti samo sa vašom duhovitošću", reče Devica, izmamivši mu podrugljiv smeh.
<BR>&nbsp;&nbsp;&nbsp;&nbsp;&nbsp;Garcon tužno odmahnu glavom. "Bojim se da to ne bi bilo moguće. Nisam osposobljen da nekoga učim ičemu osim najjednostavnijim izrazima. Moja pismenost dozvoljava mi da čitam samo jelovnike. Počastvovan sam monsinjorovom željom da unapredi moje položaj. Ali čak i kada prilika zakuca na vrata, meni i mojoj vrsti, osuđenoj na najniže mesto u društvu, nije dozvoljeno da ih otvori."
<BR>&nbsp;&nbsp;&nbsp;&nbsp;&nbsp;"Najniže klase treba da znaju gde im je mesto", tešio ga je Volter. "Ali u tvom slučaju ću napraviti izuzetak. Izgledaš mi ambiciozno. Jesi li?"
<BR>&nbsp;&nbsp;&nbsp;&nbsp;&nbsp;Garcon pogleda prema plavokosoj kuvarici. "Ambicija ne pristaje mom položaju."
<BR>&nbsp;&nbsp;&nbsp;&nbsp;&nbsp;"Šta bi želeo da budeš, onda? Kad bi mogao da biraš šta ćeš biti?"
<BR>&nbsp;&nbsp;&nbsp;&nbsp;&nbsp;Garcon je slučajno znao da kuvarica provodi tri slobodna dana u nedelji... on sam je radio sedam dana nedeljno... u hodnicima Luvra. "Mehanovodič u Luvru", reče. "Ali dovoljno pametan i dovoljno opušten da se bi udvarao ženi koja jedva zna za njega."
<BR>&nbsp;&nbsp;&nbsp;&nbsp;&nbsp;Monsinjor velikodušno reče: "Pronaći ću načina da... kako kažu za to?"
<BR>&nbsp;&nbsp;&nbsp;&nbsp;&nbsp;"Da ga učitaju", reče Devica.
<BR>&nbsp;&nbsp;&nbsp;&nbsp;&nbsp;"Mon Dieu!" uzviknu monsinjor. "Ona već čita podjednako dobro kao ti. Ali neću dopustiti da njen duh nadmaši moj! To bi već bilo previše!"
</TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
