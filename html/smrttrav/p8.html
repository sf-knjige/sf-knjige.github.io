<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Todkaster se nalazio na granici između dve oblasti; podsećao je na grad koji očekuje invaziju; u isti mah je bio preplašen i uzbuđen. Napunili su rezervoare benzinom; vlasnik garaže se zagledao u novac kojim su mu platili kao da razmišlja o njegovoj vrednosti. U Todkasteru su nabavili i novine. Bio je to primerak 'Jorkšajer Ivning Presa' - na njemu je bila odštampana cena od 3 penija, a naplaćeno im je 6, i to bez ikakvog izvinjenja. Vesti u novinama su bile identične sa vestima koje su čuli preko radija; jednoličan i svečan ton zvanične izjave jedva da je skrivao prizvuk straha.
<BR>&nbsp;&nbsp;&nbsp;&nbsp;&nbsp;Napustili su Todkaster i zaustavili automobile na seoskom putu, nedaleko od glavnog druma. U gradu su bili napunili termose vodom, dok su u pogledu hrane zavisili od starih zaliha. Meri se u međuvremenu povratila; popila je čaj i pojela koji zalogaj mesa iz konzerve koju su otvorili. Ali je En odbijala ma šta da pojede ili popije. Sedela je utonula u neizmerno ćutanje - da li zbog bola, srama ili razmišljanja o svom gorkom trijumfu, Džon nije bio u stanju da objasni. U početku je pokušavao da je podstakne na razgovor, ali ga je Olivija tiho odvratila od toga.
<BR>&nbsp;&nbsp;&nbsp;&nbsp;&nbsp;Sitroen i vokshol su bili parkirani jedan uz drugi i tako zauzimali svu širinu uzanog puta; tri porodice sve su zajedno obedovale u ova dva automobila. Radio je tiho tandrkao - emitovao je prikaz nekakvog predavanja o mavarskoj arhitekturi. Gotovo bi se pomislilo da je reč o parodiji na čuvenu britansku ravnodušnost. Nije isključeno da je u tom cilju ova emisija i stavljena na program; ali je stanje takvo, razmišljao je Džon, da se ne može lako zamagliti.
<BR>&nbsp;&nbsp;&nbsp;&nbsp;&nbsp;Čitanje je tako naglo prekinuto da su svi najpre pomislili: radio se pokvario. Rodžer je dao znak Džonu i ovaj je uključio aparat u svojim kolima; ali se i dalje ništa nije čulo.
<BR>&nbsp;&nbsp;&nbsp;&nbsp;&nbsp;"Nešto nije u redu kod njih", reče Rodžer. "Još sam gladan. Šta misliš, da li da žrtvujemo još jednu konzervu, šefe?"
<BR>&nbsp;&nbsp;&nbsp;&nbsp;&nbsp;"Možda bismo mogli", odgovori Džon, "ali tek kada napustimo Vest Rajding. Bolje ne sada."
<BR>&nbsp;&nbsp;&nbsp;&nbsp;&nbsp;"Razumem", reče Rodžer. "Pomeriću u desno jednu rupicu na kaišu."
<BR>&nbsp;&nbsp;&nbsp;&nbsp;&nbsp;Odjednom se ponovo začuo spikerov glas na oba radija u isti mah; činio se veoma jak. Naglasak nije bio sasvim onakav kakav bi se mogao očekivati od spikera BBC - bio je to malo doteran kokni. U glasu su se u isti mah osećali ljutina i prestrašenost:
<BR>&nbsp;&nbsp;&nbsp;&nbsp;&nbsp;"Govori Izvanredni komitet građana u Londonu. Preuzeli smo radio-stanicu BBC. Ostanite pored svojih aparata, jer ćemo kroz koji čas emitovati specijalni kominike. Ostanite pored svojih aparata. Dok kominike ne bude gotov, slušaćete signal radio-stanice. Molim ostanite pored svojih aparata."
<BR>&nbsp;&nbsp;&nbsp;&nbsp;&nbsp;"Gle ti njih!" reče Rodžer. "Izvanredni komitet građana, tako rekoše? Čemu, majku im njihovu pokvarenu, trošiti snagu na revolucije u ovakva vremena?"
<BR>&nbsp;&nbsp;&nbsp;&nbsp;&nbsp;Olivija ga iz drugog automobila pogleda prekorno. On reče prilično glasno:
<BR>&nbsp;&nbsp;&nbsp;&nbsp;&nbsp;"Ne brini za dobar odgoj dece. Više nije važno da li će otići u Itn ili Borstal. Biće proizvodači krompira, ma kako se besprekorno ponašali za stolom."
<BR>&nbsp;&nbsp;&nbsp;&nbsp;&nbsp;Stali su da emituju najavljeni radio-signal: melodično zvonjenje zvona na crkvi Bon Bels, što je potpuno odudaralo od postojećeg stanja. En podiže oči; Džon joj uhvati pogled. Ovo skladno preplitanje zvukova povelo ih je unazad kroz njihovu prošlost sve do detinjstva - za trenutak su bili nevina deca u svetu izobilja.
<BR>&nbsp;&nbsp;&nbsp;&nbsp;&nbsp;On reče tek toliko glasno da bi ga samo ona mogla čuti: "Neće uvek biti ovako."
<BR>&nbsp;&nbsp;&nbsp;&nbsp;&nbsp;Ona ga ravnodušno pogleda: "Zbilja?"
<BR>&nbsp;&nbsp;&nbsp;&nbsp;&nbsp;Novi glas je više odgovarao glasu radio spikera, ali se ipak videlo da ne govori profesionalac.
<BR>&nbsp;&nbsp;&nbsp;&nbsp;&nbsp;"Ovde London. Sada ćete čuti prvi kominike Izvanrednog komiteta građana.
<BR>&nbsp;&nbsp;&nbsp;&nbsp;&nbsp;Izvanredni komitet građana preuzeo je upravu nad Londonom i šest okolnih grofovija zbog sramne izdaje bivšeg predsednika vlade Rejrnonda Velinga. Imamo neoborive dokaze da je ovaj čovek, čija je dužnost bila da štiti svoje sugrađane, kovao dalekosežne planove za njihovo uništenje:
<BR>&nbsp;&nbsp;&nbsp;&nbsp;&nbsp;Evo činjenica:
<BR>&nbsp;&nbsp;&nbsp;&nbsp;&nbsp;Zalihe hrane su očajno male. Više nam neće stizati žito, meso niti prehrambeni proizvodi bilo koje vrste iz prekomorskih zemalja. Isključivo zavisimo od useva koje smo u stanju da uberemo na svojim njivama i od riba koje ćemo uloviti u svojim vodama. Do nastalog stanja došlo je stoga što se protiv-virus odgajan sa ciljem da uništi virus Čung-Li koji napada trave pokazao bezuspešnim.
<BR>&nbsp;&nbsp;&nbsp;&nbsp;&nbsp;Pošto je saznao za to, Veling je izložio svoj plan koji će potom odobriti vlada; zbog toga svi članovi kabineta zajedno snose odgovornost za ovaj plan. Veling je izabran za predsednika vlade samo da bi ga mogao sprovesti u delo. Plan se sastojao u tome da britanski avioni bace atomske i hidrogenske bombe na glavne gradove u zemlji. Proračunato je da će, ako se polovina stanovništva naše zemlje poubija na ovaj način, biti moguće ishraniti preostalu polovinu."
<BR>&nbsp;&nbsp;&nbsp;&nbsp;&nbsp;"Blagi bože!" uzviknu Rodžer. "Ne dižu prašinu tek onako, već su uskovitlali čitav orkan."
<BR>&nbsp;&nbsp;&nbsp;&nbsp;&nbsp;"Građani Londona", nastavio je glas najavljivača, "odbijaju da veruju da će Englezi pristati da sprovedu u delo Velingov plan masovnog ubijanja. Apelujemo na vazduhoplovne snage koje su u prošlosti branile ovaj grad od neprijatelja da ne krvave ruke krvlju nevinih. Ne samo što bi se takvim zločinom okaljali njegovi izvršioci, već i deca njihove dece hiljadu godina unapred.
<BR>&nbsp;&nbsp;&nbsp;&nbsp;&nbsp;Poznato nam je da su Veling i ostali članovi ovog gnusnog kabineta pobegli u jednu vazduhoplovnu bazu. Molimo vazduhoplovne snage da ih predaju, kako bi bili izvedeni pred narodni sud pravde.
<BR>&nbsp;&nbsp;&nbsp;&nbsp;&nbsp;Umoljavaju se svi žitelji našeg glavnog grada da sačuvaju prisustvo duha i ostanu na svojim mestima. Ograničenja koja je nametnuo Veling, a koja se odnose na putovanja van okvira grada, sada više nemaju zakonsku niti bilo koju drugu vrednost, ali se ipak pozivaju građani da ne pokušavaju da beže iz Londona u paničnom strahu. Izvanredni komitet preduzima mere za prikupljanje krompira, ribe i sve druge raspoložive hrane koja će se zatim transportovati u London gde će biti pravilno racionirana. Kada bi naši građani pokazali duh Denkerka, mi bismo uspeli. Moramo računati sa teškoćama; ali ćemo ipak uspeti."
<BR>&nbsp;&nbsp;&nbsp;&nbsp;&nbsp;Nastala je pauza. Zatim je glas produžio:
<BR>&nbsp;&nbsp;&nbsp;&nbsp;&nbsp;"Ostanite pored svojih aparata da biste mogli čuti sledeće specijalne kominikee. U međuvremenu ćete slušati muziku sa gramofonskih ploča."
<BR>&nbsp;&nbsp;&nbsp;&nbsp;&nbsp;Rodžer je ugasio svoj radio. "U međuvremenu", rekao je, "slušaćete muziku sa gramofonskih ploča. Sve do sada nisam verovao u bajku o Neronu i njegovoj violini."
<BR>&nbsp;&nbsp;&nbsp;&nbsp;&nbsp;Milisent Piri reče: "Znači - istina je ono što ste rekli."
<BR>&nbsp;&nbsp;&nbsp;&nbsp;&nbsp;"Ako ništa drugo", dodade Piri, "sada je ta vest dobila široke razmere. A to manje-više izlazi na isto, zar ne?"
<BR>&nbsp;&nbsp;&nbsp;&nbsp;&nbsp;"Oni su poludeli!" razvika se Rodžer. "Oni su potpuno, halucinantno, neizlečivo ludi. Veling se sada mora previjati kao crv."
<BR>&nbsp;&nbsp;&nbsp;&nbsp;&nbsp;"Bio bi red", reče Milisent prezrivo.
<BR>&nbsp;&nbsp;&nbsp;&nbsp;&nbsp;"Zbog njihove neefikasnosti", objasnio je Rodžer. "Zar se tako vode poslovi! Dajem glavu da je Izvanredni komitet trijumvirat koji sačinjavaju jedan profesionalni anarhist, jedan sveštenik i jedna levo nastrojena učiteljica. Samo takav koktel je u stanju da pokaže toliko nepoznavanje osnovnog ljudskog držanja."
<BR>&nbsp;&nbsp;&nbsp;&nbsp;&nbsp;Džon reče: "Trude se da zauzmu pošten stav."
<BR>&nbsp;&nbsp;&nbsp;&nbsp;&nbsp;"To je upravo ono na šta mislim", odgovori Rodžer. "Svestan sam da govorim sa uzvišenog pijedestala mudrosti bivšeg visokog činovnika za javna pitanja, ali ne morate imati mnogo iskustva sa humanošću masa da biste znali da nikada nije preporučljivo, a često je i porazno, biti pošten pred masama."
<BR>&nbsp;&nbsp;&nbsp;&nbsp;&nbsp;"U ovom slučaju će doživeti poraz", reče Piri.
<BR>&nbsp;&nbsp;&nbsp;&nbsp;&nbsp;"Gorka je to istina. Zemlja se nalazi pred ponorom gladi stanje je takvo da je predsednik vlade glavom odlučio da zbriše gradove sa lica zemlje - međutim vazduhoplovne snage ne bi nikada učinile tako nešto, pa ipak apelujemo na njih da ne preduzimaju taj korak - i zatim, vi možete napustiti London ako hoćete, samo je bolje da to ne činite! Takva vest može imati samo jedan ishod: devet miliona ljudi će krenuti - svejedno kuda, samo napolje."
<BR>&nbsp;&nbsp;&nbsp;&nbsp;&nbsp;"Pa ipak vazduhoplovne snage neće baciti bombe", reče Olivija. "I sam znaš da neće."
<BR>&nbsp;&nbsp;&nbsp;&nbsp;&nbsp;"Ne", odgovori Rodžer, "nisam u to siguran. Zbog toga nisam hteo da se izložim opasnosti. Kada posmatram stvari u celini, sklon sam da poverujem da neće. Ali sada to više nije važno. Nisam hteo da poverujem u ljudsku pristojnost kada prete hidrogenske bombe i glad - da li ozbiljno zamišljaš da će se naći neko ko će poverovati u to?"
<BR>&nbsp;&nbsp;&nbsp;&nbsp;&nbsp;Piri je, razmišljajući, primetio: "Onih devet miliona koje ste spomenuli svakako se odnose na London. Postoji još nekoliko miliona gradskih stanovnika u Vest Rajdingu, a da i ne spominjemo severoistočne industrijske oblasti."
<BR>&nbsp;&nbsp;&nbsp;&nbsp;&nbsp;"Tako mi boga, u pravu ste!" reče Rodžer. "I oni će se staviti u pokret. Ne tako brzo kao Londonci, pa ipak dovoljno brzo." Zatim pogleda Džona. "Dakle, kapetane, hoćemo li voziti cele noći?"
<BR>&nbsp;&nbsp;&nbsp;&nbsp;&nbsp;Džon je lagano izrazio svoju misao: "Najsigurnije je da tako postupimo. Pošto jednom dospemo iznad Herogejta, bićemo bez brige."
<BR>&nbsp;&nbsp;&nbsp;&nbsp;&nbsp;"Ostaje otvoreno pitanje izbora puta", skrenuo je pažnju Piri. Raširio je svoju automobilsku kartu i stao da je proučava kroz naočari sa zlatnim okvirom koje je koristio pri čitanju. "Da li ćemo zaobići Herogejt sa zapadne strane i zatim produžiti naviše dolinom Nid, ili ćemo se opredeliti za glavni put koji vodi kroz Ripon? Još uvek se nalazimo u Venslidejlu."
<BR>&nbsp;&nbsp;&nbsp;&nbsp;&nbsp;Džon upita: "Šta misliš ti, Rodžere?"
<BR>&nbsp;&nbsp;&nbsp;&nbsp;&nbsp;"Ako se stvar posmatra teoretski, okolišni putevi su sigurniji. Pa ipak, nekako mi se ne dopada taj put preko Mašam Mura." Pogledao je u nebo koje je naglo osvajao sumrak. "A naročito ne noću. Kada bi nam pošlo za rukom da se probijemo glavnim drumom, mnogo bismo dobili."
<BR>&nbsp;&nbsp;&nbsp;&nbsp;&nbsp;"Piri?" upita Džon.
<BR>&nbsp;&nbsp;&nbsp;&nbsp;&nbsp;Piri je slegao ramenima. "Kako vi odlučite."
<BR>&nbsp;&nbsp;&nbsp;&nbsp;&nbsp;"Prema tome, pokušaćemo da vozimo glavnim drumom. Zaobići ćemo Herogejt. Postoji jedan put koji vodi kroz Starbek i Bilton. Pametnije je da ne ulazimo ni u Ripon, jer što je sigurno - sigurno je. Ovoga puta ću ja zauzeti mesto na čelu, a ti, Rodžer, na kraju konvoja. Sviraj u sirenu, ako iz bilo kog razloga budeš zaostao."
<BR>&nbsp;&nbsp;&nbsp;&nbsp;&nbsp;Rodžer se zacereka. "Sem toga, prosviraću metak kroz stražnjicu Pirijevog forda."
<BR>&nbsp;&nbsp;&nbsp;&nbsp;&nbsp;Piri se blago nasmešio. "Nastojaću da ne žurim preterano, imajući vas u vidu, g. Bakli."
<BR>
<BR>&nbsp;&nbsp;&nbsp;&nbsp;&nbsp;Nebo je i dalje bilo bez oblaka, i dok su tako vozili u pravcu severa, zvezde se ukazaše iznad njihovih glava. Trebalo je da se mesec pojavi tek posle ponoći, tako da su jedino svetlo davali farovi njihovih automobila. Na ovim putevima su sretali manje vozila negoli bilo gde pre toga. Vojni konvoji, koji su do maločas krstarili u svim pravcima, nisu se više pojavljivali; progutali su ih zemlja ili buntovni Lids. Povremeno, iz daljine, dopirali su nekakvi šumovi, koji su mogli biti puščani meci, ali su bili veoma udaljeni i stoga nejasni. Džon bi svaki čas pogledao ulevo, napola očekujući da ugleda nebo koje liže atomski plamen, ali od toga nije bilo ni traga. U tom kraju su se nalazili Lids, Bradford, Halifaks, Hadersfild, Djusberi, Vejkfild i svi ostali industrijski centri i gradovi severnog Midlandsa. Isključivala se mogućnost da u njima vlada mir, pa ipak njihova agonija, ma kakva bila, nije mogla da ugrozi mali konvoj koji je žurno grabio ka svom utočištu.
<BR>&nbsp;&nbsp;&nbsp;&nbsp;&nbsp;Džon je bio strahovito umoran, tako da se snagom volje branio da ne zaspi. Ženama je stavljeno u zadatak da održavaju u budnom stanju svoje supružnike za volanom, međutim En je sedela kruta i nepomična, buljeći u noć, ne progovarajući ni reč i ne obraćajući pažnju ni na šta. On je jednom rukom napipao pilule benzendrina koje mu je Rodžer dao i uspeo da popije gutljaj vode iz boce, da bi ih progutao.
<BR>&nbsp;&nbsp;&nbsp;&nbsp;&nbsp;S vremena na vreme, dok je vozio uz brdo, bacio bi pogled unazad, proveravajući da li se još vide svetla ostala dva automobila. Meri je pokrivena ćebadima ležala na zadnjem sedištu i spavala. Iako brutalno nasrtanje na mlada bića izaziva veću srdžbu i veće sažaljenje baš zbog njihove nesposobnosti da se brane, ipak je činjenica da se ona brže oporavljaju. Da li je duvao blag vetar kada je jagnje bilo ostriženo? Napravio je grimasu na licu. Sada su sva jagnjad ostrižena, a sa severoistoka duva vetar koji nosi samo led i crni mraz.
<BR>&nbsp;&nbsp;&nbsp;&nbsp;&nbsp;Bez ikakvih nezgoda zaobišli su Herogejt i Ripon; po jačini kojom su svetleli njihovi farovi, znali su da još imaju dovoljno struje, tako da su sa razdaljine delovali civilizovano i ohrabrujuće. Možda stvari i ne stoje tako rđavo. Pitao se: da li je moguće da sve to bude ružan san iz koga će se probuditi i postati svedok ponovnog rođenja starog sveta, onog svakodnevnog sveta čija je slika već počela nepovratno da bledi? Prepričavaće se legende, razmišljao je, o širokim avenijama osvetljenim nebeskom svetlošću, o užurbanim milionima ljudi koji žive zajedno, a ne kuju zavere za uzajamno uništenje, o vozovima, avionima i automobilima, o svakovrsnoj hrani. A možda će se najviše pričati o policajcima-čuvarima koji nisu znali za bes i zloće, o zakonu koji je važio do na kraj zemaljske kugle.
<BR>&nbsp;&nbsp;&nbsp;&nbsp;&nbsp;Mašam mu je bio poznat kao varošica sa tržnicom, na obalama reke Jur. Put je naglo skretao čim su prešli reku, pa je Džon usporio zbog predstojećeg zaokreta.
<BR>&nbsp;&nbsp;&nbsp;&nbsp;&nbsp;Barijera je bila smišljeno postavljena - iza same okuke, tako da se nije mogla videti izdaleka, i toliko blizu da vozila ne bi mogla ponovo razviti brzinu. Sam put je bio do te mere uzan da se automobili nisu mogli okrenuti natrag. Džon je morao naglo da zakoči da bi zaustavio kola, ali pre nego što je to izveo, primetio je pušku uperenu kroz prozor sa strane. Pušku je držao zdepasti čovek obučen u odelo od tvida. On reče Džonu:
<BR>&nbsp;&nbsp;&nbsp;&nbsp;&nbsp;"Odlično. A sad izlazite napolje."
<BR>&nbsp;&nbsp;&nbsp;&nbsp;&nbsp;Džon upita: "Iz koga razloga?"
<BR>&nbsp;&nbsp;&nbsp;&nbsp;&nbsp;Čovek se povukao nekoliko koraka unazad kad je pristigao Pirijev ford, ali je i dalje držao pušku nepomično uperenu u vokshol. Iza njegovih leđa Džon je ugledao još nekolicinu. Oni su opkolili najpre ford, a zatim sitroen, pošto se i on zaustavio ispred blokade.
<BR>&nbsp;&nbsp;&nbsp;&nbsp;&nbsp;Čovek u odelu od tvida reče: "Šta je ovo - konvoj? Ima li vas još?"
<BR>&nbsp;&nbsp;&nbsp;&nbsp;&nbsp;Govorio je veselo sa jorkširskim akcentom. Njegova primedba nije imala ni najmanji prizvuk pretnje.
<BR>&nbsp;&nbsp;&nbsp;&nbsp;&nbsp;Džon je širom otvorio vrata na kolima. "Putujemo na zapad", rekao je, "preko vresnih polja. Moj brat je farmer u Vestmuer landu. Idemo kod njega."
<BR>&nbsp;&nbsp;&nbsp;&nbsp;&nbsp;"Odakle dolazite, gospodine?" upitao je jedan drugi glas.
<BR>&nbsp;&nbsp;&nbsp;&nbsp;&nbsp;"Iz Londona."
<BR>&nbsp;&nbsp;&nbsp;&nbsp;&nbsp;"Vratolomno ste se izvukli odande, a?" Čovek se nasmeja. "Taj London je postao mnogo nezdravo mesto."
<BR>&nbsp;&nbsp;&nbsp;&nbsp;&nbsp;U međuvremenu su i Rodžer i Piri napustili svoje automobile - Džonu je spao teret s duše kada je video da nisu pri sebi imali oružje. Rodžer je pokazao prstom na barijeru na drumu.
<BR>&nbsp;&nbsp;&nbsp;&nbsp;&nbsp;"Čemu služi ova mišolovka?" upitao je. "Možda se spremate za invaziju?"
<BR>&nbsp;&nbsp;&nbsp;&nbsp;&nbsp;Čovek u odelu od tvida reče: "Mudro vam je to." U glasu je imao prizvuk saglasnosti. "Pogodili ste u neku ruku. Kada izbeglice stanu da pristižu ovamo šišajući preko Vest Rajdinga, baš kao sada vi, postaće im jasno da neće moći tako lako opljačkati naš gradić."
<BR>&nbsp;&nbsp;&nbsp;&nbsp;&nbsp;"Savršeno vas razumem", reče Rodžer.
<BR>&nbsp;&nbsp;&nbsp;&nbsp;&nbsp;Bilo je nečeg nategnutog u čitavoj situaciji. Sada je Džon mogao jasnije da sagleda stanje; preko deset ljudi je stojalo na drumu i posmatralo ih.
<BR>&nbsp;&nbsp;&nbsp;&nbsp;&nbsp;On reče: "Red bi bio da pređemo na stvar. Da li sam vas dobro razumeo: vi želite da se vratimo okolišnim putem oko grada i zaobiđemo ga? Nije ni malo prijatno vraćati se, ali shvatam vaš razlog."
<BR>&nbsp;&nbsp;&nbsp;&nbsp;&nbsp;Jedan iz pratnje se nasmeja. "Samo ćete do tog malko pričekati, gospodine!"
<BR>&nbsp;&nbsp;&nbsp;&nbsp;&nbsp;Džon nije ništa odgovorio. Za trenutak je razmišljao da li ima ikakvog smisla da se vrate u automobile i otpočnu borbu. Ali čak i da im to pođe za rukom, žene i deca bi se našli u unakrsnoj vatri, zaključio je. Stoga je odlučio da još malo pričeka.
<BR>&nbsp;&nbsp;&nbsp;&nbsp;&nbsp;Nisu ni najmanje sumnjali da je čovek u odelu od tvida njihov vođ. Bio je to jedan od onih malih Napoleona kakve je izbacivao ovaj novi haos; zla sreća ih je zadesila što ga je Mašam tako brzo proizveo. A sa mnogo razloga su se nadali da će biti pošteđeni toga bar još dvanaest časova.
<BR>&nbsp;&nbsp;&nbsp;&nbsp;&nbsp;"Vidite", rekao je čovek u odelu od tvida, "ne bi bilo loše da osmotrite stvari i sa našeg stanovišta. Kada ne bismo ustali da sami sebe zaštitimo, varošica kao ova naša bila bi sahranjena u prvom naletu. Govorim vam to da biste shvatili da ne činimo ništa što nije neophodno ili opravdano. Razumete li me, sem što je naš grad usputna meta, može postati i nešto kao ćup s medom. Sve muve - koje će pokušati da pobegnu od gladi i atomskih bombi - putovaće ovim drumovima. Hvataćemo ih i živeti od njih - eto u tome se sastoji naš plan."
<BR>&nbsp;&nbsp;&nbsp;&nbsp;&nbsp;"Nije li malo prerano za ljudožderstvo", propratio je Rodžer. "IIi možda u ovim krajevima već postoji običaj da se jede ljudsko meso?"
<BR>&nbsp;&nbsp;&nbsp;&nbsp;&nbsp;Čovek u odelu od tvida se nasmeja. "Milo mi je što vidim da imate smisla za humor. Sve dok budemo nalazili nešto čemu ćemo se smejati, znači da još ima nade, zar ne? Daleko od toga da nam je potrebno ljudsko meso - bar ne za sad. Ali, gotovo u svakom automobilu naći će se po koja sitnica, ako ništa drugo ono koje parče čokolade. Možda ćete reći, pa to je neka vrsta trošarine kombinovana sa carinom. Pregledaćemo vam prtljag i uzeti sve što nam je potrebno."
<BR>&nbsp;&nbsp;&nbsp;&nbsp;&nbsp;Džon reče odsečno: "Hoćete li nas posle toga pustiti da odemo?"
<BR>&nbsp;&nbsp;&nbsp;&nbsp;&nbsp;"Ne baš sasvim jednostavno, ali hoćemo." Netremice je posmatrao Džona svojim sitnim prodornim očima usađenim u četvrtasto, mesnato lice. "Sada shvatate šta znači posmatrati stvari sa našeg stanovišta, ili se bar nadam?"
<BR>&nbsp;&nbsp;&nbsp;&nbsp;&nbsp;"Ja bih to nazvao otimanjem", rekao je Džon, "bez obzira na to sa čijeg stanovišta se posmatra."
<BR>&nbsp;&nbsp;&nbsp;&nbsp;&nbsp;"Pa lepo", reče čovek, "čak i neka bude tako. Ako ste prevalili čitav put od Londona dovde i nije vas zadesila veća nevolja od jedne krađe, znači da ste imali više sreće nego što će imati oni koji će posle vas stići. A sad dosta, gospodine. Zamolite žene da izvedu decu napolje. Moramo da pretresemo kola. Hajde, požurite. Što pre budu izašli, utoliko brže ćemo obaviti posao."
<BR>&nbsp;&nbsp;&nbsp;&nbsp;&nbsp;Džon pogleda svoje prijatelje iskosa; na Rodžerovom licu se čitao bes, ali i pomirljivost. Piri je kao i obično izgledao učtiv i uzdržan.
<BR>&nbsp;&nbsp;&nbsp;&nbsp;&nbsp;"Okej", reče Džon. "En, mislim da ćeš morati da probudiš Meri. Izvedi je za trenutak."
<BR>&nbsp;&nbsp;&nbsp;&nbsp;&nbsp;Skupili su se jedno uz drugo, dok je nekolicina iz pratnje preturala po automobilima; ljudi iz Mašama nisu zaboravili mesto za prtljag. Ubrzo su pronašli oružje. Omanji čovek sa čekinjastom bradom podigao je Džonovu automatsku pušku sa uzvikom oduševljenja.
<BR>&nbsp;&nbsp;&nbsp;&nbsp;&nbsp;Čovek u odelu od tvida reče: "Puške, gle! Ovo je bolji prvi plen nego što smo se nadali."
<BR>&nbsp;&nbsp;&nbsp;&nbsp;&nbsp;Džon reče: "Imamo i nekoliko revolvera. Pretpostavljam da ćete nam bar njih ostaviti."
<BR>&nbsp;&nbsp;&nbsp;&nbsp;&nbsp;"Ali urazumite se, čoveče", odgovori mu on. "Na nama je da branimo grad." Zatim je viknuo svojim ljudima koji su vršili pretres: "Stavite sve oružje ovde na gomilu."
<BR>&nbsp;&nbsp;&nbsp;&nbsp;&nbsp;"Šta sve nameravate da nam oduzmete?" upitao je Džon.
<BR>&nbsp;&nbsp;&nbsp;&nbsp;&nbsp;"Ne baš mnogo. Kao prvo - puške. Sem toga hranu, kao što sam već spomenuo. Zatim benzin, razume se."
<BR>&nbsp;&nbsp;&nbsp;&nbsp;&nbsp;"Zašto benzin?"
<BR>&nbsp;&nbsp;&nbsp;&nbsp;&nbsp;"Zato što nam može ustrebati, ako ni za šta drugo, ono bar za vožnju po gradu." Zacerekao se. "Zvuči veoma militaristički, zar ne mislite? Na neki način podseća na prošle dane. Samo s tom razlikom što se sada sve odigrava na našem pragu."
<BR>&nbsp;&nbsp;&nbsp;&nbsp;&nbsp;Džon reče: "Treba da prevalimo još osamdeset do devedeset milja. Ford troši galon na četrdeset milja, a druga dva automobila na oko trideset. Gotovo svi rezervoari su puni. Hoćete li nam ostaviti ukupno devet galona?"
<BR>&nbsp;&nbsp;&nbsp;&nbsp;&nbsp;Čovek u odelu od tvida je ćutao. Zatim se kiselo nasmeja.
<BR>&nbsp;&nbsp;&nbsp;&nbsp;&nbsp;Džon ga pogleda. "Napustićemo jedan od velikih automobila. Hoćete li nam ostaviti šest galona?"
<BR>&nbsp;&nbsp;&nbsp;&nbsp;&nbsp;"Te šest galona." reče čovek u odelu od tvida, "te jedan revolver - to mu dođe kao kada bi trebalo da se opredelimo ili da sačuvamo svoj grad ili da ga vidimo kako nestaje u plamenu. Čujte gospodine, nećemo vam ostaviti ništa što nama može dobro poslužiti."
<BR>&nbsp;&nbsp;&nbsp;&nbsp;&nbsp;"A šta kažete na jedan automobil", reče Džon, "i tri galona. U tom slučaju ne biste imali na savesti tri žene i četvoro dece."
<BR>&nbsp;&nbsp;&nbsp;&nbsp;&nbsp;"Otpada", reče čovek, "sve su to lepe priče o savesti, ali mi moramo misliti na svoje žene i na svoju decu."
<BR>&nbsp;&nbsp;&nbsp;&nbsp;&nbsp;Rodžer i Piri su stojali pored njega. Rodžer reče: "Zauzeće vam grad i spaliće ga. Nadam se da ćete doživeti to da vidite."
<BR>&nbsp;&nbsp;&nbsp;&nbsp;&nbsp;Čovek ga razrogačeno pogleda. "Valjda ne nameravate da pokvarite naše odnose, gospodine. Do sada smo pristojno postupali sa vama, ali umemo i da pokažemo zube ako hoćemo."
<BR>&nbsp;&nbsp;&nbsp;&nbsp;&nbsp;Rodžer se jedva uzdržavao da ne doda još nešto. Tada se Džon umeša:
<BR>&nbsp;&nbsp;&nbsp;&nbsp;&nbsp;"Dobro, dobro. Ostavi se, Rodž." Zatim se obrati čoveku u odelu od tvida ovim rečima: "Poklonićemo vam automobile. A da li bismo za uzvrat mogli sa svojim porodicama proći kroz grad na putu za Vensli? I da li mislite da bismo mogli dobiti dvoja, troja starih kolica koja vam više nisu potrebna?"
<BR>&nbsp;&nbsp;&nbsp;&nbsp;&nbsp;"Drago mi je što vidim da ste učtiviji od svog prijatelja, ali vam odgovaram ne - na oba pitanja. Niko ne može da uđe u ovaj grad. Povereno nam je da čuvamo svoje puteve, a oni koji nemaju tu dužnost, moraju da obavljaju druge razne poslove ili da se odmaraju. Nismo u stanju da vam damo ljude koji će vas sprovesti, a sam bog zna da vas ne možemo pustiti da prođete kroz grad bez straže."
<BR>&nbsp;&nbsp;&nbsp;&nbsp;&nbsp;Džon je ponovo pogledao Rodžera da proveri njegovo mišljenje. Tada reče Piri:
<BR>&nbsp;&nbsp;&nbsp;&nbsp;&nbsp;"Kad je tako, hoćete li nam bar reći kako da postupimo. Šta smemo da ponesemo sobom - ćebad?"
<BR>&nbsp;&nbsp;&nbsp;&nbsp;&nbsp;Jedan od ljudi koji su vršili pretres priđe čoveku u odelu od tvida i raportira mu:
<BR>&nbsp;&nbsp;&nbsp;&nbsp;&nbsp;"Mislim da smo odvojili sve što ima vrednosti, g. Sprus. Hranu i odelo. Zatim puške. Vili presipava benzin."
<BR>&nbsp;&nbsp;&nbsp;&nbsp;&nbsp;"U tom slučaju", reče g. Sprus, "možete prići kolima i uzeti šta vam je volja. Ne bih se mnogo opterećivao, da sam na vašem mestu. Putovanje vam neće biti lako. Ukoliko se budete držali rečne obale" - pokazao je desno od sebe - "najsigurnije ćete zaobići grad."
<BR>&nbsp;&nbsp;&nbsp;&nbsp;&nbsp;"Hvala vam", reče Rodžer. "Mnogo ste nam pomogli."
<BR>&nbsp;&nbsp;&nbsp;&nbsp;&nbsp;G. Sprus ga pogleda sa kočopernom blagonaklonošću. "Imali ste sreće - što ste dovde stigli pre navale. Nećemo imati vremena za preklapanja kada izbeglice počnu da kuljaju."
<BR>&nbsp;&nbsp;&nbsp;&nbsp;&nbsp;"Mnogo ste samouvereni", reče Džon. "Jer neće ni vama biti tako lako kao što mislite."
<BR>&nbsp;&nbsp;&nbsp;&nbsp;&nbsp;"Jednom prilikom sam negde pročitao", reče g. Sprus, "kako su se Saksonci smejali i ćaskali pre nego što će početi bitka kod Hejstingsa. Neposredno pre toga bila se završila jedna velika bitka, pa su se u predahu pripremali za sledeću."
<BR>&nbsp;&nbsp;&nbsp;&nbsp;&nbsp;"I izgubili su je", reče Džon. "Normani su pobedili."
<BR>&nbsp;&nbsp;&nbsp;&nbsp;&nbsp;"Možda i jesu. Ali je trebalo da prođe par stotina godina pre nego što se moglo mirno putovati ovim krajevima. Dobra vam sreća, gospodine."
<BR>&nbsp;&nbsp;&nbsp;&nbsp;&nbsp;Džon je posmatrao automobile u kojima više nije bilo ni hrane ni oružja, dok je Vili, mršav, trapav i nekako sav ustremljen mladić, dovršavao presipavanje benzina.
<BR>&nbsp;&nbsp;&nbsp;&nbsp;&nbsp;"Neka vas uvek služi sreća kao ovoga puta", reče on.
<BR>&nbsp;&nbsp;&nbsp;&nbsp;&nbsp;Džon reče: "Važno je da se što pre uklonimo odavde. Posle toga možemo odlučiti kako je najbolje da postupimo. Što se ostalog tiče, predlažem da sa sobom ponesemo tri mala kofera. Ruksaci bi bili praktičniji, ali ih nemamo. Ne bih se mučio sa ćebadima. Srećom je leto. Ako bude hladno, pribićemo se jedno uz drugo da se zagrejemo."
<BR>&nbsp;&nbsp;&nbsp;&nbsp;&nbsp;"Ja ću ipak poneti svoje urolano ćebe", reče Piri.
<BR>&nbsp;&nbsp;&nbsp;&nbsp;&nbsp;"Savetujem vam da to ne činite", reče mu Džon. Piri se nasmešio, ali nije odgovorio.
<BR>&nbsp;&nbsp;&nbsp;&nbsp;&nbsp;Pošto su stanovnici Mašama uklonili plen, vratili su se natrag u svoja skrovišta duž druma i stali da ih posmatraju ravnodušno i nezainteresovano. I sama pospana deca, koja su jedva stajala na nogama, posmatrala su svoje roditelje i njihove prijatelje kako odvajaju najpotrebnije od onoga što je preostalo. Džon je tada shvatio da više ne ubraja Meri među decu; ona je pomagala svojoj majci.
<BR>&nbsp;&nbsp;&nbsp;&nbsp;&nbsp;Najzad su krenuli. Kada se osvrnuo za sobom, Džon je ugledao stanovnike Mašama kako guraju njihove napuštene automobile da bi pojačali svoju barijeru.
<BR>&nbsp;&nbsp;&nbsp;&nbsp;&nbsp;Pitao se šta će se dogoditi kada automobili zaista stanu da se gomilaju - sigurno će ih morati bacati u reku.
<BR>&nbsp;&nbsp;&nbsp;&nbsp;&nbsp;S mukom su se peli uzbrdicom, sve dok im se sa jedne gole njive nije pružio vidik dole na zvezdama osvetljene krovove grada koji je ležao između njih i vresišta. Noć je bila izuzetno tiha.
<BR>&nbsp;&nbsp;&nbsp;&nbsp;&nbsp;"Ovde ćemo se odmoriti neko vreme", reče Džon. "Zatim možemo razmisliti šta da preduzmemo."
<BR>&nbsp;&nbsp;&nbsp;&nbsp;&nbsp;Piri je spustio svoje urolano ćebe; najpre ga je nezgrapno nosio ispod ruke, a zatim spretnije i izbalansirano na ramenu. "Kad je tako, da se oslobodim ovog ćebeta", reče on. Rodžer mu se obrati: "Pitao sam se kada ćete shvatiti da nosite mrtvi teret."
<BR>&nbsp;&nbsp;&nbsp;&nbsp;&nbsp;Piri je bio zauzet oko odmotavanja kanapa kojim je bilo uvezano ćebe; na kanapu se nalazio niz složenih čvorova. On najzad reče:
<BR>&nbsp;&nbsp;&nbsp;&nbsp;&nbsp;"Oni tamo dole... su pokazali da imaju nepogrešiv smisao za površnu efikasnost, stoga sam uveren da im sitnice moraju promaći. Dajem glavu da čovek koji je pretresao moj automobil čak nije imao ni nož. Ali ako ga je imao, njegovom nemaru nema nikakvog opravdanja."
<BR>&nbsp;&nbsp;&nbsp;&nbsp;&nbsp;Rodžer je radoznalo upitao: "Šta to imate unutra?"
<BR>&nbsp;&nbsp;&nbsp;&nbsp;&nbsp;Piri ga pogleda. Koliko se moglo videti pri slabom svetlu zvezda, žmirkao je. "Kada sam bio mnogo mlađi", rekao je on, "često sam putovao po Srednjem istoku - po Trans-Jordaniji, Iraku, Saudijskoj Arabiji. Skupljao sam minerale - ali bez velikog uspeha, moram priznati. Tamo sam i naučio trik kako se krije puška u urolanom ćebetu. Arapi kradu sve redom, ali ipak najviše vole da kradu puške."
<BR>&nbsp;&nbsp;&nbsp;&nbsp;&nbsp;Najzad je Piri raspakovao ćebe. Iz sredine je izvukao svoju sportsku pušku na kojoj je još bio pričvršćen teleskop.
<BR>&nbsp;&nbsp;&nbsp;&nbsp;&nbsp;Rodžer se naglo i glasno nasmeja. "Neka me đavo nosi! Ispostavilo se, evo, da naš položaj i nije tako rđav. Dobri stari Piri."
<BR>&nbsp;&nbsp;&nbsp;&nbsp;&nbsp;Sem puške Piri je izvukao i malu kutiju. "Na žalost, samo pedesetak", reče on, "ali bolje išta nego ništa."
<BR>&nbsp;&nbsp;&nbsp;&nbsp;&nbsp;"Potpuno se slažem", reče Rodžer. "Ako ne budemo u stanju da nađemo farmersku kuću koja ima automobil i benzin, nismo dostojni ovog oružja. Sa puškom smo u daleko povoljnijem položaju."
<BR>&nbsp;&nbsp;&nbsp;&nbsp;&nbsp;Džon reče: "Ne. Ni govora o automobilu."
<BR>&nbsp;&nbsp;&nbsp;&nbsp;&nbsp;Za trenutak su svi ćutali.
<BR>&nbsp;&nbsp;&nbsp;&nbsp;&nbsp;"Nadam se da nisi postao isuviše skrupulozan Džoni? Jer ako jesi, najbolje bi bilo da uzmeš Pirijevu pušku i da se ubiješ. Nimalo mi se nije dopalo kako su one prokletinje tamo dole postupale prema nama, mada moram priznati da je njihova ideja ispravna. Danas vlada sila. Svako onaj ko to ne shvati ima izgleda za opstanak koliko i zec u kavezu prepunom lasica."
<BR>&nbsp;&nbsp;&nbsp;&nbsp;&nbsp;Još istog jutra, razmišljao je Džon, njegovi motivi su mogli biti zasnivani na skrupulama; bez njih je nestala njegova nesigurnost i ustezanje da drugima nameće svoju volju. On reče odsečno:
<BR>&nbsp;&nbsp;&nbsp;&nbsp;&nbsp;"Nema ni govora o nekakvom automobilu, zato što su automobili postali opasni. Srećno smo se izvukli tamo dole. Mogli su za tili čas da nam prosviraju po metak kroz glavu, pa da posle toga opljačkaju naše automobile. Vremenom će morati tako da postupaju. Ako pokušamo da nastavimo put do doline kolima, moraće tako nešto da nas snađe. U automobilu se čovek uvek nalazi u potencijalnoj zasedi."
<BR>&nbsp;&nbsp;&nbsp;&nbsp;&nbsp;"U pravu ste", promrmlja Piri. "Potpuno ste u pravu."
<BR>&nbsp;&nbsp;&nbsp;&nbsp;&nbsp;"Preko osamdeset milja", reče Rodžer, "pešice? Ne pretpostavljate, valjda, da ćete doći do konja?"
<BR>&nbsp;&nbsp;&nbsp;&nbsp;&nbsp;Džon je posmatrao zemljište na kome su stojali; bilo je prošarano korovom i izgledalo je kao da je nekada moglo biti pašnjak.
<BR>&nbsp;&nbsp;&nbsp;&nbsp;&nbsp;"Ne. Moraćemo preći pešice ceo put. Verovatno da će trajati tri dana umesto samo nekoliko časova. Ali ako ga budemo lagano prelazili, bićemo sigurniji da ćemo ga prevaliti. U suprotnom slučaju izgledi su slabi."
<BR>&nbsp;&nbsp;&nbsp;&nbsp;&nbsp;Rodžer reče: "Ja sam za to da se dočepamo jednog automobila i da damo gas. Zar isto tako ne postoji mogućnost da ne naiđemo ni na kakvu prepreku? Mali je broj gradova koji su uspeli da se tako brzo organizuju kao Mašam - a biće ih kojima nešto slično neće pasti na pamet. Ako budemo pešice sa decom putovali preko polja, neizostavno ćemo morati pasti u neku nevolju."
<BR>&nbsp;&nbsp;&nbsp;&nbsp;&nbsp;"Pa ipak, ništa nam drugo ne ostaje", reče Džon.
<BR>&nbsp;&nbsp;&nbsp;&nbsp;&nbsp;Rodžer upita: "Šta mislite vi, Piri?"
<BR>&nbsp;&nbsp;&nbsp;&nbsp;&nbsp;"Nije važno šta on misli", odgovori Džon. "Već sam rekao kako ćemo postupiti."
<BR>&nbsp;&nbsp;&nbsp;&nbsp;&nbsp;Rodžer je glavom pokazao na Pirija koji je ćutao i posmatrao. "On ima pušku", reče.
<BR>&nbsp;&nbsp;&nbsp;&nbsp;&nbsp;Džon skoči: "To znači da može pokazati silu, ako mu se tako svidi. Ali sve dok to ne učini, ja donosim odluke." Zatim pogleda Pirija. "Šta vi kažete na sve ovo?"
<BR>&nbsp;&nbsp;&nbsp;&nbsp;&nbsp;"Potpuno odobravam vaš stav", odgovorio je Piri. "Da li mi dozvoljavate da zadržim pušku? Nadam se da ne ispadam preterano uobražen kada tvrdim da sam slučajno najveštiji u rukovanju njome. Isto tako nemam nikavih ambicija da postanem vođ. Razume se, to mi morate verovati na reč."
<BR>&nbsp;&nbsp;&nbsp;&nbsp;&nbsp;Džon reče: "Svakako, zadržite pušku."
<BR>&nbsp;&nbsp;&nbsp;&nbsp;&nbsp;Rodžer upade: "Znači demokratiji je kraj. Trebalo je ranije to da shvatim. Na koju stranu ćemo krenuti?"
<BR>&nbsp;&nbsp;&nbsp;&nbsp;&nbsp;"Nikuda do jutra", odgovori Džon. "Pre svega, svima nam je potreban noćni san; drugo, nema nikakvog smisla spoticati se po mraku u kraju koji ne poznajemo. Svako od nas će čuvati stražu po jedan sat. Ja ću biti prvi; zatim ti, Rodžere, pa redom Piri, Milisent, Olivija", zastao je, "i najzad En. Više od šest časova ne možemo se odmarati. Posle toga ćemo se pobrinuti za doručak."
<BR>&nbsp;&nbsp;&nbsp;&nbsp;&nbsp;Vazduh je bio topal, bez daška vetra.
<BR>&nbsp;&nbsp;&nbsp;&nbsp;&nbsp;"Još jednom neka je bogu hvala", reče Rodžer, "što nije zima." Zatim viknu dečacima: "Ovamo, bando! Skupite se oko mene tako da nam ne bude hladno."
<BR>&nbsp;&nbsp;&nbsp;&nbsp;&nbsp;Poljana na kojoj su se nalazili pružala se ispod samog obronka jednog brda. Džon je seo čelo glava svoje pospale porodice i prijatelja, i preko njih se zagledao u vresna polja koja su se prostirala prema zapadu. Mesec tek što nije bio izašao; njegovi zraci već su bili počeli da pojačavaju svetlost zvezda.
<BR>&nbsp;&nbsp;&nbsp;&nbsp;&nbsp;Mnogo je za njih značilo da vreme i dalje ostane lepo. Koliko bi mu olakšanje donela molitva, razmišljao je on - pa čak i prinesena žrtva - bogovima vresišta u nadi da će ih poštedeti svog gneva. Bacio je pogled na mesto na kome su tri dečaka ležala šćućurena između Rodžera i Olivije. Možda će im se oni, ili njihova deca, jednoga dana pomoliti.
<BR>&nbsp;&nbsp;&nbsp;&nbsp;&nbsp;Razmišljajući o tome osetio je kako ga obuzima veliki duhovni nemir, kao da ga je iz prošlosti njegovo staro ja, njegovo civilizovano ja, izazivalo na obračun. Pošto se ovaj sukob stišao, do izvesne mere javilo se pitanje: da li je vredno dalje živeti? Živeli su u svetu etike čiji su koreni bili stari gotovo četiri hiljade godina. Za jedan jedini dan taj je svet utonuo ispod njihovih nogu.
<BR>&nbsp;&nbsp;&nbsp;&nbsp;&nbsp;Da li još postoje ljudi koji žive tim starim životom, koji govore jezikom ljubavi, dok ih sa sviju strana okružuje Vavilon? Ako ih ima, razmišljao je, osuđeni su na smrt, i njihova deca zajedno sa njima - isto onako kao što su nekada davno i njihovi preci poumirali u rimskim arenama. Za trenutak mu se učini da bi rado sa takvom verom u duši pristao da umre, ali kada je ponovo pogledao malu grupu dragih pospalih bića čija je glava on sada bio, shvatio je da živi mnogo više znače za njega nego što bi mrtvi to ikada mogli.
<BR>&nbsp;&nbsp;&nbsp;&nbsp;&nbsp;Ustao je i tiho se prišunjao do mesta na kome je En držala Meri u naručju. Meri je spavala, dok je pri sve jačoj mesečevoj svetlosti mogao da vidi da su Enine oči otvorene.
<BR>&nbsp;&nbsp;&nbsp;&nbsp;&nbsp;Blago joj se obrati: "En!"
<BR>&nbsp;&nbsp;&nbsp;&nbsp;&nbsp;Ćutala je uporno. Čak ga nije ni pogledala. On se posle izvesnog vremena udalji i zauze svoje staro mesto.
<BR>&nbsp;&nbsp;&nbsp;&nbsp;&nbsp;Sigurno je da postoje ljudi koji će mnogo više voleti da umru, negoli ovako da žive. Bio je uveren u to, i to uverenje ga je tešilo.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
