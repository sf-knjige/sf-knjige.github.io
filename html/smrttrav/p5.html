<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Činilo se kao da je neka omama obuzela svet koji je nastavio mirno da živi tokom te zime. U zapadnim zemljama su izrađivani planovi za racioniranje hrane i u nekim slučajevima bili primenjivani. Kolači su iščezli iz Engleske, ali je hleb još bio pristupačan svima u dovoljnim količinama. Štampa se i dalje kolebala između optimizma i pesimizma, ali su oscilacije bivale sve kraće. Važno pitanje, koje je sve češće doticano, bilo je: koliko vremena se predviđa da će proteći pre nego što se život može vratiti na normalu, pošto virus bude uništen.
<BR>&nbsp;&nbsp;&nbsp;&nbsp;&nbsp;Po Džonovom mišljenju bilo je simptomatično to što još niko nije govorio o vraćanju u život umrtvljenih kompleksa zemljišta u Aziji. On je izneo ovo svoje zapažanje Rodžeru Bakliju, za ručkom, jednog kasnog februarskog popodneva. Sedeli su u Rodžerovom klubu koji se zvao 'Trezor'.
<BR>&nbsp;&nbsp;&nbsp;&nbsp;&nbsp;Rodžer je rekao: "Tačno; trudimo se da ne mislimo previše na to, zar ne? Ponašamo se kao da nam je pošlo za rukom da otfikarimo ostali deo sveta, a da ostavimo samo Evropu, Afriku, Australiju sa ostrvima i obe Amerike. Prošle nedelje sam video neke slike iz centralne Kine. Još do pre nekoliko meseci, one bi bile objavljene u štampi. Međutim, sada ih nisu publikovali, i sigurno je da se neće pojaviti u javnosti."
<BR>&nbsp;&nbsp;&nbsp;&nbsp;&nbsp;"Kako su izgledale?"
<BR>&nbsp;&nbsp;&nbsp;&nbsp;&nbsp;"Bile su u boji. Vrlo ukusne kompozicije u mrkim, sivim i žutim gamama. Predstavljale su samu golu zemlju i ilovaču. Šta da ti kažem - na svoj način ulivale su više straha od ranijih slika na kojima su se mogli videti izgladneli ljudi."
<BR>&nbsp;&nbsp;&nbsp;&nbsp;&nbsp;Konobar se dogegucao do njih, i usporenim ritualom koji je odisao strpljenjem uslužio ih starim pivom. Pošto se on uklonio, Džon je upitao:
<BR>&nbsp;&nbsp;&nbsp;&nbsp;&nbsp;"Ulivale su strah?"
<BR>&nbsp;&nbsp;&nbsp;&nbsp;&nbsp;"Prepao sam se od njih. Do tada nisam u potpunosti shvatao u kakvu savršenu pustoš je virus u stanju da pretvori izvestan prostor. Razmišljajući o njemu automatski pretpostavljaš da će bar neku travčicu ostaviti da raste, pa ma to bio samo retki busen, tu i tamo. Ali on ne ostavlja ništa za sobom. Razume se, zbrisane su samo trave, ali se čovek iznenadi kada uvidi kolike ogromne komplekse zemljišta pokrivaju razne trave."
<BR>&nbsp;&nbsp;&nbsp;&nbsp;&nbsp;"Da li se šta zucka o nekom rešenju?"
<BR>&nbsp;&nbsp;&nbsp;&nbsp;&nbsp;Rodžer je neodređeno odmahnuo glavom. "Najtačnije bi bilo ovo: glasovi u zvaničnim krugovima su isto toliko mutni kao i vesti u štampi, ali je činjenica da sadrže izvesnu notu uverljivosti."
<BR>&nbsp;&nbsp;&nbsp;&nbsp;&nbsp;Džon reče: "Moj brat pravi barikadu na svom imanju. Da li sam ti to već rekao?"
<BR>&nbsp;&nbsp;&nbsp;&nbsp;&nbsp;Rodžer se nagao napred i ljubopitljivo ponovio: "Farmer? Šta podrazumevaš pod tim - pravi barikadu?"
<BR>&nbsp;&nbsp;&nbsp;&nbsp;&nbsp;"Pričao sam ti o njegovom imanju - zove se Slepi Džil - koje je okruženo brdima i ima jedan jedini prilaz: uski tesnac. On sada podiže ogradu da zatvori taj tesnac."
<BR>&nbsp;&nbsp;&nbsp;&nbsp;&nbsp;"Samo nastavi. Zanima me."
<BR>&nbsp;&nbsp;&nbsp;&nbsp;&nbsp;"To je, u stvari, sve. Brine ga šta će se dogoditi na proleće kada sve počne da buja - nikada do sada ga nisam video takvog. Eto, na primer, nije posejao žitarice ni na jednom pedlju zemlje, već je isključivo zasadio repu i krompir. Čak je izrazio želju da svi dođemo kod njega na godinu dana."
<BR>&nbsp;&nbsp;&nbsp;&nbsp;&nbsp;"Dok ne prođe ova kriza? Zabrinut je."
<BR>&nbsp;&nbsp;&nbsp;&nbsp;&nbsp;"Priznajem", rekao je Džon, "da od tada, s vremena na vreme, mislim na njegov predlog... Dejv je oduvek imao više smisla za realnost od mene, i kada se čovek bolje unese u stvar, dolazi do zaključka da ne treba olako uzimati slutnje jednog zemljoradnika kada je reč o ovako nečem. Mi u Londonu znamo samo ono što nam se servira."
<BR>&nbsp;&nbsp;&nbsp;&nbsp;&nbsp;Rodžer ga je pogledao i nasmešio se. "Ima pomalo istine u tvojim rečima, Džoni, samo ne smeš zaboraviti da ja pripadam taboru onih koji serviraju. Reci mi, molim te - ako te budem blagovremeno iz pouzdanih izvora obavestio da će nastupiti katastrofa, misliš li da možeš obezbediti mesto za našu malu trojku u skloništu svog brata?"
<BR>&nbsp;&nbsp;&nbsp;&nbsp;&nbsp;Džon reče oštro: "A misliš li ti da će doći do katastrofe?"
<BR>&nbsp;&nbsp;&nbsp;&nbsp;&nbsp;"Za sada nema nikakvog znaka. Oni koji treba da budu obavešteni o tome zrače istim optimizmom koji susrećeš i u novinama. Naprosto, dopada mi se mogućnost sa Slepim Džilom kao neka vrsta politike obezbeđenja. Motriću na sve što se bude zuckalo. Čim na onoj drugoj strani budem čuo nešto što i najmanje liči na opomenu, obojica ćemo uzeti odsustvo na neodređeno vreme, pokupiti svoje porodice i šišnuti na sever, važi? Kako ti to zvuči? Da li bi nas tvoj brat primio?"
<BR>&nbsp;&nbsp;&nbsp;&nbsp;&nbsp;"Kako da ne." Džon je razmišljao o ovoj ideji. "Šta misliš, možeš li na vreme saznati da predstoji katastrofa?"
<BR>&nbsp;&nbsp;&nbsp;&nbsp;&nbsp;"Sigurno. Neprestano ću te obaveštavati. Budi uveren da ću u ovakvom slučaju radije preterati u opreznosti. Mrska mi je pomisao da me glad zatekne usred Londona."
<BR>&nbsp;&nbsp;&nbsp;&nbsp;&nbsp;Konobar je prošao pored njih gurajući sto za serviranje natovaren probranim vrstama sireva. Atmosfera u trpezariji ovog londonskog kluba bila je ispunjena tromom pospanošću podneva. Žagor glasova je imao prizvuk zadovoljstva i bezbrižnosti.
<BR>&nbsp;&nbsp;&nbsp;&nbsp;&nbsp;Džon je odmahnuo rukom. "Teško je zamisliti da se može dogoditi nešto što će poremetiti ovakav život."
<BR>&nbsp;&nbsp;&nbsp;&nbsp;&nbsp;Rodžer takođe prošeta pogledom po sali; oči su mu imale blag, ali jasan izraz.
<BR>&nbsp;&nbsp;&nbsp;&nbsp;&nbsp;"Slažem se, zaista se ne da zamisliti. Na kraju krajeva, kao što se to u štampi veoma često ponavlja, mi nismo Azijati. Biće zanimljivo posmatrati nas Britance, ljude stisnutih usana, kada se skupe oblaci bure. Nepomerljiv je ovaj naš način života. Ali šta će se dogoditi kada se i na nama javi pukotina?"
<BR>&nbsp;&nbsp;&nbsp;&nbsp;&nbsp;Konobar im je doneo naručene kotlete. Bio je to ratoboran čovečuljak, koji je posedovao manje otmenosti od većine svojih kolega u tom klubu.
<BR>&nbsp;&nbsp;&nbsp;&nbsp;&nbsp;"Da", reče Rodžer, "biće zanimljivo - ali ne dovoljno zanimljivo da poželim da stanem i posmatram."
<BR>
<BR>&nbsp;&nbsp;&nbsp;&nbsp;&nbsp;Proleće je kasnilo te godine; period suvog, hladnog i oblačnog vremena trajao je tokom celog marta. Kada je u drugoj nedelji aprila nastupilo toplo i vlažno vreme, ljudi su sa zaprepašćenjem zaključili da virus Čung Li nije izgubio ni najmanje od svoje snage. Kako je trava počela da niče po poljima, vrtovima ili pored autostrada, tako su se na njenim vlatima ukazivale mrlje tamnije zelene boje, proširivale se i pretvarale u mrki trulež. Ovaj novi dokaz nije se mogao prenebregnuti.
<BR>&nbsp;&nbsp;&nbsp;&nbsp;&nbsp;Džon je potražio Rodžera.
<BR>&nbsp;&nbsp;&nbsp;&nbsp;&nbsp;Pitao ga je: "Čuje li se šta sa one strane?"
<BR>&nbsp;&nbsp;&nbsp;&nbsp;&nbsp;"Zaista čudno, ali vesti su vrlo dobre."
<BR>&nbsp;&nbsp;&nbsp;&nbsp;&nbsp;Džon na to reče: "Moj travnjak ga je pun. Počeo sam da kosim travu, ali sam ubrzo uvideo da je sva trava u našem kraju zaražena."
<BR>&nbsp;&nbsp;&nbsp;&nbsp;&nbsp;"I moja je", reče Rodžer. "To je neki topli ton mrke boje, kao kad nešto gnjili. Da, uzgred budi rečeno, ukinute su kazne ako se ne pokosi zagađena trava."
<BR>&nbsp;&nbsp;&nbsp;&nbsp;&nbsp;"Pa kako onda vesti mogu biti povoljne? Po meni sve to ne sluti na dobro."
<BR>&nbsp;&nbsp;&nbsp;&nbsp;&nbsp;"Sutra će biti objavljene u novinama. Komitet UNESKO tvrdi da je nađen izlaz. Otkriven je virus koji se hrani svim fazama virusa Čung Li."
<BR>&nbsp;&nbsp;&nbsp;&nbsp;&nbsp;Džon reče: "Da nije toga, stanje bi bilo zaista užasno. Možda ne misliš...?"
<BR>&nbsp;&nbsp;&nbsp;&nbsp;&nbsp;Rodžer se nasmešio. "To je bila prva stvar na koju sam pomislio. Ali je bilten u kome je vest objavljena potpisala četa ljudi, i među njima su neki koji ne bi pristali da krivotvore rezultate ni manje značajnog eksperimenta, čak ako bi time mogli da spasu svoje stare roditelje sigurne smrti. Stvar je čista, neosporno."
<BR>&nbsp;&nbsp;&nbsp;&nbsp;&nbsp;"Spaseni smo za dlaku", reče Džon lagano. "Strah me je i da pomislim šta bi se dogodilo ovoga leta da nije ove vesti."
<BR>&nbsp;&nbsp;&nbsp;&nbsp;&nbsp;"A meni ne smeta da o tome razmišljam", reče Rodžer. "Bilo mi je jedino stalo da izbegnem učešće u toj stvari."
<BR>&nbsp;&nbsp;&nbsp;&nbsp;&nbsp;"Nalazio sam se u nedoumici da li da pošaljem decu natrag u školu. Pretpostavljam da sada to mogu mirno učiniti."
<BR>&nbsp;&nbsp;&nbsp;&nbsp;&nbsp;"Po mom mišljenju biće sigurnije da ih pošalješ", odgovorio je Rodžer. "Nestašica je neizbežna, zato što će biti teško moguće da se novi virus primeni na dovoljno velikom terenu sa ciljem da se spase ovogodišnja žetva. London će se, po svoj prilici, naći u većem škripcu od bilo kog drugog grada."
<BR>&nbsp;&nbsp;&nbsp;&nbsp;&nbsp;Izveštaju UNESKO je dat najveći mogući publicitet, dok je istovremeno britanska vlada objavila svoju ocenu situacije. Sjedinjene Američke Države, Kanada, Australija i Novi Zeland posedovale su zalihe u žitu i sve su bile spremne da svom stanovništvu nametnu zakon o racioniranju hrane, kako bi postojeće zalihe mogle trajati dok ne prođe nestašica. U Britaniji je zaveden sličan, samo oštriji zakon o racioniranju žitarica i mesa.
<BR>&nbsp;&nbsp;&nbsp;&nbsp;&nbsp;Još jednom je nastupilo olakšanje. Obe vesti zajedno, podatak da je virus potučen i vest o zavođenju racioniranja, delovale su ohrabrujuće i ulivale nadu. Kada je stiglo pismo od Davida, njegov sadržaj je zazvučao gotovo smešno i besmisleno.
<BR>&nbsp;&nbsp;&nbsp;&nbsp;&nbsp;Pisao je:
<BR>&nbsp;&nbsp;&nbsp;&nbsp;&nbsp;"Nijedna vlat trave više ne postoji u dolini. Juče sam zaklao i poslednju kravu - pretpostavljam da je neko u Londonu imao toliko razuma i tokom protekle zime preduzeo mere za proširenje prostora u hladnjačama; samo ni to neće biti dovoljno da se smesti meso goveda koja će se naći pod nožem tokom sledećih nekoliko nedelja. Ja svoje meso stavljam u salamuru. Čak i da sve bude kako treba, proći će godine pre nego što ova zemlja bude ponovo znala šta je to meso, mleko ili sir.
<BR>&nbsp;&nbsp;&nbsp;&nbsp;&nbsp;Bio bih srećan kada bih mogao da verujem da će se sve srećno završiti. Nije reč o tome da ja ne verujem ovom izveštaju - poznat mi je ugled ljudi koji su ga potpisali - ali se čini da izveštaji, sami po sebi, ne znače baš mnogo kada svojim očima vidim crno umesto zelenog.
<BR>&nbsp;&nbsp;&nbsp;&nbsp;&nbsp;Ne zaboravi da si dobrodošao kad god odlučiš da spakuješ svoje stvari i kreneš ovamo. Dolina mi ne zadaje ni najmanje brige. Možemo se hraniti krompirom, repom i svinjetinom držim svinje zato što je to, bar koliko mi je poznato, jedina stoka koja se može hraniti krompirom. Ovde nam neće biti loše. Brine me šta će biti sa svetom izvan ove doline."
<BR>&nbsp;&nbsp;&nbsp;&nbsp;&nbsp;Džon je dao pismo En i prišao prozoru dnevne sobe da pogleda baštu. En se mrštila čitajući.
<BR>&nbsp;&nbsp;&nbsp;&nbsp;&nbsp;"Još uzima sve to preterano ozbiljno, šta misliš?" upitala je ona.
<BR>&nbsp;&nbsp;&nbsp;&nbsp;&nbsp;"Očigledno." Džon je posmatrao svoj nekadašnji travnjak, koji je sada bio običan komad mrke zemlje prošaran po kojim busenom korova. Ljudi su se već bili svikli na takav prizor.
<BR>&nbsp;&nbsp;&nbsp;&nbsp;&nbsp;"Nije ni čudo", reče En, "živi tamo sam sa Hilenovima i farmerskim radnicima... šteta je što se nije oženio."
<BR>&nbsp;&nbsp;&nbsp;&nbsp;&nbsp;"Hoćeš da kažeš da je izgubio ravnotežu? Nije on jedini čovek koji pesimistički gleda na virus."
<BR>&nbsp;&nbsp;&nbsp;&nbsp;&nbsp;"Kako samo završava", rekla je En. Čitala je glasno:
<BR>&nbsp;&nbsp;&nbsp;&nbsp;&nbsp;"U neku ruku smatram da bi bilo pravednije da virus pobedi. Godinama postupamo sa zemljom kao da je svinjski brlog - pljačkamo je. A ona je, na kraju krajeva, jedan život za sebe."
<BR>&nbsp;&nbsp;&nbsp;&nbsp;&nbsp;Džon reče: "Mi živimo odvojeni od prirode -- nikada nismo imali prilike da vidimo mnogo trave i zbog toga smo ravnodušni. Utisak koji se dobija na selu mora biti upečatljiv."
<BR>&nbsp;&nbsp;&nbsp;&nbsp;&nbsp;"Čini se kao da on želi da virus pobedi."
<BR>&nbsp;&nbsp;&nbsp;&nbsp;&nbsp;"Čovek sa sela od pamtiveka ne voli čoveka iz grada i ne veruje mu. Njegova predstava o građanima su razjapljena usta kojima se završava lenjo telo. Mislim da bi mnogi seljaci bili presrećni kada bi gradski stanovnik malko otpatio. Samo što će u ovom slučaju ta patnja, ako do nje dođe, biti sve samo ne mala. Ali sam ipak uveren da David ne želi da nas potuče Čung Li. Prosto je obrvan mračnim mislima."
<BR>&nbsp;&nbsp;&nbsp;&nbsp;&nbsp;En je neko vreme ćutala. Džon se okrete prema njoj i pogleda je. Sedela je zagledana u prazan televizijski ekran, čvrsto držeći Davidovo pismo u jednoj ruci.
<BR>&nbsp;&nbsp;&nbsp;&nbsp;&nbsp;"Možda je s godinama postao pomalo strašljiv i nepoverljiv. Malodušnost se često javlja kod neoženjenih farmera."
<BR>&nbsp;&nbsp;&nbsp;&nbsp;&nbsp;En upita: "Ona ideja - da nam Rodžer javi ako stvari krenu naopako kako bismo mogli svi otputovati na sever - da li još važi?"
<BR>&nbsp;&nbsp;&nbsp;&nbsp;&nbsp;Džon, iznenađen, odgovori: "Dabome da važi! Mada se čini da za sada nema nikakve opasnosti."
<BR>&nbsp;&nbsp;&nbsp;&nbsp;&nbsp;"Da li se možemo osloniti na njega?"
<BR>&nbsp;&nbsp;&nbsp;&nbsp;&nbsp;"A zašto da ne? Čak i kada bi bio spreman da izloži opasnosti naše živote, misliš da bi to učinio sa svojim - Olivijinim i Stivovim?"
<BR>&nbsp;&nbsp;&nbsp;&nbsp;&nbsp;"Pretpostavljam da ne bi. Samo..."
<BR>&nbsp;&nbsp;&nbsp;&nbsp;&nbsp;"Ako nas nevolja stigne, sigurno je da nam neće biti potrebna Rodžerova opomena. Miljama unapred videćemo je kako dolazi."
<BR>&nbsp;&nbsp;&nbsp;&nbsp;&nbsp;En reče: "Mislila sam na decu."
<BR>&nbsp;&nbsp;&nbsp;&nbsp;&nbsp;"Ne brini za njih. Dejviju se čak svidelo konzervirano meso koje nam šalju Amerikanci."
<BR>&nbsp;&nbsp;&nbsp;&nbsp;&nbsp;En se nasmešila. "Tako je; u svakom slučaju, ne gine nam konzervirano meso, bar se nadam."
<BR>&nbsp;&nbsp;&nbsp;&nbsp;&nbsp;Kao i obično, otputovali su na more sa Baklijevima kada su deca sredinom drugog polugođa došla kući za raspust. Bilo je to čudno putovanje kroz zemlju u kojoj se jedino videla očajna golotinja tla okuženog virusom i izukrštanog poljima, na kojima su zanemarene žitarice bile zamenjene krompirom i repama. Međutim, putevi su bili zakrčeni saobraćajem, tako da je, kao retko kad, bilo teško naći neko mesto na obali sa malo manje sveta.
<BR>&nbsp;&nbsp;&nbsp;&nbsp;&nbsp;Vreme je bilo toplo, ali je vladao gotovo polumrak zbog crnih oblaka iz kojih je neprestano pretila kiša. Nisu se mnogo udaljili od karavana.
<BR>&nbsp;&nbsp;&nbsp;&nbsp;&nbsp;Smestili su se na samom špicu jedne visoravni, sa koje se video šljunak i pružao širok pogled na Kanal La Manš. Dejvija i Stiva je mnogo privlačilo razno brodovlje na moru; nekoliko milja od obale bila je usidrena flota malih brodova.
<BR>&nbsp;&nbsp;&nbsp;&nbsp;&nbsp;"To su ribarski brodići", objasnio je Rodžer. "Oni treba da nadoknade meso koje nam nedostaje, zato što više nema nimalo trave kojom se hrane krave."
<BR>&nbsp;&nbsp;&nbsp;&nbsp;&nbsp;"Pri tom je i riba racionirana od ponedeljka", rekla je Olivija. "Zamislite - riba racionirana!"
<BR>&nbsp;&nbsp;&nbsp;&nbsp;&nbsp;"Bilo je krajnje vreme", prokomentarisala je En. "Cene su postale prosto nemoguće."
<BR>&nbsp;&nbsp;&nbsp;&nbsp;&nbsp;"Uhodani mehanizam britanske nacionalne privrede i dalje dejstvuje tiho i efikasno", rekao je Rodžer. "Rekli su nam da se razlikujemo od Azijata i, neka je bogu hvala, bili su u pravu! Kaiš se priteže rupica po rupica, i niko se ne žali."
<BR>&nbsp;&nbsp;&nbsp;&nbsp;&nbsp;"Ionako ne bi imalo nikakvog smisla žaliti se, zar ne?" pitala je En.
<BR>&nbsp;&nbsp;&nbsp;&nbsp;&nbsp;Džon reče: "Situacija je potpuno izmenjena otkada su izgledi na uspeh sasvim dobri. Ali ne znam da li bismo ostali smireni i pribrani da je stanje obrnuto."
<BR>&nbsp;&nbsp;&nbsp;&nbsp;&nbsp;Meri, koja se brisala u karavanu posle kupanja, provirila je kroz prozor i pogledala ih.
<BR>&nbsp;&nbsp;&nbsp;&nbsp;&nbsp;"Uvek su u školi pravili riblju paštetu od jedne konzerve sardela na dvadeset funti krompira - a sada kao da jedna konzerva dolazi na dvesta funti krompira. Čemu sve to vodi, tata?"
<BR>&nbsp;&nbsp;&nbsp;&nbsp;&nbsp;"Pašteti od krompira", rekao je Džon, "dok će prazna konzerva kružiti oko stola da svi malo šmrknete. I to je vrlo hranljivo."
<BR>&nbsp;&nbsp;&nbsp;&nbsp;&nbsp;Dejvi upita: "Nikako ne shvatam zašto su racionirali slatkiše. Bombone se ne prave od trave, zar ne?"
<BR>&nbsp;&nbsp;&nbsp;&nbsp;&nbsp;"Isuviše veliki broj ljudi je počeo da se hrani slatkišima", objasnio mu je Džon. "Između ostalih i ti. Zato sada dobijaš onoliko koliko je propisano, i još nešto malo što tebi i Meri odvojimo mama i ja. Budi srećan i zadovoljan. Šta bi da si siroče."
<BR>&nbsp;&nbsp;&nbsp;&nbsp;&nbsp;"Koliko će trajati zakon o racioniranju?"
<BR>&nbsp;&nbsp;&nbsp;&nbsp;&nbsp;"Još nekoliko godina, zato je bolje da se navikneš."
<BR>&nbsp;&nbsp;&nbsp;&nbsp;&nbsp;"Ovo se zove podvala", reče Dejvi, "doneli su zakon o racioniranju, a da čak nema ni ratnog uzbuđenja."
<BR>&nbsp;&nbsp;&nbsp;&nbsp;&nbsp;Deca su se vratila u školu i život se nastavio kao i obično. Jedno vreme, ubrzo pošto su Džon i Rodžer sklopili pakt, Džon je telefonirao svom prijatelju kad god bi prošla dva ili tri dana, a da se njih dvojica ne sastanu, ali je sada izobičajio to da čini.
<BR>&nbsp;&nbsp;&nbsp;&nbsp;&nbsp;Racioniranje hrane je postepeno bivalo sve strožije, ali je bilo dovoljno zaliha da se utoli ona osnovna glad. Stizale su vesti da u drugim zemljama koje je zadesila slična nesreća izbijaju pobune zbog gladi, naime u zemljama koje se prostiru duž Sredozemnog mora. London je razmetljivo reagovao na ove vesti, upoređujući nedisciplinovanost ovih naroda sa redovima Londonaca koji strpljivo i bez buke čekaju da dobiju ono malo propisane hrane.
<BR>&nbsp;&nbsp;&nbsp;&nbsp;&nbsp;"I ovoga puta", pisao je jedan dopisnik Dejli Telegrafa, "palo je u deo britanskim narodima da daju primer svetu kako se hrabro i istrajno snosi nevolja. Možda će se stanje još više pogoršati, ali mi znamo da nas neće izdati strpljenje i istrajnost."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
