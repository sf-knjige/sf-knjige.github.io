<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. PREDIGRA ZA ZLOČIN
<P>&nbsp;&nbsp;&nbsp;&nbsp;&nbsp;Harlan zakorači u kapsulu u 2.456. stoleću, a zatim se osvrnu unazad da bi se uverio da je barijera koja razdvaja tunel od Večnosti odista besprekorna; sociolog Voj nije ga posmatrao. Tokom poslednjih nedelja to mu je prešlo u naviku i postalo automatska kretnja; uvek bi bacio brz pogled preko ramena kako bi proverio da li se neko nalazi iza njega u tunelu kapsule.
<BR>&nbsp;&nbsp;&nbsp;&nbsp;&nbsp;A onda, iako se već nalazio u dalekom 2.456. veku, Harlan podesi komandne uređaje kapsule za dalje kretanje u budućnost. Posmatrao je kako se brojevi povećavaju na temporometru. Iako su se kretali zamrljanom brzinom, imaće prilično vremena za razmišljanje.
<BR>&nbsp;&nbsp;&nbsp;&nbsp;&nbsp;Kako su nalazi Projektanta Života menjali stvari! Kako se promenila sama priroda njegovog zločina!
<BR>&nbsp;&nbsp;&nbsp;&nbsp;&nbsp;A sve je to zavisilo od Findža. Rečenica je počela da ga proganja svojom smešnom rimom, a njeni teški otkucaji vrtoglavo su mu kružili lobanjom. Zavisilo je od Findža, zavisilo je od Findža...
<BR>
<BR>&nbsp;&nbsp;&nbsp;&nbsp;&nbsp;Harlan je izbegavao svaku ličnu vezu sa Findžom po svom povratku u Večnost, posle dana provedenih sa Nois u 482. stoleću. Kao što se Večnost zaklopila oko njega, tako je bilo i sa krivicom. Pregažena zakletva službe, koja je izgledala beznačajna u 482. veku, predstavljala je nešto ogromno u Večnosti.
<BR>&nbsp;&nbsp;&nbsp;&nbsp;&nbsp;Poslao je izveštaj bezličnim vazdušnim kanalom, a zatim otišao u privatno prebivalište. Morao je razmisliti o svemu, dobiti na vremenu kako bi razmotrio novo usmerenje u sebi i navikao se na njega.
<BR>&nbsp;&nbsp;&nbsp;&nbsp;&nbsp;Ali Findž mu to nije dopustio. Manje od jednog časa pošto je izveštaj kodiran u odgovarajućem pravcu i ubačen u kanal on je stupio u vezu sa Harlanom.
<BR>&nbsp;&nbsp;&nbsp;&nbsp;&nbsp;Računareva slika gledala ga je sa video ploče. Njegov glas reče: "Očekivao sam da ćeš biti u kancelariji." <EM>Neprevodivo slikovanje: "It hinged on Finge" - prim.prev.</EM>
<BR>&nbsp;&nbsp;&nbsp;&nbsp;&nbsp;Harlan reče: "Dostavio sam izveštaj, gospodine. Sasvim je svejedno gde čekam na novi zadatak."
<BR>&nbsp;&nbsp;&nbsp;&nbsp;&nbsp;"Je li?" Findž razvi smotuljak folije koji je držao u ruci podiže je i brzo prelete pogledom po rasporedu njenih perforacija.
<BR>&nbsp;&nbsp;&nbsp;&nbsp;&nbsp;"Mislim da nije baš potpun", nastavi on. "Mogu li te posetiti u tvom apartmanu?"
<BR>&nbsp;&nbsp;&nbsp;&nbsp;&nbsp;Harlan je oklevao za trenutak. Čovek mu je bio pretpostavljeni, a odbiti njegov samopoziv u ovom času moglo bi se shvatiti kao odricanje poslušnosti. Time bi se samo obznanila njegova krivica, izgledalo je, a još ranjiva i bolna savest nije mu se odvaživala da to dopusti.
<BR>&nbsp;&nbsp;&nbsp;&nbsp;&nbsp;"Bićete dobrodošli, Računare", reče on kruto.
<BR>
<BR>&nbsp;&nbsp;&nbsp;&nbsp;&nbsp;Findžova glatka mekoća unela je neprikladnu crtu epikurejstva u Harlanovo ugaono prebivalište. Harlanov rodni 95. vek ispoljavao je težnju ka spartanstvu u pogledu kućnog nameštaja i Harlan nije sasvim izgubio naklonost ka ovom stilu. Cevkaste metalne stolice bile su obložene tankim daščicama koje su veštački bile tako išarane da stvaraju privid drveta (premda ne odveć uspešno). U jednom uglu prostorije stajao je mali komad nameštaja koji je u još većoj meri odstupao od običaja lokalnog vremena.
<BR>&nbsp;&nbsp;&nbsp;&nbsp;&nbsp;Gotovo odmah je pao Findžu u oči.
<BR>&nbsp;&nbsp;&nbsp;&nbsp;&nbsp;Računar ga dodirnu kratkim i debelim prstom, kao da želi da ispita od čega je sastavljen. "Koji je ovo materijal?"
<BR>&nbsp;&nbsp;&nbsp;&nbsp;&nbsp;"Drvo gospodine", reče Harlan.
<BR>&nbsp;&nbsp;&nbsp;&nbsp;&nbsp;"Originalno drvo? Pravo drvo? Zapanjujuće! Ako se ne varam u tvom rodnom veku se koristi drvo?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Shvatam. U pravilima se ništa ne protivi tome, Tehničare" - otresao je prst kojim je dodirnuo predmet o bočni šav nogavice svojih pantalona - "ali ne znam da li je preporučljivo dopustiti da kultura rodnog vremena ima takav uticaj. Pravi Večni se prilagođava svakom tipu kulture u kojoj se nalazi. Sumnjam, na primer, da sam obedovao iz energetskog posuđa više od dva puta u pet godina." Uzdahnuo je. "Doduše, oduvek mi se činilo nečisto dopustiti da hrana dodirne materiju. Ali ja ne popuštam ni za dlaku. Ne popuštam."
<BR>&nbsp;&nbsp;&nbsp;&nbsp;&nbsp;Pogled mu se ponovo vratio na drveni predmet, ali sada je obe ruke držao iza leđa. "Šta je to? Kakva mu je svrha?"
<BR>&nbsp;&nbsp;&nbsp;&nbsp;&nbsp;"To je polica za knjige", reče Harlan. Nešto ga je teralo da upita Findža kako se sada oseća kada su mu ruke čvrsto sklopljene na krstima. Ne bi li smatrao čistijim da su mu odeća, pa čak i vlastito telo, sazdani od čistih i neoskrnavljenih energetskih polja?
<BR>&nbsp;&nbsp;&nbsp;&nbsp;&nbsp;Findžove veđe se podigoše. "Polica za knjige. Onda su oni predmeti koji se nalaze na njoj knjige. Je li tako?"
<BR>&nbsp;&nbsp;&nbsp;&nbsp;&nbsp;"Tako je gospodine."
<BR>&nbsp;&nbsp;&nbsp;&nbsp;&nbsp;"Autentični primerci?"
<BR>&nbsp;&nbsp;&nbsp;&nbsp;&nbsp;"U celosti Računare. Nabavio sam ih u 24. stoleću. Neke koje držim ovde potiču čak iz 20. veka. Ako... ako imate nameru da ih malo pregledate, molim vas da budete pažljivi. Stranice su restaurisane i impregnirane, ali to nisu folije. Zahtevaju veoma brižljivo rukovanje."
<BR>&nbsp;&nbsp;&nbsp;&nbsp;&nbsp;"Neću ih dodirnuti. Tako nešto mi uopšte ne pada na pamet. Na njima je originalna prašina iz 20. stoleća, pretpostavljam. Prave knjige!" On se nasmeja. "Stranice su od celuloze, zar ne? Mislim da si to kazao."
<BR>&nbsp;&nbsp;&nbsp;&nbsp;&nbsp;Harlan klimnu. "Celuloza koja je modifikovana postupkom impregnacije, da bi joj se povećao vek trajanja. Da." Otvorio je usta da bi duboko uzdahnuo, primoravajući se da ostane miran. Bilo je smešno da se poistoveti sa ovim knjigama, da prebacivanje upućeno njima oseti kao prebacivanje sebi.
<BR>&nbsp;&nbsp;&nbsp;&nbsp;&nbsp;"Usuđujem se da kažem", reče Findž, ne menjajući temu, "da se sveukupna sadržina ovih knjiga može smestiti na dva metra filma i uskladištiti u vrh prsta. Šta, zapravo, knjige sadrže?"
<BR>&nbsp;&nbsp;&nbsp;&nbsp;&nbsp;Harlan reče: "U pitanju su povezani primerci novinskih časopisa iz 20. veka."
<BR>&nbsp;&nbsp;&nbsp;&nbsp;&nbsp;"Ti si ih čitao?"
<BR>&nbsp;&nbsp;&nbsp;&nbsp;&nbsp;Harlan reče ponosno: "Ovde je nekoliko svezaka iz ukupne zbirke koju posedujem. Nijedna biblioteka u Večnosti nema iste primerke."
<BR>&nbsp;&nbsp;&nbsp;&nbsp;&nbsp;"Ah, da. Tvoj hobi. Sećam se da si mi jednom pričao o tvom zanimanju za Primitivna vremena. Čudi me da ti je Vaspitač dozvolio da ispoljiš interesovanje za takve stvari. Potpuno traćenje energije."
<BR>&nbsp;&nbsp;&nbsp;&nbsp;&nbsp;Harlanove usne se suziše. Shvatio je da sagovornik pokušava da ga hotimice naljuti i izbaci iz koloseka staloženog rasuđivanja. Ako je zbilja tako, ne sme mu dopustiti da ostvari svoj naum.
<BR>&nbsp;&nbsp;&nbsp;&nbsp;&nbsp;Harlan reče pribranim glasom: "Čini mi se da ste došli povodom mog izveštaja."
<BR>&nbsp;&nbsp;&nbsp;&nbsp;&nbsp;"Jeste, zbog toga." Računar se osvrnu oko sebe, izabra jednu stolicu i obazrivo sede. "Izveštaj nije potpun, kao što sam rekao preko komunikatora."
<BR>&nbsp;&nbsp;&nbsp;&nbsp;&nbsp;"U kom smislu, gospodine?" (Mirno! Mirno!)
<BR>&nbsp;&nbsp;&nbsp;&nbsp;&nbsp;Na Findžovom licu pojavi se nervozan trzaj osmeha. "Šta se zbilo a što nisi pomenuo, Harlane?"
<BR>&nbsp;&nbsp;&nbsp;&nbsp;&nbsp;"Ništa gospodine." Iako je to rekao odlučno, crte lica su ga izdavale.
<BR>&nbsp;&nbsp;&nbsp;&nbsp;&nbsp;"Hajde, Tehničare. Proveo si određeno razdoblje vremena u društvu mlade dame. Naime, pod uslovom da si postupao u saglasnosti sa prostorno-vremenskim planom. Nadam se da je to bio slučaj, zar ne?"
<BR>&nbsp;&nbsp;&nbsp;&nbsp;&nbsp;Krivica je u toj meri počela da pritiska Harlana da čak nije mogao ni da uzvrati na ovaj otvoreni napad na njegovu profesionalnu svest.
<BR>&nbsp;&nbsp;&nbsp;&nbsp;&nbsp;Jedino je bio u stanju da prozbori: "Razume se da sam postupao."
<BR>&nbsp;&nbsp;&nbsp;&nbsp;&nbsp;"I šta se dogodilo? Nije bilo nikakvih privatnih odnosa sa tom ženom?"
<BR>&nbsp;&nbsp;&nbsp;&nbsp;&nbsp;"Ništa što bi bilo od značaja", reče Harlan suvim usnama.
<BR>&nbsp;&nbsp;&nbsp;&nbsp;&nbsp;"To je smešno. Uz tvoj uzrast i tvoje iskustvo ne moram ti skretati pažnju da nije na jednom Posmatraču da proceni šta je od značaja a šta nije."
<BR>&nbsp;&nbsp;&nbsp;&nbsp;&nbsp;Findž je oštro motrio Harlana. Oči su mu bile znatno prodornije i nestrpljivije nego što je priličilo blagom tonu ispitivanja.
<BR>&nbsp;&nbsp;&nbsp;&nbsp;&nbsp;Harlan je to dobro uočio i nije se dao zavarati Findžovim mekim glasom, ali odanost dužnosti je preovladala u njemu. Posmatrač mora o svemu podneti izveštaj. Posmatrač je sam čulno-opažajni pseudopod koga je Večnost gurnula u Vreme. On iskuša svoju okolinu, a zatim biva povučen. Prilikom vršenja svoje funkcije, Posmatrač nema vlastitu individualnost on nije stvarno čovek.
<BR>&nbsp;&nbsp;&nbsp;&nbsp;&nbsp;Gotovo automatski, Harlan je počeo da priča o zbivanjima koja je izostavio iz izveštaja. Učinio je to sa izvežbanim sećanjem Posmatrača, navodeći razgovore od reči do reči, rekonstruišući boju glasa i izraz lica. Govorio je s ljubavlju, pošto je, pričajući, ponovo doživljavao proživljeno; pri tom je umalo smetnuo s uma da ga Findžovo ispitivanje, udruženo sa njegovim pomirljivim osećanjem dužnost, vodi ka priznanju krivice.
<BR>&nbsp;&nbsp;&nbsp;&nbsp;&nbsp;Tek kada se približio krajnjem ishodu tog prvog dugog razgovora počeo je da muca, a opna njegove posmatračke objektivnosti pokazala je naprsline.
<BR>&nbsp;&nbsp;&nbsp;&nbsp;&nbsp;Ruka koju je Findž iznenada podigao i Računarev oštar, prek glas poštedeli su ga daljih pojedinosti. "Hvala. Dovoljno je. Zaustio si da kažeš da si vodio ljubav sa tom ženom."
<BR>&nbsp;&nbsp;&nbsp;&nbsp;&nbsp;Harlana obuze srdžba. Ono što je Findž kazao bila je doslovna istina, ali ju je boja njegovog glasa učinila bludnom, prostom i, što je najgore, beznačajnom. Ma šta drugo da jeste ili da bi mogla biti, ona nije beznačajna.
<BR>&nbsp;&nbsp;&nbsp;&nbsp;&nbsp;Harlan je imao objašnjenje za Findžov stav, za njegovo pomno unakrsno ispitivanje, za naprasno prekidanje verbalnog izveštaja na karakterističnom mestu. Findž je bio ljubomoran! Harlan se mogao zakleti da je to sasvim očigledno. Preoteo mu je devojku koju je ovaj nameravao da ima samo za sebe.
<BR>&nbsp;&nbsp;&nbsp;&nbsp;&nbsp;Harlan je iskusio osećanje trijumfa u tome i našao je da je ono slatko. Po prvi put u životu upoznao je jedan smer koji mu je značio više od bestrasnog zadovoljenja Večnosti. Pothranjivaće Findžovu ljubomoru zato što će Nois Lambent zauvek biti njegova.
<BR>&nbsp;&nbsp;&nbsp;&nbsp;&nbsp;U ovom raspoloženju iznenadne razdraganosti izrekao je jedan zahtev koji je prvobitno planirao da postavi tek posle diskretnih četiri ili pet dana čekanja.
<BR>&nbsp;&nbsp;&nbsp;&nbsp;&nbsp;On reče: "Imam nameru da zatražim dozvolu za uspostavljanje veze sa jednom osobom iz Vremena."
<BR>&nbsp;&nbsp;&nbsp;&nbsp;&nbsp;Findž kao da se trgao iz odsutnosti. "Sa Nois Lambent, pretpostavljam."
<BR>&nbsp;&nbsp;&nbsp;&nbsp;&nbsp;"Tako je, gospodine. Pošto ste vi Računar-upravnik u ovom Odeljku, moraće da ide preko vas..."
<BR>&nbsp;&nbsp;&nbsp;&nbsp;&nbsp;Harlan je želeo da stvar ide baš preko Findža. Da bi ga nagnao da pati. Ako hoće devojku za sebe, neka mu to kaže i Harlan je mogao insistirati na dopuštenju da sama Nois izabere između njih dvojice. Gotovo se osmehnuo pri pomisli na to. Nadao se da će do ovoga doći. Bio bi to konačni trijumf.
<BR>&nbsp;&nbsp;&nbsp;&nbsp;&nbsp;Pod normalnim okolnostima, naravno, jedan Tehničar nije imao osnova za nadu da će uspeti u ovakvom nečem, kada protiv sebe ima želje Računara, ali Harlan je bio siguran da može računati na Tviselovu podršku, a Findž je ipak bio sitna riba u poređenju sa Višim Računarom.
<BR>&nbsp;&nbsp;&nbsp;&nbsp;&nbsp;Međutim, Findž je izgledao spokojan. "Kako izgleda", reče on, "ti si već ilegalno imao devojku."
<BR>&nbsp;&nbsp;&nbsp;&nbsp;&nbsp;Harlana obli rumenilo i on pređe u labavuu odbranu. "Prostorno-vremenski plan nalagao je da zajedno ostanemo sami. S obzirom da ništa od onoga što se dogodilo nije posebno zabranjeno, ne osećam se krivim."
<BR>&nbsp;&nbsp;&nbsp;&nbsp;&nbsp;To je bila laž, i po Findžovom poluveselom izrazu lica moglo se zaključiti da on to zna.
<BR>&nbsp;&nbsp;&nbsp;&nbsp;&nbsp;"Predstoji Promena Stvarnosti", reče on.
<BR>&nbsp;&nbsp;&nbsp;&nbsp;&nbsp;"U tom slučaju", uzvrati Harlan, "ja ću preinačiti svoju molbu u zahtev za vezu sa gospođicom Lambent u novoj Stvarnosti."
<BR>&nbsp;&nbsp;&nbsp;&nbsp;&nbsp;"Ne mislim da će to biti osobito mudro. Kako možeš unapred biti siguran? Šta ako u novoj Stvarnosti ona bude udata ili promenjena? U stvari, mogu ti reći sledeće: u novoj Stvarnosti ona te neće hteti. Ona te neće hteti."
<BR>&nbsp;&nbsp;&nbsp;&nbsp;&nbsp;Harlan uzdrhta: "Vi ništa ne znate o tome."
<BR>&nbsp;&nbsp;&nbsp;&nbsp;&nbsp;"Oh? Misliš li da je ta vaša velika ljubav nešto što predstavlja samo stvar veze između dve duše? Misliš li da će ona preživeti sve spoljne promene? Biće da si čitao mnogo romana iz Vremena."
<BR>&nbsp;&nbsp;&nbsp;&nbsp;&nbsp;Harlan je bio nagnan na indiskretnost. "Ne verujem vam."
<BR>&nbsp;&nbsp;&nbsp;&nbsp;&nbsp;Findž reče hladno: "Molim?"
<BR>&nbsp;&nbsp;&nbsp;&nbsp;&nbsp;"Lažete", prozbori Harlan, ne mareći uopšte šta govori.
<BR>&nbsp;&nbsp;&nbsp;&nbsp;&nbsp;"Ljubomorni ste. Sve govori tome u prilog. Ljubomorni ste. Imali ste svoje planove sa Nois, ali devojka je izabrala mene."
<BR>&nbsp;&nbsp;&nbsp;&nbsp;&nbsp;Findž reče: "Shvataš li..."
<BR>&nbsp;&nbsp;&nbsp;&nbsp;&nbsp;"Shvatam vrlo dobro. Nisam budala. Možda nisam Računar, ali nisam ni neznalica. Kažete da me ona neće hteti u novoj Stvarnosti. Otkud to znate? Ovog trenutka nemate pojma kako će izgledati nova Stvarnost. Čak ne znate ni da li će morati da bude nove Stvarnosti. Tek što ste primili moj izveštaj. On se mora analizirati pre no što se pristupi izračunavanju Promene Stvarnosti, čak i ako izostavimo traženje odobrenja. Prema tome kada se pretvarate da znate prirodu Promene, vi lažete."
<BR>&nbsp;&nbsp;&nbsp;&nbsp;&nbsp;Postojalo je više načina na koje je Findž mogao odgovoriti. Harlanov rasplamsali um bio je svestan mnogih. Nije ni pokušao da izabere neki među njima. Findž je mogao istupiti obuzet srdžbom; mogao je pozvati nekog pripadnika Obezbeđenja i staviti Harlana u pritvor zbog neposlušnosti; mogao se ražestiti i razdrati se isto tako ljutito kao i Harlan; mogao je zatražiti neposrednu vezu sa Tviselom i podneti formalnu žalbu; mogao je... mogao je...
<BR>&nbsp;&nbsp;&nbsp;&nbsp;&nbsp;Ali Findž nije preduzeo ništa od svega toga.
<BR>&nbsp;&nbsp;&nbsp;&nbsp;&nbsp;On blago reče: "Sedi, Harlane. Hajde da popričamo o ovome."
<BR>&nbsp;&nbsp;&nbsp;&nbsp;&nbsp;Zato što je odgovor bio potpuno neočekivan, Harlanove vilice se opustiše i on pometeno sede. Njegova odlučnost poče da otkazuje. Šta li je sad ovo?
<BR>&nbsp;&nbsp;&nbsp;&nbsp;&nbsp;"Sećaš se, naravno", reče Findž, "da sam ti kazao da se naš problem sa 482. stolećem odnosi na neželjeni stav jednog dela Vremenara sadašnje Stvarnosti prema Večnosti. Sećaš se toga, zar ne?" Govorio je glasom u kome se osećalo blago podstrekavanje učitelja prema pomalo zaostalom učeniku; pa ipak, Harlanu se činilo da razabire u njegovom oku svojevrstan opori sjaj.
<BR>&nbsp;&nbsp;&nbsp;&nbsp;&nbsp;Harlan reče: "Svakako."
<BR>&nbsp;&nbsp;&nbsp;&nbsp;&nbsp;"Takođe se sećaš da sam ti ispričao da Svevremensko Veće nije baš voljno da prihvati moju analizu situacije, ukoliko ne bi bila potvrđena posebnim posmatranjem. Zar ti to ne kaže da sam već izračunao neophodnu Promenu Stvarnosti?"
<BR>&nbsp;&nbsp;&nbsp;&nbsp;&nbsp;"Ako moja posmatranja predstavljaju potvrdu, zar ne?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"I biće potrebno vreme da se ona valjano podvrgnu analizi."
<BR>&nbsp;&nbsp;&nbsp;&nbsp;&nbsp;"Svašta. Tvoj izveštaj ne znači ništa. Potvrda leži u onom što si mi maločas usmeno saopštio."
<BR>&nbsp;&nbsp;&nbsp;&nbsp;&nbsp;"Ne shvatam vas."
<BR>&nbsp;&nbsp;&nbsp;&nbsp;&nbsp;"Pazi, Harlane, sad ću ti objasniti šta nije u redu sa 482. stolećem. Među višim klasama ovog veka, osobito među ženama, uvrežilo se uverenje da su Večni odista večni, u doslovnom smislu svog imena; da, naime, oni zauvek žive... Sto mu Vremena čoveče, pa Nois Lambent ti je sama to rekla. Pre samo dvadeset minuta ponovio si mi njene reči."
<BR>&nbsp;&nbsp;&nbsp;&nbsp;&nbsp;Harlan je tupo zurio u Findža. Sećao se blagog i umilnog Noisinog naglaska kada se nagnula k njemu i upravila svoje ljupke, tamne oči prema njegovim: "Ti živiš zauvek. Ti si Večni."
<BR>&nbsp;&nbsp;&nbsp;&nbsp;&nbsp;Findž je nastavio: "Samo po sebi, takvo verovanje je rđavo ali ne odveć rđavo. Ono može dovesti do neprilika, može povećati teškoće Odeljka, ali računanje bi pokazalo da bi Promena bila potrebna samo u manjini slučajeva. Pa ipak, ako je Promena poželjna, nije li očigledo da su žitelji stoleća koji se, povrh svega moraju najviše promeniti sa Promenom, upravo oni koji su podložni sujeverju. Drugim rečima, ženski pripadnici aristokratije. Nois."
<BR>&nbsp;&nbsp;&nbsp;&nbsp;&nbsp;"Možda je tako, ali rizikovaću", reče Harlan.
<BR>&nbsp;&nbsp;&nbsp;&nbsp;&nbsp;"Uopšte nemaš izgleda. Zar misliš da su tvoja privlačnost i šarm nagnali tananu aristokratkinju da padne u naručje jednog nevažnog Tehničara? Ma hajde, Harlane, budi malo objektivan."
<BR>&nbsp;&nbsp;&nbsp;&nbsp;&nbsp;Harlanove usne ostaše nepomične. Ništa nije rekao.
<BR>&nbsp;&nbsp;&nbsp;&nbsp;&nbsp;Findž nastavi: "Zar ne uviđaš koje su dodatno sujeverje ti ljudi priključili svom uverenju u stvarni večni život Večnih? Sto mu Vremena, Harlane! Većina žena veruje da će prisnost sa Večnim omogućiti smrtnoj ženi (kakvima one sebe smatraju) da zauvek živi!"
<BR>&nbsp;&nbsp;&nbsp;&nbsp;&nbsp;Harlan se pokolebao. Ponovo je jasno čuo Noisin glas: 'Ukoliko bih postala Večna...'
<BR>&nbsp;&nbsp;&nbsp;&nbsp;&nbsp;A zatim njeni poljupci.
<BR>&nbsp;&nbsp;&nbsp;&nbsp;&nbsp;Findž je nastavio. "Teško se moglo poverovati u postojanje ovakvog sujeverja. Nije imalo presedana. Nalazilo se na području slučajne pogreške, tako da traganje po proračunima za prethodne Promene nije dalo nikakve podatke koji bi se na neki način odnosili na njega. Svevremensko Veće htelo je čvrste dokaze, neposredno potkrepljenje. Izabrao sam gospođicu Lambent kao dobar primerak njene klase. Izabrao sam tebe kao drugog subjekta..."
<BR>&nbsp;&nbsp;&nbsp;&nbsp;&nbsp;Harlan skoči na noge. "Izabrali ste mene? Kao subjekta?"
<BR>&nbsp;&nbsp;&nbsp;&nbsp;&nbsp;"Žao mi je", reč Findž kruto, "ali to je bilo neophodno. Bio si veoma dobar subjekat."
<BR>&nbsp;&nbsp;&nbsp;&nbsp;&nbsp;Harlan je piljio u njega.
<BR>&nbsp;&nbsp;&nbsp;&nbsp;&nbsp;Findž je bio toliko uviđavan da se malo povije pred ovim nemim pogledom. On reče: "Zar ne shvataš? Ne, izgleda da ti još nije jasno. Slušaj, Harlane, ti si ledeni proizvod Večnosti. Žene ne bi udostojio ni pogleda. Žene i sve što je u vezi s njima smatraš neetičkim. Ne, ima jedna bolja reč. Smatraš ih grešnim. Taj stav ispoljava celo tvoje biće, a tvoj seksepil ima privlačnu moć za žene kao i skuša mrtva mesec dana. Ali ovde je posredi čaroban, mazan proizvod hedonističke kulture, žena koja te je vatreno zavela prilikom vaše prve zajedničke večeri, doslovce te moleći da ti se baci u zagrljaj. Zar ne razumeš da je to smešno, nemoguće, osim ako... pa, osim ako nije potvrda onoga za čime tragamo."
<BR>&nbsp;&nbsp;&nbsp;&nbsp;&nbsp;Harlan se borio da dođe do reči. "Kažete da se ona podala..."
<BR>&nbsp;&nbsp;&nbsp;&nbsp;&nbsp;"Zašto taj izraz? Nema ničeg sramotnog u vezi sa seksom u ovom stoleću. Jedina neobičnost sastoji se u tome što je izabrala tebe kao partnera, a to je učinila zarad večnog života. Nema nikakve sumnje."
<BR>&nbsp;&nbsp;&nbsp;&nbsp;&nbsp;I Harlan, uzdignutih ruku, zgrčenih šaka, bez ikakve razumne pomisli u svesti i samo sa jednom iracionalnom, da uguši i zadavi Findža, baci se napred.
<BR>&nbsp;&nbsp;&nbsp;&nbsp;&nbsp;Findž naglo ustuknu. Munjevitim i uzdrhtalim pokretom izvukao je blaster. "Ne dodiruj me! Nazad!"
<BR>&nbsp;&nbsp;&nbsp;&nbsp;&nbsp;Harlan je sačuvao taman toliko razboritosti da se uzdrži od započetog napada. Kosa mu je bila raščupana. Košulja mu je bila nakvašena od znoja. Dah mu je zviždao kroz stisnute nozdrve.
<BR>&nbsp;&nbsp;&nbsp;&nbsp;&nbsp;Findž prozbori drhtavo: "Kao što vidiš, poznajem te vrlo dobro; pomislio sam da bi mogao nasilno da reaguješ. Upozoravam te da ću pucati ako budem primoran."
<BR>&nbsp;&nbsp;&nbsp;&nbsp;&nbsp;Harlan reče: "Izlazite."
<BR>&nbsp;&nbsp;&nbsp;&nbsp;&nbsp;"I hoću. Ali najpre čuj! Zbog napada na Računara mogao bi biti ražalovan, ali zaboravimo na to. Razumećeš, međutim, da te nisam slagao. Nois Lambent iz nove Stvarnosti, ma šta bila ili ne bila, neće više podlegati tom sujeverju. Glavni cilj Promene biće da se potre to sujeverje. A bez njega, Harlane" - glas mu je gotovo postao režanje - "kako bi jedna žena Noisinog kova poželela nekog sličnog tebi?"
<BR>&nbsp;&nbsp;&nbsp;&nbsp;&nbsp;Zdepasti Računar unatraške se povuče do vrata Harlanovog prebivališta, držeći i dalje podignuti blaster.
<BR>&nbsp;&nbsp;&nbsp;&nbsp;&nbsp;Zastao je na ulazu da kaže, glasom koji je zračio svojevrsnim tmurnim veseljem: "Naravno, kada bi je sada imao, Harlane, kada bi je sada imao, mogao bi da uživaš u njoj. Mogao bi sačuvati vašu vezu i ozvaničiti je. Sve bi to bilo tako, kad bi je sada imao. Ali Promena će brzo uslediti, Harlane, a posle toga više je nećeš imati. Kakva šteta što sada ne traje, čak ni u Večnosti, a, Harlane?"
<BR>&nbsp;&nbsp;&nbsp;&nbsp;&nbsp;Harlan ga više nije gledao. Findž je na kraju odneo pobedu; izlazio je prezrivog pogleda kao gospodar situacije. Harlan je prazno zurio u vlastite nožne prste, a kada je podigao pogled, Findža je nestalo, premda nije bio u stanju da kaže da li se to zbilo pre pet sekundi ili pre petnaest minuta.
<BR>&nbsp;&nbsp;&nbsp;&nbsp;&nbsp;Časovi su košmarno prolazili i Harlan je osećao kako pada u tamnicu vlastitog uma. Sve što je Findž kazao bilo je tako istinito, tako providno istinito. Harlanova posmatračka svest mogla se još jednom osvrnuti na odnos između njega i Nois, na taj kratki, neobični odnos, i on se pojavio u drugačijoj svetlosti.
<BR>&nbsp;&nbsp;&nbsp;&nbsp;&nbsp;Nije posredi slučaj trenutne zaluđenosti. Kako je mogao i da pomisli na tako nešto? Zaluđenost kod čoveka njegovog kova?
<BR>&nbsp;&nbsp;&nbsp;&nbsp;&nbsp;Svakako da ne. Oči mu se ispuniše suzama i on se oseti postiđenim. Bilo je sasvim očigledno da je cela veza predstavljala ishod hladnog proračuna! Devojka je raspolagala neporecivim fizičkim dražima, ali pri tom nije imala nikakvih etičkih načela koja bi je sprečila da se ne posluži njima. Ona se dakle, poslužila njima i sa svim tim Endru Harlan kao ličnost nije imao nikakve veze. On je jednostavno predstavljao njeno izvitopereno viđenje Večnosti, kao i onoga što je ona značila.
<BR>&nbsp;&nbsp;&nbsp;&nbsp;&nbsp;Hrlanovi prsti automatski pomilovaše knjige koje su ležale na maloj polici. On uze jednu i nasumice je otvori.
<BR>&nbsp;&nbsp;&nbsp;&nbsp;&nbsp;Slova su mu se međusobno pretapala. Blede boje ilustracija bile su samo ružne, beznačajne mrlje.
<BR>&nbsp;&nbsp;&nbsp;&nbsp;&nbsp;Zbog čega je Findž preduzeo napor da mu to sve kaže? U najstrožem smislu, on to nije trebalo da uradi. Jedan Posmatrač ili bilo ko drugi u toj ulozi, nije smeo biti upućen u ciljeve koji se postižu posredstvom njegovog posmatranja. To ga je veoma udaljavalo od idealnog položaja objektivnog, ne-ljudskog oruđa.
<BR>&nbsp;&nbsp;&nbsp;&nbsp;&nbsp;Naravno, to je bilo sračunato da ga slomi, da mu se podlo i ljubomorno revanšira!
<BR>&nbsp;&nbsp;&nbsp;&nbsp;&nbsp;Harlan je vukao prstima po otvorenoj stranici časopisa. Uhvatio je sebe kako zuri u napadno crvenu sliku nekog vozila za kretanje po tlu, sličnog vozilima karakterističnim za 45., 182., 590. i 984. stoleće, kao i za pozna Primitivna Vremena. Bio je to poprilično opšti tip sa motorom sa unutrašnjim sagorevanjem. U Primitivnom dobu naftni derivati predstavljali su izvor energije, a prirodna guma obavijala je točkove. Razume se, to više nije bio slučaj u potonjim vekovima.
<BR>&nbsp;&nbsp;&nbsp;&nbsp;&nbsp;Harlan je skrenuo pažnju Kuperu na to. Jedva da mu je pomenuo nešto o tome, ali sada mu se um, u težnji da okrene leđa nesrećnoj sadašnjosti, vratio tom trenutku. Oštre, nepovezane slike ispunile su Harlana bolom.
<BR>&nbsp;&nbsp;&nbsp;&nbsp;&nbsp;"Ovakvi reklamni oglasi", kazao je on, "govore vam više o Primitivnim vremenima nego takozvani novinski članci u istom časopisu. Novinski članci pretpostavljaju temeljno poznavanje sveta na koji se odnose. U njima se koriste izrazi za koje autori nisu osećali potrebu da ih objašnjavaju. Šta je 'loptica za golf', na primer?"
<BR>&nbsp;&nbsp;&nbsp;&nbsp;&nbsp;Kuper je spremno izjavio da nema pojma.
<BR>&nbsp;&nbsp;&nbsp;&nbsp;&nbsp;Harlan je nastavio didaktičnim glasom, koji teško da je mogao izbeći u takvim prilikama. "Može se zaključiti da je posredi nekakva kuglica, na osnovu prirode izvesnih opaski koje su povodom nje načinjene. Znamo da je ona korišćena u jednoj igri, samo zbog toga što je pomenuta u rubrici sa zaglavljem 'Sport'. Čak se, dalje, može naslutiti da je udarana dugim štapom, i da je cilj igre bio uterati lopticu u rupu u zemlji. Ali zašto se mučiti sa zaključivanjem i naslućivanjem? Pogledaj ovaj reklamni oglas! Njegova jedina svrha jeste da se čitalac nagna da kupi lopticu, pri čemu nam je prikazan jedan izvrsni snimak u krupnom planu ovog objekta sa usečenom kriškom da bi nam se pokazao njen sastav."
<BR>&nbsp;&nbsp;&nbsp;&nbsp;&nbsp;Kuper, koji je poticao iz doba kome reklamni oglasi nisu bili u toj meri brojni kao u poslednjim stolećima Primitvnih Vremena, teško da je mogao imati uvažavanja za to. On reče: "Nije li neukusno kako su ti ljudi sami sebi pevali slavopojke? Ko bi još bio toliko lud da poveruje nekome ko hvali vlastite proizvode? Da li bi on priznao i nedostatke? Da li bi mogao da se uzdrži od preterivanja?"
<BR>&nbsp;&nbsp;&nbsp;&nbsp;&nbsp;Harlan, čiji je rodni vek bio osrednje plodan u reklamnom oglašavanju, podiže smrknute veđe i samo reče: "Moraćeš to da prihvatiš. Takav je bio njihov način života, a mi se ne mešamo u način života nijedne kulture, sve dok on ozbiljno ne ugrozi čovečanstvo kao celinu."
<BR>&nbsp;&nbsp;&nbsp;&nbsp;&nbsp;Harlanov um ponovo skliznu na trenutnu situaciju i on se opet obre u sadašnjosti, posmatrajući gromoglasno napadan oglas u novinskom časopisu. A onda mu nešto iznenada pade na pamet: da li je misao koja mu je upravo prostrujala svešću odista beznačajna? Ili je možda nabasao na zaobilazni put koji je vodio iz tame, a u susret Nois?
<BR>&nbsp;&nbsp;&nbsp;&nbsp;&nbsp;Reklamni oglasi! Sredstvo da se voda natera na vlastiti mlin. Da li je proizvođač vozila za kretanje po tlu mario da li data osoba oseća izvornu ili samoniklu želju za njegovim proizvodom? Ukoliko bi se kandidat (to je bila prava reč) mogao veštačkim putem ubediti ili nagovoriti da oseća upravo tu želju kao i da dela prema njoj, zar to ne bi bilo podjednako dobro?
<BR>&nbsp;&nbsp;&nbsp;&nbsp;&nbsp;Zašto je onda mario da li ga Nois voli iz strasti ili iz računa? Neka oni samo budu dovoljno dugo zajedno, i ona će se već navići da ga voli. On će je nagnati da ga voli; na kraju krajeva, bila je važna ljubav, a ne pobude koje su stajale iza nje. Zažalio je sada što stvarno nije pročitao neke romane iz Vremena koje je Findž prezrivo pomenuo.
<BR>&nbsp;&nbsp;&nbsp;&nbsp;&nbsp;Harlanove pesnice se stisnuše kada mu nešto iznenada pade na um. Ako je ona došla k njemu, k Harlanu, po besmrtnost, to je samo moglo značiti da još nije zadovoljila potražnju za tim darom. Prethodno nije mogla voditi ljubav ni sa jednim Večnim. Iz toga je, dalje, proisticalo da je njena veza sa Findžom bila odista ograničena samo na odnos sekretarice i šefa. U suprotnom za šta bi joj Harlan mogao biti potreban?
<BR>&nbsp;&nbsp;&nbsp;&nbsp;&nbsp;Pa ipak, Findž je sigurno probao... sigurno pokušao... (Harlan nije mogao da završi tu rečenicu čak ni u tajnosti vlastitog uma). Findž je bio u prilici da proveri postojanje praznoverja na sopstvenoj ličnosti. Jamačno mu nije promakla pomisao o Nois kao o stalno prisutnom iskušenju. Onda ga je ona sigurno odbila.
<BR>&nbsp;&nbsp;&nbsp;&nbsp;&nbsp;Bio je prinuđen da upotrebi Harlana i Harlan je uspeo. Upravo je zbog toga Findž pribegao ljubomornom revanšu, stavivši Harlana na muke saznanjem da su pobude Nois bile praktične, i da on nikada ne bi mogao da je ima u drugačijim okolnostima.
<BR>&nbsp;&nbsp;&nbsp;&nbsp;&nbsp;Međutim, Nois je odbila Findža čak i po cenu večnog života, a prihvatila Harlana. Izbor joj je stajao na raspolaganju i ona se opredelila za Harlana. Prema tome, nije posredi bio samo račun. Osećanja su ipak igrala izvesnu ulogu.
<BR>&nbsp;&nbsp;&nbsp;&nbsp;&nbsp;Harlanove misli bile su uskomešane i prepletene, postajući svakim trenom sve vatrenije.
<BR>&nbsp;&nbsp;&nbsp;&nbsp;&nbsp;Morao je da je ima i to smesta. Pre svake Promene Stvarnosti. Šta beše ono što mu je Findž kazao sa podsmehom: 'Sada' ne traje, čak ni u Večnosti.
<BR>&nbsp;&nbsp;&nbsp;&nbsp;&nbsp;Da li je stvarno tako? Da li je?
<BR>&nbsp;&nbsp;&nbsp;&nbsp;&nbsp;Harlan je tačno znao šta mu valja činiti. Findžovo ljutito podrugivanje dovelo ga je u stanje svesti u kome je bio spreman na zločin, a Računarev završni zajedljiv smeh uputio ga je u prirodu dela koje mora počiniti.
<BR>&nbsp;&nbsp;&nbsp;&nbsp;&nbsp;Posle toga nije više časio ni časa. Uzbuđen i gotovo radostan izašao je iz stana, bezmalo trčećim korakom, da izvrši najveći zločin protiv Večnosti.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
