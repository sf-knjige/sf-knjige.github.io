<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. MEĐUIGRA
<P>&nbsp;&nbsp;&nbsp;&nbsp;&nbsp;Bacivši pogled unazad, bilo je to idilično razdoblje koje je usledilo. Stotinu stvari se zbilo tih fizio-nedelja i sve su se nerazmrsivo preplele u Harlanovom sećanju, što je kasnije uslovilo da mu to vreme uzgleda znatno duže nego što je, u stvari, trajalo. Svakako, ono je bilo idilično prevashodno zbog časova koje je mogao provesti sa Nois i to je sve ostalo bacilo u zasenak.
<BR>&nbsp;&nbsp;&nbsp;&nbsp;&nbsp;Tačka jedan: u 482. stoleću on je polako spakovao lične stvari; odeću i filmove, a ponajpre omiljene komplete novinskih časopisa iz Primitivnih vremena kojima je nežno rukovao. Brižljivo je nadgledao njihov povratak u stalnu bazu u 575. veku.
<BR>&nbsp;&nbsp;&nbsp;&nbsp;&nbsp;Findž je stigao upravo u času kada su ljudi iz Održavanja utovarivali poslednji paket u teretnu kapsulu.
<BR>&nbsp;&nbsp;&nbsp;&nbsp;&nbsp;Birajući reči sa nepogrešivim osećajem za banalnost, Findž reče: "Vidim napuštaš nas." Osmeh mu je bio širok, ali su mu usne bile gotovo zatvorene, tako da se videla samo tanušna traka zuba. Držao je ruke stisnute na leđima, dok mu je telo stajalo nagnuto napred, oslonjeno na prednji deo stopala.
<BR>&nbsp;&nbsp;&nbsp;&nbsp;&nbsp;Harlan nije pogledao pretpostavljenog. On promrmlja jednolično: "Da, gospodine."
<BR>&nbsp;&nbsp;&nbsp;&nbsp;&nbsp;Findž reče: "Izvestiću Višeg Računara Tvisela da si na potpuno zadovoljavajući način izvršio svoju Posmatračku Dužnost u 482. stoleću."
<BR>&nbsp;&nbsp;&nbsp;&nbsp;&nbsp;Harlan nije mogao da iscedi iz sebe ni najobičniji izraz zahvalnosti. Nastavio je da ćuti.
<BR>&nbsp;&nbsp;&nbsp;&nbsp;&nbsp;Findž produži glasom koji je najednom postao znatno niži: "Za sada neću ništa izvestiti o tvom nedavnom pokušaju da me napadneš." Iako je zadržao osmeh i blag pogled, osetilo se da je to izgovorio uživajući u svirepom zadovoljstvu.
<BR>&nbsp;&nbsp;&nbsp;&nbsp;&nbsp;Harlan ga oštro pogleda i reče: "Kako hoćete, Računaru."
<BR>&nbsp;&nbsp;&nbsp;&nbsp;&nbsp;Tačka dva: opet se smestio u 575. vek.
<BR>&nbsp;&nbsp;&nbsp;&nbsp;&nbsp;Gotovo je odmah sreo Tvisela. Osetio je da mu je drago što ponovo vidi to malo telo sa naboranim i patuljastim licem. Čak mu je bilo milo što opet vidi beli cilinder, koji se pušio između dva požutela prsta, da bi s vremena na vreme brzo bivao prinošen Tviselovim usnama.
<BR>&nbsp;&nbsp;&nbsp;&nbsp;&nbsp;Harlan reče: "Računaru."
<BR>&nbsp;&nbsp;&nbsp;&nbsp;&nbsp;Izlazeći iz svoje kancelarije, Tvisel je za trenutak prazno pogledao prema Harlanu, ne prepoznavši ga. Lice mu je izgledalo iscrpljeno, a u očima mu se video zamor.
<BR>&nbsp;&nbsp;&nbsp;&nbsp;&nbsp;On reče: "Ah, Tehničare Harlan. Obavio si svoj posao u 482. veku?"
<BR>&nbsp;&nbsp;&nbsp;&nbsp;&nbsp;"Jesam, gospodine."
<BR>&nbsp;&nbsp;&nbsp;&nbsp;&nbsp;Tviselov komentar bio je neobičan. On baci pogled na svoj časovnik, koji je, poput svih časovnika u Večnosti, bio podešen za fizio-vreme, pokazujući sate i broj dana, i reče: "Tako i treba, mladiću, tako i treba. Izvrsno. Izvrsno."
<BR>&nbsp;&nbsp;&nbsp;&nbsp;&nbsp;Harlan oseti kako ga nešto steže oko srca. U vreme kada je poslednji put video Tvisela, verovatno ne bi razabrao smisao ove opaske. Sada mu se činilo da je shvatio. Tvisel je bio umoran, inače je sva prilika da ne bi govorio tako neposredno o suštini stvari. Ili je možda Računar smatrao da je primedba dovoljno tajanstvena, tako da se osećao bezbednim bez obzira što je ona pogađala samu suštinu stvari.
<BR>&nbsp;&nbsp;&nbsp;&nbsp;&nbsp;Govoreći što je nehajnije mogao kako ne bi stvorio utisak da ono što kaže ima bilo kakve veze sa prethodnom Tviselovom rečenicom, Harlan upita: "Kako je moj Pitomac?"
<BR>&nbsp;&nbsp;&nbsp;&nbsp;&nbsp;"Dobro, dobro", uzvrati Tvisel, glasom koji je zvučao poluodsutno. Povukao je brz dim iz sve kraće duvanske cevi, zatim ga isto tako hitro otpuhnuo i žurno udaljio.
<BR>&nbsp;&nbsp;&nbsp;&nbsp;&nbsp;Tačka tri: Pitomac.
<BR>&nbsp;&nbsp;&nbsp;&nbsp;&nbsp;Izgledao je stariji. Kao da se osećao znatno zrelijim kada je ispružio ruku i rekao: "Drago mi je što si se vratio, Harlane."
<BR>&nbsp;&nbsp;&nbsp;&nbsp;&nbsp;A možda je stvar bila u tome što je namesto onog Kupera, koga je Harlan bio svestan samo kao učenika, sada pred njim stajao neko ko je bio više nego Pitomac. Ovoga puta je ostavljao utisak džinovskog instrumenta u rukama Večnih. Naravno, nije mogao a da ne poraste i u Harlanovim očima.
<BR>&nbsp;&nbsp;&nbsp;&nbsp;&nbsp;Harlan je pokušavao da to ne pokaže. Nalazili su se u Harlanovom prebivalištu i Tehničar je uživao u kremastim porcelanskim površinama oko sebe, srećan što se najzad oslobodio kitnajstog vašarišta iz 482. stoleća. Ma koliko nastojao da dovede u vezu mahniti barok iz 482. veka sa Nois, uvek je ispadalo da ga je povezivao sa Findžom. Nois ga je podsećala na ružičasti, satenski sumrak i, čudno, na golu jednostavnost Odeljaka iz Skrivenih Stoleća.
<BR>&nbsp;&nbsp;&nbsp;&nbsp;&nbsp;Progovorio je žurno, kao da je goreo od želje da prikrije svoje opasne misli. "Pa, Kuperu, šta su radili sa tobom dok sam bio odsutan?"
<BR>&nbsp;&nbsp;&nbsp;&nbsp;&nbsp;Kuper se nasmeja, provuče nadmeno jedan prst kroz povijene brkove i reče: "I dalje matematiku. Stalno matematiku."
<BR>&nbsp;&nbsp;&nbsp;&nbsp;&nbsp;"Je li? Mora biti da sada radiš već prilično složene stvari."
<BR>&nbsp;&nbsp;&nbsp;&nbsp;&nbsp;"Prilično složene."
<BR>&nbsp;&nbsp;&nbsp;&nbsp;&nbsp;"Pa, kako ide?"
<BR>&nbsp;&nbsp;&nbsp;&nbsp;&nbsp;"Za sada je podnošljivo. Ide prilično lako, znaš. Volim je. Ali sada nas stvarno preopterećuju."
<BR>&nbsp;&nbsp;&nbsp;&nbsp;&nbsp;Harlan klimnu i oseti izvesno zadovoljstvo. On reče: "Matrice vremenskog polja i te stvari?"
<BR>&nbsp;&nbsp;&nbsp;&nbsp;&nbsp;Kuperovi obrazi se zarumeneše kada se okrenu prema naslaganim sveskama na polici za knjige. On reče: "Vratimo se Primitivnom dobu. Pitao bih te nešto."
<BR>&nbsp;&nbsp;&nbsp;&nbsp;&nbsp;"O čemu?"
<BR>&nbsp;&nbsp;&nbsp;&nbsp;&nbsp;"O gradskom životu u 23. veku. Naročito u Los Anđelesu."
<BR>&nbsp;&nbsp;&nbsp;&nbsp;&nbsp;"To je zanimljiv grad. Zar ti se ne čini?"
<BR>&nbsp;&nbsp;&nbsp;&nbsp;&nbsp;"Čini mi se, ali prebacimo se onda u 21. stoleće. On je bio na vrhuncu u 21. veku."
<BR>&nbsp;&nbsp;&nbsp;&nbsp;&nbsp;"Oh, pokušajmo sa 23."
<BR>&nbsp;&nbsp;&nbsp;&nbsp;&nbsp;Harlan reče: "Pa, dobro, što da ne?"
<BR>&nbsp;&nbsp;&nbsp;&nbsp;&nbsp;Lice mu je bilo bezizražajno, ali da se bezizražajnost mogla skinuti, ispod nje bi se pojavila natmurenost. Njegova velika, intuitivna slutnja bila je više nego slutnja. Sve se tako skladno uklapalo.
<BR>&nbsp;&nbsp;&nbsp;&nbsp;&nbsp;Tačka četiri: traganje. Dvostruko traganje.
<BR>&nbsp;&nbsp;&nbsp;&nbsp;&nbsp;Najpre za samoga sebe. Svakoga dana, užagrenih očiju, pogledao je izveštaje na Tviselovom stolu. Izveštaji su se odnosili na različite Promene Stvarnosti koje su bile predviđene ili predložene. Kopije su rutinski stizale do Tvisela, pošto je on bio član Svevremenskog Veća, i Harlan je znao da mu nijedna neće promaći. U prvom redu, tragao je za narednom promenom u 482. stoleću. Zatim je red dolazio na bilo koju drugu Promenu sa nekakvim nedostatkom, nesavršenstvom, odstupanjem od potpune tačnosti, koju bi on mogao da uoči svojim izvežbanim i nadareni okom.
<BR>&nbsp;&nbsp;&nbsp;&nbsp;&nbsp;U nastrožem smislu te reči, on nije bio ovlašćen da pretura po izveštajima, ali Tvisel se tih dana retko nalazio u kancelariji, a niko drugi nije imao tri čiste da se petlja u posao Računarevog ličnog Tehničara.
<BR>&nbsp;&nbsp;&nbsp;&nbsp;&nbsp;Bio je to jedan deo njegovih traganja. Drugi se zbivao u biblioteci Odeljka iz 575. stoleća.
<BR>&nbsp;&nbsp;&nbsp;&nbsp;&nbsp;Po prvi put je zakoračio malo izvan onog ogranka biblioteke na koji je obično bila usredsređena sva njegova pažnja. U prošlosti je, naime, posećivao ogranak za Primitivnu istoriju (koji je, doduše, bio sasvim skroman, tako da je najveći deo referenci i izvornog materijala morao da se doprema iz razdoblja koja su znatno ispod trećeg milenijuma, što je, naravno, jedino i bilo prirodno). U još većoj meri on je pretresao police posvećene Promeni Stvarnosti, njenoj teoriji, tehnici i istoriji; bila je to izvrsna zbirka (najbolja u Večnosti, izvan samog Središnjeg ogranka, zahvaljujući Tviselu) u koju se on u celosti uputio.
<BR>&nbsp;&nbsp;&nbsp;&nbsp;&nbsp;Sada je radoznalo tumarao među drugim filmskim policama. Po prvi put je Posmatrao (sa velikim slovom "P") police posvećene samom 575. stoleću; njegovu geografiju, koja je malo varirala od Stvarnosti do Stvarnosti, istoriju, čije su promene bile veće, kao i sociologiju, sa još obimnijim preinačenjima. Ovo nisu bile knjige ili izveštaji koje su o stoleću pisali Večni iz redova Posmatrača i Računara (njih je dobro poznavao), već dela potekla od Vremenara.
<BR>&nbsp;&nbsp;&nbsp;&nbsp;&nbsp;Bilo je tu književnih ostvarenja iz 575. stoleća, što je u njemu probudilo sećanje na vatrene rasprave za koje je čuo da su vođene oko naizmeničnih Promena. Hoće li se ovo remekdelo preinačiti ili neće? Ako hoće, kako? Kako su prošle Promene uticale na umetnička dela?
<BR>&nbsp;&nbsp;&nbsp;&nbsp;&nbsp;Ostajalo je otvoreno pitanje da li je uopšte moguće postići visok stepen saglasnosti o umetnosti. Može li se ona svesti na količinske parametre koji jedini pogoduju za mehaničko vrednovanje u računskim mašinama?
<BR>&nbsp;&nbsp;&nbsp;&nbsp;&nbsp;Jedan Računar po imenu August Senor bio je Tviselov glavni protivnik po ovom pitanju. Podstaknut Tviselovom vatrenom osudom protivnika i njegovih shvatanja, Harlan je pročitao nekoliko Senorovih radova i našao da su zapanjujući.
<BR>&nbsp;&nbsp;&nbsp;&nbsp;&nbsp;Senor je postavio jedno otvoreno i, prema Harlanu, uznemiravajuće pitanje: može li nova Stvarnost da sadrži ličnost koja bi bila analogna ličnosti nekog čoveka povučenog u Večnost iz prethodne Stvarnosti? Zatim je analizovao mogućnost da jedan Večni sretne svog parnjaka u Vremenu, znajući to ili ne, i razmišljao je o ishodima u oba slučaja. (To se veoma približavalo jednom od najsnažnijih strahova Večnosti; Harlana je prožela jeza i on je žurno i nelagodno prelistao raspravu.) Naravno, naširoko je bilo reči o književnosti i umetnosti u različitim tipovima i klasifikacijama Promena Stvarnosti.
<BR>&nbsp;&nbsp;&nbsp;&nbsp;&nbsp;Ali Tvisel se uopšte nije slagao sa mišljenjem takmaca.
<BR>&nbsp;&nbsp;&nbsp;&nbsp;&nbsp;"Ako se vrednost umetnosti mogla izračunati", viknuo bi na Sonora, "kakve onda svrhe ima raspravljati o njoj?"
<BR>&nbsp;&nbsp;&nbsp;&nbsp;&nbsp;Harlan je znao da Tviselovo gledište deli velika većina članova Svevremenskog Veća.
<BR>&nbsp;&nbsp;&nbsp;&nbsp;&nbsp;Pa ipak, stojeći sada pred policama posvećenim romanima Enrika Linkoleva, koji je obično opisivan kao izvrsni pisac iz 575. stoleća, u Harlanu su počele da se začinju sumnje. Izbrojao je petnaest različitih zbirki "sabranih dela", koje su sve, nesumnjivo, uzete iz različitih Stvarnosti. Svaka se u po nečem razlikovala, bio je siguran u to. Jedna zbirka bila je, na primer, uočljivo manja od ostalih. Pišući analize o ovim međurazlikama iz perspektive sociološkog zaleđa svake Stvarnosti, najmanje stotinu ljudi steklo je zvanje Sociologa.
<BR>&nbsp;&nbsp;&nbsp;&nbsp;&nbsp;Harlan je prešao u krilo biblioteke koje je bilo posvećeno sredstvima i uređajima iz raznih 575. stoleća. Znao je da su mnogi među njima eliminisani u Vremenu, ostajući nedirnuti, kao proizvod ljudskog genija, jedino u Večnosti. Čovek je morao da bude zaštićen od svog vlastitog, odveć bujnog tehničkog uma. Ovo, pre svega drugog. Ne prođe nijedna fizio-godina, a da negde u Vremenu nuklearna tehnologija ne dođe do ruba opasnosti tako da mora biti odstranjena.
<BR>&nbsp;&nbsp;&nbsp;&nbsp;&nbsp;Vratio se do dela biblioteke sa policama punim knjiga o matematici i matematičkoj istoriji. Prebirao je prstima po pojedinačnim naslovima i posle izvesnog razmišljanja izvadio je nekoliko i zapisao da ih uzima.
<BR>&nbsp;&nbsp;&nbsp;&nbsp;&nbsp;Tačka pet: Nois.
<BR>&nbsp;&nbsp;&nbsp;&nbsp;&nbsp;Bio je to odista značajan deo međuigre i u celosti idiličan.
<BR>&nbsp;&nbsp;&nbsp;&nbsp;&nbsp;U slobodnim časovima, kada ne bi bilo Kupera, kada bi obično obedovao u osami, čitao u osami, spavao u osami i u osami čekao na naredni dan - odlazio bi do kapsule.
<BR>&nbsp;&nbsp;&nbsp;&nbsp;&nbsp;Iz sveg srca je bio blagorodan zbog društvenog položaja Tehničara. Bio je zahvalan, više nego što je ikada verovao da je moguće, zbog načina na koji su ga svi izbegavali.
<BR>&nbsp;&nbsp;&nbsp;&nbsp;&nbsp;Niko ga nije zapitao ima li prava da bude u kapsuli, nikog nije bilo briga da li će je upraviti prema prošlosti ili budućnosti. Nikakve radoznale oči nisu ga sledile, nikakve predusretljive ruke nisu se ponudile da mu pomognu, nikakva brbljiva usta nisu o tome razglabala sa njim.
<BR>&nbsp;&nbsp;&nbsp;&nbsp;&nbsp;Mogao je da ide kuda i kada mu se prohte.
<BR>&nbsp;&nbsp;&nbsp;&nbsp;&nbsp;Nois reče: "Promenio si se, Endru. Nebesa, promenio si se."
<BR>&nbsp;&nbsp;&nbsp;&nbsp;&nbsp;On je pogleda nasmešeno. "Kako, Nois?"
<BR>&nbsp;&nbsp;&nbsp;&nbsp;&nbsp;"Osmehuješ se, zar ne? To je jedan od načina. Zar se nikad ne pogledaš u ogledalo i vidiš kako se osmehuješ?"
<BR>&nbsp;&nbsp;&nbsp;&nbsp;&nbsp;"Bojim se toga. Sugurno bih rekao: ne mogu da budem tako srećan. Bolestan sam. Sišao sam s uma. Zatvoren sam u jednom azilu, živim u snovima na javi, a nisam svestan toga."
<BR>&nbsp;&nbsp;&nbsp;&nbsp;&nbsp;Nois se nagnu prema njemu i uštinu ga. "Osećaš li nešto?"
<BR>&nbsp;&nbsp;&nbsp;&nbsp;&nbsp;On privuče njenu glavu k sebi, i uroni u meku, crnu kosu.
<BR>&nbsp;&nbsp;&nbsp;&nbsp;&nbsp;Kada su se razdvojili, ona zadihano reče: "I tamo si se promenio. Uz to si postao i veoma dobar."
<BR>&nbsp;&nbsp;&nbsp;&nbsp;&nbsp;"Dobio sam dobrog učitelja", poče Harlan, ali se naglo zaustavi, pobojavši se da bi to moglo da bude uzrok nezadovoljstva ako ona pomisli na mnoge koji su mogli imati koristi od tako dobrog učitelja.
<BR>&nbsp;&nbsp;&nbsp;&nbsp;&nbsp;Ali njen smeh pokazao je da joj ništa slično nije palo na pamet. Obedovali su, a ona je izgledala svilasto glatka i toplo mekana u odeći koju joj je on doneo.
<BR>&nbsp;&nbsp;&nbsp;&nbsp;&nbsp;Pratila je njegov pogled i blago prevukla prstima po suknji, podižući je malo na mestima gde joj je nežno obavijala bokove. "Volela bih da to nisi učinio, Endru. Stvarno bih volela."
<BR>&nbsp;&nbsp;&nbsp;&nbsp;&nbsp;"Nema nikakve opasnosti", reče on nehajno.
<BR>&nbsp;&nbsp;&nbsp;&nbsp;&nbsp;"Ima opasnosti. Ne budi nerazuman. Sasvim sam zadovoljna i sa ovim ovde dok... dok ti ne središ stvari."
<BR>&nbsp;&nbsp;&nbsp;&nbsp;&nbsp;"Zašto ne bi imala vlastitu odeću i đinđuve?"
<BR>&nbsp;&nbsp;&nbsp;&nbsp;&nbsp;"Zato što sve to nije vredno tvog odlaska u moju kuću u Vremenu i mogućnosti da budeš uhvaćen. Osim toga, šta ako oni izvrše Promenu dok si ti tamo?"
<BR>&nbsp;&nbsp;&nbsp;&nbsp;&nbsp;Sa osećanjem nelagodnosti prešao je preko toga. "Neće mi ništa biti." Zatim je življe dodao: "Ručni generator drži me u fizio-vremenu, tako da Promena ne može imati uticaja na mene, shvataš?"
<BR>&nbsp;&nbsp;&nbsp;&nbsp;&nbsp;Nois uzdahnu. "Ne, ne shvatam. Mislim da nikada neću biti u stanju da sve to razumem."
<BR>&nbsp;&nbsp;&nbsp;&nbsp;&nbsp;"Ali nema ničeg teškog u tome." I Harlan je objašnjavao i objašnjavao veoma živo, a Nois je slušala užagrenih očiju koje nikad nisu sasvim otkrivale da li zbilja oseća zanimanje, ili se samo zabavlja, ili, možda, pomalo i jedno i drugo.
<BR>&nbsp;&nbsp;&nbsp;&nbsp;&nbsp;Bio je to veliki dodatak Harlanovom životu. Postojao je neko s kim je mogao da priča, s kim je raspravljao o životu, o svojim delanjima i mislima. Izgledalo je kao da je ona deo njega samog, ali deo koji je dovoljno razdvojen, tako da zahteva ophođenje na nivou govora, a ne misli. Bila je dovoljno razdvojen deo da može sama nepredvidljivo da odgovara na osnovu nezavisnih misaonih procesa. Čudno, pomisli Harlan, kako neko može posmatrati jednu takvu društvenu pojavu kao što je brak, pritom ispustiti iz vida ovako vitalnu istinu o njemu. Da li je mogao da predskaže, na primer, da će kasnije trenutke strasti najređe dovoditi u vezu sa idilom?
<BR>&nbsp;&nbsp;&nbsp;&nbsp;&nbsp;Ona se privi uz njegovu ruku i reče: "Kako ide sa tvojom matematikom?
<BR>&nbsp;&nbsp;&nbsp;&nbsp;&nbsp;Harlan reče: "Da li bi je malo pogledala?"
<BR>&nbsp;&nbsp;&nbsp;&nbsp;&nbsp;"Nemoj mi reći da je nosaš okolo sa sobom?"
<BR>&nbsp;&nbsp;&nbsp;&nbsp;&nbsp;"Zašto da ne? Vožnja kapsulom traje poprilično. Nema svrhe traćiti to vreme, znaš."
<BR>&nbsp;&nbsp;&nbsp;&nbsp;&nbsp;On se odvoji od nje, izvadi mali vjuer iz džepa, stavi unutra film i vedro se nasmeja kada ga je ona prinela očima.
<BR>&nbsp;&nbsp;&nbsp;&nbsp;&nbsp;Odmahnuvši glavom, ona mu vrati vjuer. "Nikada nisam videla toliku zapetljanciju. Volela bih da mogu da čitam tvoj standardni međuvremenski."
<BR>&nbsp;&nbsp;&nbsp;&nbsp;&nbsp;"U stvari", reče Harlan, "pretežan deo zapetljancije koju si pomenula uopšte nije na međuvrememskom; to su matematičke oznake."
<BR>&nbsp;&nbsp;&nbsp;&nbsp;&nbsp;"Ali ti ih razumeš, zar ne?"
<BR>&nbsp;&nbsp;&nbsp;&nbsp;&nbsp;Harlan je mrzeo da uradi bilo šta što bi razočaralo iskreno divljenje u njenim očima, ali bio je primoran da kaže: "Ne u meri u kojoj bih to želeo. Pa ipak, dovoljno sam se upoznao sa matematikom da dobijem ono što hoću. Ne moram sve razumeti, da bih bio u stanju da vidim rupu u zidu koja je dovoljno velika da se kroz nju gurne teretna kapsula."
<BR>&nbsp;&nbsp;&nbsp;&nbsp;&nbsp;On hitnu vjuer u vazduh, uhvati ga lakim pokretom ruke i stavi ga na jedan stočić.
<BR>&nbsp;&nbsp;&nbsp;&nbsp;&nbsp;Noisine oči požudno su ga pratile i najednom nešto sinu u Harlanovoj svesti.
<BR>&nbsp;&nbsp;&nbsp;&nbsp;&nbsp;On reče: "Sto mu vremena! Pa ti ne možeš time da čitaš međuvremenski!
<BR>&nbsp;&nbsp;&nbsp;&nbsp;&nbsp;"Ne, naravno da ne mogu."
<BR>&nbsp;&nbsp;&nbsp;&nbsp;&nbsp;"Onda ti je biblioteka u ovom Odeljku sasvim neupotrebljiva. To mi uopšte nije palo na pamet. Moraš imati vlastite filmove iz 482. stoleća."
<BR>&nbsp;&nbsp;&nbsp;&nbsp;&nbsp;Ona brzo reče: "Ne. Ne želim nijedan."
<BR>&nbsp;&nbsp;&nbsp;&nbsp;&nbsp;On reče: "Imaćeš ih."
<BR>&nbsp;&nbsp;&nbsp;&nbsp;&nbsp;"Na časnu reč, ne želim ih. Glupo je rizikovati..."
<BR>&nbsp;&nbsp;&nbsp;&nbsp;&nbsp;"Imaćeš ih!" ponovi on.
<BR>&nbsp;&nbsp;&nbsp;&nbsp;&nbsp;Poslednji put je stajao pred materijalnom granicom koja je razdvajala Večnost od Noisinog doma u 482. stoleću. Nameravao je da mu još prošli put bude poslednji. Promena je neposredno predstojala i tu činjenicu on nije pomenuo Nois iz pristojnosti i obzira koje bi imao i prema osećanjima ma koga drugog, čak i ako se ostavi po strani njegova ljubav prema devojci.
<BR>&nbsp;&nbsp;&nbsp;&nbsp;&nbsp;Pa ipak, nije bilo teško doneti odluku da krene na ovo dodatno putovanje. Delimično je posredi bilo šepurenje, želja da se istakne pred Nois i da joj donese mikrofilmske knjige iz lavlje čeljusti; isto tako, u pitanju je bila i žarka želja (kako beše ona Primitivna izreka?) da osmudi bradu španskome kralju, ako se tako nešto uopšte moglo odnositi na ćosavog Findža.
<BR>&nbsp;&nbsp;&nbsp;&nbsp;&nbsp;Osim toga, ovako će mu se pružiti još jedna prilika da iskusi jezovito privlačnu atmosferu uklete kuće.
<BR>&nbsp;&nbsp;&nbsp;&nbsp;&nbsp;Već je to jednom osetio, kada je oprezno ušao u nju tokom dodatnog razdoblja koje mu je dopuštao prostorno-vremenski plan. Osetio je to dok je tumarao kroz prostorije, skupljajući odeću, male objets d'art, neobične kontejnere i uređaje sa Noisinog toaletnog stočića.
<BR>&nbsp;&nbsp;&nbsp;&nbsp;&nbsp;Nad pukim fizičkim odsustvom zvukova nadnosila se zloslutna tišina uklete Stvarnosti. Harlan nije mogao ni na koji načina da predvidi njen analogon u novoj Stvarnosti. Ovde se mogla nalaziti neka vila u predgrađu ili nekakva zgrada u gradskoj ulici. Ali moglo je i da ne bude ničega već samo divlje šipražje koje bi zamenilo uređen teren na kome je sada stajao. Moglo je, međutim, ostati i potpuno nepromenjeno. Isto tako (Harlan se oprezno latio te misli), ovde je mogao da stanuje neki Noisin parnjak, premda, naravno, i nije morao.
<BR>&nbsp;&nbsp;&nbsp;&nbsp;&nbsp;Za Harlana, kuća je već bila avet, preuranjeni duh koji je otpočeo sa lutanjima pre no što je odista umro. A pošto mu je kuća, ovakva kakva je bila, mnogo značila, osetio je da mu nije pravo što će nestati i bilo mu je žao zbog toga.
<BR>&nbsp;&nbsp;&nbsp;&nbsp;&nbsp;Nekada bi tek jednom na pet putovanja neki šum narušio tišinu tokom njegovih pretraživanja. Ovoga puta nalazio se u ostavi i bio je zahvalan što je tehnologija ove Stvarnosti i ovog stoleća izbacila iz mode polugu i tako rešila taj problem. Sećao se da je prebirao među konzervama sa pripremljenom hranom i da je upravo odlučio da je uzeo dovoljno za jedno putovanje; Nois će biti drago da malo promeni zdravu ali nekaloričnu dijetu, na koju je bila osuđena u praznom Odeljku, sopstvenim dijetalnim obrocima. Čak se glasno nasmejao pri pomisli da je još nedavno smatrao njenu dijetu čak dekadentnom.
<BR>&nbsp;&nbsp;&nbsp;&nbsp;&nbsp;Još nije prestao da se smeje kada je jasno začuo kako je nešto palo. Sledio se!
<BR>&nbsp;&nbsp;&nbsp;&nbsp;&nbsp;Zvuk je dopro odnekud iza njega i u trenutku zapanjenosti tokom koga se nije pomerio sa mesta najpre mu je pala na pamet manja opasnost, da je to, naime, neki provalnik, a onda veća, da je posredi neki Večni koji vrši istraživanja.
<BR>&nbsp;&nbsp;&nbsp;&nbsp;&nbsp;Ali provalnik nije mogao biti. Čitavo razdoblje prostorno-vremenskog plana, dodatni period i sve ostalo, precizno je bilo pročešljano i izabrano među drugim sličnim razdobljima Vremena, s obzirom na odsustvo otežavajućih činilaca. Sa druge strane, on je izvršio jednu mikro-promenu (možda ne baš sasvim mikro) odvodeći Nois u Večnost.
<BR>&nbsp;&nbsp;&nbsp;&nbsp;&nbsp;Srce mu je stalo u grlu, ali je ipak skupio hrabrosti da se okrene. Učinilo mu se da su se vrata iza njega upravo zatvorila prevalivši poslednji milimetar koji je nedostajao da se izravnaju sa nivoom zida.
<BR>&nbsp;&nbsp;&nbsp;&nbsp;&nbsp;Odoleo je iskušenju da otvori ta vrata i da pretraži kuću. Sa stvarima za Nois vratio se u Večnost i sačekao dva puna dana da vidi posledice pre no što se ponovo otisne u budućnost. Ali ništa se nije dogodilo i on je konačno zaboravio na događaj.
<BR>&nbsp;&nbsp;&nbsp;&nbsp;&nbsp;Ali sada, dok je podešavao kontrole da poslednji put uđe u Vreme, to mu je ponovo palo na um. Ili je možda bio žrtva pomisli na Promenu koja samo što se nije odigrala. Vrativši se kasnije u sećanju na taj trenutak, osetio je da je nešto od toga dvoga izazvalo da pogrešno podesi kontrolne uređaje. Nije znao šta je treće moglo da bude.
<BR>&nbsp;&nbsp;&nbsp;&nbsp;&nbsp;Ovo pogrešno podešavanje nije bilo uočljivo. Ono je izabralo pravu prostoriju i Harlan je direktno ušao u Noisinu biblioteku.
<BR>&nbsp;&nbsp;&nbsp;&nbsp;&nbsp;Sada je već i sam postao dovoljno dekadentan da bi ostao sasvim ravnodušan pred umetnošću kojom su bile izrađene filmske kasete. Napisi naslova preplitali su se u zapetljanom filigranu što ih je činilo privlačnim ali i gotovo nečitkim. Bio je to trijumf estetike nad svrsishodnošću.
<BR>&nbsp;&nbsp;&nbsp;&nbsp;&nbsp;Harlan nasumice uze nekoliko kaseta sa police; čekalo ga je iznenađenje. Naslov jedne glasio je "Socijalna i ekonomska istorija naših vremena."
<BR>&nbsp;&nbsp;&nbsp;&nbsp;&nbsp;Bio je to deo Noisinog života o kome je on malo razmišljao. Ona svakako nije bila glupa, ali mu nikada nije palo na pamet da je zanimaju ovakve stvari. Nešto ga je teralo da malo pregleda "Socijalnu i ekonomsku istoriju", ali ipak to nije učinio. Lako će je naći u biblioteci Odeljka za 482. stoleće ako to bude poželeo. Findž je nasumnjivo pre više meseci opelješio biblioteke ove Stvarnosti u korist dokumentacije Večnosti.
<BR>&nbsp;&nbsp;&nbsp;&nbsp;&nbsp;Odložio je film na stranu, prešao pogledom preko ostalih i izabrao nekoliko proznih dela i dva-tri ostvarenja koja su predstavljala lako naučno štivo. Dodao je tome i dva džepna vjuera, a zatim sve lepo spakovao u ranac.
<BR>&nbsp;&nbsp;&nbsp;&nbsp;&nbsp;Upravo tog trena ponovo je začuo zvuk u kući. Ovoga puta nije bilo nikakve greške. Nije bio posredi kratki zvuk neodređenog porekla. Bio je to smeh, smeh nekog čoveka. Nije, dakle, bio sam u kući.
<BR>&nbsp;&nbsp;&nbsp;&nbsp;&nbsp;Uopšte nije bio svestan da mu je ranac ispao. U toj prvoj unezverenoj sekundi ništa drugo mu nije palo na um osim da je uhvaćen u stupicu!
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
