<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. PUN KRUG
<P>&nbsp;&nbsp;&nbsp;&nbsp;&nbsp;Obrevši se u 575. stoleću, Tehničar Endru Harlan doživeo je neprijatno iznenađenje: stigao je u vreme noćne smene. Fiziočasovi su neopazice protekli za vreme njegovog besomučnog jurcanja kapsulskim tunelima. Prazno se upiljio u zatamnjene hodnike, mestimično primećujući znake proređene noćne smene na poslu.
<BR>&nbsp;&nbsp;&nbsp;&nbsp;&nbsp;Ali kako je i dalje bio obuzet besom, Harlan nije zastao da bi traćio vreme u beskorisnom posmatranju. Krenuo je prema ličnim prebivalištima. Naći će Tviselov stan na Nivou Računara, baš kao što je našao i Findžov, a isto se tako malo plašio da će biti primećen ili zaustavljen.
<BR>&nbsp;&nbsp;&nbsp;&nbsp;&nbsp;I dalje je čvrsto pritiskao laktom neuronski bič kada se zaustavio pred Tviselovim vratima (pločica sa imenom na njima saopštavala je ovu činjenicu jasnim, ukrašenim napisom).
<BR>&nbsp;&nbsp;&nbsp;&nbsp;&nbsp;Harlan je naglo aktivirao ulazni signal koji je radio na principu sirene. Napravio je stalni kontakt vlažnim dlanom i pustio da zvuk postane neprekidan. Nejasno ga je čuo iz unutrašnjosti stana.
<BR>&nbsp;&nbsp;&nbsp;&nbsp;&nbsp;Lako koračanje začulo se iza njega, ali on nimalo nije obratio pažnju, uveren da će se čovek, ma ko bio, napraviti da ga ne primećuje. (Oh, ružičasto-crvena epoleta Tehničara!)
<BR>&nbsp;&nbsp;&nbsp;&nbsp;&nbsp;Ali bat koraka je prestao i glas reče: "Tehničar Harlan?"
<BR>&nbsp;&nbsp;&nbsp;&nbsp;&nbsp;Harlan se okrenu. Bio je to neki Niži Računar, relativno nov u ovom Odeljku. Harlan je besneo u sebi. Ovde nije bilo baš isto kao u 482. stoleću. U 575. veku on nije predstavljao samo pukog Tehničara, već Tviselovog Tehničara, i mlađi Računari, u nastojanju da steknu naklonost velikog Tvisela, ispoljavali su izvestan minimum civilizovanosti prema njegovom Tehničaru.
<BR>&nbsp;&nbsp;&nbsp;&nbsp;&nbsp;Računar reče: "Želite li da vidite Višeg Računara Tvisela?
<BR>&nbsp;&nbsp;&nbsp;&nbsp;&nbsp;Harlan se uzvrpolji i reče: "Da, gospodine." (Budala! šta on misli, zašto bi neko stajao pred nečijim vratima i držao uključen signal? Da uhvati kapsulu?)
<BR>&nbsp;&nbsp;&nbsp;&nbsp;&nbsp;"Bojim se da nećete moći", reče Računar.
<BR>&nbsp;&nbsp;&nbsp;&nbsp;&nbsp;"Dovoljno je važno da ga probudim", uzvrati Harlan.
<BR>&nbsp;&nbsp;&nbsp;&nbsp;&nbsp;"Možda", reče Računar, "ali on je odsutan. Trenutno nije u 575. stoleću."
<BR>&nbsp;&nbsp;&nbsp;&nbsp;&nbsp;"Pa gde je onda?" upita Harlan nestrpljivo.
<BR>&nbsp;&nbsp;&nbsp;&nbsp;&nbsp;Računarev pogled pretvorio se u oholo odmeravanje. "Ne bih znao."
<BR>&nbsp;&nbsp;&nbsp;&nbsp;&nbsp;Harlan reče: "Ali ja imam važan sastanak rano ujutro."
<BR>&nbsp;&nbsp;&nbsp;&nbsp;&nbsp;"Vi imate", reče Računar; Harlan se našao u nedoumici kako da objasni njegov veseli pogled pri ovoj pomisli.
<BR>&nbsp;&nbsp;&nbsp;&nbsp;&nbsp;Računar nastavi, sada se čak osmehujući: "Malo ste poranili, zar ne?"
<BR>&nbsp;&nbsp;&nbsp;&nbsp;&nbsp;"Ali moram da ga vidim."
<BR>&nbsp;&nbsp;&nbsp;&nbsp;&nbsp;"Siguran sam da će biti ovde ujutro." Osmeh se raširio.
<BR>&nbsp;&nbsp;&nbsp;&nbsp;&nbsp;"Ali...
<BR>&nbsp;&nbsp;&nbsp;&nbsp;&nbsp;Računar je pošao pored Harlana, pažljivo izbegavajući svaki dodir, čak i odećom.
<BR>&nbsp;&nbsp;&nbsp;&nbsp;&nbsp;Harlanove pesnice se stisnuše, a onda opustiše. Bespomoćno je gledao za Računarem, a onda, samo zbog toga što nije imao šta drugo da uradi, krenu lagano ka sopstvenom prebivalištu, gotovo nesvestan okoline.
<BR>&nbsp;&nbsp;&nbsp;&nbsp;&nbsp;Harlan je spavao nemirno. Kazao je samome sebi da mu je san potreban. Nastojao je iz sve snage da se opusti, ali, naravno, to mu nije pošlo za rukom. Razdoblje sna pretvorilo se u niz jalovih misli.
<BR>&nbsp;&nbsp;&nbsp;&nbsp;&nbsp;Najpre je došla Nois.
<BR>&nbsp;&nbsp;&nbsp;&nbsp;&nbsp;Neće se usuditi da joj učine ništa nažao, pomisli on grozničavo. Ne mogu je vratiti natrag u Vreme bez prethodnih izračunavanja posledica po Stvarnost, a to bi trajalo danima, možda nedeljama. Alternativa je bila da joj urade ono čime je Findž njemu zapretio; da je stave u žarište neke katastrofe u kojoj žrtve neće biti identifikovane.
<BR>&nbsp;&nbsp;&nbsp;&nbsp;&nbsp;Ali ovo nije uzeo odveć ozbiljno u obzir. Ništa nije nagonilo na tako drastičnu akciju. Neće rizikovati Harlanovo nezadovoljstvo zbog toga. (U tišini zatamnjene spavaće sobe i u fazi polusna, kada stvari dobijaju neobično uvećane razmere u mislima, Harlan nije našao ništa groteskno u vlastitom uverenju da se Svevremensko Veće neće odvažiti da rizikuje nezadovoljstvo jednog Tehničara.)
<BR>&nbsp;&nbsp;&nbsp;&nbsp;&nbsp;Naravno, postojali su načini na koje se mogla iskoristiti jedna žena u zarobljeništvu. Divna žena iz hedonističke Stvarnosti..
<BR>&nbsp;&nbsp;&nbsp;&nbsp;&nbsp;Harlan je odlučno odbijao od sebe ovu posmiao kad god bi se vratila. Ona je istovremeno postala verovatnija i neverovanija od smrti, ali on neće imati ništa od toga dvoga.
<BR>&nbsp;&nbsp;&nbsp;&nbsp;&nbsp;Pomislio je na Tvisela.
<BR>&nbsp;&nbsp;&nbsp;&nbsp;&nbsp;Stari je bio izvan 575. stoleća. Gde li se samo deo za vreme časova koje je trebalo da provede u snu? Starcima je potrebno spavanje. Harlan je bio siguran da zna odgovor. U veću su se održavala savetovanja. O Harlanu. O Nois. O tome šta učiniti sa jednim neophodnim Tehničarem koga se niko nije usuđivao da dodirne.
<BR>&nbsp;&nbsp;&nbsp;&nbsp;&nbsp;Harlanove usne se uvukoše. Ako je Findž izvestio Tvisela o sinoćnjem napadu, to neće imati nikakvog uticaja na njhovo razmatranje. Teško da je to moglo dalje pogoršati njegove zločine. Time se svakako nije smanjivala njegova neophodnost.
<BR>&nbsp;&nbsp;&nbsp;&nbsp;&nbsp;Harlan čak nije ni bio siguran da će ga Findž prijaviti. Priznanje da je bio prinuđen da se u strahu pokunji pred jednim Tehničarem dovelo bi Pomoćnika Računara u smešnu situaciju i Findž će verovatno želeti to da izbegne.
<BR>&nbsp;&nbsp;&nbsp;&nbsp;&nbsp;Harlan pomisli o Tehničarima kao o grupi, što je u poslednje vreme retko činio. Sam njegov prilično osoben položaj kao Tviselovog čoveka i kao poluvaspitača držao ga je odveć po strani od ostalih Tehničara. Ali Tehničarima je u svakom slučaju nedostajala solidarnost. Zbog čega li je tako?
<BR>&nbsp;&nbsp;&nbsp;&nbsp;&nbsp;Da li je stvarno morao da, prolazeći kroz 482. i 575. stoleće, samo retko viđa druge Tehničare i još ređe popriča sa njima? Zar je čak i međusobno trebalo da se izbegavaju? Da li su stvarno morali da se ponašaju kao da prihvataju status u koji ih je nagnalo sujeverje drugih?
<BR>&nbsp;&nbsp;&nbsp;&nbsp;&nbsp;U mislima je već naterao Veće na kapitulaciju, bar u pogledu Nois, a sada je izlagao dalje zahteve. Tehničarima se ima dopustiti vlastita organizacija, redovni susreti, više prijateljstva, veće uvažavanje od strane ostalih.
<BR>&nbsp;&nbsp;&nbsp;&nbsp;&nbsp;Na kraju mu je sinula pomisao o samome sebi kao o junačkom društvenom revolucionaru uz koga se nalazi Nois; istog časa konačno je utonuo u san bez snova...
<BR>&nbsp;&nbsp;&nbsp;&nbsp;&nbsp;Probudio ga je ulazni signal. Šaputao mu je sa promuklim nestrpljenjem. Sabrao je misli do onog stepena kada je bio u stanju da pogleda na mali časovnik pored postelje, a zatim zastenja u sebi.
<BR>&nbsp;&nbsp;&nbsp;&nbsp;&nbsp;Blago Vreme Posle svega što je prespavao.
<BR>&nbsp;&nbsp;&nbsp;&nbsp;&nbsp;Uspeo je da dosegne do pravog dugmeta sa kreveta i vizirski kvadrat visoko na vratima postade providan. Nije prepoznao lice ali ma ko to bio, zračio je autoritetom.
<BR>&nbsp;&nbsp;&nbsp;&nbsp;&nbsp;Otvorio je vrata i unutra zakorači čovek sa narandžastom epoletom Administratora.
<BR>&nbsp;&nbsp;&nbsp;&nbsp;&nbsp;"Tehničar Endru Harlan?"
<BR>&nbsp;&nbsp;&nbsp;&nbsp;&nbsp;"Da, Administratore? Želite nešto od mene?"
<BR>&nbsp;&nbsp;&nbsp;&nbsp;&nbsp;Administatora kao da ni na koji način nije pomela oštra ratobornost pitanja. On reče: "Vi imate sastanak sa Višim Računarom Tviselom?"
<BR>&nbsp;&nbsp;&nbsp;&nbsp;&nbsp;"Pa?
<BR>&nbsp;&nbsp;&nbsp;&nbsp;&nbsp;"Ovde sam da bih vas obavestio da ste zakasnili."
<BR>&nbsp;&nbsp;&nbsp;&nbsp;&nbsp;Harlan se zabulji u njega. "Šta je sve ovo? Vi niste iz 575. stoleća, zar ne?"
<BR>&nbsp;&nbsp;&nbsp;&nbsp;&nbsp;"Moja baza je u 222. veku", reče čovek hladno. "Pomoćnik Računar Arbut Lem. Zadužen sam za organizaciju i nastojim da izbegavam nepotrebna uzbuđenja u smislu da izbegavam zvanična obaveštavanja preko komunikacione mreže."
<BR>&nbsp;&nbsp;&nbsp;&nbsp;&nbsp;"Kakva organizacija? Kakva uzbuđenja? Šta sve ovo znači? Slušajte, i ranije sam imao razgovore sa Tviselom. On je moj pretpostavljeni. Nema tu nikakvih uzbuđenja."
<BR>&nbsp;&nbsp;&nbsp;&nbsp;&nbsp;Senka iznenađenja prostruja za trenutak preko Administratorovog lica, koje je do tog časa bilo sračunato bezizražajno. "Niste obavešteni?"
<BR>&nbsp;&nbsp;&nbsp;&nbsp;&nbsp;"O čemu?"
<BR>&nbsp;&nbsp;&nbsp;&nbsp;&nbsp;"Pa, podkomitet Svevremenskog Veća zaseda ovde u 575. stoleću. Kako sam obavešten, ta vest je saopštena ovde pre više časova"
<BR>&nbsp;&nbsp;&nbsp;&nbsp;&nbsp;"I oni žele mene da vide?" Istog časa kada je to pitao, Harlan pomisli: svakako da hoće da me vide. Zbog čega bi inače zasedali?
<BR>&nbsp;&nbsp;&nbsp;&nbsp;&nbsp;Postao mu je jasan i veseo izraz lica Nižeg Računara pred Tviselovim stanom noćas. Računar je znao za predviđeni sastanak komiteta i uveseljavala ga je pomisao da Tehničar očekuje da u takvom času vidi Tvisela. Baš zabavno, pomisli Harlan sa gorčinom.
<BR>&nbsp;&nbsp;&nbsp;&nbsp;&nbsp;Administrator reče: "Ja samo izvršavam naređenja. Ne znam ništa više." A onda dodade, i dalje iznenađeno: "Ništa niste čuli o tome?"
<BR>&nbsp;&nbsp;&nbsp;&nbsp;&nbsp;"Tehničari", reče Harlan sarkastično, "vode izdvojen život."
<BR>&nbsp;&nbsp;&nbsp;&nbsp;&nbsp;Petorica osim Tvisela! Svi Viši Računari, što znači da nijedan nije manje od trideset pet godina Večni.
<BR>&nbsp;&nbsp;&nbsp;&nbsp;&nbsp;Šest nedelja ranije Harlan bi se osetio izuzetno počastvovan da sedi za ručkom sa takvom grupom, a jezik bi mu bio zavezan pred odgovornošću i moći koju oni predstavljaju. Izgledali bi mu kao u dvostrukoj prirodnoj veličini.
<BR>&nbsp;&nbsp;&nbsp;&nbsp;&nbsp;Ali sada su mu bili protivnici, štaviše, sudije. Nije imao vremena da se oseti impresioniranim. Morao je da isplanira strategiju.
<BR>&nbsp;&nbsp;&nbsp;&nbsp;&nbsp;Možda ne znaju da je on upoznat s tim da su se dočepali Nois. To sigurno ne znaju, osim ako im Findž nije ispričao o svom poslednjem susretu sa Harlanom. Sada, međutim, kada su se stvari razbistrile, postao je uvereniji nego ikada ranije da Findž nije čovek koji će javno obnarodovati da ga je zaplašio i uvredio jedan Tehničar.
<BR>&nbsp;&nbsp;&nbsp;&nbsp;&nbsp;Bilo je, dakle, preporučljivo da se Harlan za sada osloni na ovu moguću prednost i da pusti da oni povuku prvi potez, da izreknu prvu rečenicu kojom će otpočeti borba.
<BR>&nbsp;&nbsp;&nbsp;&nbsp;&nbsp;Njima kao da se nije žurilo. Spokojno su ga posmatrali preko skromnog obeda, kao da on predstavlja zanimljiv primerak koji su po ravni sile rasprostrli blagi odbojnici. Harlan im je očajnički uzvraćao pogled.
<BR>&nbsp;&nbsp;&nbsp;&nbsp;&nbsp;Poznavao ih je sve po čuvenju i po trimenzionalnim reprodukcijama u fizio-mesečnim orijentacionim filmovima. Ovi filmovi su koordinirali razvoje kroz različite Odeljke Večnosti i svi Večni su bili obavezni da ih gledaju, počev od Posmatrača pa naviše.
<BR>&nbsp;&nbsp;&nbsp;&nbsp;&nbsp;August Senor, koji je bio potpuno ćelav (nije čak imao ni trepavice i obrve), najvećma je privukao Harlanovu pažnju. Pre svega, zbog čudnog izgleda tih tamnih, promatračkih očiju spram bezdlakih veđa i čela koje je, uživo izgledalo znatno veće nego posredstvom trimenziona. Drugo, zato što je znao o ranijim sukobima mišljenja između Senora i Tvisela. Konačno, zato što se Senor nije ograničio samo da posmatra Harlana, već je počeo da mu postavlja pitanja oštrim glasom.
<BR>&nbsp;&nbsp;&nbsp;&nbsp;&nbsp;Na najveći broj njegovih prvih pitanja nije se moglo odgovoriti. Bilo je to, na primer: "Šta je u vama pobudilo zanimanje za Primitivna Vremena mladiću?, ili: "Smatrate li da se to izučavanje isplati, mladiću?"
<BR>&nbsp;&nbsp;&nbsp;&nbsp;&nbsp;Konačno se zavalio u stolicu, odložio pažljivo pribor za jelo i tanjir i blago prepleo debele prste pred sobom. (Nije bilo malja na njegovoj nadlanici, primetio je Harlan.)
<BR>&nbsp;&nbsp;&nbsp;&nbsp;&nbsp;Senor reče: "Postoji nešto što sam oduvek želeo da znam. Možda mi vi možete pomoći."
<BR>&nbsp;&nbsp;&nbsp;&nbsp;&nbsp;Tu smo, dakle, pomisli Harlan. Počinje.
<BR>&nbsp;&nbsp;&nbsp;&nbsp;&nbsp;On reče: "Ako budem u stanju, gospodine."
<BR>&nbsp;&nbsp;&nbsp;&nbsp;&nbsp;"Neki među nama ovde u Večnosti... neću da kažem svi, pa čak ni većina" _ on baci brz pogled na Tviselovo umorno lice, dok se ostali primaknuše da bolje čuju _ "ali neki, u svakom slučaju, zanimaju se za filosofiju Vremena. Verovatno pogađate šta imam na umu."
<BR>&nbsp;&nbsp;&nbsp;&nbsp;&nbsp;"Paradokse putovanja kroz Vreme, gospodine?"
<BR>&nbsp;&nbsp;&nbsp;&nbsp;&nbsp;"Pa, ako insistirate na melodramskom tonu, tako je. Ali to nije sve, razume se. Postoji problem prave prirode Stvarnosti, problem očuvanja mase-energije u toku Promene Stvarnosti, i tako dalje. Kada mi u Večnosti razmatramo ove stvari, naše viđenje uslovljeno je upoznatošću sa činjenicom o putovanju kroz Vreme. Vaša bića iz Primitivne ere, međutim, ništa nisu znala o vremenskom kretanju. Kakav je bio njihov pogled na ceo ovaj problem?
<BR>&nbsp;&nbsp;&nbsp;&nbsp;&nbsp;Tviselov šapat rezlegao se celom dužinom stola: "Paučina!"
<BR>&nbsp;&nbsp;&nbsp;&nbsp;&nbsp;Ali Senor je to prečuo. On reče: "Da li biste odgovorili na moje pitanje, Tehničaru?"
<BR>&nbsp;&nbsp;&nbsp;&nbsp;&nbsp;Harlan reče: "Primitivni doslovce nisu ni pomišljali na putovanje kroz Vreme, Računaru."
<BR>&nbsp;&nbsp;&nbsp;&nbsp;&nbsp;"Nisu ga smatrali mogućim?"
<BR>&nbsp;&nbsp;&nbsp;&nbsp;&nbsp;"Verujem da je tako."
<BR>&nbsp;&nbsp;&nbsp;&nbsp;&nbsp;"Čak nisu ni razmišljali o tome?"
<BR>&nbsp;&nbsp;&nbsp;&nbsp;&nbsp;"Pa", poče Harlan nesigurno, "mislim da je bilo izvesnih razmišljanja u nekim tipovima eskapističke literature. Nisam baš dobro upućen, ali čini mi se da je česta tema bila čovek koji se vraća u Vreme da ubije svog dedu kao dete."
<BR>&nbsp;&nbsp;&nbsp;&nbsp;&nbsp;Senor je izgledao oduševljen. "Izvrsno! Izvrsno!" U svakom slučaju, time je izražen jedan od ključnih paradoksa putovanja kroz Vreme, ako se pođe od pretpostavke o nepromenljivoj Stvarnosti, zar ne? Usudio bih se da kažem da naši Primitivni preci nisu drugačije ni zamišljali Stvarnost osim kao nepromenljivu? Jesam li u pravu?"
<BR>&nbsp;&nbsp;&nbsp;&nbsp;&nbsp;Harlan nije odmah odgovorio. Nije mu bilo jasno na šta je bio upravljen ovaj razgovor, niti koji su bili Senorovi skriveni ciljevi. To ga je nerviralo. On reče: "Ne znam dovoljno da bih vam sa izvesnošću odgovorio, gospodine. Verujem da je moglo biti razmišljanja o alternativnim tokovima Vremena ili ravnima postojanja. Ne znam."
<BR>&nbsp;&nbsp;&nbsp;&nbsp;&nbsp;Senor isturi donju usnu. "Siguran sam da grešite. Možda vas je zavelo unošenje vlastitog znanja u razne nedoumice sa kojima ste se sretali. Ne, bez stvarnog iskustva putovanja kroz Vreme, filosofske zamršenosti Stvarnosti bile bi sasvim izvan moći poimanja ljudskog uma. Na primer, zašto stvarnost poseduje inerciju? Svi znamo da je to slučaj. Svako preinačenje u svom toku mora dostići određenu veličinu pre no što dođe do Promene, prave Promene. Čak i u tom slučaju, Stvarnost ispoljava težnju da se vrati u prvobitni položaj.
<BR>&nbsp;&nbsp;&nbsp;&nbsp;&nbsp;Primera radi, zamislimo jednu Promenu ovde u 575. stoleću. Stvarnost će se promeniti, pri čemu će se posledice povećavati do možda 600. veka. On će se možda promeniti, ali će dalji uticaji sve više slabiti do, recimo, 650. stoleća. Posle toga, Stvarnost će ostati nepromenjena. Svi znamo za to, ali da li iko od nas zna zašto je tako? Intuitivno razmišljanje ukazuje da će se posledice Promene Stvarnosti neograničeno povećavati kroz vekove, ali ipak nije tako.
<BR>&nbsp;&nbsp;&nbsp;&nbsp;&nbsp;Uzmimo drugi primer. Kako sam obavešten, Tehničar Harlan je vanredno umešan u odabiranju tačnog Minimuma Neophodne Promene za svaku situaciju. Opkladio bih se da on nije u stanju da objasni kako vrši izbor.
<BR>&nbsp;&nbsp;&nbsp;&nbsp;&nbsp;Procenimo, u svetlosti ovoga, koliko su Primitivni morali bili bespomoćni. Brinuo ih je čovek koji ubija sopstvenog dedu zato što nisu razumeli istinu o Stvarnosti. Uzmimo jedan drugi slučaj, koji je verovatniji i lakše se može analizovati: zamislimo čoveka koji tokom putovanja kroz Vreme sretne samoga sebe...
<BR>&nbsp;&nbsp;&nbsp;&nbsp;&nbsp;Harlan oštro reče: "Šta je sa čovekom koji sretne samoga sebe?
<BR>&nbsp;&nbsp;&nbsp;&nbsp;&nbsp;Sama činjenica da je Harlan upao u reč jednom Računaru predstavljala je kršenje manira. Ton njegovog glasa povećavao je ovo kršenja do skandaloznih razmera i sve se oči prekorno upraviše ka Tehničaru.
<BR>&nbsp;&nbsp;&nbsp;&nbsp;&nbsp;Senor pročisti grlo, ali produži da govori odmerenim glasom čoveka odlučnog da bude ljubazan uprkos gotovo nepremostivim teškoćama. On reče, nastavljajući prekinutu rečenicu i tako izbegavajući da neposredno odgovori na pitanje koje mu je neučtivo postavljeno: "I četiri podele u koje takav jedan čin može zapasti. Nazovimo ranijeg čoveka u fizio-vremenu 'A', a onog kasnijeg 'B'. U prvoj podeli, 'A' i 'B' mogu da se međusobno ne vide, pa prema tome ne mogu učiniti ništa što bi bilo od značajnijeg uzajamnog uticaja. U tom slučaju, oni se nisu stvarno sreli i ovu mogućnost možemo odbaciti kao trivijalnu
<BR>&nbsp;&nbsp;&nbsp;&nbsp;&nbsp;Zatim, 'B', kasnija osoba, može videti 'A', dok 'A' ne vidi 'B'. Ni ovde ne treba očekivati nikakve ozbiljne posledice Videvši 'A', 'B' ga zapravo vidi u položaju i u aktivnosti koje već zna, tako da tu nema ničeg novog.
<BR>&nbsp;&nbsp;&nbsp;&nbsp;&nbsp;Treća i četvrta mogućnost su da 'A' vidi 'B', dok 'B' ne vidi 'A', odnosno da se 'A' i 'B' međusobno vide. U oba slučaja ključni momenat sastoji se u tome što je 'A' video 'B'; čovek na ranijem stupnju svog fiziološkog postojanja vidi sebe na kasnijem stupnju. Obratite pažnju na to da on na ovaj način saznaje da će biti živ u prividnom dobu 'B'. Zna da će živeti dovoljno dugo da izvrši akciju kojoj je prisustvovao. Sada taj čovek, koji poznaje vlastitu budućnost do najsitnije pojedinosti, može da dela prema tom saznanju, pa, dakle, i da promeni sopstvenu budućnost. Odavde sledi da se Stvarnost mora promeniti do te mere da ne dopusti da se 'A' i 'B' sretnu, ili, u najgorem slučaju, da spreči da "A" vidi 'B'. Stoga, pošto se u Stvarnost ne može otkriti ništa što je učinjeno ne-Stvarno, 'A' nikada nije sreo 'B'. Prema tome, pri svakom prividnom paradoksu putovanja kroz Vreme, Stvarnost se uvek menja da bi izbegla paradoks i tako dolazimo do zaključka da uopšte nema paradoksa pri putovanju kroz Vreme, niti ih može biti."
<BR>&nbsp;&nbsp;&nbsp;&nbsp;&nbsp;Senor je izgledao sasvim zadovoljan sobom i izlaganjem koje je održao, ali tada ustade Tvisel.
<BR>&nbsp;&nbsp;&nbsp;&nbsp;&nbsp;"Bojim se, gospodo, da smo u vremenskoj stisci."
<BR>&nbsp;&nbsp;&nbsp;&nbsp;&nbsp;Znatno pre nego što bi Harlan pomislio, ručak je bio gotov. Petorica članova potkomiteta krenuše jedan za drugim, klimnuvši mu glavama, sa izrazom lica ljudi čija je umerena radoznalost zadovoljena. Samo je Senor klimanju glave dodao i ispruženu ruku, zajedno sa hrapavim pozdravom: "Do viđenja, mladiću."
<BR>&nbsp;&nbsp;&nbsp;&nbsp;&nbsp;Uskomešanih osećanja, Harlan ih je posmatrao kako odlaze. Šta je bila svrha ovog ručka? A, povrh svega, čemu pozivanje na paradoks čoveka koji sreće samoga sebe? Niko nije pomenuo Nois. Da li su se onda okupili samo zato da ga prouče? Da ga osmotre od glave do pete, a zatim prepuste Tviselovom sudu?
<BR>&nbsp;&nbsp;&nbsp;&nbsp;&nbsp;Tvisel se vratio stolu, sa koga su već bili pospremljeni hrana i pribor za jelo. Sada je bio sam sa Harlanom; gotovo kao da je hteo da podvuče simboličnost ove okolnosti, on stavi novu cigaretu među prste.
<BR>&nbsp;&nbsp;&nbsp;&nbsp;&nbsp;"A sada na posao, Haralne", reče on. "Čeka nas mnogo stvari"
<BR>&nbsp;&nbsp;&nbsp;&nbsp;&nbsp;Ali Harlan nije hteo, nije mogao više da čeka. On reče suvim glasom: "Pre no što bilo šta učinimo, moram nešto da kažem."
<BR>&nbsp;&nbsp;&nbsp;&nbsp;&nbsp;Tvisel je izgledao iznenađen. Koža na licu naborala mu se oko upalih očiju i on zamišljeno pritisnu užareni kraj svoje cigarete.
<BR>&nbsp;&nbsp;&nbsp;&nbsp;&nbsp;"Tako mi Vremena", reče on, "govori ako želiš, ali najpre sedi, sedi, momče."
<BR>&nbsp;&nbsp;&nbsp;&nbsp;&nbsp;Tehničar Endru Harlan nije seo. On poče da korača duž stola i da sipa rečenice koje nije uspevao da obuzda od ključanja i da ih učini suvišnim. Oronula i okrugla glava Višeg Računara Labana Tvisela okretala se levo-desno, kako je pratio nervozno koračanje sagovornika.
<BR>&nbsp;&nbsp;&nbsp;&nbsp;&nbsp;Harlan reče: "Već nedeljama izučavam filmove o istoriji matematike. Knjige iz većeg broja stvarnosti 575. stoleća. Stvarnosti mnogo ne znače. Matematika se ne menja. Takođe se ne menja poredak njenog razvoja. Bez obzira na to koliko se Stvarnosti preinačavale, istorija matematike uvek ostaje ista. Matematičari se menjaju; razni ljudi dolaze do otkrića, ali krajnji ishodi... U svakom slučaju, mnogo sam toga nabio u glavu. Kako vam se to čini?
<BR>&nbsp;&nbsp;&nbsp;&nbsp;&nbsp;Tvisel se namršti i reče: "Neobično interesovanje za jednog Tehničara"
<BR>&nbsp;&nbsp;&nbsp;&nbsp;&nbsp;"Ali ja nisam samo Tehničar", reče Harlan. "Vi to znate."
<BR>&nbsp;&nbsp;&nbsp;&nbsp;&nbsp;"Nastavi", reče Tvisel, bacivši pogled na hronometar koji je nosio. Prsti koji su držali cigaretu igrali su se njome sa neuobičajenom nervozom.
<BR>&nbsp;&nbsp;&nbsp;&nbsp;&nbsp;Harlan nastavi: "Postojao je čovek po imenu Viktor Malanson koji je živeo u 24. stoleću. Bio je to deo Primitivne ere, kao što znate. Ono po čemu je najvećma poznat, jeste činjenica da je on prvi uspešno sazdao Vremensko Polje. To u isti mah znači da je on takođe izumeo Večnost, pošto je Večnost samo jedno džinovsko Vremensko Polje koje spaja kratkim spojem obično Vreme i koje je pošteđeno ograničenja običnog Vremena."
<BR>&nbsp;&nbsp;&nbsp;&nbsp;&nbsp;"Sve si to naučio kao Pitomac, momče."
<BR>&nbsp;&nbsp;&nbsp;&nbsp;&nbsp;"Da, ali nisam naučio da Viktor Malanson nikako nije mogao pronaći Vremensko Polje u 24. stoleću. Niti je to bio u stanju ma ko drugi. Tada nije postojala matematička osnova za to. Fundamentalne Lefevrove jednačine nisu postojale; one nisu mogle da postoje do istraživanja Jana Verdera u 27. veku."
<BR>&nbsp;&nbsp;&nbsp;&nbsp;&nbsp;Ako je postojao neki znak po kome se moglo zaključiti da je Višeg Računara Tvisela obuzelo potpuno zaprepašćenje, onda je to bilo kada bi mu ispala cigareta. Sada mu je odista ispala. Čak je i osmeha nestalo sa njegovog lica.
<BR>&nbsp;&nbsp;&nbsp;&nbsp;&nbsp;On reče: "Jesi li naučio Lefevrove jednačine, momče?"
<BR>&nbsp;&nbsp;&nbsp;&nbsp;&nbsp;"Nisam. Niti kažem da ih razumem. Ali one su neophodne za Vremensko Polje. To sam shvatio. A one nisu otkrivene do 27. veka. To mi je takođe poznato."
<BR>&nbsp;&nbsp;&nbsp;&nbsp;&nbsp;Tvisel se saže da dohvati cigaretu i sumnjičavo je pogleda. "Šta ako je Malanson nabasao na Vremensko Poje sasvim nesvestan matematičkih dokaza? Šta ako je posredi bilo čisto empirijsko otkriće. Postojalo je mnogo takvih slučajeva."
<BR>&nbsp;&nbsp;&nbsp;&nbsp;&nbsp;"Mislio sam i na to. Ali pošto je Polje pronađeno, bila su potrebna tri stoleća da bi se razradilo ono što je njime obuhvaćeno, a po isteku tog vremena nije postojao nijedan način na koji bi Malansonovo Polje moglo biti poboljšano. To nije mogla biti samo puka podudarnost. Na stotinu načina, Malansonov projekat pokazuje da se on morao koristiti Lefevrovim jednačinama. Ako ih je on znao ili ako je sam došao do njih nezavisno od Verdera, što je nemoguće, zašto to nije kazao."
<BR>&nbsp;&nbsp;&nbsp;&nbsp;&nbsp;Tvisel reče: "Neprestano govoriš kao matematičar. Ko ti je sve to rekao?"
<BR>&nbsp;&nbsp;&nbsp;&nbsp;&nbsp;"Video sam filmove."
<BR>&nbsp;&nbsp;&nbsp;&nbsp;&nbsp;"Samo to?"
<BR>&nbsp;&nbsp;&nbsp;&nbsp;&nbsp;"I razmišljao sam."
<BR>&nbsp;&nbsp;&nbsp;&nbsp;&nbsp;"Bez podrobne upućenosti u višu matematiku? Pomno sam te posmatrao godinama, momče, i uopšte nisam primetio tu osobitu nadarenost kod tebe. Nastavi."
<BR>&nbsp;&nbsp;&nbsp;&nbsp;&nbsp;"Večnost nikada ne bi mogla biti uspostavljena bez Malansonovog otkrića Vremenskog Polja. Malanson to nikada ne bi mogao izvesti, sem ukoliko nije znao matematiku koja je postojala tek u njegovoj budućnosti. To je prva stvar. U međuvremenu, ovde u Večnosti u ovom trenutku postoji jedan Pitomac koji je uvršćen u Večne protivno svim pravilima, pošto je prešao starosnu granicu, a uz to je i oženjen. Vi ga podučavate matematici i Primitivnoj sociologiji. To je druga stvar"
<BR>&nbsp;&nbsp;&nbsp;&nbsp;&nbsp;"Pa?
<BR>&nbsp;&nbsp;&nbsp;&nbsp;&nbsp;"Jasno je da imate nameru da ga nekako pošaljete natrag u Vreme, na onu stranu početne granice Večnosti, u 24. stoleće. Želite da Pitomac Kuper bude taj koji će Malansona uputiti u Lefevrove jednačine. Jasno vam je u tom slučaju", dodade Harlan sa napetom strašću, "da mi moj položaj stručnjaka za Primitivna vremena i svest o tom položaju obezbeđuju poseban tretman. Krajnje poseban tretman."
<BR>&nbsp;&nbsp;&nbsp;&nbsp;&nbsp;"Do sto Vremena!", promrmlja Tvisel.
<BR>&nbsp;&nbsp;&nbsp;&nbsp;&nbsp;"Tako je, zar ne? Napravili smo pun krug, uz moju pomoć. Bez nje..." Ostavio je rečenicu nezavršenu.
<BR>&nbsp;&nbsp;&nbsp;&nbsp;&nbsp;"Sasvim si se približio istini", reče Tvisel. "Pa ipak, zekleo bih se da nije bilo ničega što bi ukazalo..." Dao se u razmišljanje u kome ni Harlan niti spoljni svet nisu igrali nikakvu ulogu.
<BR>&nbsp;&nbsp;&nbsp;&nbsp;&nbsp;Harlan reče brzo: "Samo sam se približio istini? Pa to je sušta istina." Ne bi umeo da objasni zašto je bio tako siguran u suštinu onoga što je kazao, čak i nezavisno od činjenice što je očajnički želeo da baš tako bude.
<BR>&nbsp;&nbsp;&nbsp;&nbsp;&nbsp;Tvisel reče: "Ne, ne, to nije prava istina. Pitomac Kuper ne ide u 24. stoleće da bi uputio u nešto Malansona."
<BR>&nbsp;&nbsp;&nbsp;&nbsp;&nbsp;"Ne verujem vam."
<BR>&nbsp;&nbsp;&nbsp;&nbsp;&nbsp;"Ali moraš. Moraš shvatiti važnost ovoga. želim da sarađuješ u preostalom delu projekta. Shvati, Harlane, situacija znatno više predstavlja pun krug nego što zamišljaš. Znatno više. Pitomac Brinsli Šerdan Kuper nije niko drugi do Vikor Malanson lično."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
