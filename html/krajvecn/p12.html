<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. POČETAK VEČNOSTI
<P>&nbsp;&nbsp;&nbsp;&nbsp;&nbsp;Harlan je bio ubeđen da Tvisel u ovom trenutku ne može reći ništa što bi ga iznenadilo. Ali nije bio u pravu.
<BR>&nbsp;&nbsp;&nbsp;&nbsp;&nbsp;On reče: "Malanson. On..."
<BR>&nbsp;&nbsp;&nbsp;&nbsp;&nbsp;Popušivši do kraja cigaretu, Tvisel izvadi drugu i reče: "Da, Malanson. Hoćeš li kratak pregled Malansonovog života? Evo ga. Rođen je u 78. stoleću, proveo je neko vreme u Večnosti, i umro u 24. veku."
<BR>&nbsp;&nbsp;&nbsp;&nbsp;&nbsp;Tvisel blago položi svoju malu ruku na Harlanov lakat, a na patuljastom licu razvuče se uobičajeni smešak: "De, de, momče, fizio-vreme prolazi čak i za nas i ni mi sami nismo vlastiti gospodari ovog dana. Da li bi pošao do moje kancelarije?"
<BR>&nbsp;&nbsp;&nbsp;&nbsp;&nbsp;On krenu i Harlan pođe za njim, ne sasvim svestan vrata koja se otvaraju i pokretnih rampi.
<BR>&nbsp;&nbsp;&nbsp;&nbsp;&nbsp;Dovodio je u vezu ovo novo obaveštenje sa sopstvenim problemom i planom delanja. Kada je minuo prvi trenutak pometenosti, odlučnost mu se vratila. Na kraju krajeva, ovo ništa ne menja stvar izuzev što njegov značaj po Večnost čini još očitiji, njegovu vrednost veću, zahteve znatno izglednije da će biti ispunjeni i izvesnost da će mu Nois biti vraćena daleko jaču.
<BR>&nbsp;&nbsp;&nbsp;&nbsp;&nbsp;Nois.
<BR>&nbsp;&nbsp;&nbsp;&nbsp;&nbsp;Sto mu Vremena, ne smeju joj učiniti ništa nažao. Izgledala mu je kao jedini stvarni deo njegovog života. Spram nje je čitava Večnost postajala samo magličasta sanjarija, nimalo vredna truda.
<BR>&nbsp;&nbsp;&nbsp;&nbsp;&nbsp;Kada se obreo u kancelariji Računara Tvisela, nije se moga tačno setiti kako je stigao ovamo iz sale za ručavanje. Iako se osvrnuo oko sebe i pokušao da dočara opipljivost kancelarije, po masivnosti onoga što je sadržala, ona mu je i dalje izgledala kao deo sna koji je nadživeo vlastitu svrsishodnost.
<BR>&nbsp;&nbsp;&nbsp;&nbsp;&nbsp;Tviselova kancelarija bila je čista, dugačka prostorija porcelanske aseptičnosti. Jedan zid bio je prenatrpan od poda do tavanice i od jednog do drugog bočnog zida računarskim mikrojedinicama, koje su, uzete zajedno, sačinjavale najveći privatni operativni kopjutapleks u Večnosti, odnosno jedan od najvećih uopšte. Na naspramnom zidu stajali su naslagani referencijalni filmovi. Ono što je u sredini preostalo od prostorije, jedva ako je bilo nešto više od hodnika, zakrčenog stolom, dvema stolicama, opremom za snimanje i projektovanje i jednim neobičnim predmetom koji je Harlanu izgledao nepoznat i čija se svrha nije mogla naslutiti sve dok Tvisle nije na njemu zgnječio ostatak svoje cigarete.
<BR>&nbsp;&nbsp;&nbsp;&nbsp;&nbsp;Ona je bešumno blesnula i Tvisele stvori drugu u ruci na svoj uobičajeni volšeban način.
<BR>&nbsp;&nbsp;&nbsp;&nbsp;&nbsp;Harlan pomisli: - A sada na stvar.
<BR>&nbsp;&nbsp;&nbsp;&nbsp;&nbsp;On poče, malo preglasno i malo pregrubo: "Postoji jedna devojka u 482. veku..."
<BR>&nbsp;&nbsp;&nbsp;&nbsp;&nbsp;Tvisel se namrgodi i brzo odmahnu rukom, kao da žurno odagnava od sebe nešto neprijatno. "Znam, znam. Neće joj biti ništa, kao ni tebi. Sve će biti u redu. Ja ću se pobrinuti o tome"
<BR>&nbsp;&nbsp;&nbsp;&nbsp;&nbsp;"Hoćete da kažete..."
<BR>&nbsp;&nbsp;&nbsp;&nbsp;&nbsp;"Kažem ti da znam celu stvar. Ako te je to zabrinjavalo, neka te više ne mori."
<BR>&nbsp;&nbsp;&nbsp;&nbsp;&nbsp;Harlan je začuđeno piljio u starca. Je li to sve? Iako je sve vreme imao na umu ogromnost njegove moći, nije očekivao njeno ovako jasno ispoljavanje.
<BR>&nbsp;&nbsp;&nbsp;&nbsp;&nbsp;Ali Tvisel je opet progovorio.
<BR>&nbsp;&nbsp;&nbsp;&nbsp;&nbsp;"Ispričaću ti celu priču", poče on glasom koji je gotovo odgovarao tonu obraćanja nekom Pitomcu-novajliji. "Nisam mislio da će ovo biti potrebno, i možda još nije, ali to zaslužuje tvoje samostalno istraživanje i upućenost u stvar."
<BR>&nbsp;&nbsp;&nbsp;&nbsp;&nbsp;Podsmešljivo je pogledao Harlana i rekao: "Znaš, još ne mogu sasvim da poverujem da si do svega došao samo na svoju ruku..." Zatim je nastavio.
<BR>&nbsp;&nbsp;&nbsp;&nbsp;&nbsp;"Čovek koga najveći deo Večnosti poznaje kao Vikora Malansona, ostavio je posle smrti dokument o vlastitom životu. To nije bio baš dnevnik, niti biografija. Pre bi se mogao nazvati vodičem, ostavljenim u zaveštanje Večnima, za koje je znao da će jednom postojati. Bio je zatvoren u kapsulu Vremenskog zastoja, koju su mogli otvoriti jedino Računari Večnosti; ona je, dakle, ostala nedirnuta tri stoleća posle Malansonove smrti, sve dok Večnost nije ustanovljena i dok je Viši Računar Henri Vadsmen, prvi veliki Večni, nije otvorio. U strogoj bezbednosti, dokument je tada bio dostavljen nizu Viših Računara, sve dok nije stigao i do mene. Dobio je naziv 'Malansonovi memoari'.
<BR>&nbsp;&nbsp;&nbsp;&nbsp;&nbsp;U Memoarima se priča o jednom čoveku po imenu Brinsli Šeridan Kuper, koji je rođen u 78. stoleću, regrutovan kao Pitomac u Večnost sa dvadeset tri godine, bio oženjen nešto malo preko godinu dana, ali nije imao dece.
<BR>&nbsp;&nbsp;&nbsp;&nbsp;&nbsp;Pošto je ušao u Večnost, Kuper je počeo da dobija časove iz matematike od Računara po imenu Oaban Tvisel, kao i iz Primitivne sociologije od Tehničara po imenu Endru Harlan. Pošto je stekao valjanu osnovu u obe discipline, kao i u vremenskom inženjeringu, vraćen je u 24. stoleće da uputi jednog Primitivnog naučnika po imenu Vikor Malanson u izvesne neophodne tehnike
<BR>&nbsp;&nbsp;&nbsp;&nbsp;&nbsp;Stigavši u 24. vek, on je najpre preduzeo spor proces prilagođavanja društvu. U ovom pogledu obilato se koristio uputstvima Tehničara Harlana i podrobnim savetima Računara Tvisela, koji su posedovali pronicljiv uvid u probleme sa kojim se suočavao.
<BR>&nbsp;&nbsp;&nbsp;&nbsp;&nbsp;Pošto su protekle dve godine, Kuper je otkrio Vikora Malansona, izvesnog ekscentričnog samotnjaka u kalifornijskom zaleđu, bez rodbine i prijatelja, ali obdarenog odvažnim i nekonvencionalnim umom. Kuper je postepeno sklopio prijateljstvo sa njim, još postepenije privikao čoveka na pomisao da je sreo putnika iz budućnosti i latio se da ga podučava matematici koju je ovaj morao da zna.
<BR>&nbsp;&nbsp;&nbsp;&nbsp;&nbsp;Kako je vreme prolazilo, Kuper je usvajao navike svog učenika, naučio je da se sam brine o sebi uz pomoć nezgrapnog dizel-električnog generatora i žičnih električnih uređaja, što ih je oslobađalo zavisnosti od dovoda energije.
<BR>&nbsp;&nbsp;&nbsp;&nbsp;&nbsp;Ali napredovanje je sporo išlo i Kuper je ustanovio da nije baš najizvrsniji učitelj. Malanson je postao mrzovoljan i neraspoložen za saradnju, a onda je jednoga dana poginuo, sasvim naprasno, prilikom pada u neki kanjon divljeg, planinskog kraja u kome je živeo. Posle više nedelja provedenih u očajavanju, sa razvalinom vlastitog životnog dela, a, verovatno, i cele Večnosti pred očima, Kuper se odlučio na jedini preostali korak. On nije izvestio o Malansonovoj smrti. Umesto toga, na osnovu materijala koji je imao pri ruci, polako se sam dao na sazdavanje Vremenskog Polja.
<BR>&nbsp;&nbsp;&nbsp;&nbsp;&nbsp;Pojedinosti nisu važne. Konačno je uspeo, posle čitave planine teškoća i improvizacija, i odneo generator u Kalifornijski tehnološki institut, baš kao što se godinama pre toga nadao da će Malanson učiniti.
<BR>&nbsp;&nbsp;&nbsp;&nbsp;&nbsp;Priča ti je poznata iz vlastitog izučavanja. Znaš da su ga najpre dočekali sa nevericom i odbijanje, da su ga zatim držali pod prismotrom, da je pobegao i umalo izgubio generator, znaš o pomoći koju je dobio u nekom ekspres restoranu od jednog čoveka čije ime nije upamtio, ali koji je sada jedan od junaka Večnosti, o konačnom demonstriranju pred profesorom Zimbalistom pri čemu je jedan beli miš išao napred i nazad kroz vreme. Neću te time gnjaviti.
<BR>&nbsp;&nbsp;&nbsp;&nbsp;&nbsp;Kuper se u svim tim zbivanjima koristio imenom Vikora Malansona zato što mu je to davalo zaleđe i činilo ga stvarnim izdankom 24. stoleća. Telo pravog Malansona nikada nije pronađeno.
<BR>&nbsp;&nbsp;&nbsp;&nbsp;&nbsp;U preostalom toku života on se starao o svom generatoru i sarađivao je sa naučnim institutom u pravljenju nove naprave. Nije se usuđivao da uradi više od toga. Nije ih mogao uputiti u Lefevrove jednačine, a da pri tom ne predoči tri stoleća matematičkog razvoja koja je tek trebalo da dođu. Nije mogao, nije se usuđivao da nagovesti svoje pravo poreklo. Nije se odvažio da učini ništa više nego što bi pravi Vikor Malanson, prema njegovom mišljenju, učinio.
<BR>&nbsp;&nbsp;&nbsp;&nbsp;&nbsp;Ljudi koji su radili sa njim bili su pometeni pred saznanjem da imaju posla sa čovekom koji tako blistavo obavlja stvari, ali nije u stanju da objasni njihove razloge. I on je, sa svoje strane, bio pometen zato što je predvideo, ne mogavši pri tome ni na koji način da ga ubrza, delo koje će dovesti, korak po korak, do klasičnog eksperimenta Jana Verdera, kao i kako će na osnovu toga veliki Antoan Lefevr izraditi osnovne jedanačine Stvarnosti. Konačno, predvideo je i podizanje samog zdanja Večnosti.
<BR>&nbsp;&nbsp;&nbsp;&nbsp;&nbsp;Tek pred kraj svog dugog života, posmatrajući jednom zalazak sunca na Tihom okeanu (ovaj prizor je podrobno opisan u 'Memoarima'), Kuper je najzad došao do velikog saznanja da je on Vikor Malanson; ne njegova zamena, već čovek lično. Ime je moglo da ne bude njegovo, ali čovek koga je istorija nazivala Malansonom stvarno je bio Brinsli Šeridan Kuper.
<BR>&nbsp;&nbsp;&nbsp;&nbsp;&nbsp;Podstaknut ovom mišlju, kao i svim onim što je ona podrazumevala, kao i u želji da se proces ustanovljenja Večnosti na neki način ubrza, potpomogne i učini sigurnijim, on je napisao 'Memoare' i stavio ih u jednu cev Vremenskog zastoja u trpezariji svoje kuće.
<BR>&nbsp;&nbsp;&nbsp;&nbsp;&nbsp;I tako je krug bio zatvoren. Kuper-Malansonove pobude za pisanje 'Memoara' bile su, naravno, prenebregnute. Kuper mora proživeti svoj život tačno onako kao što ga je proživeo. Primitivna Stvarnost ne dopušta nikakve Promene. U ovom trenutku fizio-vremena Kuper kakvog ga ti poznaješ nesvestan je onoga što leži pred njim. On veruje da mu jedino predstoji da poduči Malansona, a zatim da se vrati. Nastaviće da veruje u to sve dok ga godine ne uvere u suprotno i dok ne sedne da napiše 'Memoare'.
<BR>&nbsp;&nbsp;&nbsp;&nbsp;&nbsp;Svrha kruga u Vremenu jeste utemeljenje saznanja o putovanju kroz Vreme i o prirodi Stvarnosti, sazdavanje Večnosti, ispred njenog prirodnog Vremena. Prepušteno samome sebi, čovečanstvo ne bi dokučilo istinu o Vremenu pre no što bi njegovi tehnološki napreci u drugim pravcima neizbežno doveli do samoubistva rase."
<BR>&nbsp;&nbsp;&nbsp;&nbsp;&nbsp;Harlan je pomno slušao, opčinjen vizijom moćnog kruga u Vremenu, koji se zatvara sam oko sebe i preseca Večnost delom njenog toka.
<BR>&nbsp;&nbsp;&nbsp;&nbsp;&nbsp;On upita: "Onda ste vi neprestano znali sve što ćete učiniti, sve što ću ja učiniti, sve što sam učinio."
<BR>&nbsp;&nbsp;&nbsp;&nbsp;&nbsp;Tvisel, koji se, izgleda, zaneo u vlastito pričanje priče, zureći praznim pogledom kroz plavičastu izmaglicu duvanskog dima, polako se vratio u stvarnosti. Njegove stare, mudre oči upraviše se na Harlana i on reče prekorno: "Ne, svakako da ne. Proteklo je više decenija fizio-vremena između Kuperovog boravka u Večnosti i trenutka kada je napisao, 'Memoare'. Mogao se setiti samo onoliko koliko je sam doživeo i samo onga što je sam doživeo. Trebalo bi da razumeš to."
<BR>&nbsp;&nbsp;&nbsp;&nbsp;&nbsp;Tvisel uzdahnu i provuče čvornovat prst kroz prugu dima koja se uzdizala, prekidajući je u mala, uskovitlana vrtložja. "Samo je od sebe ovako ispalo. Prvo, ja sam pronađen i doveden u Večnost. Kada sam, u određeno fizio-vreme, postao Viši Računar, uručeni su mi 'Memoari' i uveden sam u stvar. Bio sam opisan kao deo cele stvari, pa sam i uveden u nju. Ponovo u određeno fizio-vreme ti si se pojavio u menjanju Stvarnosti (pomno smo motrili tvoje ranije parnjake), a zatim i Kuper.
<BR>&nbsp;&nbsp;&nbsp;&nbsp;&nbsp;Došao sam do pojedinosti na osnovu zdravog razuma i služeći se kompjutapleksom. Kako smo samo dali brižljiva uputstva vaspitaču Jarouu da ne bi odao nijednu od značajnih tajni! Kako je brižljivo on, sa svoje strane, podsticao tvoje zanimanje za Primitivna vremena!
<BR>&nbsp;&nbsp;&nbsp;&nbsp;&nbsp;Kako smo pomno morali paziti da Kuper ne nauči nešto što se na osnovu 'Memoara' znalo da nije naučio!" Tvisel se tužno osmehnu. "Senor se zabavlja ovakvim stvarčicama. On to naziva obrnut sled uzorka i posledice. Znajući posledicu, može se podesiti uzorak. Na svu sreću, ja nisam predilac paučine kao Senor
<BR>&nbsp;&nbsp;&nbsp;&nbsp;&nbsp;Bilo mi je milo, momče, kada sam ustanovio da si izvrstan Posmatrač i Tehničar. U 'Memoarima' se to nije pominjalo, pošto Kuper nije imao prilike da te posmatra na poslu niti da te proceni. To mi se baš dopalo. Mogao sam te iskoristiti za jedan običniji zadatak, koji je tvoju glavnu dužnost trebalo da učini neupadljivijom. Čak se i tvoje nedavno svraćanje kod Računara Findža uklapalo. Kuper je pomenuo razdoblje tvog odsustva tokom koga se njegovo izučavanje matematike toliko izoštrilo da je žudeo za tvojim povratkom. Jednom si me, ipak, uplašio."
<BR>&nbsp;&nbsp;&nbsp;&nbsp;&nbsp;Harlan brzo izusti: "Mislite, onda kada sam poveo Kupera da se provoza kapsulom."
<BR>&nbsp;&nbsp;&nbsp;&nbsp;&nbsp;"Kako si pogodio?", upita Tvisel.
<BR>&nbsp;&nbsp;&nbsp;&nbsp;&nbsp;"Bio je to jedini put kada ste se stvarno naljutili na mene. Sada mi je jasno da se to protivilo nečumu u Malansonovim 'Memoarima'.
<BR>&nbsp;&nbsp;&nbsp;&nbsp;&nbsp;"Ne sasvim. Stvar je, naime, u tome što u 'Memoarima' uopšte nije bilo reči o kapsulama. Izgledalo mi je da izbegavanje da se pomene tako osobit vid Večnosti može samo značiti da je on u tome imao malo iskustva. Stoga sam i odlučio da ga drži podalje od kapsula, što više mogu. Činjenica da si ga ti u jednoj poveo nagore veoma me je uznemirila, ali posle toga ništa se nije dogodilo. Stvari su nastavile da teku svojim tokom, što znači da je sve u redu."
<BR>&nbsp;&nbsp;&nbsp;&nbsp;&nbsp;Stari Računar prevuče lagano jednom rukom preko druge, posmatrajući mladog Tehničara pogledom koji je predstavljao mešavinu iznenađenja i radoznalosti. "I ti si to sve ovo vreme podozrevao. To me naprosto zapanjuje. Zakleo bih se da ni visoki, uvežbani Računar ne bi bio u stanju da dođe do ispravnog zaključka samo na osnovu podataka kojima si ti raspolagao. Sasvim je neprirodno da to otkrije jedan Tehničar." On se naže napred i blago potapša Harlana po kolenu. "U Malansonovim 'Memoarima' nema ni pomena o tvom životu posle Kuperovog odlaska, razume se."
<BR>&nbsp;&nbsp;&nbsp;&nbsp;&nbsp;"Shvatam, gospodine", reče Harlan.
<BR>&nbsp;&nbsp;&nbsp;&nbsp;&nbsp;"Tada ćemo biti slobodni, da tako kažem, da radimo ono što nam se ushte. Ispoljio si iznenađujuću nadarenost, koja se ne sme traćiti. Mislim da te čeka nešto veće od Tehničara. Za sada ti ništa ne obećavam, ali pretpostavljam da ti je jasno da zvanje Računara nije neostvariva mogućnost."
<BR>&nbsp;&nbsp;&nbsp;&nbsp;&nbsp;Harlan je sa lakoćom uspeo da zadrži bezizražajan izgled lica. Godinama je to vežbao.
<BR>&nbsp;&nbsp;&nbsp;&nbsp;&nbsp;On pomisli: - Dodatni mito.
<BR>&nbsp;&nbsp;&nbsp;&nbsp;&nbsp;Ali ništa se nije smelo prepustiti nagađanjima. Njegove pretpostavke, neobuzdane i bez potpore u početku, do kojih je došao u trenutku lucidnosti tokom jedne veoma neobične i podsticajne noći, postale su razložne kao ishod nekog neposrednog traganja u biblioteci. Konačno, sada kada mu je Tvisel ispričao celu priču, one su se pretvorile u izvesnost. Međutim, postojalo je odstupanje u jednom pogledu. Kuper je bio Malanson.
<BR>&nbsp;&nbsp;&nbsp;&nbsp;&nbsp;To je, doduše, poboljšalo njegov položaj, ali jedna greška mogla je značiti da ima i drugih. Ništa ne sme prepustiti slučaju. Treba biti načisto! Biti siguran!
<BR>&nbsp;&nbsp;&nbsp;&nbsp;&nbsp;On reče ravnim, gotovo uzgrednim tonom: "Sada kada znam istinu, odgovornost mi se čini velika."
<BR>&nbsp;&nbsp;&nbsp;&nbsp;&nbsp;"Zaista?
<BR>&nbsp;&nbsp;&nbsp;&nbsp;&nbsp;"U kojoj je meri situacija krhka? Zamislimo da se nešto neočekivano dogodi i da ja propustim jedan čas kada je trebalo Kupera da naučim nečem veoma važnom."
<BR>&nbsp;&nbsp;&nbsp;&nbsp;&nbsp;"Ne razumem te."
<BR>&nbsp;&nbsp;&nbsp;&nbsp;&nbsp;(Da li se to Harlanu samo pričinilo, ili je iskrica uzbune zasvetlila u tim starim, umornim očima?)
<BR>&nbsp;&nbsp;&nbsp;&nbsp;&nbsp;"Mislim, može li se krug prekinuti? Pretpostavimo ovaj slučaj. Ako me neki neočekivani udarac u glavu izbaci iz koloseka u vreme kada u 'Memoarima' jasno stoji da sam zdravo i dobro, te tako dođe do raspada cele sheme? Ili ako ja, iz nekog razloga, hotimice odlučim da odstupim od 'Memoara'.
<BR>&nbsp;&nbsp;&nbsp;&nbsp;&nbsp;"Ali odakle ti sada sve to?"
<BR>&nbsp;&nbsp;&nbsp;&nbsp;&nbsp;"Sasvim je logično pomisliti na tu mogućnost. Čini mi se da neopreznom ili voljnom akcijom mogu da prekinem krug, i onda šta? Uništenje Večnosti? Izgleda tako. A ako je tako..." dodade Harlan staloženo, "...trebalo je da budem obavešten kako bih vodio računa o tome da ne učinim ništa neodgovarajuće. Premda mislim da bi do toga došlo samo pod krajnje neobičnim okolnostima."
<BR>&nbsp;&nbsp;&nbsp;&nbsp;&nbsp;Tvisel se nasmeja, ali taj smeh je odjeknuo lažno i prazno u Harlanovim ušima. "To je čisto akademsko pitanje, mladiću. Ništa se od toga neće gododiti, pošto se nije dogodilo. Pun krug neće se prekinuti."
<BR>&nbsp;&nbsp;&nbsp;&nbsp;&nbsp;"Mogao bi", reče Harlan. "Devojka iz 482. stoleća..."
<BR>&nbsp;&nbsp;&nbsp;&nbsp;&nbsp;"Ona je bezbedna", reče Tvisel, nestrpljivo ustajući. "Nema kraja ovakvim razgovorima, a meni je sasvim dovoljno logičkih preskakanja od strane preostalog potkomiteta koji je zadužen za projekat. U međuvremenu, moram ti još reći ono što sam te prvobitno pozvao da čuješ, a fizio-vreme prolazi. Da li bi pošao sa mnom?"
<BR>&nbsp;&nbsp;&nbsp;&nbsp;&nbsp;Harlan je bio zadovoljan. Situacija je bila jasna, a njegova moć nesumnjiva. Tvisel je znao da je Harlanu od volje da kaže: "Ne želim više da imam bilo šta sa Kuperom." Tvisel je znao da Harlan u svakom trenutku može uništiti Večnost, saopštivši Kuperu važan podatak o "Memoarima."
<BR>&nbsp;&nbsp;&nbsp;&nbsp;&nbsp;Harlan je savršeno jasno izložio svoju pretnju u odnosu na bezbednost Nois, a Tviselov izraz kada je kroz nakašljavanje promrmljao: "Ona je bezbedna", pokazivao je da mu je jasna priroda pretnje.
<BR>&nbsp;&nbsp;&nbsp;&nbsp;&nbsp;Harlan ustade i krenu za Tviselom.
<BR>&nbsp;&nbsp;&nbsp;&nbsp;&nbsp;Harlan nikada ranije nije bio u prostoriji u koju su sada ušli. Bila je velika i izgledalo je da su zbog nje srušeni mnogi pregradni zidovi. U nju se ulazilo kroz uzan hodnik koji je blokirala zaštitna sila; prepreka se uklonila tek posle dovoljno duge pauze tokom koje je automatska mašinerija temeljito osmotrila Tviselovo lice.
<BR>&nbsp;&nbsp;&nbsp;&nbsp;&nbsp;Najveći deo prostorije zauzimala je jedna kugla koja je sezala gotovo do tavanice. Jedna vrata su bila otvorena, pokazujući četiri mala stepenika koja su vodila do dobro osvetljene platforme u unutrašnjosti.
<BR>&nbsp;&nbsp;&nbsp;&nbsp;&nbsp;Iznutra su dopirali glasovi i upravo u trenutku kada je Harlan gledao, u otvoru se pojaviše noge i siđoše niz stepenice. Prvi je bio Senor iz Svevremenskog Veća, a za njim je stupao jedan od Računara iz grupe za ručkom.
<BR>&nbsp;&nbsp;&nbsp;&nbsp;&nbsp;Tviselu se ovo nije dopalo. Glas mu je, međutim, ostao staložen: "Je li potkomitet još tu?"
<BR>&nbsp;&nbsp;&nbsp;&nbsp;&nbsp;Samo smo nas dvojica", reče Senor nehajno. "Rajs i ja. Imamo divan instrument ovde. Po nivou složenosti odgovara svemisrkom brodu."
<BR>&nbsp;&nbsp;&nbsp;&nbsp;&nbsp;Rajs je bio zdepast čovek sa zbunjenim pogledom čoveka koji je navikao da bude u pravu, ali se uvek na neobjašnjiv način ispostavljalo da nije. Protrljao je svoj baburast nos i rekao: "Senor odskora ne prestaje da priča o svemirskom letu."
<BR>&nbsp;&nbsp;&nbsp;&nbsp;&nbsp;Senorova ćelava glava zacakli se na svetlosti. "Stvar je sasvim ne mestu, Tvisele", reče on. "Problem se može ovako postaviti: da li je svemirsko putovanje pozitivan ili negativan činilac u proračunima Stvarnosti?"
<BR>&nbsp;&nbsp;&nbsp;&nbsp;&nbsp;"Pitanje je neodgovarajuće", uzvrati Tvisel nestrpljivo. "Koji tip svemirskog putovanja, u kom društvu, pod kakvim okolnostima?
<BR>&nbsp;&nbsp;&nbsp;&nbsp;&nbsp;"De, de, dobro. O svemirskom letu se nešto sigurno i apstraktno može reći."
<BR>&nbsp;&nbsp;&nbsp;&nbsp;&nbsp;"Samo to da je samoograničavajući, da iscrpljuje samog sebe i odumire."
<BR>&nbsp;&nbsp;&nbsp;&nbsp;&nbsp;"Onda je beskoristan", reče Senor zadovoljno, "a kao takav predstavlja negativan činilac. Potpuno se slaže sa mojim gledištem"
<BR>&nbsp;&nbsp;&nbsp;&nbsp;&nbsp;"Ako nemate ništa protiv", reče Tvisel, "Kuper će uskoro biti ovde. Biće nam potrebna čista dvorana."
<BR>&nbsp;&nbsp;&nbsp;&nbsp;&nbsp;"Na svaki način." Senor uhvati Rajsa pod ruku i povede ga napolje. Glas mu je jasno odzvanjao dok su se udaljavali: "U periodičnim razmacima, moj Rajse, celokupna mentalna snaga čovečanstva usredsređuje se na svemirsko putovanje, koje je po prirodi stvari osuđeno na frustrirajući kraj. Da nisam siguran da ti ovo izgleda očigledno, postavio bih matrice. Dok je um usredsređen na svemir, dolazi do zanemarivanja pravog zemaljskog razvoja. Upravo pripremam tezu koju ću podneti Veću sa preporukom da se promene Stvarnosti kako bi se odstranile sve ere sa svemirskim putovanjima, kao nešto što se samo po sebi razume"
<BR>&nbsp;&nbsp;&nbsp;&nbsp;&nbsp;Rajsov visoki glas zabruja: "Ali ne možeš biti tako drastičan. Svemirsko putovanje predstavlja dragocen sigurnosni ventil u nekim civilizacijama. Uzmi, na primer Stvarnost 54 iz 290. stoleća, koja mi pade na pamet prva. Tamo..."
<BR>&nbsp;&nbsp;&nbsp;&nbsp;&nbsp;Glasovi zamukoše i Tvisel reče: "Čudan čovek, taj Senor. U intelektualnom pogledu vredi koliko dvojica drugih od nas, ali mu se vrednost smanjuje zbog skokovitih oduševljavanja."
<BR>&nbsp;&nbsp;&nbsp;&nbsp;&nbsp;Harlan reče: "Smatrate li da je u pravu? U vezi sa svemirskim putovanjima, mislim."
<BR>&nbsp;&nbsp;&nbsp;&nbsp;&nbsp;"Sumnjam. Imali bismo bolju priliku da to prosudimo kada bi Senor stvarno podneo tezu koju je pomenuo. Ali on to neće učiniti. Pre no što je završi, zagrejaće se za neku novu stvar i odbaciti staru. Ali svejedno..." On okrznu dlanom kuglu koja zvonko odjeknu, a zatim povuče ruku da bi izvadio cigaretu koja mu je stajala u uglu usana. "Možeš li da pogodiš šta je ovo, Tehničare?", upita on.
<BR>&nbsp;&nbsp;&nbsp;&nbsp;&nbsp;Harlan reče: "Liči na ogromnu kapsulu."
<BR>&nbsp;&nbsp;&nbsp;&nbsp;&nbsp;"Tačno. U pravu si. Pogodio si. Hajedmo unutra."
<BR>&nbsp;&nbsp;&nbsp;&nbsp;&nbsp;Harlan krenu za Tviselom u kuglu. Bila je dovoljno velika da u nju stanu četvoro ili petoro ljudi, ali u unutrašnjosti nije bilo ničega. Pod je bio gladak, a zakrivljene zidove prekidala su dva prozora. To je bilo sve.
<BR>&nbsp;&nbsp;&nbsp;&nbsp;&nbsp;"Zar nema kontrolnih uređaja?", upita Harlan.
<BR>&nbsp;&nbsp;&nbsp;&nbsp;&nbsp;"Kontrole su daljinske", reče Tvisel. On prevuče rukom preko glatkog zida i dodade: "Dvostruki zidovi. U celokupnoj međuzidnoj zapremini nalazi se samostalno Vremensko Polje. Ovaj uređaj predstavlja kapsulu koja nije ograničena na kapsulske tunele, već može da ode iza donjeg terminusa Večnosti. Njeno projektovanje i izgradnja bili su omogućeni zahvaljujući dragocenim napomenama u Malansonovim 'Memoarima'. Pođi sa mnom."
<BR>&nbsp;&nbsp;&nbsp;&nbsp;&nbsp;Kontrolna soba predstavljala je izdvojen ugao velike prostorije. Harlan zakorači unutra i tmurno se zagleda u ogromne sabirne šipke.
<BR>&nbsp;&nbsp;&nbsp;&nbsp;&nbsp;Tvisel reče: "Možeš li me čuti, momče?"
<BR>&nbsp;&nbsp;&nbsp;&nbsp;&nbsp;Harlan se trže i pogleda oko sebe. Nije opazio da Tvisel nije krenuo za njim unutra. Automatski je prišao prozoru i Tvisel mu mahnu. Harlan reče: "Čujem vas, gospodine. Želite li da iziđem?"
<BR>&nbsp;&nbsp;&nbsp;&nbsp;&nbsp;"Uopšte ne. Zaključan si unutra."
<BR>&nbsp;&nbsp;&nbsp;&nbsp;&nbsp;Harlan skoči ka vratima, dok mu se stomakom počeše širiti hladni, vlažni grčevi. Tvisel je bio u pravu, ali šta se to, do Vremena, događa?
<BR>&nbsp;&nbsp;&nbsp;&nbsp;&nbsp;Tvisel reče: "Biće ti milo da čuješ, momče, da više ne nosiš breme odgovornosti. Morile su te brige zbog te odgovornosti; postavljao si pronicljiva pitanja u vezi sa njom; uveren sam da znam šta si mislio. Ovo neće biti tvoja odgovornost, već samo moja. Na žalost, moramo te imati u kontrolnoj sobi, pošto u 'Memoarima' stoji da si bio tu i da si upravljao kontrolnim uređajima. Baš tako piše u Malansonovoj priči. Kuper će te videti kroz prozor i time će sve biti sređeno.
<BR>&nbsp;&nbsp;&nbsp;&nbsp;&nbsp;Štaviše, zamoliću te da daš poslednji kontakt prema uputstvima koja ćeš dobiti od mene. Ako slučajno osetiš da je čak i to velika odgovornost, slobodno se opusti. Drugi kontak paralelan sa tvojim stoji u pripravnosti. Ako ti ne bi, iz ma kog razloga, bio u stanju da uključiš kontakt, to će biti učinjeno sa ovim drugim. Dalje, isključiću radio-vezu sa kontrolnom sobom. Ne moraš se, dakle, bojati da će neki nehotičan uzvik sa tvoje strane prekinuti krug."
<BR>&nbsp;&nbsp;&nbsp;&nbsp;&nbsp;Harlan je bespomoćno zurio sa prozora.
<BR>&nbsp;&nbsp;&nbsp;&nbsp;&nbsp;Tvisel nastavi: "Kuper će biti ovde svakog časa, a njegovo putovanje u Primitivna vremena počinje kroz dva fizio-sata. Posle toga, momče, projekat će biti gotov, a ti i ja slobodni."
<BR>&nbsp;&nbsp;&nbsp;&nbsp;&nbsp;Harlan je unezvereno tonuo u kovitlac probuđenih košmara. Da li ga je Tvisel obmanuo? Da li je sve što je učinio bilo sračunato na to da se Harlan na miru dovede i zaključa u kontrolnu sobu? Shvativši da Harlan zna vlastitu važnost, on je improvizovao đavolskom prepredenošću, odvlačeći mu pažnju razgovorima, opijajući mu osećanja rečima, vodeći ga polako ovamo, dovevši ga naizad ovde, sve dok nije kucnuo čas da ga zaključa unutra
<BR>&nbsp;&nbsp;&nbsp;&nbsp;&nbsp;Ta brza i laka predaja u vezi sa Nois! Ništa joj se neće dogoditi, rekao Tvisel. Sve će biti u redu.
<BR>&nbsp;&nbsp;&nbsp;&nbsp;&nbsp;Kako je mogao poverovati u to! Ako nisu nameravali da je povrede, niti da je dodirnu, čemu onda vremenska barijera preko kapsulskih putanja u 100.000. stoleću? Samo ova činjenica bila je dovoljna da potpuno oda Tviselovu obmanu.
<BR>&nbsp;&nbsp;&nbsp;&nbsp;&nbsp;Ali zato što je on (budala) hteo da veruje, dopustio je da ga zavezanih očiju vode tokom poslednjih fizio-časova, da ga namame u prostoriju koju će zaključati i gde više nije bio potreban čak ni za poslednji kontakt.
<BR>&nbsp;&nbsp;&nbsp;&nbsp;&nbsp;Jednim jedinim potezom oduzeli su mu ključnu ulogu. Aduti u njegovim rukama glatko su bili proigrani u sitne karte i sada je zauvek izgubio Nois. Uopšte ga nije onespokojavalo kakva ga kazna čeka. Izgubio je Nois zauvek.
<BR>&nbsp;&nbsp;&nbsp;&nbsp;&nbsp;Nije mu padalo ni na kraj pameti da se okončanje projekta nalazi tako blizu. Naravno, upravo je to i omogućilo njegov poraz.
<BR>&nbsp;&nbsp;&nbsp;&nbsp;&nbsp;Tviselov glas mračno je zazvučao: "Sada ćemo te isključiti momče."
<BR>&nbsp;&nbsp;&nbsp;&nbsp;&nbsp;Harlan je ostao sam, bespomoćan, beskoristan...
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
