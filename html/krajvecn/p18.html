<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. POČETAK BESKONAČNOSTI
<P>&nbsp;&nbsp;&nbsp;&nbsp;&nbsp;Harlan je osećao u sebi nesigurnost od koje ga je podilazila jeza, neodlučnost koja ga je ophrvavala. U ruci je držao blaster. Oružje je bilo upereno u Nois.
<BR>&nbsp;&nbsp;&nbsp;&nbsp;&nbsp;Ali zašto ona ne govori ništa? Zbog čega uporno ostaje u tom nepomičnom stavu?
<BR>&nbsp;&nbsp;&nbsp;&nbsp;&nbsp;Kako može da je ovako ubije?
<BR>&nbsp;&nbsp;&nbsp;&nbsp;&nbsp;Ali kako može da je ne ubije?
<BR>&nbsp;&nbsp;&nbsp;&nbsp;&nbsp;On reče hrapavim glasom: "Dakle?"
<BR>&nbsp;&nbsp;&nbsp;&nbsp;&nbsp;Ona se pokrenula, ali samo da bi prste preplela u krilu, da bi izgledala opuštenija, još više po strani. Kada je progovorila, glas joj više gotovo da nije zvučao kao govor ljudskog bića. Pred uperenom cevi blastera, taj glas je stekao izvesnu sigurnost i zadobio gotovo mitsko svojstvo bezlične snage.
<BR>&nbsp;&nbsp;&nbsp;&nbsp;&nbsp;Ona reče: "Ne možeš poželeti da me ubiješ samo da bi zaštitio Večnost. Da je to ono što si stvarno hteo, mogao si me onesvestiti, čvrsto me vezati i prikovati negde u svojoj pećini, a onda u zoru krenuti na put. Mogao si isto tako zamoliti Računara Tvisela da me drži zatvorenu u nekoj samici za vreme tvog odsustva u Primitivnom dobu. Takođe, mogao si se odlučiti da me povedeš sa sobom sutra ujutro, pa me ostaviti negde u ovoj pustoši. Kada bi te zadovoljilo samo puko ubistvo, bilo bi to zato što misliš da sam te izdala, da sam te najpre zavela kako bih kasnije mogla da te navedem na veleizdaju. Bilo bi to ubistvo iz povređenog ponosa, a uopšte ne odmazda, u šta ti uveravaš samoga sebe."
<BR>&nbsp;&nbsp;&nbsp;&nbsp;&nbsp;Harlan reče, sa grčom na licu: "Dolaziš li iz Skrivenih Stoleća? Reci mi."
<BR>&nbsp;&nbsp;&nbsp;&nbsp;&nbsp;Nois reče: "Dolazim. Hoćeš li sada da pucaš?"
<BR>&nbsp;&nbsp;&nbsp;&nbsp;&nbsp;Harlanov prst zadrhta na kontaktnom okidaču blastera. Pa ipak, oklevao je. Nešto iracionalno u njemu i dalje ju je branilo, ukazivalo na ostatke njegove izneverene ljubavi i čežnje. Da li ona očajava što je odbacuje? Da li možda hotimice traži smrt, lažući. Da li se predaje bezumnom heroizmu rođenom iz očaja, zato što on sumnja u nju?
<BR>&nbsp;&nbsp;&nbsp;&nbsp;&nbsp;Ne.
<BR>&nbsp;&nbsp;&nbsp;&nbsp;&nbsp;Možda je to tako u mikrofilmskim knjigama sladunjave književne tradicije 289. stoleća, ali ne i kada je u pitanju devojka kao što je Nois. Ona nije spadala u osobe koje će dočekati smrt od ruke pritvornog ljubavnika uz radostan mazohizam slomljenog, ranjenog ljiljana.
<BR>&nbsp;&nbsp;&nbsp;&nbsp;&nbsp;Osim toga, ona je prezrivo poricala njegovu kadrost da je ubije iz bilo kog razloga. Da li je računala sa privlačnošću za koju je znala da i sada deluje na njega, uverena da će ga ona onesposobiti, da će ga ispuniti slabošću i stidom?
<BR>&nbsp;&nbsp;&nbsp;&nbsp;&nbsp;Ovo je gotovo pogodilo srž stvari. Prst mu malo čvršće prionu za kontaktni oroz.
<BR>&nbsp;&nbsp;&nbsp;&nbsp;&nbsp;Nois ponovo poče da govori. "Čekaš. Znači li to da očekuješ da počnem da se branim?"
<BR>&nbsp;&nbsp;&nbsp;&nbsp;&nbsp;"Kako da se braniš?" Harlan je pokušao da to kaže prezrivo, ali je ipak sa radošću dočekao ovaj obrt. Odlagao je trenutak kada će morati da pogleda na pogođeno telo, na okrvavljene i unakažene ostatke tela, svestan pri tom da je ono što je učinjeno njegovoj lepoj Nois, učinjeno njegovom rukom.
<BR>&nbsp;&nbsp;&nbsp;&nbsp;&nbsp;Našao je opravdanje za ovo odlaganje. Grozničavo je pomislio: - Neka govori. Neka što više ispriča o Skrivenim Stolećima. Tako će Večnost biti bolje zaštićena.
<BR>&nbsp;&nbsp;&nbsp;&nbsp;&nbsp;Ovo je unelo čvrstu odlučnost u njegovo delanje i on ju je za trenutak pogledao gotovo isto tako mirnim licem kao što je ona gledala njega.
<BR>&nbsp;&nbsp;&nbsp;&nbsp;&nbsp;Nois kao da mu je čitala misli. Ona reče: "Želiš da saznaš nešto o Skrivenim Stolećima? Ako će to biti odbrana, ništa lakše. Hoćeš li, na primer, da znaš zašto na Zemlji nema ljudi posle 150.000. stoleća? Da li te to zanima?"
<BR>&nbsp;&nbsp;&nbsp;&nbsp;&nbsp;Harlan nije imao nameru da moli da mu se nešto obznani, niti da kupuje to. On je držao blaster. Veoma mu je bilo stalo da ne ispolji nikakvu slabost.
<BR>&nbsp;&nbsp;&nbsp;&nbsp;&nbsp;On reče: "Govori!" Lice mu je oblilo rumenilo na njen smešak koji je predstavljao prvi odgovor na njegov uzvik.
<BR>&nbsp;&nbsp;&nbsp;&nbsp;&nbsp;Ona reče: "U trenutku fizio-vremena, pre no što je Večnost otišla daleko u budućnost, pre no što je stigla i do 10.000. stoleća, mi iz našeg veka... a bio si u pravu, to je 111.394. stoleće... saznali smo za njeno postojanje. Kao što vidiš, i mi smo bili kadri za putovanje kroz Vreme, ali ono se temeljilo na potpuno različitim načelima od vaših i mi smo više voleli da posmatramo Vreme, nego pokretnu masu. Osim toga, imali smo posla isključivo sa vlastitom prošlošću.
<BR>&nbsp;&nbsp;&nbsp;&nbsp;&nbsp;Posredno smo otkrili Večnost. Prvo smo došli do računa Stvarnosti i pomoću njega ispitali našu vlastitu Stvarnost. Iznenadili smo se kada smo ustanovili da živimo u Stvarnosti prilično niske verovatnoće. Bilo je to ozbiljno pitanje. Otkud tako neverovatna Stvarnost?... Izgledaš odsutan, Endru. Da li te ovo uopšte zanima?"
<BR>&nbsp;&nbsp;&nbsp;&nbsp;&nbsp;Harlan je čuo kako mu je izgovorila ime onom prisnom nežnošću kao u minulim nedeljama. Sada je to trebalo da ga uvredi, da ga naljuti zbog cinične neiskrenosti. Ali ipak, nije.
<BR>&nbsp;&nbsp;&nbsp;&nbsp;&nbsp;On reče u očajanju: "Hajde, ispričaj, pa da završimo sa tim, ženo."
<BR>&nbsp;&nbsp;&nbsp;&nbsp;&nbsp;Pokušao je da postavi protivtežu njenom toplom 'Endru' hladnom srditošću svoga 'ženo', ali Nois se samo ponovo osmehnula, bledog lica.
<BR>&nbsp;&nbsp;&nbsp;&nbsp;&nbsp;Ona reče: "Krenuli smo u potragu unazad kroz Vreme i naišli na Večnost koja je rasla. Gotovo odmah nam je postalo očigledno da je u jednoj tački fizio-vremena (i mi imamo tu koncepciju, ali pod drugim nazivom), postojala druga Stvarnost. Tu drugu Stvarnost, čija je verovatnoća najviša, mi nazivamo Osnovnim Stanjem. Osnovno Stanje nekada je obavijalo i nas, ili u najmanju ruku naše parnjake. Sve vreme nismo mogli da kažemo kakva je priroda Osnovnog Stanja. To je bilo izvan naše mogućnosti saznanja.
<BR>&nbsp;&nbsp;&nbsp;&nbsp;&nbsp;Znali smo, međutim, da je neka Promena koju je započela Večnost u dalekoj prošlosti dovela, putem delovanja statističkog slučaja, do preinačenja Osnovnog Stanja celim putem uz Vreme, sve do našeg stoleća i dalje. Odlučili smo da ustanovimo prirodu Osnovnog Stanja, sa namerom da raščistimo zlo, ako je to zlo bilo. Najpre smo obezbedili karantinsku eru koju vi nazivate Skrivena Stoleća, izolujući Večne počev od 70.000. stoleća u prošlosti. Ovaj izolacioni oklop propuštao je tek zanemarljivo mali postotak izazvanih promena. On nije predstavljao potpunu bezbednost, ali nam je dao u vremenu.
<BR>&nbsp;&nbsp;&nbsp;&nbsp;&nbsp;Zatim smo učinili nešto što nam naša kultura i etika obično nisu dopuštali. Ispitali smo sopstvenu budućnost. Saznali smo kakva je sudbina čoveka u Stvarnosti koja trenutno postoji, kako bismo to mogli uporediti sa Osnovnim Stanjem. Negde iza 125.000. stoleća, čovečanstvo je odgonetnulo tajnu međuzvezdanog pogona. Čovek je naučio kako da ostvari Skok kroz hipersvemir. Ljudi su konačno mogli da dosegnu zvezde."
<BR>&nbsp;&nbsp;&nbsp;&nbsp;&nbsp;Harlan je sa sve većom pažnjom slušao njene odmerene reči. Koliko li je istine bilo u njima? Koliko je sve to bio sračunati pokušaj da ga obmane? Probao je da odagna čini govoreći, prekinuvši glatki tok njenih rečenica. On reče:
<BR>&nbsp;&nbsp;&nbsp;&nbsp;&nbsp;"A kada su jednom bili u stanju da se vinu do zvezda, oni su to i učinili i napustili Zemlju. Neki od nas su to naslutili."
<BR>&nbsp;&nbsp;&nbsp;&nbsp;&nbsp;"Onda ste pogrešno naslutili. Čovek je pokušao da napusti
<BR>&nbsp;&nbsp;&nbsp;&nbsp;&nbsp;Zemlju. Na žalost, mi nismo sami u Galaksiji. Postoje druge zvezde sa drugim planetama, znaš. Postoje i druge inteligentne rase. Niko, bar u našoj Galaksiji, nije star kao čovečanstvo, ali tokom 125.000. stoleća, koliko je čovek ostao na Zemlji, mlađi umovi su uložili sve snage i prevazišli nas, izradivši međuzvezdani pogon koji im je omogućio da kolonizuju Galaksiju.
<BR>&nbsp;&nbsp;&nbsp;&nbsp;&nbsp;Kada su ljudi krenuli u svemir, tamo su ih čekala upozorenja. Zauzeto! Zabranjen prolaz! Čovečanstvo je povuklo svoje istraživačke izvidnice i ostalo na matičnom svetu. Ali sada je znalo šta predstavlja Zemlja: zatvor koji okružuje beskrajna sloboda... I čovečanstvo je izumrlo!
<BR>&nbsp;&nbsp;&nbsp;&nbsp;&nbsp;Harlan reče: "Tek tako, izumrlo. Besmislica."
<BR>&nbsp;&nbsp;&nbsp;&nbsp;&nbsp;"Ljudi nisu tek tako izumrli. Za to je bilo potrebno na hiljade stoleća. Postojali su usponi i padovi, ali posmatrano u celini, došlo je do gubitka svrhe, osećanja uzaludnosti, beznadežnosti, koje se nije moglo prevazići. Konačno je usledilo završno opadanje stope priraštaja, što je na kraju dovelo do iščeznuća. Sve je to učinila tvoja Večnost."
<BR>&nbsp;&nbsp;&nbsp;&nbsp;&nbsp;Harlan je sada mogao da brani Večnost, tim snažnije i prekomernije što ju je nedugo pre toga tako oštro napadao. On reče: "Pustite nas u Skrivena Stoleća i mi ćemo to ispraviti. Još nije kasno da u tim vekovima ostvarimo najveća dobra do kojih možemo dopreti."
<BR>&nbsp;&nbsp;&nbsp;&nbsp;&nbsp;"Najveća dobra?" upita Nois bezličnim tonom, koji je rečenici pridao izvestan podrugivački prizvuk. "Šta je to? To vam serviraju vaše mašine. Vaši kompjutapleksi. Ali ko podešava mašine i govori im šta da mere na terazijama? Mašine ne rešavaju probleme tako što ih sagledavaju bolje od ljudi, već samo brže. Samo brže! Šta je onda to što Večni smatraju dobrim? Ja ću ti reći. Bezbednost i sigurnost. Umerenost. Nikakva nastranost. Nikakav rizik bez potpune izvestnosti u odgovarajući uzvraćaj."
<BR>&nbsp;&nbsp;&nbsp;&nbsp;&nbsp;Halan proguta knedlu. Najednom mu svom silinom izbiše na površinu sećanja Tviselove reči u kapsuli, dok je pričao o razvijenijim ljudima Skrivenih Stoleća. On je kazao: 'Mi odstranjujemo neobično'.
<BR>&nbsp;&nbsp;&nbsp;&nbsp;&nbsp;I zar nije bilo tako?
<BR>&nbsp;&nbsp;&nbsp;&nbsp;&nbsp;"Pa", reče Nois, "izgleda da se premišljaš. Razmisli dobro o tome. U Stvarnosti koja sada postoji, zbog čega čovek neprestano pokušava da preduzme svemirsko putovanja i stalno ne uspeva u tome? Sigurno je da svaka era sa svemirskim letenjem zna za prethodne neuspehe. Zašto onda pokušavati iznova?"
<BR>&nbsp;&nbsp;&nbsp;&nbsp;&nbsp;Harlan reče: "Nisam podrobnije proučavao taj problem." Ali sa osećanjem nelagodnosti pomislio je na kolonije na Marsu, koje su stalno nanovo osnivane, ali je ishod uvek bio porazan. Pala mu je na um čudna privlačnost svemirskog putovanja, koja je oduvek delovala na sve, pa čak i na Večne. Ponovo je čuo sociologa Kanora Voja iz 2.456. stoleća kako uzdiše zbog gubitka elektrogravitacionog kosmičkog pogona u jednom veku i kako čežnjivo kaže: 'Bio je veoma lep'. I Projektant Života Neron Faruk, koji se gorko zakleo prilikom njegovog nestanka i dao se u blaćenje načina na koji Večnost postupa sa serumom protiv raka, kako bi olakšao tegobu.
<BR>&nbsp;&nbsp;&nbsp;&nbsp;&nbsp;Da li je postojalo nešto što bi se moglo nazvati nagonska čežnja od strane razumnih bića da se šire napolje, da dosegnu zvezde, da ostave iza sebe zatvor gravitacije? Da li je to nagonilo čoveka da na desetine puta preduzima međuplanentni let, nagonilo ga da se stalno iznova otiskuje ka mrtvim svetovima Sunčevog sistema, među kojima je jedino Zemlja bila pogodna za život; da li je to bila odsudna pogreška, saznanje da je neumitan povratak u matičnu tamnicu, koja je dovodila do rasula protiv koga se Večnost zauvek borila? Harlan pomisli na odavanje drogi u tim istim jalovim stolećima elektrogravitacije.
<BR>&nbsp;&nbsp;&nbsp;&nbsp;&nbsp;Nois reče: "Ispravljajući nesreće Stvarnosti, Večnost odstranjuje i trijumfe. Tek kada se nađe na velikim iskušenjima čovečanstvo najuspešnije doseže svoje najviše uzlete. Upravo iz opasnosti i nemirne nesigurnosti potiče sila koja nagoni ljudski rod ka novim i uzvišenijim poduhvatima. Možeš li to razumeti? Možeš li shvatiti da odvraćanjem od ponora i bede koji spopadaju čoveka Večnost sprečava ljude da pronađu vlastita opora, ali i bolja rešenja, prava rešenja koja nastaju iz savladavanja poteškoća, a ne iz njihovog izbegavanja?"
<BR>&nbsp;&nbsp;&nbsp;&nbsp;&nbsp;Harlan poče nepopustljivo: "Najveće dobro najvećeg broja..."
<BR>&nbsp;&nbsp;&nbsp;&nbsp;&nbsp;Nois ga prekide. "Pretpostavimo da Večnost nikada nije bila osnovana"
<BR>&nbsp;&nbsp;&nbsp;&nbsp;&nbsp;"Pa šta?"
<BR>&nbsp;&nbsp;&nbsp;&nbsp;&nbsp;"Reći ću ti šta bi se dogodilo. Inženjeri koji su se bavili vremenskim inženjeringom posvetili bi se umesto toga nukleonici. Ne bi bilo Večnosti, ali zato bismo imali međuzvezdani pogon. Čovek bi stigao do zvezda sto hiljada stoleća pre nego u ovoj Stvarnosti. Zvezde bi onda bile osvojene i ljudski rod bi se rasprostro po Galaksiji. Mi bismo bili prvi."
<BR>&nbsp;&nbsp;&nbsp;&nbsp;&nbsp;"I šta bi se time dobilo?" upita Harlan tvrdoglavo. "Da li bismo bili srećniji?"
<BR>&nbsp;&nbsp;&nbsp;&nbsp;&nbsp;"Na koga to misliš kad kažeš 'mi'? Čovek ne bi bio samo jedan svet, već milion svetova, milijardu svetova. Imali bismo beskonačnost u rukama. Svaki svet posedovao bi vlastiti raspon stoleća, vlastite vrednosti, priliku da se d u potragu za srećom, na sopstveni način, mnogo dobara, beskrajna raznovrsnost... To je Osnovno Stanje čovečanstva."
<BR>&nbsp;&nbsp;&nbsp;&nbsp;&nbsp;"Ti samo nagađaš", reče Harlan, ljut na samoga sebe zato što je osetio privlačnost slike koju mu je ona predočila. "Otkud ti znaš šta bi se dogodilo?"
<BR>&nbsp;&nbsp;&nbsp;&nbsp;&nbsp;Nois reče: "Smeješ se neznanju Vremenara, koji su svesni postojanja samo jedne Stvarnosti. Mi se smejemo neznanju Večnih koji smatraju da ima mnogo Stvarnosti, ali da samo jedna postoji u jedno vreme."
<BR>&nbsp;&nbsp;&nbsp;&nbsp;&nbsp;"Kakva je sad to besmislica?"
<BR>&nbsp;&nbsp;&nbsp;&nbsp;&nbsp;"Mi ne proračunavamo alternativne Stvarnosti. Mi ih posmatramo. Mi ih gledamo u njihovom stanju ne-Stvarnosti."
<BR>&nbsp;&nbsp;&nbsp;&nbsp;&nbsp;"Vrsta avetinjske zemlje-nedođije, gde se ono-što-bi-moglo biti igra sa šta-bi-bilo-kad-bi."
<BR>&nbsp;&nbsp;&nbsp;&nbsp;&nbsp;"Nema potrebe za sarkazmom. Upravo je tako."
<BR>&nbsp;&nbsp;&nbsp;&nbsp;&nbsp;"A kako to izvodite?"
<BR>&nbsp;&nbsp;&nbsp;&nbsp;&nbsp;Nois zastade, a onda reče: "Kako da ti to objasnim, Endru? Obučena sam da razumem neke stvari bez pravog shvatanja njihovih načela, baš kao i ti. Možeš li mi objasniti način rada kompjutapleksa? Pa ipak, ti pouzadno znaš da on postoji i da radi."
<BR>&nbsp;&nbsp;&nbsp;&nbsp;&nbsp;Harlana obli rumenilo. "Dobro, pa šta?"
<BR>&nbsp;&nbsp;&nbsp;&nbsp;&nbsp;Nois reče: "Naučili smo da posmatramo Stvarnosti i ustanovili smo da je Osnovno Stanje upravo onakvo kakvo sam ti opisala. Takođe smo otkrili promenu koja je uništila Osnovno Stanje. Nije to bila neka od Promena koju je Večnostzapočela. U pitanju je osnivanje same Večnosti... gola činjenica njenog postojanja. Svaki sistem poput Večnosti, koji dopušta ljudima da odaberu vlastitu budućnost, okončao bi se izborom bezbednosti i osrednjaštva, a u takvoj Stvarnosti zvezde se nalaze izvan domašaja. Samo postojanje Večnosti automatski odstranjuje mogućnost Galaktičkog carstva. Da bi se ono uspostavilo, mora se ukloniti Večnost.
<BR>&nbsp;&nbsp;&nbsp;&nbsp;&nbsp;Broj Stvarnosti je beskonačan. Broj bilo koje potklase Stvarnosti takođe je beskonačan. Na primer, broj Stvarnosti koje sadrže Večnost beskonačan je, broj u kojima Večnost ne postoji isto je tako beskonačan, broj u kojima Večnost postoji, ali je odstranjena, takođe je beskonačan. Moji sunarodnici su izabrali među bezbrojnim grupama jednu koja je uključivala mene.
<BR>&nbsp;&nbsp;&nbsp;&nbsp;&nbsp;Ja nemam nikakve veze sa tim. Obučili su me za dodeljeni zadatak, baš kao što ste Tvisel i ti obučili Kupera za njegovu dužnost. Ali broj Stvarnosti u kojima sam ja bila agent u uništavanju Večnosti isto je tako beskonačan. Ponuđen mi je izbor između pet Stvarnosti koje su izgledale ponajmanje složene. Odabrala sam ovu, pošto si se u ovom sistemu Stvarnosti javljao ti."
<BR>&nbsp;&nbsp;&nbsp;&nbsp;&nbsp;Harlan upita: "Zašto si to učinila?"
<BR>&nbsp;&nbsp;&nbsp;&nbsp;&nbsp;Nois skrenu pogled. "Zato što sam te zavolela, znaš. Zavolela sam te znatno pre no što sam te srela."
<BR>&nbsp;&nbsp;&nbsp;&nbsp;&nbsp;Harlan je bio uzdrman. Kazala je to na krajnje iskren način. On pomisli s mučninom: - Dobro glumi...
<BR>&nbsp;&nbsp;&nbsp;&nbsp;&nbsp;Zatim reče: "Pa to je smešno."
<BR>&nbsp;&nbsp;&nbsp;&nbsp;&nbsp;"Misliš? Proučila sam Stvarnosti koje su mi stajale na raspolaganju. Proučila sam Stvarnost u kojoj sam se vratila do 482. stoleća, srela najpre Findža, a zatim tebe. Onu u kojoj si došao k meni i voleo me, u kojoj si me poveo u Večnost i u daleku budućnost mog vlastitog stoleća, u kojoj si poslao Kupera na pogrešno mesto i u kojoj smo se nas dvoje, zajedno, vratili u Primitivnu eru. Ostali smo da živimo u Primitivnim vremenima do kraja života. Videla sam naš zajednički život, on je bio srećan i ja sam te volela. Kao što vidiš, nije nimalo smešno. Izabrala sam ovu alternativu, kako bi naša ljubav mogla biti prava."
<BR>&nbsp;&nbsp;&nbsp;&nbsp;&nbsp;Harlan reče: "Sve je to lažno. Lažno! Kako možeš očekivati da ti verujem?" On zastade, a zatim iznenada reče: "Čekaj! Kažeš da si sve ovo znala unapred? Sve što će se dogoditi?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Onda nema sumnje da lažeš. Inače bi znala da ćeš se naći ovde sa mnom sa uperenim blasterom. Znala bi da nećeš uspeti. Šta imaš na ovo da kažeš?"
<BR>&nbsp;&nbsp;&nbsp;&nbsp;&nbsp;Ona lagano uzdahnu. "Kazala sam ti da postoji beskonačan broj bilo koje potklase Stvarnosti. Ma kako se pomno usredsredili na neku datu Stvarnost, ona uvek predstavlja beskonačan broj veoma sličnih Stvarnosti. Postoje mutna mesta. Što se pomnije usredsređujemo, to su ona jasnija, ali se savršena oštrina nikada ne dobija. Što je manje mutno, niža je verovatnoća da će slučajna varijacija pokvariti ishod, ali ta verovatnoća se nikada ne spušta do nule. Jedna mutna tačka i u našem slučaju je poremetila stvari."
<BR>&nbsp;&nbsp;&nbsp;&nbsp;&nbsp;"Koja?"
<BR>&nbsp;&nbsp;&nbsp;&nbsp;&nbsp;"Trebalo je da se vratiš u daleku budućnost, pošto je uklonjena barijera preko 100.000. stoleća, i ti si to odista učinio. Ali trebalo je da se vratiš sm. Upravo zbog toga sam za trenutak bila toliko zapanjena, kada sam videla Računara Tvisela sa tobom."
<BR>&nbsp;&nbsp;&nbsp;&nbsp;&nbsp;Harlan se ponovo našao u neprilici. Kako je ona samo vešto uklapala stvari!
<BR>&nbsp;&nbsp;&nbsp;&nbsp;&nbsp;Nois reče: "Bila bih još više zapanjena da sam u potpunosti shvatila značaj tog preinačenja. Da si došao sam, odveo bi me u Primitivnu eru, kao što si i učinio. I tada bi, za ljubav ljudskog roda, za ljubav mene, digao ruke od Kupera. Tvoj krug bio bi prekinut, Večnost bi se okončala, a naš zajednički život mogao bi bezbedno da otpočne.
<BR>&nbsp;&nbsp;&nbsp;&nbsp;&nbsp;Ali ti si došao sa Tviselom, što je predstavljalo slučajnu varijaciju. Dok ste dolazili, pričao ti je o svojim razmišljanjima o Skrivenim Stolećima i naveo te na jedan pravac zaključivanja koji se završio dovođenjem u sumnju moje iskrene pobude. Završio se blasterom među nama... Eto, Endru, to je moja priča. Sada možeš povući okidač. Ništa te neće sprečiti."
<BR>&nbsp;&nbsp;&nbsp;&nbsp;&nbsp;Harlanu je počela da trne ruka od čvrstog stezanja blastera. On ga ošamućeno premesti u drugu ruku. Zar nije bilo nikakve pukotine u njenoj priči? Gde se dela odlučnost koju je trebalo da mu ulije saznanje da je ona biće iz Skrivenih Stoleća? Više nego ikada ranije razdirao ga je unutrašnji sukob, a zora se približavala.
<BR>&nbsp;&nbsp;&nbsp;&nbsp;&nbsp;On reče: "Čemu dva napora da se okonča Večnost? Zašto se Večnost nije mogla završiti jednom za svagda kada sam poslao Kupera u 20. stoleće? Sve bi se onda prekinulo i ne bi bilo ove agonije neizvesnosti."
<BR>&nbsp;&nbsp;&nbsp;&nbsp;&nbsp;"Zato što", reče Nois, "nije dovoljno okončati ovu Večnost. Moramo da dovedemo verovatnoću ustanovljenja bilo koje vrste Večnosti što bliže možemo nuli. Zato i postoji nešto što nam preostaje da uradimo ovde u Primitivnim vremenima. Jedna mala, sićušna Promena. Ti znaš šta je to Minimum Neophodne Promene. U našem slučaju, to je jedno pismo koje treba poslati na poluostrvo zvano Italija, u ovom 20. stoleću. Sada je 19,32. vek. Ako pošaljem to pismo, kroz nekoliko centivekova jedan čovek će u Italiji početi eksperimente sa neutronskim bombardovanjem uranijuma."
<BR>&nbsp;&nbsp;&nbsp;&nbsp;&nbsp;Harlan oseti kako ga obuzima užas. "Usudićeš se da menjaš Primitivnu istoriju?"
<BR>&nbsp;&nbsp;&nbsp;&nbsp;&nbsp;"Da. To nam je cilj. U novoj, završnoj Stvarnosti, prva nuklearna eksplozija odigraće se ne u 30. stoleću, već u 19,45.veku"
<BR>&nbsp;&nbsp;&nbsp;&nbsp;&nbsp;"Ali jesi li svesna opasnosti? Da li uopšte možeš proceniti opasnosti?"
<BR>&nbsp;&nbsp;&nbsp;&nbsp;&nbsp;"Svesni smo opasnosti. Videli smo mnoštvo ishodnih Stvarnosti. Postoji verovatnoća - ne izvesnost, razume se - da će Zemlja završiti sa snažnom radioaktivnom korom, ali pre toga...
<BR>&nbsp;&nbsp;&nbsp;&nbsp;&nbsp;"Misliš li da će to nešto moći da nadoknadi?"
<BR>&nbsp;&nbsp;&nbsp;&nbsp;&nbsp;"Galaktičko carstvo? Aktuelno pojačavanje Osnovnog Stanja."
<BR>&nbsp;&nbsp;&nbsp;&nbsp;&nbsp;"I ti optužuješ Večne zbog mešanja..."
<BR>&nbsp;&nbsp;&nbsp;&nbsp;&nbsp;"Optužujemo ih što su se bezbroj puta uplitali, kako bi bezbedno zadržali čovečanstvo na matičnom svetu koji je tamnica. Mi ćemo se umešati jednom, samo jednom, kako bismo ga pre vremena usmerili ka nuklearnoj fizici, tako da nikada, nikada, ne osnuje Večnost."
<BR>&nbsp;&nbsp;&nbsp;&nbsp;&nbsp;"Ne", reče Harlan u očajanju. "Mora biti Večnosti."
<BR>&nbsp;&nbsp;&nbsp;&nbsp;&nbsp;"Ako to izabereš. Na tebi je da odlučiš. Ako želiš da psihopate upravljaju budućnošću sveta..."
<BR>&nbsp;&nbsp;&nbsp;&nbsp;&nbsp;"Psihopate", prasnu Harlan.
<BR>&nbsp;&nbsp;&nbsp;&nbsp;&nbsp;"Zar nisu? Ti ih poznaješ. Razmisli!"
<BR>&nbsp;&nbsp;&nbsp;&nbsp;&nbsp;Harlan je zurio u nju sa izazom prekomernog užasa, ali nije mogao da ne razmisli. Na um su mu pali Pitomci kako saznaju istinu o Stvarnosti, a zatim Pitomac Laturet kako pokušava da izvri samoubistvo zbog toga. Laturet je preživeo taj incident i postao Večni, ali kakve je to ožiljke ostavilo na njegovoj ličnosti niko nije mogao reći; no, uprkos tome, on je ipak donosio odluke o alternativnim stvarnostima.
<BR>&nbsp;&nbsp;&nbsp;&nbsp;&nbsp;Pomislio je o kastinskom sistemu u Večnosti, o abnormalnom životu koji je pretvarao osećaj krivice u ljutnju i mržnju prema Tehničarima. Pomislio je o Računarima koji se bore međusobno, Findžu koji spletkari protiv Tvisela i o Tviselu koji uhodi Findža. Pao mu je na um Senor koji se bori protiv svoje ćelave glave na taj način što se bori protiv Večnih.
<BR>&nbsp;&nbsp;&nbsp;&nbsp;&nbsp;Pomislio je o sebi samome.
<BR>&nbsp;&nbsp;&nbsp;&nbsp;&nbsp;A onda mu se u svesti pojavi Tvisel, veliki Tvisel, koji takođe krši zakone Večnosti.
<BR>&nbsp;&nbsp;&nbsp;&nbsp;&nbsp;Učinilo mu se da je oduvek znao da je Večnost sve to. Zbog čega bi drugog, inače, bio onako spreman da je uništi? Pa ipak, on to sebi nikada nije sasvim priznavao; nikada se nije otvoreno suočio s tim, sve do ovog iznenadnog trenutka.
<BR>&nbsp;&nbsp;&nbsp;&nbsp;&nbsp;I pred očima mu stade Večnost, kristalno jasno, kao ponor sve dubljih psihoza, kao izopačen jaz nastranih pobuda, kao hrpa očajničkih života grubo izbačenih iz kolotečine.
<BR>&nbsp;&nbsp;&nbsp;&nbsp;&nbsp;On se tupo upilji u Nois.
<BR>&nbsp;&nbsp;&nbsp;&nbsp;&nbsp;Devojka reče tiho: "Shvataš li? Hodi sa mnom do izlaza iz pećine, Endru."
<BR>&nbsp;&nbsp;&nbsp;&nbsp;&nbsp;On krenu za njom, kao opčinjen, zapanjen celovitošću novostečenog pogleda na svet. Blaster najzad skliznu sa linije koja je povezivala njegovu ruku i Noisino srce.
<BR>&nbsp;&nbsp;&nbsp;&nbsp;&nbsp;Bledi prsti zore sivili su nebo, a velika kapsula ispred pećine predstavljala je tamnu senku spram tog bledila. Njeni obrisi bili su zatamnjeni i prigušeni zbog opne kojom je bila optočena.
<BR>&nbsp;&nbsp;&nbsp;&nbsp;&nbsp;Nois reče: "Ovo je Zemlja. Ne večni i jedini dom čovečanstva, već samo puko polazište beskonačne pustolovine. Sve što treba, to je da doneseš odluku. Izbor stoji do tebe. Ti, ja i sve ono što se nalazi u pećini bićemo zaštićeni fizio-vremenskim poljem od Promene. Kuper će nestati zajedno sa svojim oglasom; otići će i Večnost, zajedno sa Stvarnošću mog stoleća, ali zato ćemo ostati mi da imamo unuke, preunuke i daleke potomke koji će dosegnuti zvezde."
<BR>&nbsp;&nbsp;&nbsp;&nbsp;&nbsp;Okrenuo se da je pogleda i ona mu se osmehnula. Bila je to ona stara Nois i srce mu ponovo zakuca brže na onaj stari način.
<BR>&nbsp;&nbsp;&nbsp;&nbsp;&nbsp;Uopšte nije bio svestan da je doneo odluku, sve dok sivilo najednom nije preplavilo celo nebo, a truplo kapsule nestalo sa njegovog zaleđa.
<BR>&nbsp;&nbsp;&nbsp;&nbsp;&nbsp;S tim činom nestanka, znao je, dok mu je Nois lagano padala u zagrljaj, usledio je i svršetak, završni svršetak Večnosti...
<BR>&nbsp;&nbsp;&nbsp;&nbsp;&nbsp;...i početak Beskonačnosti.
</P></TD></TR></TABLE>
</CENTER>
</BODY>
</HTML>
