<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. PRETHODNI ZLOČIN
<P>&nbsp;&nbsp;&nbsp;&nbsp;&nbsp;"Zašto? Zašto?"
<BR>&nbsp;&nbsp;&nbsp;&nbsp;&nbsp;Tvisel bespomoćno skrenu pogled sa merača na Tehničara, dok su mu oči odražavale zbunjenu osujećenost glasa.
<BR>&nbsp;&nbsp;&nbsp;&nbsp;&nbsp;Harlan podiže glavu. Imao je da kaže samo jednu reč: "Nois!"
<BR>&nbsp;&nbsp;&nbsp;&nbsp;&nbsp;Tvisel reče: "Žena koju si doveo u Večnost?"
<BR>&nbsp;&nbsp;&nbsp;&nbsp;&nbsp;Harlan se gorko osmehnu, ne uzvrativši ništa.
<BR>&nbsp;&nbsp;&nbsp;&nbsp;&nbsp;Tvisel reče: "Kakve veze ona ima sa ovim? Sto mu Vremena, ne razumem, momče."
<BR>&nbsp;&nbsp;&nbsp;&nbsp;&nbsp;"Šta ima tu da se razume?" Harlana prože tuga. "Zašto se pravite da ne znate? Ja imam jednu ženu. Bio sam srećan, baš kao i ona. Nikome nismo smetali. Ona nije postojala u novoj Stvarnosti. Kako smo mogli bilo kome da naudimo?"
<BR>&nbsp;&nbsp;&nbsp;&nbsp;&nbsp;Tvisel je uzalud pokušao da ga prekine.
<BR>&nbsp;&nbsp;&nbsp;&nbsp;&nbsp;Harlan povika: "Ali u Večnosti postoje pravila, zar ne? Poznajem ih sva. Za veze su potrebne dozvole; za veze su potrebna izračunavanja, za veze je potreban status; veze predstavljaju đavolski zapetljanu stvar. Šta ste naumili sa Nois kada se sve ovo završi? Mesto u raketi koja se sunovraća u propast? Ili znatno udobniji položaj zajedničke naložnice vrlih Računara? Sada vam više nikakvi planovi ne padaju na pamet, pretpostavljam."
<BR>&nbsp;&nbsp;&nbsp;&nbsp;&nbsp;Završio je gotovo očajničkim glasom i Tvisel hitro priđe komunikatoru. Uređaj je očigledno povratio funkciju odašiljača.
<BR>&nbsp;&nbsp;&nbsp;&nbsp;&nbsp;Računar je vikao u njega sve dok nije dobio odgovor. Onda reče: "Govori Tvisel. Niko ne sme biti pušten ovamo. Niko. Niko. Jasno?... Onda se pobrini za to. Ovo važi i za članove Svevremenskog Veća. Naročito za njih."
<BR>&nbsp;&nbsp;&nbsp;&nbsp;&nbsp;Ponovo se okrenuo prema Harlanu i rekao neodređeno: "Učiniće to zato što sam star, zato što predstavljam višeg člana Veća i zato što misle da sam ćudljiv i čudak. Pokoriće mi se zato što sam ćudljiv i čudak." Za trenutak je utonuo u tišinu vlastitih misli. Onda reče: "Misliš li i ti da sam čudak?" Hitro je okrenuo ka Harlanu svoje lice, koje je za tren ličilo na majmunsko, sa puno ožiljaka.
<BR>&nbsp;&nbsp;&nbsp;&nbsp;&nbsp;Harlan pomisli: - Blago Vreme, pa ovaj čovek je poludeo. Od šoka je šenuo pameću.
<BR>&nbsp;&nbsp;&nbsp;&nbsp;&nbsp;On ustuknu jedan korak; nagonski ga je užasnula pomisao da se nalazi u stupici sa jednim ludakom. A onda odahnu. Čak i kao lud, čovek nije bio snažan, a i samo ludilo uskoro će se okončati
<BR>&nbsp;&nbsp;&nbsp;&nbsp;&nbsp;Uskoro? Zašto ne odmah? Zašto odlagati svršetak Večnosti?
<BR>&nbsp;&nbsp;&nbsp;&nbsp;&nbsp;Tvisel reče (nije držao cigaretu među prstima; ruke mu nisu preduzele nikakav pokret da uzmu jednu) tihim, ulagujućim glasom: "Nisi mi odgovorio. Misliš li da sam čudak? Pretpostavljam da misliš. Odveć veliki čudak da bi mi to kazao. Da si mislio o meni kao o prijatelju, a ne kao o nastranom starkelji, otvoreno bi mi izneo sve svoje sumnje. Onda ne bi preduzeo jedan ovakav korak."
<BR>&nbsp;&nbsp;&nbsp;&nbsp;&nbsp;Harlan se namršti. Čovek je mislio da je on, Harlan, poludeo. U tome je stvar!
<BR>&nbsp;&nbsp;&nbsp;&nbsp;&nbsp;On reče ljutito: "Taj korak je bio dobar. Sasvim sam pri zdravoj pameti."
<BR>&nbsp;&nbsp;&nbsp;&nbsp;&nbsp;Tvisel reče: "Kazao sam ti da devojka nije ni u kakvoj opasnosti"
<BR>&nbsp;&nbsp;&nbsp;&nbsp;&nbsp;"Bio sam budala što sam to i za čas poverovao. Bio sam budala što sam verovao da će Veće biti pravično prema jednom Tehničaru."
<BR>&nbsp;&nbsp;&nbsp;&nbsp;&nbsp;"Ko ti je kazao da Veće bilo šta zna o ovome?"
<BR>&nbsp;&nbsp;&nbsp;&nbsp;&nbsp;"Findž je bio upućen u stvari; poslao je Veću izveštaj o tome."
<BR>&nbsp;&nbsp;&nbsp;&nbsp;&nbsp;"A kako ti to znaš?"
<BR>&nbsp;&nbsp;&nbsp;&nbsp;&nbsp;"Iscedio sam to iz Findža pred uperenim neuronskim bičem. Kad bič počne da fijuče, ništa mu ne može odoleti."
<BR>&nbsp;&nbsp;&nbsp;&nbsp;&nbsp;"Je li to bio isti bič kojim si učinio ovo?" Tvisel pokaza na merač sa grudvicom istopljenog metala koja je nakrivljeno stajala iznad ploče brojčanika.
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Baš vredan bič", promrmlja Tvisel, a zatim oštro dodade: "Znaš li zašto je Findž prosledio stvar Veću umesto da je sam sredi?"
<BR>&nbsp;&nbsp;&nbsp;&nbsp;&nbsp;"Zato što me je mrzeo i želeo da bude siguran da sam sasvim izgubio status. Želeo je Nois."
<BR>&nbsp;&nbsp;&nbsp;&nbsp;&nbsp;Tvisel reče: "Naivan si. Da je želeo devojku, sasvim lako je mogao da sredi vezu. Jedan Tehničar ne bi mu predstavljao smetnju u tome. Taj čovek je mrzeo mene, momče." (I dalje nije bilo cigarete. Izgledao je čudno bez nje, a požuteli prst kojim je pokazao na sebe kada je izgovorio poslednju zamenicu činio se gotovo neprilično ogoljen.)
<BR>&nbsp;&nbsp;&nbsp;&nbsp;&nbsp;"Vas?
<BR>&nbsp;&nbsp;&nbsp;&nbsp;&nbsp;"Postoji nešto što se zove politika Veća, momče. Ne postaju svi Računari članovi Veća. Ali Findž je to priželjkivao. On je ambiciozan i hteo je taj status po svaku cenu. No, ja sam mu se usprotivio, zato što ga smatram emocionalno neuravnoteženim. Blago vreme, ni u snu mi nije padalo na pamet koliko sam bio u pravu... Slušaj, momče. On je znao da si ti pod mojim okriljem. Video je kada sam te povukao sa posmatračkog posla i naimenovao te za visokog Tehničara. Video je kako marljivo radiš za mene. Kako bi bolje mogao da mi zaskoči i potre moj uticaj? Ako bi dokazao da je moj omiljeni Tehničar kriv za neki užasan zločin protiv Večnosti, to bi se odrazilo i na mene. Verovatno bih bio prinuđen da dam ostavku na članstvo u Svevremenskom Veću, a šta misliš, ko bi onda bio logični kandidat za upražnjeno mesto?"
<BR>&nbsp;&nbsp;&nbsp;&nbsp;&nbsp;Prazne ruke mu se pokrenuše ka usnama, ali pošto se ništa nije dogodilo, on začuđeno baci pogled na prostor između prsta i palca.
<BR>&nbsp;&nbsp;&nbsp;&nbsp;&nbsp;Harlan pomisli: - Nije pribran koliko nastoji da stvori utisak. Ne može ni biti. Ali zašto baš sada brblja o svim tim besmislicama? Pa Večnost se nalazi pred okončanjem.
<BR>&nbsp;&nbsp;&nbsp;&nbsp;&nbsp;To ga ponovo vrati agoničnoj stvarnosti: - Ali zašto se onda već ne okončava? Baš sada!
<BR>&nbsp;&nbsp;&nbsp;&nbsp;&nbsp;Tvisel reče: "Kada sam ti nedavno dopustio da odeš do Findža, bio sam više nego uveren da predstoji neka opasnost. Ali u Malansonovim 'Memoarima' piše da si bio odsutan poslednji mesec, a nije postojao nikakav drugi prirodni razlog tvog odlaska. Ali Findž je odigrao pogrešan potez."
<BR>&nbsp;&nbsp;&nbsp;&nbsp;&nbsp;"U kom smislu?", upita Harlan iznureno. Bilo mu je, zapravo, svejedno, ali Tvisel nije zatvarao usta, tako da je bilo lakše uzeti udela u tome nego pokušati da se prečuje ono što je Računar pričao.
<BR>&nbsp;&nbsp;&nbsp;&nbsp;&nbsp;Tvisel reče: "Findž je naslovio svoj izveštaj sa: "In re neprofesionalno vladanje Tehničara Endrua Harlana." Bio je to savestan Večni, shvataš, hladan, nepristrasan, staložen. Prepustio je Veću da ono iskali svoj bes na meni. Na žalost po njega samoga, on nije bio upućen u tvoj stvarni značaj. Nije znao da se svi izveštaji koji se odnose na tebe automatski prsleđuju meni, osim ako njihova vrhunska važnost nije jasno naznačena u naslovu."
<BR>&nbsp;&nbsp;&nbsp;&nbsp;&nbsp;"Nikada mi ništa niste pričali o tome?"
<BR>&nbsp;&nbsp;&nbsp;&nbsp;&nbsp;"Kako sam mogao? Bojao sam se da preduzmem bilo šta što bi te pomelo, sada kada je projekat bio suočen sa krizom. Pružio sam ti svaku priliku da mi izložiš svoje probleme."
<BR>&nbsp;&nbsp;&nbsp;&nbsp;&nbsp;Svaku priliku? Harlanova usta se iskriviše u neverici, ali onda mu na um pade Tviselovo umorno lice na komunikatoru i njegovo pitanje da li ima nešto da mu kaže. To je bilo juče. Još juče.
<BR>&nbsp;&nbsp;&nbsp;&nbsp;&nbsp;Harlan zatrese glavom i pogleda u stranu.
<BR>&nbsp;&nbsp;&nbsp;&nbsp;&nbsp;Tvisel reče tiho: "Odmah mi je bilo jasno da te je on hotimice nagnao na taj... taj brzopleti korak."
<BR>&nbsp;&nbsp;&nbsp;&nbsp;&nbsp;Harlan podiže pogled. "Znate za to?"
<BR>&nbsp;&nbsp;&nbsp;&nbsp;&nbsp;"Zar te to iznenađuje? Znao sam da mi Findž radi o glavi. To mi je već poodavno poznato. Ja sam već star, momče. Upućen sam u te stvari. Ali postoje načini na koje se može doskočiti sumnjičavom Računaru. Ima izvesnih zaštitnih sredstava, dobavljenih iz Vremena, koja se ne nahode po muzejima. Postoje takva koja su poznata jedino Veću."
<BR>&nbsp;&nbsp;&nbsp;&nbsp;&nbsp;Harlan gorko pomisli na blokadu preko 100.000. stoleća.
<BR>&nbsp;&nbsp;&nbsp;&nbsp;&nbsp;"Na osnovu izveštaja, kao i onoga što sam nezavisno saznao, nije bilo teško razabrati šta se moralo dogoditi."
<BR>&nbsp;&nbsp;&nbsp;&nbsp;&nbsp;Harlan iznenada upita: "Pretpostavljam da je Findž podozrevao da ga uhodite?"
<BR>&nbsp;&nbsp;&nbsp;&nbsp;&nbsp;"Možda i jeste. To me ne bi iznenadilo."
<BR>&nbsp;&nbsp;&nbsp;&nbsp;&nbsp;Harlanu se vratiše u sećanju rani dani sa Findžom, kada je Tvisel prvi put ispoljio neobično zanimanje za mladog Posmatrača. Findž ništa nije znao o projektu Malanson, tako da ga je kopkalo to Tviselovo interesovanje. "Da li si se već upoznao sa Višim Računarem Tviselom?" upitao ga je jednom; prisetivši se sada toga, Harlan se takođe setio tona oštre nelagodnosti u čovekovom glasu. Biće da je Findž još onda posumnjao da je Harlan Tviselov potkazivač. Njegovo neprijateljstvo i mržnja tada su sigurno i uhvatili korena.
<BR>&nbsp;&nbsp;&nbsp;&nbsp;&nbsp;Tvisel poče da govori: "Da si odmah došao k meni..."
<BR>&nbsp;&nbsp;&nbsp;&nbsp;&nbsp;"Došao k vama?" povika Harlan. "A šta je sa Većem?"
<BR>&nbsp;&nbsp;&nbsp;&nbsp;&nbsp;"Jedino ja znam od celog Veća!"
<BR>&nbsp;&nbsp;&nbsp;&nbsp;&nbsp;"Nikada im niste kazali?" Harlan je pokušao da bude podsmešljiv.
<BR>&nbsp;&nbsp;&nbsp;&nbsp;&nbsp;"Nikada."
<BR>&nbsp;&nbsp;&nbsp;&nbsp;&nbsp;Harlan oseti kako podrhtava. Odeća mu je otežavala disanje Hoće li se ovaj košmar produžiti u nedogled. Budalasto, bezvezno brbljanje! Čemu? Zašto?
<BR>&nbsp;&nbsp;&nbsp;&nbsp;&nbsp;Zašto se Večnost ne okončava? Zašto ih ne prekrije čisti mir ne-Stvarnosti? Blago Vreme, šta nije bilo u redu?
<BR>&nbsp;&nbsp;&nbsp;&nbsp;&nbsp;Tvisel reče: "Zar mi ne veruješ?"
<BR>&nbsp;&nbsp;&nbsp;&nbsp;&nbsp;Harlan povika: "Zašto da vam verujem? Oni su me dobro osmotrili, zar ne? Za vreme ručka. Zašto bi to učinili da nisu znali za izveštaj? Došli su da vide čudan fenomen koji je prekršio zakone Večnosti, ali koji nije smeo da bude dodirnut još jedan dan. Još jedan dan, a onda će projekat biti gotov. Došli su da me se siti nagledaju za sutra koje su iščekivali."
<BR>&nbsp;&nbsp;&nbsp;&nbsp;&nbsp;"Mladiću moj, nema ni pomena o tome. Hteli su da te vide jedino zbog toga što su ljudi. I članovi Veća su ljudi. Nisu mogli da prisustvuju činu slanja kapsule, zato što ih Malansonovi 'Memoari' nisu predviđali na poprištu zbivanja. Takođe nisu mogli da razgovaraju sa Kuperom, zato što 'Memoari' nisu ni to predviđali. Pa ipak, želeli su bar nešto. Blago Vreme, momče, zar ti nije jasno da su hteli bar nešto. Ti si bio jedini koga su mogli dobiti, tako da su te pozvali da te malo osmotre."
<BR>&nbsp;&nbsp;&nbsp;&nbsp;&nbsp;"Ne verujem vam."
<BR>&nbsp;&nbsp;&nbsp;&nbsp;&nbsp;"To je istina."
<BR>&nbsp;&nbsp;&nbsp;&nbsp;&nbsp;Harlan reče: "Je li? A dok smo obedovali, Većnik Senor pričao je o čoveku koji sreće samoga sebe. Očigledno je znao za moje ilegalno putovanje u 482. stoleće, kao i to da sam tamo gotovo sreo samog sebe. Na taj način me je čačkao, lukavo likujući na moj račun."
<BR>&nbsp;&nbsp;&nbsp;&nbsp;&nbsp;Tvisel reče: "Senor? Brine te Senor? Kada bi samo znao kako je on patetična spodoba. Rođen je u 803. stoleću, u jednoj od maloborjnih kultura u kojima je ljudsko telo hotimice bivalo unakazivano da bi se zadovoljili estetski zahtevi doba. Još kao sasvim mlad lišen je kose i malja.
<BR>&nbsp;&nbsp;&nbsp;&nbsp;&nbsp;A znaš li kakvog to uticaja ima na čovekovo reproduktivno nasleđe. Siguran sam da znaš. Unakaženost podvaja ljude od predaka i potomaka. Žitelji 803. veka nimalo nisu opasni kao Večni; oni se veoma razlikuju od nas ostalih. Samo ih je nekoliko izabrano. Senor je jedini iz svog stoleća ko je ikada postao član Veća.
<BR>&nbsp;&nbsp;&nbsp;&nbsp;&nbsp;Zar ne shvataš kako sve to utiče na njega? Uveren sam da ti je jasno do kakve nesigurnosti to dovodi. Da li ti je ikada palo na pamet da bi jedan Većnik mogao biti nesigurna osoba? Senor mora slušati rasprave vezane za ukinuće njegove Stvarnosti, zbog same osobenosti koja ga čini tako podozrivim među nama. A ako se ona stvarno ukine, on će ostati jedan od nekolicine u svim pokolenjima koji je tako unakažen. Jednom će se to i dogoditi.
<BR>&nbsp;&nbsp;&nbsp;&nbsp;&nbsp;Našao je utočište u filosofiji. Uživa u tome da vodi glavnu reč u raspravama, da hotimice poteže nepopularna ili neprihvatljiva gledišta. Takav slučaj je i paradoks sa čovekom koji sreće samoga sebe. Kazao sam ti da je iskoristio to da bi predskazao krah projekta, čime je hteo da razgnevi nas, Većnike, a ne tebe. Nema to nikakve veze sa tobom. Baš Nikakve!
<BR>&nbsp;&nbsp;&nbsp;&nbsp;&nbsp;Tvisel se prilično uzrujao, strasno se unevši u ono što je pričao, kao da je zaboravio gde se nalazi i smetnuo s uma krizu sa kojom su bili suočeni; ponovo je postao teško pokretan patuljak hitrih gestova koga je Harlan dobro poznavao. Čak je izvukao cigaretu iz džepa na rukavu i toliko je vrteo među prstima da se od trenja gotovo upalila.
<BR>&nbsp;&nbsp;&nbsp;&nbsp;&nbsp;Ali onda se zaustavio, okrenuo se i ponovo pogledao Harlana, vraćajući se kroz mnoštvo vlastitih reči do onoga što je Tehničar poslednje kazao, kao da ga do tog trenutka nije dobro čuo.
<BR>&nbsp;&nbsp;&nbsp;&nbsp;&nbsp;On reče: "Šta hoćeš time da kažeš, gotovo si samoga sebe sreo?"
<BR>&nbsp;&nbsp;&nbsp;&nbsp;&nbsp;Harlan mu kratko uzvrati: "Vi to niste znali?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;Usledilo je nekoliko trenutaka tišine koji su Harlanu bili dobrodošli kao nasušni hleb.
<BR>&nbsp;&nbsp;&nbsp;&nbsp;&nbsp;Tvisel reče: "Tako, dakle? Pa šta i da si se sreo?"
<BR>&nbsp;&nbsp;&nbsp;&nbsp;&nbsp;"Ali nisam."
<BR>&nbsp;&nbsp;&nbsp;&nbsp;&nbsp;Tvisel preču odgovor. "Uvek ima mesta za nepredviđene varijacije. Uz beskonačan broj Stvarnosti ne može biti ni govora o determinizmu. Pretpostavimo da je u Malansonovoj Stvarnosti, prethodnom krugu ciklusa..."
<BR>&nbsp;&nbsp;&nbsp;&nbsp;&nbsp;"Krugovi se večito ponavljaju?" upita Harlan, uz ono malo čuđenja što je još preostalo u njemu.
<BR>&nbsp;&nbsp;&nbsp;&nbsp;&nbsp;"Zar si mislio da postoje samo dva kruga? Zar si mislio da je dva čaroban broj? U pitanju je beskrajno okretanje kruga u beskrajnom fizio-vremenu. Isto kao što možeš vući olovkom po obimu kruga beskrajan broj puta, ali da pri tom ipak ostaneš u okviru konačnog prostora. U prethodnom okretu kruga ti se nisi sreo. Ovoga puta, statistička nesigurnost stvari omogućila ti je da sretneš samoga sebe. Stvarnost se mora promeniti da bi te sprečila da se sretneš, a u novoj Stvarnosti ti nisi poslao Kupera natrag u 24. stoleće, već..."
<BR>&nbsp;&nbsp;&nbsp;&nbsp;&nbsp;Harlan povika: "O čemu vi to pričate? Na šta ciljate? Sve je učinjeno. Pustite me na miru! Pustite me na miru!"
<BR>&nbsp;&nbsp;&nbsp;&nbsp;&nbsp;"Želim da znaš da si rđavo postupio. Želim da shvatiš da si učinio lošu stvar."
<BR>&nbsp;&nbsp;&nbsp;&nbsp;&nbsp;"Nisam. A i da jesam, već je učinjeno."
<BR>&nbsp;&nbsp;&nbsp;&nbsp;&nbsp;"Ali stvar je u tome što nije. Saslušaj me samo malo." Tvisel je počeo da se ulaguje, gotovo da cvili očajničkom blagošću. "Imaćeš svoju devojku. Obećao sam ti to. I dalje ti obećavam. Neće joj ništa biti učinjeno. Ni tebi neće ništa biti učinjeno. Obećavam ti to. Lično ti jemčim za to."
<BR>&nbsp;&nbsp;&nbsp;&nbsp;&nbsp;Harlan ga pogleda razrogačenih očiju. "Ali sada je kasno. Čemu sve to?"
<BR>&nbsp;&nbsp;&nbsp;&nbsp;&nbsp;"Još nije kasno. Stvari nisu nepopravljive. Uz tvoju pomoć još možemo uspeti. Moraš mi pomoći. Moraš shvatiti da si postupio rđavo. Pokušavam da ti to objasnim. Moraš da raščiniš ono što si počinio."
<BR>&nbsp;&nbsp;&nbsp;&nbsp;&nbsp;Harlan prevuče suvim jezikom preko suvih usana i pomisli: - On je lud. Um mu nije u stanju da prihvati istinu... ili, zna li Veće više?
<BR>&nbsp;&nbsp;&nbsp;&nbsp;&nbsp;Zna li? Zna li? Može li preokrenuti presudu Promena? Mogu li zaustaviti Vreme ili ga okrenuti u suprotnom smeru?
<BR>&nbsp;&nbsp;&nbsp;&nbsp;&nbsp;On reče: "Zaključali ste me u kontrolnu sobu i mislili da sam bespomoćan, dok sve nije prošlo."
<BR>&nbsp;&nbsp;&nbsp;&nbsp;&nbsp;"Kazao si da se bojiš kako se nešto loše može dogoditi sa tobom; da možda nećeš biti u stanju da nastaviš sa izvršenjem svog dela projekta."
<BR>&nbsp;&nbsp;&nbsp;&nbsp;&nbsp;"To je trebalo da bude pretnja."
<BR>&nbsp;&nbsp;&nbsp;&nbsp;&nbsp;"Shvatio sam je doslovno. Oprosti mi. Potrebna mi je tvoja pomoć."
<BR>&nbsp;&nbsp;&nbsp;&nbsp;&nbsp;Tu smo, dakle. Harlanova pomoć bila je neophodna. Je li on poludeo? Je li Harlan poludeo? Ima li ludilo nekog smisla? U stvari, ima li bilo šta nekog smisla?
<BR>&nbsp;&nbsp;&nbsp;&nbsp;&nbsp;Veću je bila potrebna njegova pomoć. Za tu pomoć oni su bili spremni da mu sve obećaju. Nois. Položaj Računara. Šta mu sve ne bi obećali? A kada im on pruži pomoć, šta će dobiti? Neće i po drugi put napraviti budalu od sebe.
<BR>&nbsp;&nbsp;&nbsp;&nbsp;&nbsp;"Ne!" reče on
<BR>&nbsp;&nbsp;&nbsp;&nbsp;&nbsp;"Dobićeš Nois."
<BR>&nbsp;&nbsp;&nbsp;&nbsp;&nbsp;"Hoćete da kažete da će Veće biti voljno da prekrši zakone Večnosti, kada opasnost jednom bude prebrođena? Ne verujem to." Ali kako se opasnost uopšte može preboroditi, upitao se jedan zdrav delić njegove svesti. Šta je sve ovo?
<BR>&nbsp;&nbsp;&nbsp;&nbsp;&nbsp;"Veće nikada neće saznati."
<BR>&nbsp;&nbsp;&nbsp;&nbsp;&nbsp;"Hoćete li vi biti spremni da prekršite zakon? Vi ste idealan Večni. Kada opasnost prođe, ponovo ćete se pokoravati zakonima. Ne možete drugačije postupiti."
<BR>&nbsp;&nbsp;&nbsp;&nbsp;&nbsp;Tvisela obli rumenilo širom obraza. Sa starog lica sasvim je nestalo prepredenosti i snage. Preostala je samo neka neobična tuga.
<BR>&nbsp;&nbsp;&nbsp;&nbsp;&nbsp;"Održaću reč koju sam ti dao i prekršiću zakon", reče Tvisel, "iz razloga o kome ti ništa ne slutiš. Ne znam koliko nam je vremena preostalo do iščeznuća Večnosti. Možda mnogo časova; možda mnogo meseci. Ali već sam proćerdao toliko vremena, nastojeći da te urazumim, da ću utrošiti još malo. Saslušaj me, molim te."
<BR>&nbsp;&nbsp;&nbsp;&nbsp;&nbsp;Harlan je oklevao. A onda, iz ubeđenja da je i tako sve uzaludno, kao i iz ma čega drugog, on umorno reče: "Slušam vas."
<BR>&nbsp;&nbsp;&nbsp;&nbsp;&nbsp;"Priča se (poče Tvisel) da sam rođen kao starac, da sam sisao na mikrokompjutapleksu, da držim ručni kompjuter u posebnom džepu pidžame dok spavam, da mi je mozak sačinjen od malih energetskih releja u beskrajnim paralelnim vezama i da svako zrnce moje krvi predstavlja mikroskopski prostorno-vremenski plan koji plovi u ulju za kompjutere.
<BR>&nbsp;&nbsp;&nbsp;&nbsp;&nbsp;Sva ta govorkanja slučajno dopiru i do mene i mislim da bih pomalo mogao biti ponosan na njih. Možda i sam počinjem malo da verujem u njih. Možda je to budalasto od jednog starca, ali život je tako nešto lakši.
<BR>&nbsp;&nbsp;&nbsp;&nbsp;&nbsp;Da li te to iznenađuje? Da mi je potrebno nešto što će mi olakšati život? Ja, Viši Računar Tvisel, viši član Svevremenskog Veća?
<BR>&nbsp;&nbsp;&nbsp;&nbsp;&nbsp;Možda upravo zbog toga pušim. Je li ti to ikada palo na pamet? Moram imati razlog, shvataš? Večnost je u osnovi društvo nepušača, baš kao i najveći deo Vremena. Često sam razmišljao o tome. Ponekad mi se učini da je to zavera protiv Večnosti. Nešto što je trebalo da zameni jednu veću zaveru koja je pretrpela krah...
<BR>&nbsp;&nbsp;&nbsp;&nbsp;&nbsp;Ne, sve je u redu. Neće mi ništa biti od malo suza. Ne pretvaram se, veruj mi. Stvar je u tome što odavno nisam pomišljao na to. Nije baš prijatno.
<BR>&nbsp;&nbsp;&nbsp;&nbsp;&nbsp;Posredi je jedna žena, naravno, kao i u tvom slučaju. Nije u pitanju samo puka podudarnost. Ako malo promozgaš o svemu, videćeš da je to gotovo nužnost. Večni, koji mora da proda prirodna zadovoljstva porodičnog života za pregršt perforacija na foliji, zreo je za zarazu. To je jedan od razlog što Večnost mora da preduzima mere predostrožnosti. Ali isto tako, to je i razlog što su Večni tako domišljati u izigravanju tih mera s vremena na vreme.
<BR>&nbsp;&nbsp;&nbsp;&nbsp;&nbsp;Sećam se svoje žene. Možda je budalasto što to činim. Ne mogu ničeg drugog da se spomenem iz tog fizio-vremena. Moje stare kolege sada su samo imena u dokumentacionim knjigama; Promene koje sam nedgledao... sve izuzev jedne... predstavljaju samo stavke u jedinicama sećanja kompjutapleksa. Nje se, međutim, sećam veoma dobro. Možda ti to možeš da razumeš.
<BR>&nbsp;&nbsp;&nbsp;&nbsp;&nbsp;Dugo sam čekao da mi se odobri zahtev za vezu; ona mi je dodeljena tek kada sam stekao status Nižeg Računara. Bila je devojka upravo iz ovog, 575. stoleća. Razume se, nisam je video pre no što mi je bila dodeljena. Bila je pametna i mila. Ne lepotica, pa čak ni lepuškasta, ali u to vreme, iako sam bio mlad (da, bio sam i ja mlad, bez obzira na govorkanja), ni ja baš nisam bio na glasu po svom izgledu. Bili smo kao stvoreni jedno za drugo po temperamentu, ona i ja, i da sam bio čovek iz Vremena, bio bih ponosan da mi ona bude žena. Kazao sam joj to mnogo puta. Verujem da joj je bilo milo. Znam da je to bila istina. Nisu te sreće baš svi Večni, koji moraju da uzmu žene onako kako im to proračuni dopuste.
<BR>&nbsp;&nbsp;&nbsp;&nbsp;&nbsp;Naravno, u toj posebnoj Stvarnosti ona je trebalo da umre kao mlada, a nijedna od njenih parnjaka nije pogodovala za vezu. U početku sam to primio filosofski. Na kraju krajeva, upravo joj je njen kratki životni vek omogućio da živi sa mnom bez štetnih posledica po Stvarnost.
<BR>&nbsp;&nbsp;&nbsp;&nbsp;&nbsp;Sada se stidim toga što mi je bilo milo zbog činjenice da nju čeka kratak život. Ali to je bilo samo u početku. Samo u početku.
<BR>&nbsp;&nbsp;&nbsp;&nbsp;&nbsp;Posećivao sam je kad god bi mi to dopustio prostorno-vremenski plan. Nastojao sam da iskoristim svaki minut, preskačući obroke i spavanje kad je bilo neophodno, odlažući besramno redovne poslove kad god sam mogao. Njena ljupkost nadmašila je sva moja očekivanja i ja sam bio do ušiju zaljubljen.
<BR>&nbsp;&nbsp;&nbsp;&nbsp;&nbsp;Ono što je počelo kao zadovoljenje emocionalnih i fizički potreba, pretvorilo se u nešto znatno veće. Njena neposredno predstojeća smrt prestala je da bude konvencija, a postala je velika nesreća. Izradio sam njen Projekat Života. Nisam to učinio preko odelenja za Projektovanje Života, već sam stvar sam obavio. Pretpostavljam da te to iznenađuje. Bio je to prestup, ali ništavan u poređenju sa zločinima koje sam potom počinio.
<BR>&nbsp;&nbsp;&nbsp;&nbsp;&nbsp;"Da, ja, Laban Tvisel. Viši Računar Tvisel."
<BR>&nbsp;&nbsp;&nbsp;&nbsp;&nbsp;Tri zasebna puta došao je i prošao trenutak u fizio-vremenu kada je neki moj jednostavan potez mogao preinačiti njenu ličnu Stvarnost. Svakako, dobro sam znao da Veće nikada ne bi odobrilo neku takvu lično motivisanu Promenu. Pa ipak, počeo sam da se osećam lično odgovoran za njenu smrt. To je uticalo na moje potonje pobude, razumeš.
<BR>&nbsp;&nbsp;&nbsp;&nbsp;&nbsp;Ostala je u drugom stanju. Nisam ništa preduzeo da to predupredim, iako je trebalo. Izradio sam njen Projekat Života, preobrazivši ga tako da uključi odnos sa mnom; znao sam da trudnoća predstavlja veoma verovatnu posledicu. Kao što ti je poznato, ili možda nije, žene iz Vremena povremeno ostaju u drugom stanju sa Večnima, bez obzira na mere predostrožnosti. To nije izuzetan slučaj. Međutim, kako Večni ne smeju da imaju decu, takve trudnoće se prekidaju bezbolno i bezbedno. Postoji više metoda.
<BR>&nbsp;&nbsp;&nbsp;&nbsp;&nbsp;Projekat Života koji sam izradio ukazao je na to da će ona umreti pre porođaja, tako da nisam preduzeo nikakve korake. Tokom trudnoće bila je srećna i ja nisam želeo da joj to uskratim. Mogao sam samo da tupo zurim i da pokušavam da se smeškam kada bi mi pričala da oseća novi život kako se budi u njoj.
<BR>&nbsp;&nbsp;&nbsp;&nbsp;&nbsp;Ali onda se nešto dogodilo. Imala je prevremeni prođaj...
<BR>&nbsp;&nbsp;&nbsp;&nbsp;&nbsp;Ne čudim se što me tako gledaš. Jeste, dobio sam dete. Moje pravo pravcato dete. Verovatno ne postoji nijedan drugi Večni koji to može reći. To je bilo više od puke pogreške. Bila je to ozbiljna izdaja, ali ono najgore tek je trebalo da dođe.
<BR>&nbsp;&nbsp;&nbsp;&nbsp;&nbsp;Nisam to očekivao. Rađanje i problemi koji idu uz to predstavljali su vid života sa kojim sam ja imao malo iskustva.
<BR>&nbsp;&nbsp;&nbsp;&nbsp;&nbsp;Panično sam proverio Projekat Života i pronašao odista živo dete u jednom alternativnom rešenju, sa račvanjem niske verovatnoće koje sam prevideo. Profesionalni Projektant Života to ne bi prevideo i ja sam pogrešio što sam se previše uzdao u vlastite sposobnosti.
<BR>&nbsp;&nbsp;&nbsp;&nbsp;&nbsp;Ali šta sada činiti?
<BR>&nbsp;&nbsp;&nbsp;&nbsp;&nbsp;Nisam mogao ubiti dete. Majci je prostalo još dve nedelje života. Pustiću dete da živi sa njom do tog časa, pomislio sam. Dve nedelje sreće ne predstavlja tako prekomeran poklon da se ne bi mogao priuštiti.
<BR>&nbsp;&nbsp;&nbsp;&nbsp;&nbsp;Majka je umrla, kao što je predviđeno, odnosno na način na koji je predviđeno. Svaki trenutak koji mi je dozvoljavao prostorno-vremenski plan proveo sam sedeći u njenoj sobi, dok je iz mene progovarala tuga koja je bivala sve jača tokom više od jedne godine čekanja na smrt zbog pune svesti o njenom približavanju. U naručju sam držao svog i njenog sina.
<BR>&nbsp;&nbsp;&nbsp;&nbsp;&nbsp;Jeste, pustio sam ga da živi. Zašto tako vičeš? Zar mi prebacuješ zbog toga?
<BR>&nbsp;&nbsp;&nbsp;&nbsp;&nbsp;Nemaš pojam šta to znači držati u naručju sićušan atom vlastitog života. Možda odista imam kompjutapleks umesto nerava i prostorno-vremenske planove umesto krvotoka, ali iskusio sam to osećanje.
<BR>&nbsp;&nbsp;&nbsp;&nbsp;&nbsp;Pustio sam ga da živi. Počinio sam i taj zločin. Prepustio sam ga brizi jedne prigodne organizacije i navraćao sam kad god sam mogao (u strogim vremenskim razmacima, koji su bili usklađeni sa fizio-vremenom) da izvršim neophodne uplate i posmatram dečaka kako raste.
<BR>&nbsp;&nbsp;&nbsp;&nbsp;&nbsp;Dve godine su tako protekle. Povremeno sam proveravao dečakov Projekat Života (u međuvremenu sam se navikao da kršim to pravilo i bilo mi je milo što sam ustanovljavao da nema nikakvih znakova štetnih posledica po tada važeću Stvarnost, na nivoima verovatnoće iznad 0,0001. Dečak je prohodao i počeo da izgovara prve reči. Nisu ga naučili da me zove 'tata'. Ne znam šta su žitelji Vremena iz te institucije za brigu o deci mislil o meni. Jednostavno su primali novac i ništa nisu govorili.
<BR>&nbsp;&nbsp;&nbsp;&nbsp;&nbsp;A onda, kada su prošle dve godine, pred Svevremensko Već iznesena je neophodnost Promene koja je jednim delom obuhvatala i 575. stoleće. Pošto sam tu skoro bio promovisan u Pomoćnika Računara, meni je stavljeno u dužnost da to sprovedem u delo. Bila je to prva Promena koju je trebalo da sam nadgledam.
<BR>&nbsp;&nbsp;&nbsp;&nbsp;&nbsp;Bio sam ponosan, naravno, ali i ispunjen zebnjom. Moj sin bio je uljez u Stvarnosti. Teško se moglo očekivati da će on imati parnjake. Pomisao na njegov prelazak u nepostojanje ispunjavala me je tugom.
<BR>&nbsp;&nbsp;&nbsp;&nbsp;&nbsp;Počeo sam da radim na Promeni i laskao sam samome sebi da obavljam čist posao. Moj prvi posao. Ali podlegao sam iskušenju. Podlegao sam tim lakše što je za mene sada započinjala jedna stara priča. Bio sam okoreli zločinac, neko ko se saživeo sa zločinom. Izradio sam novi Projekat Života za svog sina u okvirima nove Stvarnosti, siguran u krajnji ishod.
<BR>&nbsp;&nbsp;&nbsp;&nbsp;&nbsp;Ali onda, naredna dvadeset četiri časa, ne okusivši ništa niti trenuvši okom, probdeo sam sedeći u svojoj kancelariji, boreći sa sa završenim Projektom Života i lijući suze na njega u očajničkom nastojanju da pronađem grešku.
<BR>&nbsp;&nbsp;&nbsp;&nbsp;&nbsp;Ali greške nije bilo.
<BR>&nbsp;&nbsp;&nbsp;&nbsp;&nbsp;Sledećeg dana, odložio sam izdavanje rešenja za Promenu da bih izradio prostorno-vremenski plan, koristeći grube metode približnih određenja (na kraju krajeva, ta Stvarnost nije trebalo dugo da traje), i ušao sam u Vreme u tački koja se nalazila više od trideset godina posle rođenja mog deteta.
<BR>&nbsp;&nbsp;&nbsp;&nbsp;&nbsp;Bilo mu je trideset četiri godine, baš kao i meni. Predstavio sam se kao daleki rođak, koristeći pri tom dobro poznavanje prodice njegove majke. Nije ništa znao o svom ocu, niti se sećao mojih poseta dok je još bio mali.
<BR>&nbsp;&nbsp;&nbsp;&nbsp;&nbsp;Radio je kao aeronautički inženjer. Njegovo 575. stoleće umešno je ovladalo sa desetak tipova putovanja vazduhom (kao što je to slučaj i sa trenutnom Stvarnošću) i moj sin predstavljao je srećenog i uspešnog člana svog društva. Bio je oženjen jednom vatreno zaljubljenom devojkom, ali nije imao dece. Takođe, devojka se neće udavati u Stvarnosti u kojoj je moj sin trebalo da ne postoji. Znao sam to od početka. Znao sam da neće biti štetnih posledica po Stvarnost. U suprotnom, možda ne bih imao srca da pustim momka da živi. Ipak nisam sasvim bez obzira.
<BR>&nbsp;&nbsp;&nbsp;&nbsp;&nbsp;Proveo sam taj dan sa sinom. Ophodio sam se prema njemu formalno, ljubazno sam se osmehivao, hladno sam se oprostio kad je to nalagao prostorno-vremenski plan. Ali u zaleđu svega toga gutao sam i upijao očima svaku kretnju, ispunjavajući se njime, nastojeći da bar jedan dan živim nesvestan neposredno predstojeće Stvarnosti (mereo fizio-vremenom) u kojoj on više neće postojati.
<BR>&nbsp;&nbsp;&nbsp;&nbsp;&nbsp;Kako sam samo žudeo da i suprugu posetim poslednji put, tokom onog dela Vremena u kome je ona živela, ali već sam iskoristio svaku sekundu koja mi je stajala na raspolaganju. Čak se nisam usudio ni da uđem u Vreme da bih je krišom video.
<BR>&nbsp;&nbsp;&nbsp;&nbsp;&nbsp;Vratio sam se u Večnost i proveo poslednju užasnu noć uzaludno se boreći protiv onoga što je bilo neumitno. Narednog jutra prosledio sam na nadležno mesto proračune zajedno sa preporukama za Promenu."
<BR>&nbsp;&nbsp;&nbsp;&nbsp;&nbsp;Tviselov glas prigušio se do šapata, a onda je zamukao. Sedeo je opuštenih ramena, očiju uprtih u pod između kolena i prstima koje je naizmenično preplitao i razdvajao.
<BR>&nbsp;&nbsp;&nbsp;&nbsp;&nbsp;Čekajući uzaludno da starac nastavi sa pričom. Harlan pročisti grlo. Počeo je da sažaljeva čoveka pred sobom, da ga sažaljeva uprkos mnogim zločinima koje je ovaj imao na duši. A onda reče: "Je li to sve?"
<BR>&nbsp;&nbsp;&nbsp;&nbsp;&nbsp;Tvisel prošaputa: "Ne, najgore tek dolazi... Postojao je parnjak mog sina. U novoj Stvarnosti on je predstavljao paraplegičara od četvrte godine. Četrdeset dve godine u postelji, pod okolnostima koje mi nisu dopuštale da mu pomognem tehnikama za regeneraciju nerava iz 900. stoleća, pa čak ni da mu obezbedim bezbolno skončanje.
<BR>&nbsp;&nbsp;&nbsp;&nbsp;&nbsp;Ta nova Stvarnost još postoji. Moj sin je i dalje tamo, u odgovarajućem delu stoleća. Ja sam mu to učinio. Moj um i moj kompjutapleks su mu podarili taj novi život, baš kao i moja reč kojom je naređeno izvršenje Promene. Počinio sam više zločina za njega i njegovu majku, pa ipak, oduvek mi se činilo da ovaj poslednji čin, izveden sasvim u saglanosti sa zakletvom koju sam dao kao Večni, predstavlja moj najveći zločin."
<BR>&nbsp;&nbsp;&nbsp;&nbsp;&nbsp;Nije imalo šta da se kaže i Harlan ništa nije kazao.
<BR>&nbsp;&nbsp;&nbsp;&nbsp;&nbsp;Tvisel reče: "Sada ti je jasno zašto imam razumevanja za tvoj slučaj, zbog čega sam spreman da ti dopustim da imaš svoju devojku. To neće nauditi Večnosti, a na izvestan način predstavljaće iskupljenje za moj zločin."
<BR>&nbsp;&nbsp;&nbsp;&nbsp;&nbsp;I Harlan mu je poverovao. Naglo je promenio mišljenje i poverovao mu!
<BR>&nbsp;&nbsp;&nbsp;&nbsp;&nbsp;Harlan se spusti na kolena i podiže stisnute pesnice do slepočnica. Savio je glavu i počeo polako da je klati kako ga je prožimao mahniti očaj.
<BR>&nbsp;&nbsp;&nbsp;&nbsp;&nbsp;Odagnao je Večnost i izgubio Nois: premda je, da nije preduzeo samsonovsko rušenje, mogao poštedeti prvu i zadržati drugu.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
