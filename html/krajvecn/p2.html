<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. POSMATRAČ
<P>&nbsp;&nbsp;&nbsp;&nbsp;&nbsp;Harlan je stajao na ulazu u Vreme i razmišljo o sebi na nov način. Nekada je to bilo sasvim jednostavno. Postojale su takve stvari kao što su ideali, ili bar parole, od kojih se i za koje se živelo. Svaki stupanj u životu Večnog imao je svrhu. Kako su ono počinjala "Osnovna Načela"?
<BR>&nbsp;&nbsp;&nbsp;&nbsp;&nbsp;"Život Večnog može se podeliti u četiri dela..."
<BR>&nbsp;&nbsp;&nbsp;&nbsp;&nbsp;Sve je to bilo na mestu, ali se sada za njega promenilo, a ono što se jednom slomi ne može se više sastaviti.
<BR>&nbsp;&nbsp;&nbsp;&nbsp;&nbsp;Pa ipak, on je valjano prošao kroz sva četiri dela života Večnog. Najpre je bilo razdoblje od petnaest godina, u kome on uopšte nije bio Večni, već samo žitelj Vremena. Samo ljudsko biće iz Vremena, Vremenar, moglo je da postane Večni; bilo je nemoguće roditi se kao takav.
<BR>&nbsp;&nbsp;&nbsp;&nbsp;&nbsp;Kada mu je bilo petnaest godina izabran je pažljivim procesom eliminisanja i odabiranja, čiju prirodu u to vreme nije razumeo. Bio je odveden iza zastora Večnosti posle poslednjeg tužnog oproštaja sa porodicom. (Još tada mu je jasno stavljeno do znanja da se nikada neće vratiti, ma šta se dogodilo. Tek mnogo kasnije dokučio je prave razloge ove neumitnosti.)
<BR>&nbsp;&nbsp;&nbsp;&nbsp;&nbsp;Kada je ušao u Večnost, najpre je proveo deset godina u školi kao Pitomac, a onda je diplomirao i prešao u treće razdoblje, kao Posmatrač. Tek posle toga postao je Stručnjak i Večni. Četvrti i poslednji deo života Večnog: Vremenar, Pitomac Posmatrač i Stručnjak.
<BR>&nbsp;&nbsp;&nbsp;&nbsp;&nbsp;On, Harlan, glatko je prošao kroz sva četiri stupnja. Moglo se čak reći i uspešno.
<BR>&nbsp;&nbsp;&nbsp;&nbsp;&nbsp;Jasno se sećao trenutka kada se okončalo Pitomstvo, trenutka kada su postali nezavisni članovi Večnosti, trenutka kada su, iako još Ne-Stručni, dobili legalno zvanje "Večnih".
<BR>&nbsp;&nbsp;&nbsp;&nbsp;&nbsp;Jasno se sećao toga. Posle završene škole i okončanog Pitomstva, stajao je sa još petoricom, koji su prošli kroz obuku sa njim, ruku stisnutih na krstima, malo razmaknutih nogu, podignuta pogleda, i slušao.
<BR>&nbsp;&nbsp;&nbsp;&nbsp;&nbsp;Vaspitač Jarou sedeo je za pisaćim stolom i govorio im. Harlan se živo sećao Jaroua: mali, snažan čovek, riđe i raščupane kose, pegavih podlaktica i sa pogledom gubitka u očima. (Nije bio redak taj pogled gubitka u očima Večnog - gubitka doma i korena, nedopuštena i nedopustiva čežnja za jednim stolećem koje nikada neće videti.)
<BR>&nbsp;&nbsp;&nbsp;&nbsp;&nbsp;Naravno, Harlan nije pamtio od reči do reči ono što je Jarou kazao, ali suština je ostala jasna.
<BR>&nbsp;&nbsp;&nbsp;&nbsp;&nbsp;Jarou je u osnovi rekao sledeće: "Sada ćete biti Posmatrači. To nije visoko, uvaženo zvanje. Stručnjaci gledaju na njega kao na posao za dečake. Možda i vi Večni - (hotimice je zastao posle te reči, da bi svima pružio priliku da se isprse i osete ukus slave) - delite to mišljenje. Ako je tako, onda ste budale koje ne zaslužuju da budu Posmatrači.
<BR>&nbsp;&nbsp;&nbsp;&nbsp;&nbsp;Računari ne bi imali šta da računaju, Projektanti Života šta da projektuju, Sociolozi nikakvo društvo da profilišu; kada ne bi bilo Posmatrača, stručnjaci bi ostali bez posla. Znam da ste to već ranije čuli, ali želim da vam se to čvrsto i jasno ureže u pamet.
<BR>&nbsp;&nbsp;&nbsp;&nbsp;&nbsp;Upravo ćete vi, momci, izlaziti u Vreme, pod najtežim uslovima, da biste dobavili činjenice. Hladne, objektivne činjenice, neobojene vašim mišljenjima i naklonostima, shvatate. Precizne činjenice koje će se uneti u mašine za računanje. Određene činjenice koje će omogućiti da se uspostave socijalne jednačine. Ispravne činjenice, koje će predstavljati osnovu za Promenu Stvarnosti.
<BR>&nbsp;&nbsp;&nbsp;&nbsp;&nbsp;Upamtite i ovo: vaš rad u svojstvu Posmatrača neće biti ni kratak ni lak. Upravo ćete kao Posmatrači pribaviti sebi odličja. Ne ono što ste naučili u školi, već ono što ćete uraditi kao Posmatrači odrediće vašu Stručnost, kao i koliko ćete napredovati u njoj. Biće to vaš postdiplomski kurs, Večni, a greška, čak i sasvim mala, odvešće vas u sektor Održavanja, bez obzira kako sada izgledaju blistavi vaši potencijali. To je sve."
<BR>&nbsp;&nbsp;&nbsp;&nbsp;&nbsp;Rukovao se ponaosob sa svakim od njih, a Harlan, ozbiljan, predan, ponosan u uverenju da se najveće preimućstvo u toj povlastici što je Večan sastoji u preuzimanju odgovornosti za sreću svih ljudskih bića koja su postojala ili će postojati pod okriljam Večnosti, osećao je duboko samopoštovanje.
<BR>&nbsp;&nbsp;&nbsp;&nbsp;&nbsp;Harlanov prvi zdatak bio je neveliki i nalazio se pod punim nadzorom, ali on je izbrusio svoje sposobnosti na tocilu iskustva u desetak vekova, gde je izvršio desetak Promena Stvarnosti.
<BR>&nbsp;&nbsp;&nbsp;&nbsp;&nbsp;Krajem pete godine u svojstvu Posmatrača, bio mu je dodeljen čin višeg i poslat je u 482. stoleće. Prvi put je trebalo da radi bez nadzora, i svest o ovoj činjenici oduzela mu je malo od samopouzdanja kada se javio Računaru koji je upravljao tim Odeljkom.
<BR>&nbsp;&nbsp;&nbsp;&nbsp;&nbsp;Bio je to Računar Pomoćnik Hob Findž, čija su nabrana, sumnjičava usta i namrgođene oči činili da mu lice izgleda smešno. Imao je okrugao, baburast nos i dva veća baburasta obraza. Nedostajalo mu je samo malo rumenila i nešto sedih vlasi pa da bude slika i prilika svetog Nikole iz primitivnog mita.
<BR>&nbsp;&nbsp;&nbsp;&nbsp;&nbsp;(Isto je tako mogao biti Božić-Bata ili Deda Mraz. Harlan je znao sva tri imena. Sumnjao je da je za njih čuo više od jednog na sto hiljada Večnih. Harlan je čuvao tajnu, sramežljivo ponosan na ovu arkanumsku upućenost. Od najranijih dana u školi kao hobi ga je zaokupljala Primitivna istorija i u tome smeru mu je Vaspitač Jarou pružao potporu. Harlan je postao ljubitelj tih čudnih, nastranih stoleća koja nisu ležala samo pre početka Večnosti, u 27. veku, već i pre pronalaska Vremenskog Polja u 24. veku. Prilikom izučavanja koristio je stare knjige i časopise. Čak je i putovao do najranijih stoleća Večnosti, kada bi za to dobio dozvolu, da konsultuje bolje izvore. Tokom više od petnaest godina uspeo je da sakupi zamašnu vlastitu biblioteku koja se gotovo cela sastojala od izdanja štampanih na hartiji. Bile su tu knjige nekog čoveka po imenu H. Dž. Vels, zatim jednog drugog koji se zvao V.Šekspir, zapravo nekakve dronjave povesti. Najbolji je bio komplet povezanih izdanja nekih Primitivnih nedeljnih novina, koji je zapremao zamašan prostor; zbog toga, kao i zbog lične naklonosti, on nije mogao odoleti da ga ne presnimi na mikrofilm.
<BR>&nbsp;&nbsp;&nbsp;&nbsp;&nbsp;Povremeno bi se gubio u svetu gde je život bio život, a smrt smrt; gde je čovek odluke donosio neopozivo; gde se zlo nije moglo preduprediti, niti dobro potpomoći, i gde je bitka kod Vaterloa, kada je jednom bila izgubljena, ostajala zauvek izgubljena. Čuvao je čak i odlomak nakog pesničkog dela u kome se tvrdilo da kada je ruka nešto zapisala, ništa je više ne može nagnati da to otpiše.
<BR>&nbsp;&nbsp;&nbsp;&nbsp;&nbsp;Posle toga bilo mu je teško i gotovo je doživljavao šok kada bi misli ponovo upravio na Večnost, na svet gde je Stvarnost bila nešto savitljivo i podložno promenama, nešto što su ljudi poput njega mogli da drže na dlanu i da prestrojavaju u bolje oblike.)
<BR>&nbsp;&nbsp;&nbsp;&nbsp;&nbsp;Slika svetog Nikole se rasprsla kada mu se Hob Findž obratio na živahan, prozaičan način. "Možeš početi sutra sa rutinskim ispitivanjem sadašnje Stvarnosti. Želim da to uradiš valjano, temeljito i precizno. Ne sme biti ni pomena o nekom nehatu. Tvoj prvi prostorno-vremenski plan biće spreman sutra ujutro. Jasno?"
<BR>&nbsp;&nbsp;&nbsp;&nbsp;&nbsp;"Jasno, Računare", reče Harlan. Istog časa je shvatio da on i Računar Pomoćnik Hob Findž neće živeti baš u ljubavi; bilo mu je žao zbog toga.
<BR>&nbsp;&nbsp;&nbsp;&nbsp;&nbsp;Narednog jutra, Harlan je dobio plan u vidu šaroliko izbušene kartice koja je izišla iz kompjutapleksa. Upotrebio je džepni dekoder da je prevede na standardni međuvremenski jezik, iz predostrožnosti da odmah na početku ne počini neku majušnu grešku. Razume se, već je dostigao onaj nivo kada je neposredno mogao da čita perforacije.
<BR>&nbsp;&nbsp;&nbsp;&nbsp;&nbsp;Karta mu je pokazala gde i kada u svetu 482. stoleća sme, a gde ne sme da ide; šta može, a šta ne može da čini; šta mora izbegavati po svaku cenu. Njegovo prisustvo treba da bude ograničeno samo na ona mesta i vremena gde neće ugroziti Stvarnost.
<BR>&nbsp;&nbsp;&nbsp;&nbsp;&nbsp;482. vek nije bio najudobniji za njega. On nije predstavljao strog i konformistički period, kakav je bio njegov vremenski zavičaj. Bilo je to razoblje bez etike i načela sa kakvima se on srodio. Umesto toga, odlikovala su ga hedonistička i materijalistička svojstva, a bilo je i ne malo matrijarhalno. Posle veoma brižljive provere dokumenata, ustanovio je da je ovo jedina era u kojoj je došlo do procvata ektogenskog rađanja, a na njenom vrhuncu četrdeset posto žena svelo je proces rađanja na puko davanje oplođenog jajašca u ovarijum. Brakovi su sklapani i raskidani na uzajamni pristanak, a zakon ih ništa više nije uvažavao nego kao lični dogovor bez obaveza. Naravno, zajednica koja se obrazovala za odgoj dece brižljivo je razlikovana od socijalne funkcije braka i bila je utemeljena na čisto eugeničnim načelima.
<BR>&nbsp;&nbsp;&nbsp;&nbsp;&nbsp;Harlan je smatrao da je ovo društvo nezdravo na stotinu načina, pa dakle, i da mu je potrebna promena Stvarnosti. Više puta mu se dogodilo da samo njegovo prisustvo u datom stoleću, kao čoveka iz drugog vremena, dovede do račvanja lokalne istorije. Ukoliko bi se njegovo uznemirujuće prisustvo moglo učiniti dovoljno uznemirujućim na nekoj ključnoj tački, drugačiji ogranak mogućnosti postao bi stvaran, ogranak u kome bi se milioni pohotljivih žena preobratili u prave majke čistog srca. Našle bi se u drugoj Stvarnosti, sa svim sećanjima koja bi išla uz njih, i ne bi bile u stanju da kažu, da sanjaju, niti da zamisle da su ikada bile nešto drugo.
<BR>&nbsp;&nbsp;&nbsp;&nbsp;&nbsp;Na žalost, da bi se to učinilo, on je morao da iziđe izvan granica prostorno-vremenskog plana, a to je bilo nezamislivo. Čak i kada ne bi bilo, nasumično zakoračenje izvan granica moglo je promeniti Stvarnost na bezbroj načina. Stanje se moglo pogoršati. Samo brižljiva analiza i proračunavanje bili su u stanju da ukažu na valjanu prirodu Promene Stvarnosti.
<BR>&nbsp;&nbsp;&nbsp;&nbsp;&nbsp;Kada bi se našao izvan, bez obzira na lična mišljenja, Harlan je ostajao posmatrač, a idealni Posmatrač predstavljao je samo ustrojstvo nervnih vodova čulnih opažaja koji su bili povezani samo sa mehanizmom za pisanje izveštaja. Između opažaja i izveštaja nije smelo da dođe ni do kakvog uplitanja osećanja.
<BR>&nbsp;&nbsp;&nbsp;&nbsp;&nbsp;U ovom pogledu, Harlanovi izveštaji predstavljali su savršenstvo.
<BR>&nbsp;&nbsp;&nbsp;&nbsp;&nbsp;Računar Pomoćnik Findž pozvao ga je posle drugog nedeljnog izveštaja.
<BR>&nbsp;&nbsp;&nbsp;&nbsp;&nbsp;"Čestitam, Posmatraču", reče glasom u kome nije bilo topline, "na suvislosti i jasnoći tvojih izveštaja. Ali šta ti stvarno misliš?"
<BR>&nbsp;&nbsp;&nbsp;&nbsp;&nbsp;Harlan je pokušao da izvrda odgovor, pribegavši jednom izrazu koji je bio ispravan kao da je odvaljen sa debla njegovog rodnog 95. stoleća. On reče: "Nemam lično mišljenje o ovom predmetu."
<BR>&nbsp;&nbsp;&nbsp;&nbsp;&nbsp;"Ma, hajde! Ti si iz 95. veka, a obojica dobro znamo šta to znači."
<BR>&nbsp;&nbsp;&nbsp;&nbsp;&nbsp;Harlan slegnu ramenima. "Da li vas bilo šta u mom izveštaju navodi na pomisao da sam uznemiren?"
<BR>&nbsp;&nbsp;&nbsp;&nbsp;&nbsp;Bilo je to na samom rubu drskosti, i dobovanje Findžovih zatupastih nokata po ploči stola to je nedvosmisleno pokazalo.
<BR>&nbsp;&nbsp;&nbsp;&nbsp;&nbsp;"Odgovori na moje pitanje", reče Findž.
<BR>&nbsp;&nbsp;&nbsp;&nbsp;&nbsp;"U sociološkom smislu, mnogi vidovi ovog stoleća predstavljaju krajnost", reče Harlan. "To su naglasile tri poslednje Promene Stvarnosti. Smatram da se stvar mora ispraviti. Ekstremi nikada nisu zdravi."
<BR>&nbsp;&nbsp;&nbsp;&nbsp;&nbsp;"Znači li to da si proveravao prošle Stvarnosti ovog stoleća?"
<BR>&nbsp;&nbsp;&nbsp;&nbsp;&nbsp;"Kao Posmatrač, moram da proverim sve odnosne činjenice."
<BR>&nbsp;&nbsp;&nbsp;&nbsp;&nbsp;Bilo je to izvlačenje. Naravno, Harlan je imao pravo i dužnost da proveri te činjenice. Findž je to jamačno znao. Promene Stvarnosti neprestano su potresale svako stoleće. Ma kako bila brižljivo izvršena, nikakva posmatranja nisu mogla dugo ostati na snazi bez ponovnog proveravanja. Predstavljalo je uobičajen postupak u Večnosti držati svako stoleće u hroničnom stanju posmatranja. A da bi se ovo posmatranje valjano izvršilo morale su se uzeti u obzir ne samo činjenice sadašnje stvarnosti, već i njihov odnos prema onima iz prethodnih Stvarnosti.
<BR>&nbsp;&nbsp;&nbsp;&nbsp;&nbsp;Pa ipak, Harlanu je izgledalo očigledno da ovo zanimanje za Posmatračevo mišljenje ne predstavlja samo znak uljudnosti sa Findžove strane. Bio je to pre svega izraz neprijateljskog stava.
<BR>&nbsp;&nbsp;&nbsp;&nbsp;&nbsp;Jednom drugom prilikom, Findž je kazao Harlanu (pošto je banuo u njegovu kancelariju da bi mu doneo vest): "Tvoji izveštaji stvorili su veoma povoljan utisak u Sveveremenskom Veću."
<BR>&nbsp;&nbsp;&nbsp;&nbsp;&nbsp;Harlan je zastao, nesiguran, a zatim promrmljao: "Hvala."
<BR>&nbsp;&nbsp;&nbsp;&nbsp;&nbsp;"Svi se slažu da si pokazao neuobičajen stepen prodornosti."
<BR>&nbsp;&nbsp;&nbsp;&nbsp;&nbsp;"Činim najbolje što mogu."
<BR>&nbsp;&nbsp;&nbsp;&nbsp;&nbsp;Findž ga iznenada upita: "Da li si već upoznao Višeg Računara Tvisela?"
<BR>&nbsp;&nbsp;&nbsp;&nbsp;&nbsp;"Računara Tvisela?", Harlanove oči se raširiše. "Nisam, gospodine. Zašto pitate?"
<BR>&nbsp;&nbsp;&nbsp;&nbsp;&nbsp;"Izgleda da ga posebno zanima tvoj izveštaj." Findžovi obrazi mlohavo se opustiše i on promeni temu. "Izgleda mi da si došao do neke svoje filosofije, do nekakvog ugla viđenja istorije."
<BR>&nbsp;&nbsp;&nbsp;&nbsp;&nbsp;Harlan se našao u teškom iskušenju. Taština i opreznost uhvatile su se ukoštac i prva je odnela prevagu. "Izučavao sam primitivnu istoriju, gospodine."
<BR>&nbsp;&nbsp;&nbsp;&nbsp;&nbsp;"Primitivnu istoriju? U školi?"
<BR>&nbsp;&nbsp;&nbsp;&nbsp;&nbsp;"Ne sasvim, Računare. Više na svoju ruku. To mi je... hobi. Kao kada biste istoriju posmatrali kako stoji kao zamrznuta! Stoleća Večnosti se ne mogu proučavati detaljno pošto se uvek menjaju." Uzbudio se pri pomisli na to. "Kao kada bismo uzeli niz slika iz neke mikrofilmske knjige i svaku ponaosob podrobno ispitali. Videli bismo mnogo toga što bi nam inače promaklo kada bismo jednostavno prisustvovali projekciji filma. Mislim da mi to mnogo pomaže u poslu."
<BR>&nbsp;&nbsp;&nbsp;&nbsp;&nbsp;Findž ga je pogledao začuđeno, malo raširio oči, a onda izišao bez daljih pitanja.
<BR>&nbsp;&nbsp;&nbsp;&nbsp;&nbsp;Posle toga je u nekoliko navrata ponovo pokretao razgovor o Primitivnoj istoriji, prihvatajući Harlanova nerada objašnjenja bez nekog značajnijeg izraza na punačkom licu.
<BR>&nbsp;&nbsp;&nbsp;&nbsp;&nbsp;Harlan nije bio načisto da li da žali zbog cele stvari ili da je prihvati kao mogući način da dođe do unapređenja.
<BR>&nbsp;&nbsp;&nbsp;&nbsp;&nbsp;Odlučio se za prvu alternativu kada mu je Findž, mimoišavši se jednoga dana sa njim u Hodniku A, iznenada rekao dovoljno glasno da i ostali čuju: "Sto mu Vremena, Harlane, zar se nikad ne smeješ?"
<BR>&nbsp;&nbsp;&nbsp;&nbsp;&nbsp;Najednom mu je u svesti sevnula šokantna pomisao da ga Findž mrzi. Ono što je osećao posle toga prema Findžu bilo je veoma blisko gnušanju.
<BR>&nbsp;&nbsp;&nbsp;&nbsp;&nbsp;Tri meseca čeprkanja po 482. veku iscrplo je gotovo sve što je bilo vredno u njemu, tako da se Harlan nije iznenadio kada je iznenada dobio poziv iz Findžovog ureda. Očekivao je promenu zadatka. Završni rezime pripremio je pre više dana. 482. stoleće bilo je zainteresovano da izvozi više tekstila na bazi celuloze u vekove koji su oskudevali u šumama, kao što je 1174, ali nisu bili radi da za uzvrat prihvate dimljenu ribu. Dugačka lista ovakvih stavki bila je prikladno sastavljena i propraćena odgovarajućim analizama.
<BR>&nbsp;&nbsp;&nbsp;&nbsp;&nbsp;Poneo je rezime sa sobom.
<BR>&nbsp;&nbsp;&nbsp;&nbsp;&nbsp;Ali nije bilo pomena o 492. veku. Umesto toga, Findž ga je predstavio smežuranom i naboranom malom čoveku, retke sede kose i patuljastog lica, na kome je tokom celog razgovora bio utisnu neprekidni osmeh. Varirao je između krajnosti, brižnosti i razdraganosti, ali nikada nije potpuno nestajao. Između dva požutela prsta drzao je zapaljenu cigaretu.
<BR>&nbsp;&nbsp;&nbsp;&nbsp;&nbsp;Bila je to prva cigareta koju je Harlan video i da nje nije bilo, on bi znatno više pažnje posvetio čoveku, a manje cilindru koji se dimio, i bio bi znatno pripremljeniji za Findžovo predstavljanje.
<BR>&nbsp;&nbsp;&nbsp;&nbsp;&nbsp;Findž reče: "Viši rečunare Tviselu, ovo je Posmatrač Endru Harlan."
<BR>&nbsp;&nbsp;&nbsp;&nbsp;&nbsp;Harlanove oči u šoku skliznuše sa cigarete malog čoveka na njegovo lice.
<BR>&nbsp;&nbsp;&nbsp;&nbsp;&nbsp;Viši Računar Tvisel reče piskutavim glasom: "Kako si? To je, dakle, mladić koji piše one izvrsne izveštaje."
<BR>&nbsp;&nbsp;&nbsp;&nbsp;&nbsp;Harlan je ostao bez reči. Laban Tvisel je bio legenda, živi mit. Laban Tvisel je bio čovek koga je morao na prvi pogled prepoznati. Smatran je glavnim Računarom u Večnosti, što je drugim rečima značilo da je predstavljao najeminentnijeg živog Večnog. Bio je predsednik Svevremenskog Veća. Izveo je više Promena Stvarnosti od bilo kog drugog čoveka u istoriji Večnosti. Bio je... Imao je...
<BR>&nbsp;&nbsp;&nbsp;&nbsp;&nbsp;Harlanov um je potpuno otkazao. Klimnuo je glavom uz tupavo cerenje i nije rekao ništa.
<BR>&nbsp;&nbsp;&nbsp;&nbsp;&nbsp;Tvisel stavi cigaretu među usne, brzo povuče dim i odbi ga. "Ostavi nas, Findž. Želim da razgovaram sa momkom."
<BR>&nbsp;&nbsp;&nbsp;&nbsp;&nbsp;Findž ustade, promrmlja nešto i iziđe.
<BR>&nbsp;&nbsp;&nbsp;&nbsp;&nbsp;Tvisel reče: "Izgledaš mi nervozan, momče. Nema razloga da budeš nervozan."
<BR>&nbsp;&nbsp;&nbsp;&nbsp;&nbsp;Bilo je šokantno upuznati se sa Tviselom na ovaj način. Čoveka uvek dovede do pometnje saznanje da je neko koga je smatrao džinom zapravo visok jedva metar i šezdeset. Da li se odista mozak jednog genija mogao kriti iza ovog uvučenog, oćelavelog čela? Da li je to bila istančana intelitgencija ili samo dobro raspoloženje, što je zračilo iz malih očiju koje su bile okružene hiljadama bora?
<BR>&nbsp;&nbsp;&nbsp;&nbsp;&nbsp;Harlan nije znao šta da misli. Cigareta kao da je zatamnjivala i ono malo razuma što je mogao da pribere. Primetno se trgao kada je oblak dima stigao do njega.
<BR>&nbsp;&nbsp;&nbsp;&nbsp;&nbsp;Tviselove oči se suziše, kao da pokušava da nazre kroz dimnu izmaglicu i on reče sa užasnim naglaskom dijalekta iz desetog milenijuma: "Hoćeš li se bolje osećati ako govorim tvojim dijalektom, momče?"
<BR>&nbsp;&nbsp;&nbsp;&nbsp;&nbsp;Osećajući da se nalazi na samom rubu histeričnog smeha, Harlan oprezno progovori: "Sasvim dobro govorom standardni međuvremenski jezik, gospodine." Rekao je to na međuvremenskom, kojim su se on i ostali Večni u njegovom prisustvu koristili još od prvih meseci u Večnosti.
<BR>&nbsp;&nbsp;&nbsp;&nbsp;&nbsp;"Svašta", reče Tvisel oholo. "Briga me za međuvremenski. Moje narečje iz desetog milenijuma više je nego savršeno."
<BR>&nbsp;&nbsp;&nbsp;&nbsp;&nbsp;Harlan se setio da je proteklo četrdesetak godina od kada je Tvisel poslednji put govorio dijalektom iz lokalnog vremena.
<BR>&nbsp;&nbsp;&nbsp;&nbsp;&nbsp;Ali zadovoljivši se ovom konstatacijom, Tvisel ponovo pređe na međuvremenski i ostade pri njemu. On reče: "Ponudio bih ti cigaretu, ali siguran sam da ne pušiš. Pušenje nigde ne nailazi na odobravanje u istoriji. U stvari, dobre cigarete se prozvode jedino u 72. veku, i moje se posebno moraju uvoziti odatle. Imaj to na umu ako ikada postaneš pušač. Sve je to veoma tužno. Prošle nedelje, zaustavio sam se na dva dana u 123. veku. Tamo je pušenje zabranjeno čak i u Odeljku Večnosti. Večni iz tog stoleća pravi su konzervativci. Da sam zapalio cigaretu, bilo bi to kao da im je nebo palo na glavu. Ponekad razmišljam o tome da proračunam jednu veliku Promenu Stvarnosti kojom bih potro sve nepušačke tabue u svim vekovima; na žalost, jedna takva Promena Stvarnosti dovela bi do ratova u 58. stoleću, odnosno do robovskog društva u 1000. Uvek se nešto ispreči."
<BR>&nbsp;&nbsp;&nbsp;&nbsp;&nbsp;Harlan se najpre zbunio, a onda zabrinuo. Iza ove smušene nehajnosti jamačno se krilo nešto.
<BR>&nbsp;&nbsp;&nbsp;&nbsp;&nbsp;Osetio je kako mu se knedla steže u grlu. "Smem li da vas pitam zbog čega ste želeli da me vidite, gospodine?" upita Harlan.
<BR>&nbsp;&nbsp;&nbsp;&nbsp;&nbsp;"Dopadaju mi se tvoji izveštaji, momče."
<BR>&nbsp;&nbsp;&nbsp;&nbsp;&nbsp;U Harlanovim očima pojavilo se zapreteno svetlucanje, ali nije se osmehnuo. Hvala, gospodine."
<BR>&nbsp;&nbsp;&nbsp;&nbsp;&nbsp;"Ima u njima nečeg umetničkog. Obdaren si intuicijom. Osećaš se jakim. Mislim da znam tvoje odgovarajuće mesto u Večnosti i došao sam da ti ga ponudim."
<BR>&nbsp;&nbsp;&nbsp;&nbsp;&nbsp;Harlanu sinu u svesti: pa ovo je neverovatno!
<BR>&nbsp;&nbsp;&nbsp;&nbsp;&nbsp;Nastojao je da odagna iz glasa prizvuk trijumfa. "Ukazali ste mi veliku čast, gospodine", reče.
<BR>&nbsp;&nbsp;&nbsp;&nbsp;&nbsp;Čim je Viši Računar Tvisel završio cigaretu koju je pušio, u ruci mu se, nakim neprimetnim opsenarskim trikom, obrela druga, koju je odmah zapalio. Između dva dima, on reče: "Za ime vremena, momče, govoriš kao da si na glumačkoj probi. Velika čast, truć. Tandara-mandara. Reci šta osećaš prostim jezikom. Milo ti je, zar ne?"
<BR>&nbsp;&nbsp;&nbsp;&nbsp;&nbsp;"Jeste, gospodine", reče Harlan oprezno.
<BR>&nbsp;&nbsp;&nbsp;&nbsp;&nbsp;"U redu, tako i treba. Kako bi ti se dopalo da budeš Tehničar?"
<BR>&nbsp;&nbsp;&nbsp;&nbsp;&nbsp;"Tehničar!" uzviknu Harlan, poskočivši sa stolice.
<BR>&nbsp;&nbsp;&nbsp;&nbsp;&nbsp;"Sedi. Sedi. Izgledaš mi iznenađen."
<BR>&nbsp;&nbsp;&nbsp;&nbsp;&nbsp;"Nisam očekivao da postanem Tehničar, Računare Tvisel."
<BR>&nbsp;&nbsp;&nbsp;&nbsp;&nbsp;"Nisi", reče Tvisel suvo. "Izgleda da to niko nikada ne očekuje. Sve drugo, samo to ne. Pa ipak, Tehničare je teško pronaći i uvek vlada potražnja za njima. Nijedan Odeljak u Večnosti ne smatra da ih ima dovoljno."
<BR>&nbsp;&nbsp;&nbsp;&nbsp;&nbsp;"Čini mi se da nisam baš najvičniji za to."
<BR>&nbsp;&nbsp;&nbsp;&nbsp;&nbsp;"Hoćeš da kažeš da nisi vičan poslovima koji obiluju neprilikama. Sto mu Vremena, ako si već predan Večnosti, kao što verujem da jesi, to ti neće smetati. Budale će te izbegavati, a ti ćeš se osećati žigosanim. Ali navići ćeš se na to. Naći ćeš zadovoljenje u činjenici da si potreban i to veoma potreban. Meni lično."
<BR>&nbsp;&nbsp;&nbsp;&nbsp;&nbsp;"Vama, gospodine? Vama lično?"
<BR>&nbsp;&nbsp;&nbsp;&nbsp;&nbsp;"Tako je." Izvesna primesa razboritosti pojavila se u starčevom osmehu. "Ti nećeš biti samo običan Tehničar. Bićeš moj lični Tehničar. Imaćeš poseban status. Kako ti sve sada zvuči?"
<BR>&nbsp;&nbsp;&nbsp;&nbsp;&nbsp;Harlan reče: "Ne znam, gospodine. Možda nisam pripravan za tako nešto."
<BR>&nbsp;&nbsp;&nbsp;&nbsp;&nbsp;Tvisel odlučno odmahnu glavom. "Potreban si mi. Upravo si mi ti potreban. Tvoji izveštaji su me uverili da raspolažeš baš onim što mi je potrebno." Brzo je dobovao kažiprstom sa izbrazdanim noktom po čelu. "Imaš dobra svedočanstva kao Pitomac; Odeljci za koje si posmatrao dali su ti veoma povoljne preporuke. Konačno, najprikladniji je bio Findžov izveštaj."
<BR>&nbsp;&nbsp;&nbsp;&nbsp;&nbsp;Harlan se iskreno zapanjio. "Izveštaj Računara Findža je bio povoljan?"
<BR>&nbsp;&nbsp;&nbsp;&nbsp;&nbsp;"Nisi to očekivao?"
<BR>&nbsp;&nbsp;&nbsp;&nbsp;&nbsp;"Ja... ovaj... ne znam."
<BR>&nbsp;&nbsp;&nbsp;&nbsp;&nbsp;"Pa momče, nisam rekao da je bio povoljan. Kazao sam prikladan. U stvari, Findžov izveštaj nije bio povoljan. Preporučio je da budeš udaljen sa svih dužnosti koje su u vezi sa Promenama Stvarnosti. Bio je mišljenja da je najbezbednije ako te držimo u Održavanju."
<BR>&nbsp;&nbsp;&nbsp;&nbsp;&nbsp;Harlana obli rumenilo. "Šta ga je nagnalo da tako misli, gospodine?"
<BR>&nbsp;&nbsp;&nbsp;&nbsp;&nbsp;"Kako izgleda, ti imaš hobi, momče. Zanima te Primitivna istorija, a?" Napravio je širok pokret rukom u kojoj se nalazila cigareta; zaboravivši u ljutnji da vodi računa o disanju, Harlan je udahnuo oblak dima i zagrcnuo se od kašlja.
<BR>&nbsp;&nbsp;&nbsp;&nbsp;&nbsp;Tvisel je blagonaklono sačekao da Posmatrača prođe napad kašlja, a zatim reče: "Nije li tako?"
<BR>&nbsp;&nbsp;&nbsp;&nbsp;&nbsp;Harlan poče: "Računar Findž nema prava..."
<BR>&nbsp;&nbsp;&nbsp;&nbsp;&nbsp;"De, de. Kazao sam ti šta je bilo u izveštaju zato što to ide u prilog svrsi za koju si mi najvećma potreban. Zapravo, izveštaj je bio poverljiv i ti moraš zaboraviti da sam ti rekao šta piše u njemu. Zauvek, momče."
<BR>&nbsp;&nbsp;&nbsp;&nbsp;&nbsp;"Ali šta ima rđavo u tome ako se neko zanima za Primitivnu istoriju?"
<BR>&nbsp;&nbsp;&nbsp;&nbsp;&nbsp;"Findž smatra da tvoje zanimanje za nju ukazuje na snažnu Želju za Vremenom. Ti me rezumeš, momče."
<BR>&nbsp;&nbsp;&nbsp;&nbsp;&nbsp;Harlan je shvatio. Bilo je nemoguće ne pronići u značenje ovog psihijatrijskog izraza. Baš tog termina, pre svega ostalog. Za svakog člana Večnosti pretpostavljalo se da ima snažan nagon, tim snažniji što je zvanično prigušivan u svim svojim vidovima ispoljavanja, da se vrati, ne neizostavno u vlastito Vreme, već svejedno u koje konačno Vreme; da postane deo nekog stoleća, umesto da ostane lutalica kroz sve vekove. Naravno, kod većine Večnih ovaj nagon ostajao je bezbedno skriven u podsvesti."
<BR>&nbsp;&nbsp;&nbsp;&nbsp;&nbsp;"Ne mislim da je to posredi", reče Harlan.
<BR>&nbsp;&nbsp;&nbsp;&nbsp;&nbsp;"Ni ja. Naprotiv, smatram da ti je hobi zanimljiv i vredan. Kao što rekoh, zato te i hoću. Želim da jednog Pitomca koga ću ti dovesti naučiš svemu što znaš, kao da i sam što više naučiš o Primitivnoj istoriji. Uporedo sa tim, bićeš i moj lični Tehničar. Počećeš kroz nekoliko dana. Da li ti odgovara?"
<BR>&nbsp;&nbsp;&nbsp;&nbsp;&nbsp;Odgovara? Da ima zvaničnu dozvolu za učenje svega što se moglo naći o danima pre Večnosti? Da bude u ličnoj vezi sa najvećim od svih Večnih? Čak i neprijatna činjenica o statusu Tehničara izgledala je podnošljiva pod ovim uslovima.
<BR>&nbsp;&nbsp;&nbsp;&nbsp;&nbsp;Opreznost ga, međutim, nije sasvim napustila. On reče: "Ako je to neophodno za dobrobit Večnosti, gospodine..."
<BR>&nbsp;&nbsp;&nbsp;&nbsp;&nbsp;"Za dobrobit Večnosti?" povika patuljasti Računar sa iznenadnim uzbuđenjem. Tako je snažno zavitlao od sebe opušak cigarete, da je čak udario o dalji zid i rasprsnuo se u blesak iskrica. "Potreban si mi samo za postojanje Večnosti."
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
