<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>44. KOSMIČKI POGON
<P>&nbsp;&nbsp;&nbsp;&nbsp;&nbsp;Sto kilometara je dovoljno obezbeđenje, dokonao je Norton. Rama je sad ogroman crni pravougaonik, postavljen tačno na širu stranicu, koji pomračuje Sunce. Norton je iskoristio ovu priliku da Nastojanjem odleti u potpunu senku, tako da se olakša brodskim sistemima za hlađenje i obave neki odavno dospeli poslovi oko održavanja. Ramina zaštitnička kupa tame može iščeznuti svakog trena, te je nameravao da je što bolje iskoristi.
<BR>&nbsp;&nbsp;&nbsp;&nbsp;&nbsp;Rama se još okreće. Sad se pomerio gotovo za petnaest stepeni, te je bilo nemoguće ne verovati da predstoji neka krupna promena orbite. Na Ujedinjenim planetama uzbuđenje je doseglo vrhunac histerije, ali je do Nastojanja dopirao samo slab odjek. Fizički i emocionalno, posada je bila iscrpljena; nakon poletanja sa baze na Severnom polu svi, sem najnužnijih dežurnih, spavali su dvanaest sati. Sam Norton je po nalogu lekara uzeo elektrosedativ. I pored toga, sanjao je kako se penje beskrajnim stepeništem.
<BR>&nbsp;&nbsp;&nbsp;&nbsp;&nbsp;Drugug dana po povratku na brod gotovo sve se vratilo u normalno stanje, a istraživanje Rame je već izgledalo kao deo nekog drugog života. Norton je počeo da otaljava nagomilani kancelarijski posao i da pravi planove za budućnost; međutim, odbijao je zahteve da daje intervjue, koji su nekako uspeli da se provuku u radio-veze Osmatračke službe, pa čak i Svemirske zaštite. Nije bilo poruka sa Merkura, a Generalna skupština UP prekinula je zasedanje, mada je spremna da se, ako zatreba, ponovo sastane u roku od jednog sata.
<BR>&nbsp;&nbsp;&nbsp;&nbsp;&nbsp;Trideset sati nakon napuštanja Rame, Norton je prvi put čestito spavao, kad je grubim drmusanjem vraćen svesti. Bunovno je psovao, otvorio je mutno oko da ugleda Karla Mersera, a onda je, kao svaki dobar zapovednik, namah bio potpuno budan.
<BR>&nbsp;&nbsp;&nbsp;&nbsp;&nbsp;"Prestao je da se okreće?"
<BR>&nbsp;&nbsp;&nbsp;&nbsp;&nbsp;"Da. Stoji kao stena."
<BR>&nbsp;&nbsp;&nbsp;&nbsp;&nbsp;"Hajdemo na most."
<BR>&nbsp;&nbsp;&nbsp;&nbsp;&nbsp;Ceo brod je bio budan. Čak su i šimpe znale da se nešto događa i puštale su brižne, cvileće glasove sve dok ih Mek Endrus nije umirio brzim signalima ruku. Dok je sedao u svoju stolicu i pričvršćivao remene oko pojasa, Norton se pitao da li je ovo možda još jedna lažna uzbuna.
<BR>&nbsp;&nbsp;&nbsp;&nbsp;&nbsp;Rama je sad perspektivom deformisan u zdepast valjak, a žežući rub Sunca viri iznad jedne ivice. Norton je blagim manevrisanjem vratio Nastojanje u senku veštačkog pomračenja i ugledao kako se biserni sjaj korone ponovo ukazuje spram pozadine svetlijih zvezda. Jedna ogromna izbočina, vioka najmanje pola miliona kilometara, popela se tako daleko od Sunca da njene gornje grane izgledaju kao stablo skrletnog ognja.
<BR>&nbsp;&nbsp;&nbsp;&nbsp;&nbsp;Znači, sad moramo da čekamo, reče u sebi Norton. Bitno je ne podleći dosadi, biti spreman za reagovanje u trenutku, postarati se da su instrumenti spremni i da registruju, bez obzira na to koliko trajalo čekanje.
<BR>&nbsp;&nbsp;&nbsp;&nbsp;&nbsp;Ovo je čudno! Zvezdano polje se pomera, gotovo kao da je aktivirao kružne potiskivače. Međutim, nije ni dirnuo komande, a da ima stvarnog kretanja, odmah bi ga osetio.
<BR>&nbsp;&nbsp;&nbsp;&nbsp;&nbsp;"Kapetane!" prešno reče Kalvert sa mesta navigatora. "Okrćemo se - pogledajte zvezde! Ali instrumenti ništa ne pokazuju!" "Da li funkcionišu žiroskopi brzine?"
<BR>&nbsp;&nbsp;&nbsp;&nbsp;&nbsp;"Savršeno normalno. Vidim nulti signal. A mi se okrećemo nekoliko stepeni u sekundi!"
<BR>&nbsp;&nbsp;&nbsp;&nbsp;&nbsp;"To je nemoguće!"
<BR>&nbsp;&nbsp;&nbsp;&nbsp;&nbsp;"Naravno - ali pogledajte sami."
<BR>&nbsp;&nbsp;&nbsp;&nbsp;&nbsp;Kad bi sve drugo otkazalo, čovek mora da se osloni na instrument oka. Norton nije mogao sumnjati u to da se zvezdano polje stvarno sporo okreće. Evo, duž ruba okna prođe Sirijus. Ili je svemir, vrativši se prekopernikovskoj kosmologiji, odjednom je odlučio da se okreće oko Nastojanja, ili zvezde stoje, a brod se okreće.
<BR>&nbsp;&nbsp;&nbsp;&nbsp;&nbsp;Drugo objašnjenje je izgledalo znatno verovatnije, ali je podrazumevalo naizgled nerešive paradokse. Da se brod zaista okreće ovom brzinom, on bi to osetio - doslovno stražnjicom, po onoj staroj izreci. A nisu mogli otkazati svi žiroskopi, istovremeno i nezavisno.
<BR>&nbsp;&nbsp;&nbsp;&nbsp;&nbsp;Preostajao je samo jedan odgovor. Mora biti da je svaki atom Nastojanja u vlasti neke sile - a ovaj učinak je moglo proizvesti jedino moćno polje teže. Ili bar nijedno drugo poznato polje ne bi moglo.
<BR>&nbsp;&nbsp;&nbsp;&nbsp;&nbsp;Odjednom, zvezde iščezoše. Iza štita Rame pojavio se plameni kolut Sunca i njegov blesak ih je odagnao s neba.
<BR>&nbsp;&nbsp;&nbsp;&nbsp;&nbsp;"Možeš li mi dati radarsko merenje? Koliki je dopler?"
<BR>&nbsp;&nbsp;&nbsp;&nbsp;&nbsp;Norton je bio sasvim spreman da sazna da ni ovaj uređaj ne radi, ali se prevario.
<BR>&nbsp;&nbsp;&nbsp;&nbsp;&nbsp;Rama je najzad krenuo, ubrzava skromnom brzinom od 0,015 zemaljske teže. Dr Perera će biti zadovoljan, pomisli Norton; on je predvideo najviše 0,02. I Nastojanje je nakako povučeno, kao komad plavine što se kovitla ukrug iza broda koji brzo odmiče.
<BR>&nbsp;&nbsp;&nbsp;&nbsp;&nbsp;Iz sata u sat ubrzanje je ostajalo ustaljeno. Rama se sve većom brzinom udaljavao od Nastojanja. Kako se razdaljina povećavala, nenormalno ponašanje broda je polako prestajalo; opet su počeli da dejstvuju normalni zakoni inercije. Mogli su samo da nagađaju prirodu energija, čiji ih je povratni talas bio nakratko zahvatio, a Norton beše zahvalan što je Nastojanje postavio na bezbedno odstojanje pre no što je Rama uključio svoj pogon.
<BR>&nbsp;&nbsp;&nbsp;&nbsp;&nbsp;Što se tiče prirode tog pogona, jedna stvar je sada izvesna, čak i ako je sve ostalo zagonetka. Nema nikakvih mlazeva gasa ni snopova jona ili plazme koji potiskuju Ramu u njegovu novu orbitu. Niko to nije bolje izrazio od narednika, profesora Majrona, kad je, sa preneraženom nevericom, rekao: "Ode Njutnov treći zakon".
<BR>&nbsp;&nbsp;&nbsp;&nbsp;&nbsp;Međutim, sutradan je Nastojanje moralo da se osloni na Njutnov treći zakon kad je upotrebilo poslednje rezerve goriva da skrene svoju orbitu od Sunca. Promena je bila mala, ali će povećati udaljenost broda od perihela za deset miliona kilometara. To čini razliku između korišćenja brodskog sistema za hlađenje sa devedeset pet odsto kapaciteta i sigurne smrti u ognju.
<BR>&nbsp;&nbsp;&nbsp;&nbsp;&nbsp;Kad su dovršili svoj manevar, Rama se nalazio na udaljenosti od dvesta hiljada kilometara i bio je jedva vidljiv spram bleska Sunca. Međutim, mogli su da dobiju tačna radarska merenja njegove orbite. I što su više posmatrali, bili su u sve većoj nedoumici.
<BR>&nbsp;&nbsp;&nbsp;&nbsp;&nbsp;Nekoliko puta su proveravali brojke, dok se neverovatni zaključak nije pokazao kao neizbežan. Izgledalo je da su sve zebnje Hermijanaca, Rodrigov heroizam i retorika Generalne skupštine bili sasvim nepotrebni.
<BR>&nbsp;&nbsp;&nbsp;&nbsp;&nbsp;Kakva kosmička ironija, pomislio je Norton, gledajući svoje konačne cifre, ako su nakon milion godina pouzdanog vođenja Ramini računari napravili neznatnu grešku - možda promenili znak jedne jednačine iz plus u minus.
<BR>&nbsp;&nbsp;&nbsp;&nbsp;&nbsp;Svi su bili tako sigurni da će Rama gubiti brzinu, te će ga zahvatiti Sunčeva teža i da će tako postati nova planeta Sunčevog sistema. Rama postupa upravo suprotno.
<BR>&nbsp;&nbsp;&nbsp;&nbsp;&nbsp;Povećava brzinu - i to u najgorem mogućem pravcu. Rama sve brže pada ka Suncu.
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
