<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. MUŠKARCI, ŽENE I MAJMUNI
<P>&nbsp;&nbsp;&nbsp;&nbsp;&nbsp;Izvesne žene, odavno je dokonao zapovednik Norton, ne treba puštati u brod; bestežinsko stanje je sa njihovim dojkama izvodilo stvari koje vraški rastrojavaju. Već je dovoljno loše kad stoje, ali kad bi počele da se kreću, pa se još pridruže vibracije koje pripomažu, to premaša ono što se od muškarca vrele krvi može tražiti da izdrži. Bio je sasvim siguran da je bar jednu tešku nesreću u svemiru prouzrokovala akutna rastrojenost posade nakon polaska neutegnute žene-oficira kroz komandnu kabinu.
<BR>&nbsp;&nbsp;&nbsp;&nbsp;&nbsp;Jednom je ovu teoriju pomenuo brodskoj lekarki Lori Ernst, ne otkrivajući šta je nadahnulo baš takav tok misli. Nije bilo potrebno: i suviše su dobro poznavali jedno drugo. Pre više godina, na Zemlji, u trenutku obostrane usamljenosti i potištenosti, jednom su vodili ljubav. To iskustvo verovatno neće nikad ponoviti (mada kako da čovek u to bude sasvim siguran?) jer se u međuvremenu za oboje toliko stvari promenilo. Ipak, kad god bi dobro građena lekarka dooscilirala u zapovednikovu kabinu, on bi osetio prolazni odjek stare strasti; ona je znala da ga on oseća i oboje su bili srećni.
<BR>&nbsp;&nbsp;&nbsp;&nbsp;&nbsp;"Bile", počela je, "proverila sam naše planinare i evo moje presude. Karl i Džo su u dobroj formi - svi pokazatelji su normalni, s obzirom na posao koji su obavili. Međutim, Vil pokazuje znake iznurenosti i telesnog gubitka. Neću te gnjaviti pojedinostima. Ne verujem da je vežbao koliko treba, a on nije jedini. U centrifugi se varalo; ako se ponovi, padaće glave. Molim te, objavi to."
<BR>&nbsp;&nbsp;&nbsp;&nbsp;&nbsp;"Razumem, gospođo. Ali, imaju izvesno opravdanje. Posada je vrlo naporno radila."
<BR>&nbsp;&nbsp;&nbsp;&nbsp;&nbsp;"Svakako. Mozgom i prstima. Ali ne telima - nisu obavljali pravi rad, merljiv kilogramometrima. A s time ćemo imati posla, ukoliko treba da istražujemo Ramu."
<BR>&nbsp;&nbsp;&nbsp;&nbsp;&nbsp;"Pa, dobro, možemo li da istražujemo?"
<BR>&nbsp;&nbsp;&nbsp;&nbsp;&nbsp;"Da, ukoliko postupamo obazrivo. Karl i ja smo izradili vrlo umeren program - zasnovan na pretpostavci da se ispod drugog nivoa možemo lišiti pribora za disanje. Naravno, to je neverovatna sreća i menja celu sliku snabdevanja. Još ne mogu da se naviknem na predstavu o svetu u kojem ima kiseonika... Te, tako, treba samo da pribavimo hranu, vodu i termo-odela - i spremni smo. Silazak će biti lak; izgleda da najveći deo puta možemo prevaliti klizeći niz onaj vrlo pogodni gelender."
<BR>&nbsp;&nbsp;&nbsp;&nbsp;&nbsp;"Dao sam Čipsu da radi na sankama sa padobranskim kočenjem. Čak i ako ne smemo rizikovati da ih upotrebimo za ljudstvo, možemo ih koristiti za zalihe i opremu."
<BR>&nbsp;&nbsp;&nbsp;&nbsp;&nbsp;"Odlično! Tako će putovanje trajati deset minuta. Inače bi trajalo oko jedan sat. Penjanje je teže proceniti. Volela bih da za to predvidimo šest sati, uključujući dva odmora od po sat. Kasnije, kad steknemo iskustvo - i malo razvijemo mišiće - moći ćemo da osetno skratimo vreme."
<BR>&nbsp;&nbsp;&nbsp;&nbsp;&nbsp;"A šta je sa psihološkim činiocima?"
<BR>&nbsp;&nbsp;&nbsp;&nbsp;&nbsp;"U ovako novoj sredini teško ih je proceniti. Mrak će možda predstavljati najveći problem."
<BR>&nbsp;&nbsp;&nbsp;&nbsp;&nbsp;"Postaviću reflektore na glavčini. Pored svojih svetiljki, svaka ekipa tamo dole biće uvek osvetljena mlazom reflektora."
<BR>&nbsp;&nbsp;&nbsp;&nbsp;&nbsp;"Odlično - to bi trebalo mnogo da pomogne."
<BR>&nbsp;&nbsp;&nbsp;&nbsp;&nbsp;"Još nešto: da li da ne rizikujemo i pošaljemo grupu samo do pola stepeništa, pa nek' se vrate, ili da u prvom pokušaju odemo do kraja?"
<BR>&nbsp;&nbsp;&nbsp;&nbsp;&nbsp;"Kad bismo imali puno vremena, bila bih oprezna. Međutim, vreme je kratko i ne vidim nikakvu opasnost da se ode do kraja - i da se razgleda unaokolo kad tamo stignemo."
<BR>&nbsp;&nbsp;&nbsp;&nbsp;&nbsp;"Hvala, Lora - to je sve što sam hteo da znam. Daću zameniku da razradi pojedinosti. I narediću celoj posadi da ide u centrifugu - dvadeset minuta dnevno na pola zemaljske teže. Da li će te to zadovoljiti?"
<BR>&nbsp;&nbsp;&nbsp;&nbsp;&nbsp;"Ne. Dole, u Rami, teža iznosi 0,6 zemaljske, a ja hoću da imam marginu sigurnosti. Neka bude tri četvrtine..."
<BR>&nbsp;&nbsp;&nbsp;&nbsp;&nbsp;"Uh!"
<BR>&nbsp;&nbsp;&nbsp;&nbsp;&nbsp;"U trajanju od deset minuta..."
<BR>&nbsp;&nbsp;&nbsp;&nbsp;&nbsp;"E, tako važi."
<BR>&nbsp;&nbsp;&nbsp;&nbsp;&nbsp;"Dvaput dnevno."
<BR>&nbsp;&nbsp;&nbsp;&nbsp;&nbsp;"Lora, ti si okrutna, tvrda žema. Ali neka bude. Saopštiću novosti uoči večere. To će nekolicini pokvariti apetit."
<BR>
<BR>&nbsp;&nbsp;&nbsp;&nbsp;&nbsp;Bilo je to prvi put da zapovednik Norton vidi kako se Karl Merser malo nelagodno oseća. Proveo je petnaest minuta razmatrajući probleme snabdevanja na svoj uobičajen, svemu dorastao način, ali beše očigledno da ga nešto brine. Njegov kapetan, koji je imao izvesnu lukavu predstavu o tome šta ga brine, strpljivo je čekao da Karl to sam pomene.
<BR>&nbsp;&nbsp;&nbsp;&nbsp;&nbsp;"Kapetane", reče konačno Merser, jeste li sigurni da ovu ekipu treba vi da predvodite? Ako nešto pođe naopako, ja predstavljam znatno manji gubitak. A zašao sam dalje no iko unutar Rame - makar samo pedeset metara dalje."
<BR>&nbsp;&nbsp;&nbsp;&nbsp;&nbsp;"Tačno. Ali vreme je da zapovednik redvodi svoje trupe, a zaključili smo da na ovom putovanju opasnost nije ništa veća no prilikom prošlog. Na prvi znak neprilika vratiću se uz one stepenice brzinom dovoljnom da se kvalifikujem za Lunarne olimpijske igre."
<BR>&nbsp;&nbsp;&nbsp;&nbsp;&nbsp;Čekao je nove primedbe, ali ih nije bilo, mada je Merser i dalje nesrećno izgledao, te se Norton sažali na njega i dodade blago: "A kladim se da će Džo pre mene stići na vrh."
<BR>&nbsp;&nbsp;&nbsp;&nbsp;&nbsp;Krupni čovek se umirio, a spori osmeh mu razvuče lice. "Ipak, Bile, voleo bih da si odredio nekog drugog."
<BR>&nbsp;&nbsp;&nbsp;&nbsp;&nbsp;"Potreban mi je jedan čovek koji je već bio dole, a ne možemo ići obojica. Što se, pak, tiče her doktora profesora narednika Majrona, Lora veli da još uvek ima dva kilograma preko odzvoljene težine. Nije pomoglo ni što je obrijao one svoje brkove."
<BR>&nbsp;&nbsp;&nbsp;&nbsp;&nbsp;"Ko je treći?"
<BR>&nbsp;&nbsp;&nbsp;&nbsp;&nbsp;"Još nisam odlučio. To zavisi od Lore."
<BR>&nbsp;&nbsp;&nbsp;&nbsp;&nbsp;"Ona želi da pođe."
<BR>&nbsp;&nbsp;&nbsp;&nbsp;&nbsp;"Ko ne želi? Ali ako se nađe na vrhu vlastite liste sposobnih, biću veoma sumnjičav."
<BR>&nbsp;&nbsp;&nbsp;&nbsp;&nbsp;Dok je Merser skupljao svoje papire i otiskivao se iz kabine, Norton oseti kratak ubod zavisti. Gotovo cela posada - oko osamdeset pet odsto, po njegovoj minimalnoj proceni - uspela je da dođe do nekog emocionalnog prilagođavanja na život u svemiru. Znao je brodove čiji su kapetani isto postigli, ali njihovi načini nisu za njega. Mada se disciplina na Nastojanju uglavnom temeljila na uzajamnom poštovanju visokostručnih i inteligentnih muškaraca i žena, zapovedniku je bilo potrebno još nešto da istakne njegov pložaj. Njegova odgovornost jeste jedinstvena i iziskuje izvesnu meru izolovanosti, čak i od najprisnijih prijatelja. Svaka veza je mogla biti pogubna po moral, jer je gotovo nemoguće izbeći optužbe zbog favoritizma. Zbog toga su veze koje su premošćavale raspon veći od dva čina odlučno obeshrabrivane; no, mimo toga, jedino pravilo koje je regulisalo seksualni život na brodu glasilo je: "Sve je dozvoljeno - ukoliko to ne radite po hodnicima i ne plašite šimpe".
<BR>&nbsp;&nbsp;&nbsp;&nbsp;&nbsp;Na Nastojanju su se nalazila četiri superšimpanze, mada je, strogo uzev, naziv bio netačan, jer neljudska brodska posada nije poticala od šimpanza. U nultoj teži rep koji može da služi za prihvatanje ogromna je prednost, ali su se svi pokušaji da se ljudi opskrbe takvim repovima završili neprijatnim neuspehom. Nakon podjednako nezadovoljavajućih rezultata sa kusim majmunima, Superšimpanzo korporacija je posegnula za repatim majmunskim carstvom.
<BR>&nbsp;&nbsp;&nbsp;&nbsp;&nbsp;Crnko, Plavko, Zlatko i Kestenjavko su imali porodična stabla čije su grane obuhvatale najinteligentnije majmune starog i novog sveta, uz dodatak sintetičkih gena koji u prirodi nikad nisu postojali. Njihovo odgajanje i vaspitanje verovatno su stajali koliko spremanje prosečnog kosmonauta, ali se izdatak isplatio. Svaki od njih je težio ispod trideset kilograma, trošio je samo polovinu hrane i kiseonika potrebnih ljudskom biću, ali je svaki mogao da zameni 2,75 čoveka u domaćinstvu, elementarnom kuvanju, prenošenju alatki i u desetinama drugih rutinskih poslova.
<BR>&nbsp;&nbsp;&nbsp;&nbsp;&nbsp;Ta brojka 2,75 predstavljala je tvrdnju Korporacije, zasnovanu na nebrojenim analizama vremena i kretnji. Mada iznenađujuća i često osporavana, brojka je, izgleda, tačna, jer su šimpe s uživenjem radile petnaest sati dnevno i nisu im postajali dosadni čak ni najprljaviji i na ponavljanju zasnovani poslovi. Tako su ljudska bića oslobodili za ljudski posao, a to je na svemirskom brodu stvar od životnog značaja.
<BR>&nbsp;&nbsp;&nbsp;&nbsp;&nbsp;Za razliku od majmuna, svojih najbližih rođaka, šimpe sa Nastojanja bile su poslušne, mirne i neljubopitljive. Proizvedene kalemljenjem, bile su i bespolne, što je otklanjalo neprijatne probleme u vezi sa ponašanjem. Vegetarijanci, brižljivo dresirani za kućni život, bile su čiste i nisu smrdele. Bile su savršene kućne životinje, sem što ih zbog cene niko ne bi mogao sebi priuštiti.
<BR>&nbsp;&nbsp;&nbsp;&nbsp;&nbsp;Uprkos ovih prednosti, prisustvo šimpa na brodu podrazumevalo je izvesne teškoće. Morale su da imaju vlastite prostorije - neminovno označene kao "Kavez za majmune". Njihova mala trpezarija uvek je bila besprekorno čista i dobro opremljena televizijskim prijemnicima, opremom za igre i programiranim mašinama za učenje. Da bi se izbegli nesrećni slučajevi, bilo im je apsolutno zabranjeno da ulaze u tehnička područja broda; svi ulazi u te prostorije bili su šifrovani u crvenoj boji, a šimpe tako uslovljene da im je bilo psihološki nemoguće da pređu te vizuelne prepreke.
<BR>&nbsp;&nbsp;&nbsp;&nbsp;&nbsp;Postojao je i problem sporazumevanja. Mada imaju količnik inteligencije 60 i mogu da razumeju nekoliko stotina engleskih reči, šimpe nisu u stanju da govore. Pokazalo se nemoguće dati upotrebljive glasne žice kako kusim tako i repatim majmunima, te su se morale izražavati jezikom znakova.
<BR>&nbsp;&nbsp;&nbsp;&nbsp;&nbsp;Osnovni znaci su bili očigledni i lako su se učili, tako da je svako na brodu mogao da razume rutinske poruke. Međutim, jedini čovek koji tečno govori šimpovski bio je njihov čuvar, glavni stjuard Mek Endrus.
<BR>&nbsp;&nbsp;&nbsp;&nbsp;&nbsp;Uobičajena šala je glasila da narednik Ravi Mek Endrus prilično liči na šimpu - što je teško moglo biti shvaćeno kao uvreda, jer su ove, sa svojim kratkim, obojenim krznom i gracioznim kretnjama, bile veoma lepe životinje. Bile su i umiljate, te su svi članovi posade imali svoje ljubimce. Nortonov je nosio prikladno ime Zlatko.
<BR>&nbsp;&nbsp;&nbsp;&nbsp;&nbsp;Međutim, srdačan odnos koji je čovek tako lako mogao da uspostavi sa šimpama stvarao je jedan drugi problem, često korišćen kao jak argument protiv njihove upotrebe u kosmosu. Pošto su se mogli obučiti samo za rutinske poslove nižeg reda, u slučaju opasnosti bili su gore no neupotrebljivi; mogli su biti opasni i po sebe i po svoje ljudske saputnike. Naročito se pokazalo nemogućim obučiti ih da upotrebljavaju svemirska odela, jer su s time povezani koncepti potpuno prevazilazili njihovo poimanje.
<BR>&nbsp;&nbsp;&nbsp;&nbsp;&nbsp;Niko nije voleo da o tome govori, ali su svi znali šta treba činiti ukoliko bi oklop broda bio probijen ili ukoliko bi stigla zapovest da se napusti brod. To se dogodilo samo jednom; tada je čuvar šimpova preko mere savesno izvršio naređenje. Nađen je zajedno sa svojim štićenicima, ubio ga je isti otrov. Otada je dužnost eutaniziranja prenesena na glavnog lekara, koji će, smatralo se, biti manje emocionalno vezan.
<BR>&nbsp;&nbsp;&nbsp;&nbsp;&nbsp;Norton je bio zahvalan što bar ova odgovornost nije pala na kapetanova pleća. Znao je ljude koje bi ubio s neuporedivo manje griže savesti no Zlatka.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
