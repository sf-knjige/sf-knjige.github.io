<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. RAMA I SITA
<P>&nbsp;&nbsp;&nbsp;&nbsp;&nbsp;Vanredni sastanak Savetodavnog veća za Kosmos bio je kratak i buran. Ni u dvadeset drugom veku još nije bio pronađen način da se spreči da stariji i konzervativni naučnici zauzimaju ključne administrativne položaje. U stvari, sumnjalo se da će taj problem ikad biti rešen.
<BR>&nbsp;&nbsp;&nbsp;&nbsp;&nbsp;Da bi stvari bile gore, trenutni predsednik SVK bio je profesor u penziji Olaf Davidson, ugledni astrofizičar. Profesora Davidsona nisu mnogo zanimali objekti manji od sazvežđa, a nikad se nije trudio da prikrije svoje predrasude. I mada je morao priznati da se sada devet desetina njegove nauke temelji na posmatranjima instrumenata u kosmosu, to ga uopšte nije činilo srećnim. Ništa manje od tri puta u toku njegove ugledne karijere - sateliti izbačeni specijalno da dokažu neku od njegovih omiljenih teorija učinili su upravo obrnuto.
<BR>&nbsp;&nbsp;&nbsp;&nbsp;&nbsp;Pitanje koje se nalazilo na dnevnom redu Veća bilo je prilično jednostavno. Nema sumnje da je Rama neobičan objekt - no da li je i važan? Kroz nekoliko meseci otići će zanavek, tako da je ostajalo malo vremena za delanje. Prilike koje se sad propuste neće se ponoviti.
<BR>&nbsp;&nbsp;&nbsp;&nbsp;&nbsp;Uz prilično zastrašujuće izdatke, jedna svemirska sonda koja je uskoro trebalo da se lansira sa Marsa kako bi otišla s onu stranu Neptuna mogla se modifikovati i poslati putanjom velike brzine da presretne Ramu. Nada u sastanak nije postojala; to je bilo najbrže zabeleženo proletanje, jer bi se dva tela mimoišla brzinom od dvesta hiljada kilometara na sat. Rama bi se intenzivno osmatrao svega nekoliko minuta, a stvarno izbliza ni punu sekundu. Ali, uz odgovarajuće instrumente, to bi bilo dovoljno dugo da se reše mnoga pitanja.
<BR>&nbsp;&nbsp;&nbsp;&nbsp;&nbsp;Mada je Davidson neprijateljski gledao na sondiranje Neptuna, ono je već bilo odobreno, te nije video nikakvog smisla u novom bacanju para. Rečito je govorio o ludostima jurnjave za asteroidima i o prekoj potrebi za novim, visoko osetljivim interferometrom na Mesecu, koji bi jednom zasvagda dokazao nedavno oživljenu teoriju o nastanku svemira u 'velikoj eksploziji'.
<BR>&nbsp;&nbsp;&nbsp;&nbsp;&nbsp;To je bila teška taktička pogreška, jer su tri najvatrenija pobornika teorije 'modifikovanog postojanog stanja' takođe bili članovi Veća. Oni su se u sebi slagali sa Davidsonom - da je ganjanje asteroida traćenje novca, no, pri svem tom...
<BR>&nbsp;&nbsp;&nbsp;&nbsp;&nbsp;On je ostao u manjini za jedan glas.
<BR>
<BR>&nbsp;&nbsp;&nbsp;&nbsp;&nbsp;Tri meseca kasnije, svemirska sonda, prekrštena u Situ, izbačena je sa Fobosa, unutarnjeg Marsovog meseca. Vreme leta je iznosilo sedam nedelja, a instrument je uključen na pun pogon tek pet minuta pred presretanje. Istovremeno je pušten roj čaura sa kamerama da proplovi mimo Rame, kako bi se omogućilo snimanje sa svih strana.
<BR>&nbsp;&nbsp;&nbsp;&nbsp;&nbsp;Prevalivši rastojanje od deset hiljada kilometara, prve slike su zaustavile sve delatnosti čovečanstva. Na milijardi televizijskih ekrana pojavio se majušni valjak bez oznaka, brzo rastući iz sekunde u sekundu. Kada je udvostručio svoju veličinu, više niko nije mogao tvrditi da je Rama prirodan objekt.
<BR>&nbsp;&nbsp;&nbsp;&nbsp;&nbsp;Njegovo telo je predstavljalo valjak takvog geometrijskog savršenstva da je mogao biti istokaren na strugu - čiji su centri razmaknuti pedeset kilometara. Krajevi su bili potpuno ravni, izuzimajući neke male strukture u sredini jedne površine, i imali su dvadeset kilometara u prečniku; iz daljine, gde nije postojao osećaj razmera, Rama je gotovo komično ličio na običan kućni bojler.
<BR>&nbsp;&nbsp;&nbsp;&nbsp;&nbsp;Rama je rastao sve dok nije ispunio ekran. Njegova površina je bila neupadljiva, smeđesiva, bezbojna poput Meseca i sasvim lišena belega, sem na jednoj tački. Na sredini valjka se nalazila kilometar široka mrlja ili mazotina, kao da je vekovima ranije tu nešto udarilo i rasprsnulo se.
<BR>&nbsp;&nbsp;&nbsp;&nbsp;&nbsp;Nije bilo znakova da je udar naneo ma i najmanju štetu Raminim obrtnim zidovima; no taj beleg je prouzrokovao onu malu fluktuaciju sjaja koja je dovela do Stantonovog otkrića.
<BR>&nbsp;&nbsp;&nbsp;&nbsp;&nbsp;Slike drugih kamera nisu dodale ništa novo. Međutim, putanje što su ih njihove čaure opisivale kroz Ramino majušno polje teže dale su drugi bitan podatak: masu valjka.
<BR>&nbsp;&nbsp;&nbsp;&nbsp;&nbsp;Bio je suviše lak da bi bio puno telo. Beše jasno da Rama mora biti šupalj, što nikog nije naročito iznenadilo.
<BR>&nbsp;&nbsp;&nbsp;&nbsp;&nbsp;Najzad je došlo do susreta koji se odavno iščekivao i od kojeg se odavno strepelo. Čovečanstvu je predstojalo da primi prvog posetioca sa zvezda.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
