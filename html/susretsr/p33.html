<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33. PAUK
<P>&nbsp;&nbsp;&nbsp;&nbsp;&nbsp;Ubuduće, objavio je Norton, u logoru Alfa će se uvek nalaziti najmanje tri čoveka, a jedan od njih uvek budan. Uz to, sve istraživačke grupe pridržavaće se istog postupka. Potencijalno opasni stvorovi kreću se po Rami i mada nijedan nije pokazao aktivno neprijateljstvo, obazriv zapovednik ništa ne rizikuje.
<BR>&nbsp;&nbsp;&nbsp;&nbsp;&nbsp;Kao dodatna mera predostrožnosti, gore na glavčini, stalno će se nalaziti jedan osmatač koji bdi i gleda kroz moćan teleskop. Sa te istaknute tačke mogla se nadzirati cela unutrašnjost Rame, a čak je i Južni pol izgledao udaljen svega nekoliko stotina metara. Teritorija oko svake grupe istraživača biće pod redovnim nadzorom; na taj način, nadali su se, izbeći će se svaka mogućnost iznenađenja. Bio je to dobar plan - i potpuno je omašio.
<BR>&nbsp;&nbsp;&nbsp;&nbsp;&nbsp;Nakon poslednjeg obeda, a baš pre početka perioda za spavanje u 22.00, Norton, Rodrigo, Kalvert i Lora Ernst gledali su redovne televizijske večernje vesti koje su emitovane specijalno za njih sa predajnika u Infernu, na Merkuru. Naročito ih je zanimalo da vide Džimijev film o Južnoj hemisferi i povratak preko Cilindričnog mora - epizodu koja je uzbudila sve gledaoce. Naučnici, komentatori i članovi Odbora za Ramu izneli su svoja mišljenja, uglavnom protivurečna. Nisu se mogli složiti da li je raku podoban stvor s kojim se sreo Džimi - životinja, mašina, autentični Ramanac ili nešto što se ne uklapa ni u jednu od tih kategorija.
<BR>&nbsp;&nbsp;&nbsp;&nbsp;&nbsp;Upravo su posmatrali, sa jakim osećajem gadljivosti, kako džinovsku morsku zvezdu uništavaju grabljivice, kad otkriše da više nisu sami. U logoru je bio uljez.
<BR>&nbsp;&nbsp;&nbsp;&nbsp;&nbsp;Prva ga je primetila Lora Ernst. Sledila se, a onda reče: "Bile, ne mrdaj. Sad, polako, pogledaj desno".
<BR>&nbsp;&nbsp;&nbsp;&nbsp;&nbsp;Norton je okrenuo glavu. Na deset metara od njih nalazio se tankonogi tronožac na koji je nasađeno loptasto telo, ne veće od fudbalske lopte. U telo su bila uglavljena tri velika, bezizrazna oka, po svoj prilici obezbeđujući vidno polje od trista šezdeset stepeni, a ispod njega su se vukle tri bičaste hvatalice. Stvor nije baš dosezao visinu čoveka i izgledao je suviše krhko da bude opasan, ali to nije opravdavalo njihov nemar što su dopustili da im se neopazice prikrade. Nortona je najviše podsećao na tronogog pauka, ili kosca, a pitao se kako je rešio problem - koji nijedan stvor na Zemlji nije ni pokušao da reši - kretanja ne tri noge.
<BR>&nbsp;&nbsp;&nbsp;&nbsp;&nbsp;"Šta veliš, doktore?" šapnu, isključivši glas televizijskog komentatora.
<BR>&nbsp;&nbsp;&nbsp;&nbsp;&nbsp;"Uobičajena ramanska trojna simetrija. Ne vidim kako bi nas mogao povrediti, mada bi oni bičevi mogli biti neprijatni - i otrovni, kao dupljarevi. Sedite mirno i gledajte šta radi."
<BR>&nbsp;&nbsp;&nbsp;&nbsp;&nbsp;Pošto ih je ravnodušno motrio nekoliko minuta, stvor se naglo pokrenu i sad su shvatili zašto nisu primetili njegov dolazak. Bio je brz, a kretao se tako neobičnim obrtnim kretanjem da je čovekovom oku i umu odista bilo teško da ga prate.
<BR>&nbsp;&nbsp;&nbsp;&nbsp;&nbsp;Koliko je Norton mogao proceniti - a jedino bi kamera koja snima veliki broj sličica u sekundi rešila to pitanje - svaka noga je naizmence služila kao stožer oko kojeg taj stvor obrće svoje telo. Nije bio siguran, ali mu je takođe izgledalo da svakih nekoliko 'koraka' menja smer obrtanja, dok su pri tom pomicanju ona tri biča munjevito prelazila po tlu. Činilo se da je njegova najveća brzina - mada je i to bilo teško proceniti - bar trideset kilometara na sat.
<BR>&nbsp;&nbsp;&nbsp;&nbsp;&nbsp;Stvor je brzo obletao logor, ispitujući svaki komad opreme, blago dodirujući improvizovane ležaje, stolice i stolove, opremu za vezu, posude s hranom, elektrosane, rezervoare vode, alatke - činilo se da ništa nije zanemario sem četvoro posmatrača. Očito, bio je dovoljno inteligentan da razlikuje ljudska bića od njihove nežive imovine; njegovi postupci ostavljali su nesumnjiv utisak krajnje metodične radoznalosti ili ljubopitstva.
<BR>&nbsp;&nbsp;&nbsp;&nbsp;&nbsp;"Kad bih mogla da ga pregledam!" uzviknula je Lora s prizvukom osujećenosti, dok je stvor nastavljao svoju munjevitu piruetu. "Da pokušamo da ga uhvatimo?"
<BR>&nbsp;&nbsp;&nbsp;&nbsp;&nbsp;"Kako?" sasvim razložno upita Kalvert.
<BR>&nbsp;&nbsp;&nbsp;&nbsp;&nbsp;"Znaš kako primitivni lovci obaraju brze životinje pomoću nekoliko tegova koje vitlaju na kraju konopca? To ih čak i ne povredi."
<BR>&nbsp;&nbsp;&nbsp;&nbsp;&nbsp;"U to sumnjam", reče Norton. "Ali, čak i kad bi uspelo, ne smemo rizikovati. Ne znamo u kojoj je meri ovaj stvor razuman - a takva smicalica bi mu lako mogla slomiti noge. Onda bismo izgutali propisnu vatru od Rame, Zemlje i svih ostalih."
<BR>&nbsp;&nbsp;&nbsp;&nbsp;&nbsp;"Ali ja moram nabaviti jedan uzorak!"
<BR>&nbsp;&nbsp;&nbsp;&nbsp;&nbsp;"Možda ćeš morati da se zadovoljiš Džimijevim cvetom - sem ako ti jedan od ovih stvorova ne izađe u susret. Sila ne dolazi u obzir. Kako bi se tebi svidelo da se nešto spusti na Zemlju i dokona da bi ti bila zgodan uzorak za seciranje?"
<BR>&nbsp;&nbsp;&nbsp;&nbsp;&nbsp;"Neću da ga seciram", reče Lora, nimalo ubedljivo. "Samo hoću da ga pregledam."
<BR>&nbsp;&nbsp;&nbsp;&nbsp;&nbsp;"Pa, gosti iz svemira bi mogli imati isti stav prema tebi, ali bi se možda vrlo loše provela dok bi im poverovala. Ne smemo učiniti nikakav potez koji bi se mogao protumačiti kao pretnja."
<BR>&nbsp;&nbsp;&nbsp;&nbsp;&nbsp;Naravno, citirao je brodsku zapovest i Lora je to znala. Zahtevi nauke su dolazili iza zahteva svemirske diplomatije.
<BR>&nbsp;&nbsp;&nbsp;&nbsp;&nbsp;U stvari, nije bilo potrebe da se potežu tako uzvišeni obziri; u pitanju su bili samo dobri maniri. Svi su oni ovde posetioci i čak nisu tražili dozvolu da uđu.
<BR>&nbsp;&nbsp;&nbsp;&nbsp;&nbsp;Činilo se da je stvor okončao inspekciju. Još jednom je velikom brzinom obišao logor, zatim je po tangenti odjurio ka stepeništu.
<BR>&nbsp;&nbsp;&nbsp;&nbsp;&nbsp;"Pitam se kako će savladati stepenike?" premišljala je Lora. Brzo je dobila odgovor na svoje pitanje: pauk se uopšte nije obazirao na stepenike i upravio se uz blagu ulaznu krivinu rampe, ne smanjujući brzinu.
<BR>&nbsp;&nbsp;&nbsp;&nbsp;&nbsp;"Kontrola na glavčini", reče Norton, "možda ćete uskoro dobiti gosta. Pogledajte stepenište Alfa, šestu deonicu. I, uzgred, velika hvala što tako dobro motrite na nas."
<BR>&nbsp;&nbsp;&nbsp;&nbsp;&nbsp;Trebalo je minut da zajedljiva bodlja prodre. Onda je osmatrač sa glavčine počeo da pušta izvinjavajuće glasove. "Ovaj... ja samo nazirem nešto, kapetane, sad kad ste mi rekli da je tamo. Ali šta je to?"
<BR>&nbsp;&nbsp;&nbsp;&nbsp;&nbsp;"Tvoje nagađanje vredi koliko i moje", odgovori Norton, pritiskujući dugme za opštu uzbunu. "Logor Alfa poziva sve stanice. Upravo nas je posetio stvor sličan tronogom pauku, visok oko dva metra; ima malo, loptasto telo, putuje vrlo brzo, obrtnim kretanjem. Izgleda nezlobiv, ali radoznao. Može vam se prikrasti pre no što ga primetite. Molim, potvrdite prijem."
<BR>&nbsp;&nbsp;&nbsp;&nbsp;&nbsp;Prvi odgovor je stigao iz Londona, petnaest kilometara na istok.
<BR>&nbsp;&nbsp;&nbsp;&nbsp;&nbsp;"Kapetane, kod nas po svemu sudeći nema ničeg neuobičajenog."
<BR>&nbsp;&nbsp;&nbsp;&nbsp;&nbsp;Sa iste udaljenosti na zapad odgovorio je Rim, zvučeći sumnjivo pospano.
<BR>&nbsp;&nbsp;&nbsp;&nbsp;&nbsp;"Ovde isto, kapetane. Uh... samo trenutak..."
<BR>&nbsp;&nbsp;&nbsp;&nbsp;&nbsp;"Šta je?"
<BR>&nbsp;&nbsp;&nbsp;&nbsp;&nbsp;"Pre jedan minut ostavio sam pero - i sad je nestalo! Šta... oh!
<BR>&nbsp;&nbsp;&nbsp;&nbsp;&nbsp;"Govori suvislo!"
<BR>&nbsp;&nbsp;&nbsp;&nbsp;&nbsp;"Nećete mi verovati, kapetane. Pravio sam neke zabeleške - vi znate da volim da pišem, a to nikome ne smeta - i koristio sam svoje omiljeno nalivpero; staro je skoro dvesta godina. E pa, sad leži na tlu, oko pet metara odavde! Uzeo sam ga. Hvala bogu, nije oštećeno."
<BR>&nbsp;&nbsp;&nbsp;&nbsp;&nbsp;"A šta misliš: kako je tamo dospelo?"
<BR>&nbsp;&nbsp;&nbsp;&nbsp;&nbsp;"Ovaj... možda sam za trenutak zadremao. Dan je bio naporan."
<BR>&nbsp;&nbsp;&nbsp;&nbsp;&nbsp;Norton je uzdahnuo, ali se uzdržao od komentara; tako su malobrojni, a imaju tako malo vremena za istraživanje celog jednog sveta. Oduševljenje ne može uvek da savlada iznurenost i on se upita ne preuzimaju li nepotrebne rizike. Možda ne bi trebalo da svoje ljudstvo razbija na tako male grupe i pokušava da pokrije toliku teritoriju? Ali neprestano je bio svestan dana koji tako brzo prolaze i nerešenih tajni što ih okružuju. Osećao je sve jaču izvesnost da će se nešto desiti i da će morati da napuste Ramu čak i pre no što stigne do perihela - tog trenutka istine, kada se mora obaviti ma kakva promena orbite.
<BR>&nbsp;&nbsp;&nbsp;&nbsp;&nbsp;"Sad slušajte, Glavčina, Rim, London - svi", reče Norton. "Želim da me tokom noći izveštavate svakih pola sata. Odsad se moramo rukovoditi pretpostavkom da svakog časa možemo dobiti goste. Neki od njih mogu biti opasni, ali po svaku cenu moramo izbeći... incidente. Svi znate direktive u tom pogledu."
<BR>&nbsp;&nbsp;&nbsp;&nbsp;&nbsp;Ovo je bilo sasvim tačno; to je činilo deo njihove obuke. Ipak, možda niko od njih nije stvarno verovao da će se onaj, toliko vremena teorijski postavljen, "fizički dodir sa inteligentnim nezemaljskim bićima" ostvariti za njihovog života - a još manje da će ga sami doživeti.
<BR>&nbsp;&nbsp;&nbsp;&nbsp;&nbsp;Obuka je jedno, stvarnost - drugo, a niko nije mogao biti siguran da u slučaju opasnosti neće prevladati drevni ljudski nagoni samoodržanja. Ipak, od suštinskog je značaja da svakom biću koje sretnu u Rami pruže prednost sumnje, sve do poslednjeg mogućeg trenutka - pa čak i posle.
<BR>&nbsp;&nbsp;&nbsp;&nbsp;&nbsp;Zapovednik Norton nije želeo da ga istorija zapamti kao čoveka koji je započeo prvi interplanetarni rat.
<BR>&nbsp;&nbsp;&nbsp;&nbsp;&nbsp;Kroz nekoliko sati bilo je na stotine pauka, vrvili su celom ravnicom. Kroz teleskop se moglo videti da je i Južna hemisfera njima zagađena, ali, bar kako se činilo, ne i ostrvo Njujork.
<BR>&nbsp;&nbsp;&nbsp;&nbsp;&nbsp;Pauci više nisu obraćali pažnju na istraživače, a nakon izvesnog vremena i ovi njih nisu naročito zapažali - mada je Norton povremeno otkrivao grabljiv sjaj u očima svoje brodske lekarke. Njoj ništa ne bi pričinilo veće zadovoljstvo, bio je siguran, no da nekog pauka zadesi nesrećan slučaj, a nije verovao da bi ona zazirala da, u interesu nauke, udesi takvu stvar.
<BR>&nbsp;&nbsp;&nbsp;&nbsp;&nbsp;Izgledalo je praktično izvesno da pauci ne mogu biti inteligentni; tela su im premalena da sadrže bogzna koliki mozak, a bilo je, zapravo, teško shvatiti gde smeštaju svu tu energiju za kretanje. Ipak, njihovo ponašanje je čudno svrsishodno i koordinisano. Činilo se da se svuda nalaze, ali nikad nisu dva puta posetili isto mesto. Norton je često imao utisak da nešto traže. Što god to bilo, čini se da ga nisu otkrili.
<BR>&nbsp;&nbsp;&nbsp;&nbsp;&nbsp;Otišli su gore, sve do središnje glavčine, prezrevši tri velika stepeništa. Nije bilo jasno kako su uspeli da se popnu uz vertikalne delove, čak i u uslovima gotovo nulte teže. Lora je postavila teoriju da na nogama imaju gumene hvataljke.
<BR>&nbsp;&nbsp;&nbsp;&nbsp;&nbsp;A onda je, na svoje primetno zadovljstvo, dobila žudno željeni uzorak. Kontrola sa glavčine je javila da je jedan pauk pao niz vertikalnu stranu i da leži, mrtav ili onesposobljen, na prvoj platformi. Vreme za koje je Lora iz ravnice stigla gore predstavljalo je rekord koji neće biti oboren.
<BR>&nbsp;&nbsp;&nbsp;&nbsp;&nbsp;Kad je dospela na platformu, ustanovila je da je, i pored male brzine pri udaru, stvor slomio sve tri noge. Oči su mu bile otvorene, ali nije ispoljavao reakcije ni na kakve spoljašnje probe. Čak bi i svež ljudski leš bio življi, pomislila je Lora. Čim je svoj plen dopremila natrag na Nastojanje, počela je da radi, služeći se svojim priborom za seciranje.
<BR>&nbsp;&nbsp;&nbsp;&nbsp;&nbsp;Pauk je bio tako krhak da se gotovo raspadao i bez njene pomoći. Odvojila je noge, zatim je počela da radi na tananom oklopu koji se raspukao duž tri velika kruga i rastvorio poput oguljene pomorandže.
<BR>&nbsp;&nbsp;&nbsp;&nbsp;&nbsp;Nakon nekoliko trenutaka tupe neverice - jer nije bilo ničeg što bi mogla da prepozna ili identifikuje - brižljivo je snimila niz fotografija. Onda je uzela skalpel.
<BR>&nbsp;&nbsp;&nbsp;&nbsp;&nbsp;Odakle da počne da seče? Došlo joj je da zažmuri i bode nasumice, ali to ne bi bilo vrlo naučno.
<BR>&nbsp;&nbsp;&nbsp;&nbsp;&nbsp;Sečivo je ušlo gotovo bez otpora. Sekundu kasnije, Nastojanjem se uzduž i popreko zaorio krajnje neženstven urlik brodske lekarke Ernst.
<BR>&nbsp;&nbsp;&nbsp;&nbsp;&nbsp;Rasrđenom naredniku Mek Endrusu trebalo je dobrih dvadeset minuta da umiri preplašene šimpove.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
