<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;"Da nije bilo mene, on bi slomio svaku vražju kost u svom telu", reče neko. "Trebalo bi da dobijem medalju za to."
<BR>&nbsp;&nbsp;&nbsp;&nbsp;&nbsp;"Trebalo bi da dobiješ nogom u zadnjicu zato što si bio trapavi zvekan", uzvrati neko drugi. "Umukni sada i pusti me da radim!" Usledio je škripav zvuk spajanja slomljenih kostiju, praćen užasnim zapomaganjem prvog govornika.
<BR>&nbsp;&nbsp;&nbsp;&nbsp;&nbsp;"Umukni, bre, kad kažem. Sasvim ću da poživčanim od tebe. I prekini da se trzaš kao lud!"
<BR>&nbsp;&nbsp;&nbsp;&nbsp;&nbsp;"Mogao si da mi daš neki anestetik", predloži prvi glas između dva zastrašujuća jauka.
<BR>&nbsp;&nbsp;&nbsp;&nbsp;&nbsp;"Zar misliš da ću trošiti anestetike na takvog tikvana kao što si ti? Uostalom, anestetici su samo za oficire. Morao bi da budeš strećan što uopšte nešto preduzimam!"
<BR>&nbsp;&nbsp;&nbsp;&nbsp;&nbsp;"Ooooooooohh!"
<BR>&nbsp;&nbsp;&nbsp;&nbsp;&nbsp;"Ne dernjaj se!"
<BR>&nbsp;&nbsp;&nbsp;&nbsp;&nbsp;Ponovo se začuo zvuk krckanja kostiju, praćen prodornim bolnim uzvikom, koji je naglo zamukao, da bi ga zamenilo užasno, prigušeno cvilenje. Bernard iznureno otvori oči i spazi nad sobom polukrug radoznalih lica. Ne znajući šta da čini, on im se neprijatno isceri. Istog časa poče gungula.
<BR>&nbsp;&nbsp;&nbsp;&nbsp;&nbsp;"Hej, pogledaj, mrda!"
<BR>&nbsp;&nbsp;&nbsp;&nbsp;&nbsp;"Osmehnuo mi se, jesi vid'o?"
<BR>&nbsp;&nbsp;&nbsp;&nbsp;&nbsp;"Pa ti si genije, doktore! Pravi pravcati genije!"
<BR>&nbsp;&nbsp;&nbsp;&nbsp;&nbsp;"Čvrste su građe ovi vojnici. Ne može ništa da ih strefi."
<BR>&nbsp;&nbsp;&nbsp;&nbsp;&nbsp;"Kaži nešto, vojniče. Bilo šta."
<BR>&nbsp;&nbsp;&nbsp;&nbsp;&nbsp;Bernard je i dalje buljio iznad sebe, pitajući se šta sve to znači. Lica se spustiše niže ka njemu, zapahnuvši ga srećom i neprijatnim zadahom. On se zakašlja.
<BR>&nbsp;&nbsp;&nbsp;&nbsp;&nbsp;"Ponovo je kao nov", objavi neko. "Nije li to fantastično?"
<BR>&nbsp;&nbsp;&nbsp;&nbsp;&nbsp;"Znao sam da ćeš uspeti, doktore. Sve vreme sam to znao."
<BR>&nbsp;&nbsp;&nbsp;&nbsp;&nbsp;"I to posle svega što je jadnik doživeo!"
<BR>&nbsp;&nbsp;&nbsp;&nbsp;&nbsp;"Pusti sad tog drugog, doktore - ovaj je došao k svesti."
<BR>&nbsp;&nbsp;&nbsp;&nbsp;&nbsp;Izgledali su iskreno radosni zbog njega, kao da je na čudesan način izbavljen od užasne i neumitne smrti. Za trenutak se upitao, nisu li možda svi sišli s uma; a onda se setio pokvarenog antigravitacionog kanala i istog časa pripade mu muka. Kada je podigao glavu, video je da se nalazi u dobro opremljenoj operacionoj sali, zapravo na samom operacionom stolu. Obe noge su mu bile u gipsu, kao i desna ruka. Iznad glave mu je visila boca sa glukozom, povezana gumenom cevčicom sa iglom koja mu je bila zabodena u levu ruku i tu pričvršćena. Svuda po sali nalazilo se mnoštvo blistavih uređaja, koji su zujali, pucketali i namigivali jedni drugima raznobojnim svetiljkama. Na pod pokraj vrata postavljen je madrac, na kome je ležao neki čovek, nehajno pokriven vojnim ćebetom, cvileći gluvim ušima, budući da je doktor, koji ga je prethodno vidao, sada prišao Bernardu i prijateljski mu se smeškao. Bernard se ponovo mlitavo opusti, zakrkljavši jezivo. Spremne ruke pomogoše mu da se uspravi u sedeći položaj.
<BR>&nbsp;&nbsp;&nbsp;&nbsp;&nbsp;"Ne brini, vojniče, dok trepneš bićeš zdrav", obrati mu se neko.
<BR>&nbsp;&nbsp;&nbsp;&nbsp;&nbsp;"Nema ništa gore od ovakvog pada, kažem vam; no, izvukao se."
<BR>&nbsp;&nbsp;&nbsp;&nbsp;&nbsp;"Izgleda mi bled. Kako bi bilo da mu damo jednu transfuziju?"
<BR>&nbsp;&nbsp;&nbsp;&nbsp;&nbsp;Neko mu stavi u slobodnu levu ruku šolju koja se pušila i on podozrivo srknu. "Šta je bilo? Šta se događa? Da li ću umreti?"
<BR>&nbsp;&nbsp;&nbsp;&nbsp;&nbsp;"Sve je u redu", ohrabri ga jedan od sedokosih doktora. "Potrebno ti je samo malo odmora."
<BR>&nbsp;&nbsp;&nbsp;&nbsp;&nbsp;Ćebe pokraj vrata se podiže i ispod se ukaza jedan užasno osakaćen čovek. "Da nije bilo mene, slomio bi svaku koščicu u telu", reče mu čovek hrapavim glasom. "Ovako, pao si na mene i slomio svaku koščicu u mom telu!"
<BR>&nbsp;&nbsp;&nbsp;&nbsp;&nbsp;"Umukni!" odbrusi jedan od doktora. "Zar ne vidiš da ovde imamo bolesnika?"
<BR>&nbsp;&nbsp;&nbsp;&nbsp;&nbsp;On se okrenu prema Bernardu, blago se osmehujući. "Ne obraćaj pažnju na tog zvekana, vojniče. Samo se ti opusti i sve će biti da ne može biti bolje."
<BR>&nbsp;&nbsp;&nbsp;&nbsp;&nbsp;"Šta mi se to dogodilo?" upita Bernard, užasnut. "Šta mi je sa nogama? Šta mi je sa rukama?"
<BR>&nbsp;&nbsp;&nbsp;&nbsp;&nbsp;"Vidiš... ovaj... učinilo mi se da si možda iščašio nogu, tako da sam ti je stavio u gips, za svaki slučaj, kao i drugu nogu i jednu ruku, čovek nikad nije načisto sa tim stvarima - je li ti bolje sada?"
<BR>&nbsp;&nbsp;&nbsp;&nbsp;&nbsp;"I to je sve?" upita Bernard, razočaran. "Samo iščašena noga?"
<BR>&nbsp;&nbsp;&nbsp;&nbsp;&nbsp;"Možda iščašena noga. Mada mislim da nije tako strašno. Sasvim fino si se spustio na onog momka tako. U stvari, sve što sam pronašao na tebi bilo je nekoliko modrica na levoj ruci... sasvim beznačajnih."
<BR>&nbsp;&nbsp;&nbsp;&nbsp;&nbsp;"Modrice? Unutrašnje krvarenje! Bože, umirem!" Bernard ponovo poče da stenje. Doktor se odmače i stade da mu skida gips sa nogu. Bernard podiže pogled i suoči se sa prijateljskim smeškom jedne plavokose bolničarke, koja se nagnula nad njim. On prestade da stenje i upita: "Ko si ti?"
<BR>&nbsp;&nbsp;&nbsp;&nbsp;&nbsp;"Zovi me samo Teri", uzvrati mu bolničarka umirujućim glasom. Zatim se vedro osmehnu, porumenivši pri tom, a onda brzo odvrati pogled. Bernard pređe pogledom preko njenog zanosnog tela, od blago rumenog lica, sa malčice razmaknutim, a malčice uzdrhtalim usnama, do bujnih grudi i bokova - i poče da drhti od požude. A onda mu pogled pade na njenu levu ruku koja je bila bez prstena i koju je ona diskretno držala pred njegovim očima.
<BR>&nbsp;&nbsp;&nbsp;&nbsp;&nbsp;Još jedna od onih bolničarki željnih ljubavi, koje sanjaju o svom princu iz bajke i spremne su na sve da ga se domognu. Rečju-udavača. Bernard poče da se hladi, ali ipak podiže pogled prema stidljivo okrenutom licu sa ljupkim, prćastim nosićem i nevinim, sivim očima. Guska - pomisli on s odvratnošću. Prezirao ju je; u stvari, već mu se zgadila. Ali i dalje ju je želeo.
<BR>&nbsp;&nbsp;&nbsp;&nbsp;&nbsp;"Tako si divna, sveža, ljubazna", slaga on. "Gde si samo bila celog mog života? Možemo li da se vidimo negde?"
<BR>&nbsp;&nbsp;&nbsp;&nbsp;&nbsp;"Sigurna sam da to govoriš svim devojkama koje sretneš", uzvrati ona, zakikotavši se.
<BR>&nbsp;&nbsp;&nbsp;&nbsp;&nbsp;Blagi bože! - pomisli on.
<BR>&nbsp;&nbsp;&nbsp;&nbsp;&nbsp;"Ali ako baš želiš da znaš", nastavi ona, "radim u Sunčevom domu; moja majka i ja brinemo se o zdravlju ubogih gradskih mališana - ništa nije tako lepo kao deca, zar ne? Tako su čudesno nevina, tako čista... Žudim da i ja dobijem svoje..." Ona zastade, ponovo oblivena rumenilom.
<BR>&nbsp;&nbsp;&nbsp;&nbsp;&nbsp;Blagi bože! - pomisli Bernard ponovo. A onda naglas dodade: "To mi zvuči kao odlomak iz jevtinih romana o bolničarkama. Da me ti to ne zezaš?"
<BR>&nbsp;&nbsp;&nbsp;&nbsp;&nbsp;"To i jeste iz romana o bolničarkama", uzvrati Teri, osmehujući se. "Kako je to divna serija bila - sva o Teri Čisholm, odnosno o meni, i o tome kako negujem decu i starce. Ali sve vreme sam osećala neobičnu čežnju u sebi, nešto neispunjeno, i bila sam tako usamljena..." Ona uzdahnu, pogledavši ga sa puno nade.
<BR>&nbsp;&nbsp;&nbsp;&nbsp;&nbsp;Ali Bernard se u međuvremenu sav uneo u odmotavanje zavoja, ispuštajući nepovezane uzvike.
<BR>&nbsp;&nbsp;&nbsp;&nbsp;&nbsp;"Puštajte me odavde!" vikao je. "Puštajete me, čujete li? Veliki bože, pa ovo je..."
<BR>&nbsp;&nbsp;&nbsp;&nbsp;&nbsp;"Šta ti je sad ponovo?" upita ga vazdušni ventil tri inča od njegovog uha. "Zar misliš da nemam ništa pametnije da radim osim da slušam o tvojim nevoljama? Pokušaj nešto i sam da uradiš, umesto da me prizivaš svaki čas!"
<BR>&nbsp;&nbsp;&nbsp;&nbsp;&nbsp;Bernard se malo primiri. "Oteraj ovu vražju bolničarku od mene", reče on. "Zar ne vidiš da je ćaknuta?"
<BR>&nbsp;&nbsp;&nbsp;&nbsp;&nbsp;"Crk'o dabogda", uzvrati mu vazdušni ventil. "A šta fali bolničarki, molim te lepo? Sam sam je napravio, prema junakinji jedne knjige. Da možda nije dovoljno dobra za gospodina?"
<BR>&nbsp;&nbsp;&nbsp;&nbsp;&nbsp;"Ona je prava pravcata ludara", reče Bernard. "Tornjaj je dalje od mene."
<BR>&nbsp;&nbsp;&nbsp;&nbsp;&nbsp;"Imaš primedbe na moj književni ukus?" uzviknu vazdušni ventil. "Misliš da ne mogu da znam šta je dobro štivo samo zato što sam mašina, je li? Kladim se da ti nisi u stanju da se snađeš ni u bukvaru bez tuđe pomoći!"
<BR>&nbsp;&nbsp;&nbsp;&nbsp;&nbsp;"Čitaš knjige?" upita Bernard sa nevericom, zastavši u hrvanju sa gipsom da bi uputio sumnjičav pogled prema vazdušnom ventilu.
<BR>&nbsp;&nbsp;&nbsp;&nbsp;&nbsp;"Sigurno da čitam. Zašto ne bih? Zar misliš da sam nepismen, šta li? Samo kaži šta ti padne na pamet, sve je brat čitao. Romane o bolničarkama, priče sa Divljeg zapada, besteselere, stravu i užas, naučnu fantastiku - sva velika književna dela... U arhivama imam pohranjene sve knjige koje je čovek ikada napisao. Trebalo bi da vidiš neka stvorenja koja sam sazdao po tim krjigama." On frknu.
<BR>&nbsp;&nbsp;&nbsp;&nbsp;&nbsp;"Ako si je napravio", reče Bernard, "onda sigurno možeš i da je odagnaš od mene. Zar ne shvataš šta je ona naumila?"
<BR>&nbsp;&nbsp;&nbsp;&nbsp;&nbsp;"Nadam se da će te polako daviti", reče mu vazdušni ventil zlobnim glasom. "Dabogda crk'o; nadam se da više nećeš imati nijednog srećnog trenutka u životu; nadam se da ćeš..."
<BR>&nbsp;&nbsp;&nbsp;&nbsp;&nbsp;"Oh, bože!" reče Bernard.
<BR>&nbsp;&nbsp;&nbsp;&nbsp;&nbsp;"Da, ovde sam, šta hoćeš?"
<BR>&nbsp;&nbsp;&nbsp;&nbsp;&nbsp;"Izbavi me odavde!"
<BR>&nbsp;&nbsp;&nbsp;&nbsp;&nbsp;"Umukni, bre!" uzvrati mu vazdušni ventil i isključi se uz resko 'klik'. Bernard podiže pogled prema Teri, koja je i dalje stajala nagnuta nad njim, dok su joj budalaste oči blistale suzama radosnicama.
<BR>&nbsp;&nbsp;&nbsp;&nbsp;&nbsp;Samo stvorenja iz knjiga, pomisli on smrknuto. A ja sam usred te ludnice.
<BR>&nbsp;&nbsp;&nbsp;&nbsp;&nbsp;Poče nekontrolisano da drhti; sa krutih usana ote mu se užasan jecaj. Teri se još više naže, a u budalastim, majčinskim očima pojavi se izraz brižnosti.
<BR>&nbsp;&nbsp;&nbsp;&nbsp;&nbsp;"Nešto ti fali, ljubavi?" upita ona.
<BR>&nbsp;&nbsp;&nbsp;&nbsp;&nbsp;Bernard potisnu iznenadnu pomisao da je povali tu, na licu mesta i iz istih stopa; umesto toga, prebaci noge preko ivice stola, pošto se u međuvremenu potpuno oslobodio zavoja.
<BR>&nbsp;&nbsp;&nbsp;&nbsp;&nbsp;"Odlazim odavde", objavi on, domogavši se pantalona i revolvera.
<BR>&nbsp;&nbsp;&nbsp;&nbsp;&nbsp;"Ali ne možeš tako otići!"
<BR>&nbsp;&nbsp;&nbsp;&nbsp;&nbsp;"Tri nedelje oporavka najmanje!"
<BR>&nbsp;&nbsp;&nbsp;&nbsp;&nbsp;"Zaustavite ga, doktore!"
<BR>&nbsp;&nbsp;&nbsp;&nbsp;&nbsp;Ljudi se razleteše unaokolo, vičući jedni na druge i pokušavajući da ga se dočepaju.
<BR>&nbsp;&nbsp;&nbsp;&nbsp;&nbsp;"Umuknite, prikaze!" razdra se on, a zatim krenu prema vratima; kriknuo je kada mu se igla za dovod glukoze istrgla iz ruke, a onda se još i zateturao, osećajući se kao idiot. Teri ga je ispratila pogledom punim ljubavi u svojim sivim očima. Bernard se dade u trk.
<BR>&nbsp;&nbsp;&nbsp;&nbsp;&nbsp;Usledio je lavirint hodnika, stepenica, akustičnih prostorija; sve je bilo pusto, ako se izuzme jedan robot koji se teturao na zarđalim nogama. Trčao je nagore, zadihan, dok je mahnito klik-klik Terinih visokih potpetica postepeno jenjavalo iza njega. Ubrzo je ustanovio da se još nalazi u Zlatnom Kriku. Kada se naslonio uz jednu zarđalu mašinu da malo povrati dah, čelične ruke se najednom obaviše oko njega i jedan promukao glas ga upita da li želi pravu lobotomiju ili neki poseban postupak. Istog časa, iz daljine se oglasiše Terini krici čiste, potpune ljubavi, postajući sve bliži svake sekunde. On rasturi mašinu jednim hicem i nastavi nagore, izbegavajući robokurve i natrule androide, koji su ga obasipali poročnim predlozima. Konačno izbi u jednu dvoranu punu mašina za igranje, svih vrsta i veličina. Iznureno se zatetura među njima, podozrivo motreći na znake opasnosti. Pošto ništa nije mogao da primeti, sruči se u jednu prašnjavu stolicu uz blistavi ruski rulet, a onda umalo ne iskoči iz kože kada mu se mašina iznenada obrati zastrašujućim, čeličnim glasom pukovnika Gvozdena.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
