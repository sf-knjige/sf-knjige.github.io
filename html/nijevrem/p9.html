<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;"Ti pohotljiva, neoprostiva protuvo od čoveka!" zabrunda Gvozden. "Ti rodoskrvni nedotupavko! Ti vašljivi psu! Ti smrdljiva uštvo! Gde se, do vraga, nalaziš, pacovčino?" Glas stade da odjekuje dvoranom, od čega su stari stubovi gotovo zatreperili. Sa krova poče da pada prašina zajedno sa komadićima gipsa. "Zašto ne odgovaraš? Pacovčino! Gde se nalaziš?"
<BR>&nbsp;&nbsp;&nbsp;&nbsp;&nbsp;Bernard ispuza ispod jednog stola i zabulji se u mašinu, drhteći od straha. "Jeste li tu unutra?" upita on punonadežno, uperivši laser.
<BR>&nbsp;&nbsp;&nbsp;&nbsp;&nbsp;"Razume se da nisam, budalo! Na brodu sam! Konačno smo uspeli da nagovorimo taj vražji središnji mozak na toj izanđaloj planeti da nas poveže sa svakim gnusnim mestom koje si ti okužio svojim prisustvom. Govori, svinjo. Zašto nisi u svom brodu?"
<BR>&nbsp;&nbsp;&nbsp;&nbsp;&nbsp;Bernard zausti da odgovori, ali ga u tome spreči nova bujica iz mašine. Sa tavanice počeše da padaju krupniji komadi gipsanog maltera.
<BR>&nbsp;&nbsp;&nbsp;&nbsp;&nbsp;"Ti gomilo dreka! Maloumniče!" zabrunda Gvozden.
<BR>&nbsp;&nbsp;&nbsp;&nbsp;&nbsp;"Prokockao si poslednju priliku u životu! Lično silazim dole! Živog će te odrati, ti prljava nakazo! Unesi malo života u tu ušljivu slaninaru do svog tela, izlazi napolje i daj mi signal kao bih mogao da se spustim kod tebe! Gde se nalaziš?"
<BR>&nbsp;&nbsp;&nbsp;&nbsp;&nbsp;Bernard mu reče.
<BR>&nbsp;&nbsp;&nbsp;&nbsp;&nbsp;"Znam da ćeš odjuriti kod neke robokurve onog časa kada se spustim", zargme Gvozden. Glas mu se pretvori u neobuzdan urlik, koji je mahnito rastao, da bi ga konačno prekinuo poznati glas središnjeg mozga.
<BR>&nbsp;&nbsp;&nbsp;&nbsp;&nbsp;"Vojniče?" pozva on nenametljivo. "Vojniče? Jesi li još tu?"
<BR>&nbsp;&nbsp;&nbsp;&nbsp;&nbsp;Bernard se i dalje krio ispod stola, držeći ruke iznad glave i drhteći od straha. On podiže pogled. "Šta je bilo sa Gvozdenom?"
<BR>&nbsp;&nbsp;&nbsp;&nbsp;&nbsp;"Mislim da je otišao nekim drugim poslom."
<BR>&nbsp;&nbsp;&nbsp;&nbsp;&nbsp;"On je pacovčina i pasji sin", reče Bernard, dižući se na noge i otresajući prašinu sa kolena. "Jednog dana ću ga živog odrati, tog kopilana, čuješ li?"
<BR>&nbsp;&nbsp;&nbsp;&nbsp;&nbsp;"Čujem, čujem", uzvrati središnji mozak zadivljenim glasom. "A sad, ako nemate ništa protiv, uvaženi gospodine, uzeo bih slobodu obavesti vas da se blagoizvolite nalaziti u opasnosti, gospodine."
<BR>&nbsp;&nbsp;&nbsp;&nbsp;&nbsp;"Znam", uzvrati Bernard smrknuto. "Gvozden dolazi ovamo."
<BR>&nbsp;&nbsp;&nbsp;&nbsp;&nbsp;"Nema sumnje, zebnje da se vi zabavljate prilično su osnovane", složi se mašina. "Međutim, bojim se da bi se moglo ispostaviti da je ovaj svet pokašto neprijateljski nastrojen prema vama usled moje neuviđavnosti u stvaranju raznoraznog zverinja. Želite li da vam u bilo kom pogledu pomognem, gospodine?"
<BR>&nbsp;&nbsp;&nbsp;&nbsp;&nbsp;"Otkud sad najednom ta brižnost za moje blagostanje? Kazao si mi da ne daš ni pet para ako na mestu padnem mrtav. Idi do vraga!"
<BR>&nbsp;&nbsp;&nbsp;&nbsp;&nbsp;"To mi je, dakle, zahvalnost što sam bio ljubazan prema tebi", razdra se mašina. "Nezahvalnost - eto šta stalno dobijam od tebe! Misliš da nemam srca što sam mašina. Pokažem spremnost da pređem preko tvojih uvreda, da ti pružim ruku pomoći uprkos svemu što si mi učinio, a šta zauzvrat dobijam? Nove uvrede - eto šta dobijam!" On poče da zamuckuje i zapuckuje od uzbuđenja.
<BR>&nbsp;&nbsp;&nbsp;&nbsp;&nbsp;"Dobro, de, zahvalan sam ti", reče Bernard. "Pa šta sad?"
<BR>&nbsp;&nbsp;&nbsp;&nbsp;&nbsp;"Samo malo uljudnosti", reče mašina. "To je najmanje što se može očekivati. Čak i ako ne pomisliš da sam dve stotine hiljada svojih najboljih godina proćerdao da bih ovu planetu držao pripravnu za tebe... Ne obaziri se uopšte na to..."
<BR>&nbsp;&nbsp;&nbsp;&nbsp;&nbsp;"Ti si, dakle, junačina", reče Bernard, "a ja sam samo ušljivi zvekan i džukela. Je l' ti sad srce na mestu, a? A sad umukni!"
<BR>&nbsp;&nbsp;&nbsp;&nbsp;&nbsp;"Mogu da kažem Gvozdenu gde se tačno nalaziš, bez obzira na to gde se sakrio", reče mu mašina pretećim glasom. "A to ti se ne bi dopalo, zar ne?"
<BR>&nbsp;&nbsp;&nbsp;&nbsp;&nbsp;"Ne, ne bi mi se dopalo."
<BR>&nbsp;&nbsp;&nbsp;&nbsp;&nbsp;"Znači, hoćeš da budemo prijetelji?"
<BR>&nbsp;&nbsp;&nbsp;&nbsp;&nbsp;"Svakako", uzvrati Bernard uz neiskreni smešak. "Najbolji prijatelji na svetu."
<BR>&nbsp;&nbsp;&nbsp;&nbsp;&nbsp;"Ali ja ne bih voleo da te imam za prijatelja, ako bi mi život zavisio od toga. Doći ćeš ti već na kolenima da me moliš kada ti prigusti, a ja ću te samo motriti sve vreme i valjaću se od smeha, čuješ li?"
<BR>&nbsp;&nbsp;&nbsp;&nbsp;&nbsp;"Pa ti patiš od manije gonjenja", reče Bernard. "Umukni već jednom, ti nakazo!" On žestoko udari mašinu nogom.
<BR>&nbsp;&nbsp;&nbsp;&nbsp;&nbsp;Zamahnu da to ponovo učini, ali zastade. "Moram da zbrišem odavde pre no što se Gvozden pojavi - postoje li nekakva tajna vrata ovde ili tako nešto?"
<BR>&nbsp;&nbsp;&nbsp;&nbsp;&nbsp;"Crk'o dabogda!" reče mašina. "Da, ima ih, na milione."
<BR>&nbsp;&nbsp;&nbsp;&nbsp;&nbsp;"Oslovljavaj me sa 'gospodine', ti kopilane!"
<BR>&nbsp;&nbsp;&nbsp;&nbsp;&nbsp;"Dragi!"
<BR>&nbsp;&nbsp;&nbsp;&nbsp;&nbsp;Uzvik je dopro sa ulaza. Kada se okrenuo, ugledao je Teri kako stoji tamo raširenih ruku, zračeći čistom, blaženom romantičnošću iz svojih romana. Smejala se i plakala u isto vreme. "Zašto si me tako iznenada napustio?" uzviknu devojka. "Svuda sam te tražila!" Ona potrča prema njemu, dok su joj se oči presijavale nepokolebljivom ljubavlju. Bernard oseti kako mu se kosa diže na glavi.
<BR>&nbsp;&nbsp;&nbsp;&nbsp;&nbsp;"Izbavi me odavde!" razdra se on. "Brzo, bre!"
<BR>&nbsp;&nbsp;&nbsp;&nbsp;&nbsp;Pod se otvori pod njim. Sunovratio se dvadeset stopa pravo dole i pao na nešto mekano i pokorno, što mu se obratilo na spor i užasan način.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
