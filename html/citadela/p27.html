<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27. PRED VODALUSOM
<P>&nbsp;&nbsp;&nbsp;&nbsp;&nbsp;Šestog dana izjutra po mene dođoše dve žene. Prethodne noći spavao sam vrlo malo. Jedan od onih šišmiša-krvopija, koji se u tim severnim džunglama često sreću, ušao je kroz prozorčić u moju sobu; uspeo sam da ga isteram i da zaustavim krv, ali on se mnogo puta opet vraćao, privučen, valjda, mirisom mojih rana. I do dana današnjeg ja ne mogu da vidim onu mutnu zelenu tamu koja nastaje rasipanjem mesečine, a da ne zamislim kako je tu negde i šišmiš koji puzi kao veliki pauk, a onda se otiskuje u vazduh.
<BR>&nbsp;&nbsp;&nbsp;&nbsp;&nbsp;Koliko sam se iznenadio videći te dve žene, toliko su se i one iznenadile videći da sam budan; bila je tek zora. Naterale su me da ustanem, onda mi je jedna vezala ruke dok mi je druga držala bodež naslonjen na grlo. Upitala je, međutim, kako mi zarasta obraz, dodajući da su joj rekli, kad sam doveden, da sam zgodan momak.
<BR>&nbsp;&nbsp;&nbsp;&nbsp;&nbsp;"Bio sam blizu smrti gotovo isto toliko kao sad", rekoh joj. Istina je bila da sam se oporavio od potresa koji sam pretrpeo pri rušenju letećeg čamca, ali sam još i sad trpeo znatne bolove u nozi i na licu.
<BR>&nbsp;&nbsp;&nbsp;&nbsp;&nbsp;Te žene su me odvele pred Vodalusa; a to nije bilo, kao što sam očekivao, negde u ziguratu, niti na onom vodoravnom proširenju gde je on, sa Teom, sedeo na prestolu, nego na jednom proplanku, koji je bio sa tri strane obuhvaćen sporom, zelenom vodom. Tek posle nekoliko trenutaka - jer morao sam čekati dok neki drugi posao ne bude završen - shvatio sam da je tok te reke usmeren, u osnovi, ka severu i istoku i da ja nikad dotad nisam video nijedan vodotok okrenut ka severu; sve reke i potoci, u mom dotadašnjem iskustvu, tekli su ka jugu ili jugozapadu i pridruživali se Ęolu koji teče na jugozapad.
<BR>&nbsp;&nbsp;&nbsp;&nbsp;&nbsp;Najzad Vodalus nagnu glavu ka meni; povedoše me napred. Kad je video da jedva stojim, naredio je mojim stražarkama da me dovedu da sednem kraj njegovih nogu, zatim im je mahnuo da se udalje iz domašaja čujnosti. "Tvoj ulazak je kudikamo manje zadivljujući nego onaj u šumi blizu Nesusa", reče on.
<BR>&nbsp;&nbsp;&nbsp;&nbsp;&nbsp;S tim sam se saglasio. "Ali, vladaoče, dolazim sada, kao i tada, kao tvoj sluga. A upravo to sam bio i prvi put kad si me sreo, kad sam spasao tvoj vrat od sekire. Ako se pred tobom pojavljujem u krvavim dronjcima i sa vezanim rukama, to je zato što ti tako postupaš sa svojim slugama."
<BR>&nbsp;&nbsp;&nbsp;&nbsp;&nbsp;"Složio bih se, svakako, da se vezivanje zglavkova čini malčice preteranom merom kad je u pitanju čovek u stanju u kome si ti." Osmehnuo se vrlo malo. "Da li boli?"
<BR>&nbsp;&nbsp;&nbsp;&nbsp;&nbsp;"Ne. Više ih ne osećam."
<BR>&nbsp;&nbsp;&nbsp;&nbsp;&nbsp;"Ipak, ti konopci nisu potrebni." Vodalus ustade, isuka jedno tanko sečivo i, naginjući se nad mene, preseče, vrhom noža, samo jednim ovlašnim trzajem, to čime sam bio sputan.
<BR>&nbsp;&nbsp;&nbsp;&nbsp;&nbsp;Još dok su se poslednji namotaji konopca razmicali, počeo sam da razgibam ramena. Kroz šake kao da mi krenuše, ubadajući, hiljade iglica.
<BR>&nbsp;&nbsp;&nbsp;&nbsp;&nbsp;Kad je opet seo na svoj presto, zapita me, zar mu se neću zahvaliti.
<BR>&nbsp;&nbsp;&nbsp;&nbsp;&nbsp;"Ti se meni, gospodaru, nikad nisi zahvalio. Umesto toga, dao si mi jedan novčić. Mislim da ovde negde imam jedan." Počeh da petljam po svojoj jahačkoj torbici, tražeći pare koje mi je Gvazaht isplatio.
<BR>&nbsp;&nbsp;&nbsp;&nbsp;&nbsp;"Možeš zadržati svoju paricu. Zatražiću ja od tebe mnogo više. Jesi li spreman da mi kažeš ko si?"
<BR>&nbsp;&nbsp;&nbsp;&nbsp;&nbsp;"Na to sam uvek bio spreman, vladaoče. Ja sam Severijan, nekadašnji kalfa u esnafu mučitelja."
<BR>&nbsp;&nbsp;&nbsp;&nbsp;&nbsp;"Ali nisi ništa drugo osim toga - samo si bivši kalfa tog esnafa?"
<BR>&nbsp;&nbsp;&nbsp;&nbsp;&nbsp;"Ništa drugo."
<BR>&nbsp;&nbsp;&nbsp;&nbsp;&nbsp;Vodalus uzdahnu i osmehnu se, a onda se, u svome sedištu, nasloni unazad, pa još jednom uzdahnu. "Moj sluga Hildegrin oduvek je govorio da si ti važan. Kad sam ga pitao zašto, iznosio je raznorazne mogućnosti, a ja ni za jednu nisam našao da je uverljiva. Pomišljao sam da hoće da izvuče srebro od mene u zamenu za malčice lakog uhođenja. A ipak, bio je u pravu."
<BR>&nbsp;&nbsp;&nbsp;&nbsp;&nbsp;"Ja sam tebi, vladaoče, samo jednom bio važan."
<BR>&nbsp;&nbsp;&nbsp;&nbsp;&nbsp;"Kad god se sretnemo, podsećaš me da si mi jednom spasao život. A jesi li znao da je Hildegrin jednom spasao tebi život? On je bio taj koji je viknuo 'Beži!' tvome suparniku kad si bio na dvoboju u gradu. Bio si pao, onaj te je mogao probosti."
<BR>&nbsp;&nbsp;&nbsp;&nbsp;&nbsp;"Je li Agija ovde?" upitah. "Ona će pokušati da te ubije ako ovo čuje."
<BR>&nbsp;&nbsp;&nbsp;&nbsp;&nbsp;"Ne može me čuti niko osim tebe. Možeš joj kazati kasnije, ako ti bude volja. Ona ti nikad neće poverovati."
<BR>&nbsp;&nbsp;&nbsp;&nbsp;&nbsp;"U to ti ne možeš biti siguran."
<BR>&nbsp;&nbsp;&nbsp;&nbsp;&nbsp;Osmehnuo se šire. "Vrlo dobro, predaću te njoj. Pa, ti oprobaj koja postavka više vredi, tvoja ili moja."
<BR>&nbsp;&nbsp;&nbsp;&nbsp;&nbsp;"Kako god želiš."
<BR>&nbsp;&nbsp;&nbsp;&nbsp;&nbsp;Blagom kretnjom jedne šake isključio je iz daljeg razgovora ovo moje pristajanje. "Misliš da me možeš, tom tvojom spremnošću na umiranje, sputati. A, u stvari, mi nudiš lak izlaz iz jedne nedoumice. Tvoja Agija je došla kod mene dovodeći veoma vrednog taumaturga sa sobom i zatražila kao jedinu cenu za svoje i njegove usluge da ti, Severijan iz Reda tragalaca za istinom i pokajanjem, budeš izručen njoj u šake. A sad kažeš da si ti taj Severijan i niko drugi, pa je meni, stoga, vrlo neprijatno da se protivim njenim zahtevima."
<BR>&nbsp;&nbsp;&nbsp;&nbsp;&nbsp;"A ko bi ti želeo da ja budem?"
<BR>&nbsp;&nbsp;&nbsp;&nbsp;&nbsp;"Imam, ili bi možda trebalo reći: imao sam, jednog izvanredno dobrog slugu u Kući Apsoluta. Ti ga, naravno, znaš, jer si njemu predao moju poruku." Vodalus zastade i opet se nasmeši. "Pre oko nedelju dana primili smo od njega jednu poruku. Naravno da nije bila otvoreno adresovana na mene, ali ja sam se nedavno postarao da on bude upoznat sa našim mestom prebivanja, a u ovom slučaju nismo bili daleko od njega. Znaš li kako je poruka glasila?"
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;"Čudno, pa morao si biti tada uz njega. Rekao je da se nalazi u slupanom letećem čamcu - i da je s njim, u čamcu, i autarh. Samo bi idiot, na njegovom mestu, slao takve poruke kad bi tok stvari bio redovan - jer odao je svoj položaj, a nalazio se iza našeg fronta, što je svakako znao."
<BR>&nbsp;&nbsp;&nbsp;&nbsp;&nbsp;"Vi ste, dakle, deo ascijanske vojske?"
<BR>&nbsp;&nbsp;&nbsp;&nbsp;&nbsp;"Mi u njenu korist obavljamo izvesne izviđačke dužnosti, da. Vidim da te uznemirava saznanje da su Agija i taumaturg poubijali nekoliko njihovih vojnika da bi te zgrabili. Ne treba da se uznemiravaš. Gospodari te vojske cene svoje vojnike čak manje od mene, a prilike nisu bile pogodne za pregovaranje."
<BR>&nbsp;&nbsp;&nbsp;&nbsp;&nbsp;"Ali oni nisu uhvatili autarha." Nisam dobar lažov, ali mislim da sam bio toliko iscrpljen da Vodalus nije mogao lako bilo šta pročitati sa mog lica.
<BR>&nbsp;&nbsp;&nbsp;&nbsp;&nbsp;Nagnuo se napred, a oči mu na trenutak zasijaše kao da su u njihovim dubinama gorele sveće. "Znači, bio je tamo. Kako je to divno. Video si ga. Vozio si se u kraljevskom letećem čamcu sa njim."
<BR>&nbsp;&nbsp;&nbsp;&nbsp;&nbsp;Još jednom klimnuh glavom.
<BR>&nbsp;&nbsp;&nbsp;&nbsp;&nbsp;"A ja sam se, vidiš, plašio, ma koliko to smešno bilo, da si ti taj autarh. Ko će ga znati. Autarh umre, na njegovo mesto dođe drugi, a onda ostane, možda pola veka, a možda dve nedelje. Znači, bilo vas je troje? Ne više?"
<BR>&nbsp;&nbsp;&nbsp;&nbsp;&nbsp;"Ne više."
<BR>&nbsp;&nbsp;&nbsp;&nbsp;&nbsp;"A kako je izgledao autarh? Daj da čujem, hoću sve pojedinosti."
<BR>&nbsp;&nbsp;&nbsp;&nbsp;&nbsp;Poslušao sam Vodalusa, opisao sam podrobno izgled doktora Talosa u ulozi autarha.
<BR>&nbsp;&nbsp;&nbsp;&nbsp;&nbsp;"Da li je utekao i taumaturgovim stvorenjima i Ascijancima? Ili ga sad drže Ascijanci? Možda ga ova žena i njen ljubavnik čuvaju za sebe."
<BR>&nbsp;&nbsp;&nbsp;&nbsp;&nbsp;"Rekao sam ti da ga Ascijanci nisu uhvatili."
<BR>&nbsp;&nbsp;&nbsp;&nbsp;&nbsp;Vodalus se opet osmehnu, ali njegove usne su, tako izvijene, ispod užagrenih očiju nagoveštavale samo bol. "Eto, vidiš", ponovi on, "a ja sam neko vreme pomišljao da bi ti mogao biti taj. Našeg slugu sad imamo ovde, ali glava mu je povređena, nikad nije pri svesti duže od nekoliko trenutaka. Bojim se da će vrlo brzo umreti. Ali on mi je uvek govorio istinu, a Agija kaže da si ti bio jedini s njim."
<BR>&nbsp;&nbsp;&nbsp;&nbsp;&nbsp;"Misliš da sam ja autarh? Nisam."
<BR>&nbsp;&nbsp;&nbsp;&nbsp;&nbsp;"A ipak, promenio si se, nisi onaj čovek s kojim sam se ranije sretao."
<BR>&nbsp;&nbsp;&nbsp;&nbsp;&nbsp;"Ti, lično, si mi dao alzabo i život šatlene Tekle. Voleo sam je. Zar si mislio da onakvo gutanje njene suštine neće nimalo delovati na mene? Ona je uvek sa mnom, tako da sam dvoje u ovom jednom telu. A ipak, nisam autarh, čije telo je hiljada."
<BR>&nbsp;&nbsp;&nbsp;&nbsp;&nbsp;Vodalus ne odgovori ništa, ali napola sklopi oči, kao da se plaši da ću videti njihov plamen. Nikakav se zvuk nije čuo, osim pljuskanja rečne vode i znatno prigušenih glasova koji su dopirali od grupice naoružanih muškaraca i žena, koji su stajali i razgovarali između sebe, oko stotinu koraka od nas, bacajući povremeno poglede ka nama. Jedan makao ara zakrešta, lepršajući sa jednog drveta na drugo.
<BR>&nbsp;&nbsp;&nbsp;&nbsp;&nbsp;"I dalje ću ti služiti", rekoh Vodalusu, "potrebno je samo da ti to dozvoliš." Nisam bio siguran da je ovo laž sve dok te reči nisu otišle sa mojih usana, a onda me obuze zbunjenost, jer sam se trudio da shvatim kako je moguće da su te reči, koje bi bile istinite i za Severijana i za Teklu u prošlosti, sad za mene lažne.
<BR>&nbsp;&nbsp;&nbsp;&nbsp;&nbsp;"'Autarh, čije telo je hiljada'", ponovi on moje reči. "Tačno rečeno, ali kako je malen broj nas koji to znamo."
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
