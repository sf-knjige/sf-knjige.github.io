<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. PATROLA
<P>&nbsp;&nbsp;&nbsp;&nbsp;&nbsp;Držali smo perimetar koji je imao samo dve stotine koraka u prečniku. Naši neprijatelji su, velikom većinom, imali samo noževe i sekire - podsećali su, tim sekirama i svojom dronjavom odećom, na one dobrovoljce koje je Vodalus potukao u našem nekropolisu, u čemu sam mu pomogao - ali bilo ih je na stotine, a pristizali su i novi.
<BR>&nbsp;&nbsp;&nbsp;&nbsp;&nbsp;Naša četa je još pre zore bila osedlala atove i krenula iz logora. Senke su još bile dugačke, negde na pokretnome frontu, kad jedan izviđač pokaza Gvazahtu duboke tragove koje je ostavila neka kočija krećući se ka severu. Sledeće tri smene vremena išli smo tim tragom.
<BR>&nbsp;&nbsp;&nbsp;&nbsp;&nbsp;Ascijanski napadači koji su kočiju zaustavili borili su se dobro, skrenuli su na jug da nas iznenade, pa na zapad, pa opet na sever, kao zmija kad se uvija; ali za sobom su svaki put ostavili trag sačinjen od leševa, jer su bili uhvaćeni između naše vatre i vatre stražara koji su ih gađali iznutra, kroz otvore na stranama kočije. Tek pred kraj kad Ascijani više nisu mogli da beže, postali smo svesni da su prisutni i drugi lovci.
<BR>&nbsp;&nbsp;&nbsp;&nbsp;&nbsp;Do podne opkoliše tu malu dolinu. Blistave čelične kočije, sa svojim mrtvim i umirućim zarobljenicima, stajale su zaglibljene do osovina. Ispred njih su čučali naši ascijanski zarobljenici; čuvali su ih naši ranjenici. Oficir Ascijanaca je znao naš jezik, pa mu je pre jedne smene vremena Gvazaht naredio da kočiju izvuku iz gliba, a kad to nisu uspeli, streljao je nekoliko njih. Preostalo ih je još oko trideset; bili su gotovo goli, mlitavi, praznih očiju. Njihovo naoružanje bilo je natrpano na gomilu daleko odatle, blizu naših vezanih atova.
<BR>&nbsp;&nbsp;&nbsp;&nbsp;&nbsp;Sad je Gvazaht obilazio bojište i ja videh da je zastao kod jednog panja iza koga je ležao, u zaklonu, naš vojnik meni najbliži. Jedna protivnička žena-vojnik izviri iza nekakvog žbunića, na znatnoj udaljenosti uz kosinu. Pogodih je udarom munje iz mog kontusa; ona, nesvesno, odskoči u vazduh, a zatim se zgrči kao pauk kad ga bace u žar logorske vatre. Ispod crvene marame-bandane koja joj bejaše omotana oko glave bila je bledog lica i iznenada razumeh da su je naterali da izviri - da su iza tog žbunića bili neki drugi, kojima se ona nije dopadala, ili bar nisu smatrali da ona ima ikakvu vrednost, pa su je prinudili da izviri. Opalio sam ponovo i presekao to zeleno rastinje munjom, stvarajući oblačić kiselog dima koji zaplovi ka meni kao njen duh.
<BR>&nbsp;&nbsp;&nbsp;&nbsp;&nbsp;"Nemoj traćiti te naboje", reče Gvazaht uz moj lakat. On se bio bacio na tle pored mene, i to, rekao bih, više iz navike nego iz straha.
<BR>&nbsp;&nbsp;&nbsp;&nbsp;&nbsp;Zapitah hoće li naboji biti istrošeni pre pada noći ako ispaljujem po šest puta u svakoj smeni vremena.
<BR>&nbsp;&nbsp;&nbsp;&nbsp;&nbsp;Slegnuo je ramenima, a onda odmahnuo glavim.
<BR>&nbsp;&nbsp;&nbsp;&nbsp;&nbsp;"Tom brzinom sam pucao iz ove stvari, bar koliko mogu po kretanju Sunca oceniti. A kad dođe noć..."
<BR>&nbsp;&nbsp;&nbsp;&nbsp;&nbsp;Pogledao sam ga, a on je samo mogao da slegne ramenima još jednom.
<BR>&nbsp;&nbsp;&nbsp;&nbsp;&nbsp;"A kad dođe noć", nastavih, "nećemo moći da ih vidimo dok se ne primaknu na samo nekoliko koraka. Pucaćemo manje-više nasumično i ubićemo ih nekoliko desetina, onda ćemo izvući mačeve i staćemo leđa uz leđa, a oni će nas pobiti."
<BR>&nbsp;&nbsp;&nbsp;&nbsp;&nbsp;"Pomoć će stići pre toga", reče on, pa, videći da mu ne verujem, pljunu. "Kamo sreće da nikad nisam pogledao trag te prokletinje. Kamo sreće da nikad nisam za nju čuo."
<BR>&nbsp;&nbsp;&nbsp;&nbsp;&nbsp;Bio je red na mene da slegnem ramenima. "Vrati je Ascijancima, pa ćemo se probiti napolje."
<BR>&nbsp;&nbsp;&nbsp;&nbsp;&nbsp;"Metalni novac je unutra, kad ti kažem! Zlato kojim treba da budu isplaćene naše trupe. Kočije su toliko teške da ne može biti ništa drugo."
<BR>&nbsp;&nbsp;&nbsp;&nbsp;&nbsp;"Mora biti da je oklop poprilično težak."
<BR>&nbsp;&nbsp;&nbsp;&nbsp;&nbsp;"Nije baš. Viđao sam ja već takve kočije, to je zlato iz Nesusa ili iz Kuće Apsoluta. Ali ta stvorenja unutra - ko je ikad video takva?"
<BR>&nbsp;&nbsp;&nbsp;&nbsp;&nbsp;"Video sam ja."
<BR>&nbsp;&nbsp;&nbsp;&nbsp;&nbsp;Gvazaht se netremice zagledao u mene.
<BR>&nbsp;&nbsp;&nbsp;&nbsp;&nbsp;"Kad sam prolazio kroz kapiju Sažalnicu u Zidu Nesusa. To su ljudi-zveri, sazdani pomoću istih onih izgubljenih veština zahvaljujući kojima su naši destrijeri brži nego drumske mašine iz starih vremena." Pokušao sam da se prisetim šta mi je još Jonas kazao o njima, pa sam završio prilično slabo rečima: "Njih autarh koristi za dužnosti koje su odveć mukotrpne za ljudska bića, ili koje su takve da se ne mogu ljudima poveriti."
<BR>&nbsp;&nbsp;&nbsp;&nbsp;&nbsp;"To bi, valjda, moglo biti prava stvar. Kako bi oni mogli ukrasti pare? Kud bi pošli? Čuj, posmatrao sam te."
<BR>&nbsp;&nbsp;&nbsp;&nbsp;&nbsp;"To znam", rekoh. "Osetio sam."
<BR>&nbsp;&nbsp;&nbsp;&nbsp;&nbsp;"Velim, posmatrao sam te. Naročito od kada si naterao onog tvog šarca da napadne čoveka koji ga je uvežbavao. Ovde gore, u Orithiji, mi viđamo mnoge snažne ljude i mnoge hrabre - najčešće ih viđamo kad prekoračujemo njihova tela. Vidimo i mnoštvo pametnjakovića, ali od dvadeset takvih devetnaest su previše pametni da bi bili od koristi ikome, pa i sebi. Ono što vredi jesu muškarci, a ponekad i žene, koji imaju jednu određenu vrstu moći, naime moć da navedu druge ljude da čine ono što oni kažu. Neću da se hvališem, ali ja je imam. Imaš je i ti."
<BR>&nbsp;&nbsp;&nbsp;&nbsp;&nbsp;"To nije bilo preterano očigledno u mom dosadašnjem životu."
<BR>&nbsp;&nbsp;&nbsp;&nbsp;&nbsp;"Ponekad se to tek u ratu ispolji. To je jedna od dobrih strana rata, a pošto rat nema mnogo dobrih strana, visoko cenimo one koje ima. Severijane, hoću da siđeš do kočije i pregovaraš sa tim ljudoživotinjama. Kažeš da znaš nešto o njima. Navedi ih da iziđu i da nam pomognu u borbi. Ipak smo, na kraju krajeva, na istoj strani."
<BR>&nbsp;&nbsp;&nbsp;&nbsp;&nbsp;Klimnuo sam glavom. "A ako ih navedem da otvore kočiju, pare možemo podeliti između sebe. Moguće je da će se bar neko od nas izvući."
<BR>&nbsp;&nbsp;&nbsp;&nbsp;&nbsp;Gvazaht zgađeno odmahnu glavom. "Šta ti rekoh maločas o onima koji su previše pametni? Da si stvarno pametan, ne bi to prenebregao. Ne, nego im reci da je važan svaki borac, pa čak i ako ih ima samo trojica ili četvorica. Osim toga, postoji neka, makar i mala mogućnost da će ovi prokleti pljačkaši pobeći kad ih vide. Daj mi tvoj kontus, držaću tvoj položaj dok se ne vratiš."
<BR>&nbsp;&nbsp;&nbsp;&nbsp;&nbsp;Dadoh mu svoje oružje. "A ko su, uopšte, ovi što nas napadaju?"
<BR>&nbsp;&nbsp;&nbsp;&nbsp;&nbsp;"Ovi? Pratioci logora. Krčmari, kurve - i ženske i muške. Dezerteri. S vremena na vreme autarh ili neko od njegovih generala ih pohvata i otera na posao, ali oni ubrzo klisnu. Klisnuti - u tome su jedino vešti. Ma, treba to sve pobiti."
<BR>&nbsp;&nbsp;&nbsp;&nbsp;&nbsp;"Imam tvoje ovlašćenje da pregovaram sa našim zarobljenicima u kočiji? Podržaćeš me?"
<BR>&nbsp;&nbsp;&nbsp;&nbsp;&nbsp;"Pa nisu nam to zarobljenici - hmm, dobro, valjda i jesu. Reci im ovo što sam ja rekao i postigni najbolju pogodbu koju budeš mogao. Podržaću te."
<BR>&nbsp;&nbsp;&nbsp;&nbsp;&nbsp;Gledao sam ga jedan trenutak, nastojeći da ocenim da li to misli ozbiljno. Kao i toliki drugi sredovečni ljudi, već je nosio na licu onog starca koji će od njega postati, starca kivnog, sklonog psovanju, starca koji je već počinjao da mrmlja primedbe i žalbe koje će izgovarati kad mu dođe poslednji okršaj.
<BR>&nbsp;&nbsp;&nbsp;&nbsp;&nbsp;"Imaš moju reč. Ajd'."
<BR>&nbsp;&nbsp;&nbsp;&nbsp;&nbsp;"Važi." Ustao sam. Ta oklopna kola su ličila na one kočije kojima su važni klijenti dovoženi u našu kulu u Citadeli. Prozori kola bili su uzani i preprečeni rešetkama, a zadnji točkovi visoki kao čovek. Glatki čelični bokovi nagoveštavali su primenu onih izgubljenih veština koje sam Gvazahtu pomenuo; štaviše, znao sam da ljudi-životinje, unutra, imaju bolje oružje nego mi. Pružio sam ruke da bih pokazao da sam nenaoružan, zatim sam hodao najčvršće što sam mogao prema njima, sve dok se na jednoj prozorskoj rešetki nije pokazalo nečije lice.
<BR>&nbsp;&nbsp;&nbsp;&nbsp;&nbsp;Kad čovek sluša o takvim spodobama, zamišlja nešto postojano, nešto na pola puta između zveri i čoveka; ali kad ih stvarno vidi - kao što sam ja sad video ovog čoveka-životinju i kao što sam video čovekomajmune u rudniku blizu Saltusa - utisak uopšte nije takav. Najbolje poređenje koje mogu napraviti jeste ono sa treperenjem lišća srebrne breze na vetru. U jednom trenutku ona izgleda kao obično drvo, a u sledećem, kad se pojave donje strane listova, izgleda kao neka natprirodna tvorevina. Tako je bilo sa ovim ljudoživotinjama. U prvi mah sam pomislio da kroz šipke u mene pilji buldog; onda se učinilo da je ipak čovek, uzvišeno ružan, mrka lica i ćilibarnih očiju. Digao sam šake do rešetke da mu dam svoj miris; pomišljao sam na Triskelea.
<BR>&nbsp;&nbsp;&nbsp;&nbsp;&nbsp;"Šta hoćeš?" Glas mu je bio grub, ali ne neugodan.
<BR>&nbsp;&nbsp;&nbsp;&nbsp;&nbsp;"Hoću da spasem vaše živote", rekoh. Pogreška je bila to reći i čim su te reči izletele iz mojih usta, znao sam da je pogreška.
<BR>&nbsp;&nbsp;&nbsp;&nbsp;&nbsp;"Mi svoju čast hoćemo da spasavamo."
<BR>&nbsp;&nbsp;&nbsp;&nbsp;&nbsp;Klimnuo sam glavom. "Čast je viši život."
<BR>&nbsp;&nbsp;&nbsp;&nbsp;&nbsp;"Ako nam možeš reći kako da spasemo svoju čast, govori. Slušaćemo. Ali ono što nam je povereno, predati nećemo nikada."
<BR>&nbsp;&nbsp;&nbsp;&nbsp;&nbsp;"To ste vi već predali", rekoh ja.
<BR>&nbsp;&nbsp;&nbsp;&nbsp;&nbsp;Vetar je zamro, a buldog se tog istog trenutka vratio, uz sev zuba i plamen u očima.
<BR>&nbsp;&nbsp;&nbsp;&nbsp;&nbsp;"Vi niste stavljeni u tu kočiju da čuvate zlato od Ascijanaca, nego da ga čuvate od onih pripadnika našeg sopstvenog Komonvelta koji bi ga rado ukrali samo da mogu. Ovi Ascijanici su potučeni - pogledajte ih. Mi smo autarhova odana ljudska bića. Oni od kojih vi treba da čuvate kočiju uskoro će nas savladati."
<BR>&nbsp;&nbsp;&nbsp;&nbsp;&nbsp;"Moraće da ubiju i mene i moje sadruge pre nego što ugrabe zlato."
<BR>&nbsp;&nbsp;&nbsp;&nbsp;&nbsp;Znači, stvarno je bilo zlato. Rekoh: "Uradiće oni to. Iziđite i pomognite nam u borbi, dok još ima izgleda za pobedu."
<BR>&nbsp;&nbsp;&nbsp;&nbsp;&nbsp;Oklevao je, a ja više nisam bio siguran da je bilo sasvim pogrešno otpočeti razgovor pominjanjem spasavanja njegovog života. "Ne", reče on. "Ne možemo. Ono što govoriš može biti razum, to ne znam. Naš zakon nije zakon razuma. Naš zakon je čast i poslušnost. Ostajemo."
<BR>&nbsp;&nbsp;&nbsp;&nbsp;&nbsp;"Ali znate da mi nismo vaši neprijatelji?"
<BR>&nbsp;&nbsp;&nbsp;&nbsp;&nbsp;"Ko god hoće da uzme ono što čuvamo, taj nam je neprijatelj."
<BR>&nbsp;&nbsp;&nbsp;&nbsp;&nbsp;"Pa i mi to isto čuvamo. Ako oni tamo, koji se vucaraju za vojnim logorima, i oni dezerteri dođu u domašaj vašeg oružja, hoćete li pucati na njih?"
<BR>&nbsp;&nbsp;&nbsp;&nbsp;&nbsp;"Hoćemo, naravno."
<BR>&nbsp;&nbsp;&nbsp;&nbsp;&nbsp;Prišao sam obeshrabrenoj grupi Ascijanaca i zatražio da razgovaram sa njihovim zapovednikom. Čovek koji je ustao bio je samo malčice višeg rasta od ostalih; umnost na njegovom licu bila je od one vrste koja se ponekad vidi na licima lukavih ludaka. Rekoh mu da me je Gvazaht poslao da umesto njega pregovaram zato što sam često razgovarao sa ascijanskim zarobljenicima, pa poznajem njihove običaje. Ovo su, kao što sam i nameravao, čula i trojica naših ranjenika-stražara, koji su videli da Gvazaht zauzima moj položaj u perimetru odbrane.
<BR>&nbsp;&nbsp;&nbsp;&nbsp;&nbsp;"Pozdrav u ime Sedamnaestočlane grupe", reče Ascijanac.
<BR>&nbsp;&nbsp;&nbsp;&nbsp;&nbsp;"U ime Sedamnaestočlane grupe."
<BR>&nbsp;&nbsp;&nbsp;&nbsp;&nbsp;On kao da se veoma iznenadio zbog ovoga, ali klimnuo je glavom.
<BR>&nbsp;&nbsp;&nbsp;&nbsp;&nbsp;"Nas su opkolili neodani podanici našeg autarha koji su prema tome neprijatelji i autarha i Sedamnaestoro. Naš komandant Gvazaht smislio je plan da ostanemo svi i živi i slobodni."
<BR>&nbsp;&nbsp;&nbsp;&nbsp;&nbsp;"Sluge Sedamnaestočlane grupe ne smeju biti potrošene bez svrhe."
<BR>&nbsp;&nbsp;&nbsp;&nbsp;&nbsp;"Baš tako. Evo plana. Upregnućemo izvestan broj naših destrijera da povuku kočiju - koliko god je potrebno da se izglavi. Ti i tvoji ljudi morate takođe raditi na njenom oslobađanju iz gliba. Kad kočija bude slobodna, vratićemo vam vaše oružje i pomoći ćemo vam da se borbom probijete iz ovog kordona. I vaši i naši vojnici krenuće na sever, a vi možete zadržati i kočiju i pare u njoj i odvesti to svojim pretpostavljenima, baš kao što ste se i nadali kad ste je uhvatili."
<BR>&nbsp;&nbsp;&nbsp;&nbsp;&nbsp;"Svetlost Ispravne misli probija se u svaku tamu."
<BR>&nbsp;&nbsp;&nbsp;&nbsp;&nbsp;"Ne, mi nismo prešli na stranu Sedamnaestočlane grupe. No, vi nam morate, zauzvrat, pomoći. Kao prvo, da iščupamo kočiju iz blata. Kao drugo, da se probijemo napolje. Kao treće, da nam date pratnju koja će nas provesti natrag kroz vašu vojsku i vratiti do naših linija."
<BR>&nbsp;&nbsp;&nbsp;&nbsp;&nbsp;Ascijanski oficir baci pogled ka sjajnim kolima. "Nijedan neuspeh nije trajan neuspeh. Ali za neizbežni uspeh mogu biti potrebni novi planovi i veća snaga."
<BR>&nbsp;&nbsp;&nbsp;&nbsp;&nbsp;"Znači, odobravaš moj novi plan?" Do tog trenutka nisam bio svestan da se znojim, ali sada mi znoj pocuri u oči i poče ih peckati. Obrisah čelo rubom ogrtača, baš kao što je majstor Gerlous imao običaj da čini.
<BR>&nbsp;&nbsp;&nbsp;&nbsp;&nbsp;Ascijanski oficir klimnu glavom. "Izučavanjem Pravomisli biće pre ili kasnije otkrivena staza ka uspehu."
<BR>&nbsp;&nbsp;&nbsp;&nbsp;&nbsp;"Da", rekoh. "Važi, proučio sam je. Neka se iza naših napora nađu naši napori."
<BR>&nbsp;&nbsp;&nbsp;&nbsp;&nbsp;Kad sam se vratio do kočije, onaj isti ljudozver koga sam već video pojavio se na prozoru, ali ovog puta ne sa onolikim neprijateljskim držanjem. Ja rekoh: "Ascijanci su se saglasili da još jednom pokušaju da poguraju ovo. Moraćemo da vas rastovarimo."
<BR>&nbsp;&nbsp;&nbsp;&nbsp;&nbsp;"To je nemoguće."
<BR>&nbsp;&nbsp;&nbsp;&nbsp;&nbsp;"Ako ne rastovarimo, zlato će biti izgubljeno sa Suncem. Ne tražim od vas da odustanete od njegovog čuvanja - nego samo da ga istovarite i držite stražu nad njim. Imaćete svoje oružje, pa ako vam priđe ijedno naoružano ljudsko biće, možete ga ubiti. Ja ću biti sa vama, nenaoružan. Možete ubiti i mene."
<BR>&nbsp;&nbsp;&nbsp;&nbsp;&nbsp;Moralo se još mnogo pričati, ali na kraju su istovarili. Ubedio sam ranjenike koji su dotle stražarili oko Ascijanaca da ostave svoje kontuse i upregnu osam naših destrijera u kočiju, a Ascijanci su se rasporedili da vuku amove i guraju točkove. Onda su se vrata na boku čeličnih kočija otvorila i ljudi-životinje su počeli iznositi metalne sandučiće; dvojica su radila, a onaj treći, sa kojim sam bio razgovarao, stražario je. Bili su višeg rasta nego što sam očekivao, a od oružja su imali fuzil-puške i kao dopunu pištolje za pojas zadenute - a to su bili prvi pištolji koje sam video još od kad su pred mojim očima hieroduli pucali iz pištolja na Boldandersa da skrenu njegove juriše u vrtu Kuće Apsoluta.
<BR>&nbsp;&nbsp;&nbsp;&nbsp;&nbsp;Kad su sve škrinje iznete i kad su trojica ljudozveri stajala oko njih sa oružjem na gotovs, povikao sam. Ranjeni vojnici počeli su da šibaju sve destrijere u toj novoj zaprezi, Ascijanci su počeli da se upinju tako da su im se oči iskolačile na napregnutim licima... i upravo kad smo svi pomislili da stvar neće uspeti, čelična kola se podigoše iz blata i otkotrljaše još pola lanca daleko pre nego što ranjenici uspeše da ih zaustave. Gvazaht polete - i tad je malo nedostajalo pa da budemo ubijeni i ja i on; ali ljudozveri su pokazali taman dovoljno razuma da ocene da je njegovo trčanje sa perimetra ka nama, pri čemu je mlatarao mojim kontusom, samo posledica uzbuđenja, a ne deo neke opasne namere.
<BR>&nbsp;&nbsp;&nbsp;&nbsp;&nbsp;Uzbudio se mnogo više kad je video kako oni vraćaju kovčežiće sa zlatom u kočiju i kad je čuo šta sam obećao Ascijancima. Podsetih ga da mi je odobrio da u njegovo ime pregovaram.
<BR>&nbsp;&nbsp;&nbsp;&nbsp;&nbsp;"Ja kad pregovaram", zamuca on, "to je zbog toga što želim da pobedim."
<BR>&nbsp;&nbsp;&nbsp;&nbsp;&nbsp;Priznadoh da nemam njegovo vojno iskustvo, ali mu rekoh da sam ja našao da se, u nekim prilikama, pobeđivanje sastoji u tome da se čovek nekako ispetlja.
<BR>&nbsp;&nbsp;&nbsp;&nbsp;&nbsp;"Svejedno, nadao sam se da ćeš smisliti nešto bolje."
<BR>&nbsp;&nbsp;&nbsp;&nbsp;&nbsp;Planinski vrhunci su se neumoljivo uzdizali, iako mi nismo bili svesni njihovog kretanja, i već su kao kandže počinjali da se pružaju ka donjoj ivici Sunca; pokazah prstom na tu stranu.
<BR>&nbsp;&nbsp;&nbsp;&nbsp;&nbsp;Gvazaht se iznenada osmehnu. "Ma dobro, to su oni isti Ascijanci od kojih smo kočiju već jednom oteli."
<BR>&nbsp;&nbsp;&nbsp;&nbsp;&nbsp;Pozvao je ascijanskog oficira k sebi i rekao mu da će naši konjanici predvoditi napad, a da njegovi vojnici mogu da idu pešice za kočijom. Ascijanac je pristao, ali kad su se njegovi vojnici ponovo naoružali, počeo je zahtevati da šest njih budu postavljeni na krov kočije i da on lično bude u prednjem redu napada. Gvazaht je pristao na ovo, ali sa zlovoljom koja je meni izgledala kao čista gluma. Odredismo da svakog od tih osam destrijera u novoj zaprezi pojaše po jedan naoružani vojnik; videh kako Gvazaht žustro razgovara sa njihovim barjaktarom.
<BR>&nbsp;&nbsp;&nbsp;&nbsp;&nbsp;Ascijancu sam bio obećao da ćemo se kroz kordon dezertera probiti ka severu, ali pokaza se da je teren u tom pravcu nepodesan za čeličnu kočiju, pa se na kraju saglasismo da krenemo ka severoistoku. Ascijanska pešadija pođe korakom koji se nije mnogo razlikovao od punog trka, pucajući pri kretanju. Kočija pođe za njima. Uzane, istrajne munje iz pešadijskih kontusa ubadale su dronjavu rulju koja je sad pokušavala da se sjuri ka kolima, a po njoj počeše, gromovitim udarima svoje silovite energije, da tuku i ascijanske arkebuze sa krova. Ljudi-životinje su ispaljivali fuzile kroz prozore kola, ubijajući svakim plotunom po pet-šest protivnika.
<BR>&nbsp;&nbsp;&nbsp;&nbsp;&nbsp;Ostatak trupa (i ja sa njima) pojahao je za kolima; perimetar smo održavali samo dok se kola nisu izvukla iz obruča. Radi štednje dragocenih naboja, mnogi od nas su spustili kontuse kroz prstenove na sedlima, potegli mačeve i pregazili razvučene grupice protivnika koje su ostale posle prolaska kola i Ascijanaca.
<BR>&nbsp;&nbsp;&nbsp;&nbsp;&nbsp;Onda neprijatelji ostadoše za nama, a mi iziđosmo na čistiji teren. Vojnici na zaprezi odmah počeše mamuzati destrijere, a Gvazaht, Erblon i ostali koji su jahali za kolima počistiše Ascijance sa krova, u oblaku grimiznog plamena i oštrog smrdećeg dima. Ascijanski pešaci se rastrčaše na sve strane i okrenuše se da pucaju.
<BR>&nbsp;&nbsp;&nbsp;&nbsp;&nbsp;Smatrao sam da u toj borbi ne mogu učestvovati. Potegao sam uzde i zato sam video - pre ma kog drugog, čini mi se - kako se prva anpilka obrušava, kao onaj anđeo u Melitovoj priči, iz Suncem obojenih oblaka. Anpilke su izgledale lepo, nage, sa telima vitkih mladih žena; ali njihova krila duginih boja širila su se dalje nego krila najvećih teratornisa, a svaka je imala po jedan pištolj i u levoj i u desnoj ruci.
<BR>&nbsp;&nbsp;&nbsp;&nbsp;&nbsp;Pozno te noći, kad smo bili opet u logoru i kad su ranjenici bili zbrinuti, zapitah Gvazahta da li bi opet postupio isto onako.
<BR>&nbsp;&nbsp;&nbsp;&nbsp;&nbsp;Jedan trenutak je razmišljao. "Ni od kuda ja nisam mogao znati da će te leteće devojke da dođu. Sad kad se gleda odavde, stvar je baš razumljiva - u tim kolima je sigurno bilo dovoljno para da se daju plate polovini neke vojske, pa prema tome oni ne bi oklevali da pošalju elitne trupe u potragu. Ali pre nego što su doletele, da li bi se ti dosetio?"
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;"Čuj, Severijane, ne bi trebalo ovako da ti pričam. Ali učinio si koliko si mogao, a najbolja si pijavica koju sam ikad video. U svakom slučaju, dobro je ispalo na kraju, a? Video si kako je prijateljski nastrojena bila njihova serafkinja. Uostalom, šta je ona videla? Odvažne momke kako se trude da spasu kočiju od Ascijanaca. Dobićemo službenu pohvalu, ja bih rekao. I nagradu, može biti."
<BR>&nbsp;&nbsp;&nbsp;&nbsp;&nbsp;Uzvratih: "Mogao si da poubijaš ljudozvere, a i Ascijance, kad se zlato našlo izvan kola. Nisi to učinio zato što bih sa njima poginuo i ja. Mislim da zaslužuješ službenu pohvalu. Bar od mene."
<BR>&nbsp;&nbsp;&nbsp;&nbsp;&nbsp;Protrljao je svoje opušteno lice obema šakama. "Ma dobro, i ovako sam podjednako zadovoljan. Propala bi nam Osamnaesta; još jedna smena vremena i mi bismo se počeli međusobno ubijati zbog tih para."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
