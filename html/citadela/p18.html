<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. FOILIN ZAHTEV
<P>&nbsp;&nbsp;&nbsp;&nbsp;&nbsp;Tokom sledećih stotinak koraka nestajanje majstora Aša nije bilo potpuno. Osećao sam njegovu prisutnost, čak sam uspevao i da ga vidim kako pešači uz mene, pola koraka zaostajući, ali to sam video samo kad nisam pokušavao da gledam pravo ka njemu. Kako sam ga to video, kako je on mogao biti u nekom smislu prisutan, a istovremeno i odsutan - ne znam. Naše oči primaju kišu fotona koji nemaju masu niti naelektrisanje, a koji stižu iz ogromnog roja okolnih čestica, kao iz milijardu milijardi sunaca - tako me je učio majstor Palaemon, koji je, sam, bio maltene slep. Na osnovu pljuska tih fotona, mi verujemo da vidimo čoveka. Možda je ponekad taj čovek, koga mislimo da vidimo, izmišljen koliko i majstor Aš, ili još i više.
<BR>&nbsp;&nbsp;&nbsp;&nbsp;&nbsp;Osećao sam uz sebe i njegovu mudrost. Bila je to setna, ali stvarna mudrost. Uvideh da bi mi bilo drago da je on ipak imao sposobnost da me prati, iako bi to značilo da je dolazak leda neminovan. "Usamljen sam, majstor-Aše", rekoh glasno, ne usuđujući se da pogledam iza sebe. "Do ovog časa nisam uviđao koliko sam usamljen. Mislim da si i ti bio usamljen. Ko je bila ta žena za koju si izabrao ime Vina?"
<BR>&nbsp;&nbsp;&nbsp;&nbsp;&nbsp;Njegov glas sam možda samo zamišljao. "Prva žena."
<BR>&nbsp;&nbsp;&nbsp;&nbsp;&nbsp;"Mešijana? Da, nju znam, predivna je. Moja Mešijana bila je Dorkas i usamljen sam zato što nje nema ovde, ali i zato što druge nisu tu. Kad je Tekla postala deo mene, mislio sam da nikada više usamljen neću biti. Ali sad je ona toliko deo mene, da smo samo jedna osoba, pa mogu čeznuti za društvom drugih. Za društvom Dorkas, i Pie ostrvljanke, i malenog Severijana, i Drotea i Rohea. Kad bi Eata bio ovde, mogao bih ga zagrliti. A više od svih njih, voleo bih da vidim Valeriju. Jolenta je bila najlepša žena koju sam ikada video, ali u Valerijinom licu postojalo je nešto što mi je iščupalo srce iz nedara. Bio sam, valjda, samo dečak, iako tada nisam tako mislio. Ispuzao sam iz tame i našao se na mestu zvanom Atrijum vremena. Svuda unaokolo dizale su se kule - tornjevi Valerijine porodice. U središtu je bio jedan obelisk pokriven brojčanicima sunčanih satova; pamtim njegovu senku na snegu, ali on nije mogao dobijati svetlost Sunca više od dve-tri smene u toku dana; sigurno je da su ga kule zaklanjale tokom pretežnog dela vremena. Tvoje razumevanje je dublje od mojeg, majstor-Aše - možeš li mi kazati zašto su taj obelisk tako sagradili?"
<BR>&nbsp;&nbsp;&nbsp;&nbsp;&nbsp;Neki vetar, koji se među stenama igrao, dohvatio mi je ogrtač i počeo ga nadimati oko mene, tako da mi je sa ramena lepršao. Pričvrstio sam ga ponovo i navukao kapuljaču. "Išao sam za jednim psom. Nazvao sam ga Triskele i rekao, čak i sebi, da je moj, iako nisam imao prava da čuvam psa. Zimski je dan bio kad sam ga našao. Radili smo u perionici - prali smo posteljinu klijenata - a onda se odlivna cev zapušila od dronjaka i vlakana. Ja sam na poslu zabušavao, zato je Drote rekao meni da iziđem napolje i pročačkam slivnik motkom za podupiranje konopca za veš. Vetar je bio grozno hladan. To je, valjda, tvoj led dolazio, mada ja to tada nisam znao - zime koje postaju po malčice oštrije svake godine. A, zna se, kad probodem to zapušeno mesto, mora da bljune prljava vodurina i da mi pokvasi ruke.
<BR>&nbsp;&nbsp;&nbsp;&nbsp;&nbsp;Ljutio sam se jer sam bio najstariji, izuzimajući Drotea i Rohea, pa sam mislio da bi trebalo da budu prinuđeni mlađi šegrti da obave taj posao. Čačkao sam motkom po zagušenju, a onda sam ugledao njega, preko Starog dvorišta. Čuvari u Međedači bili su, pretpostavljam, priredili neku privatnu borbu prethodne noći, pa su mrtve zveri sad ležale ispred njihovih vrata čekajući da dođe grobonja. Jedan arsinoither je tu ležao, i jedan tigar sabljozubi, i nekoliko grozovukova. Odozgo pas. Valjda je umro poslednji, a ubio ga je, sudeći po njegovom ranama, jedan od grozovukova. Dabome, nije bio stvarno mrtav, samo je izgledao mrtav.
<BR>&nbsp;&nbsp;&nbsp;&nbsp;&nbsp;Prišao sam mu da ga vidim - bio je to izgovor, hteo sam da za trenutak prestanem da radim onaj posao i da malo duvam u prste. On je bio krut i hladan kao... ma, kruće i hladnije nisam nikad nešto video. Ja sam jednom prilikom ubio bika mačem i kad je taj bik ležao mrtav u sopstvenoj krvi, izgledao je još i tad znatno življi nego Triskele u onom trenutku. Uglavnom, pružim ja ruku i pomilujem Triskelea po glavi. Bila je to glavudža velika kao medveđa, a uši su mu odrezali, tako da su ostala samo dva mala šiljka. Čim sam ga dotakao, otvorio je oči. Jurnuo sam nazad preko dvorišta i krnuo onaj podupirač tako silno u rupu da se odmah probio kroz zagušenje zato što sam se uplašio da će Drote poslati Rohea dole da vidi šta radim.
<BR>&nbsp;&nbsp;&nbsp;&nbsp;&nbsp;Kad se u mislima vratim na to vreme, vidim da je išlo kao da sam već tada imao Kandžu, iako sam je stvarno stekao tek posle godinu i više dana. Kako je izgledao kad je zakolutao očima nagore da me vidi, ja to opisati ne mogu. U srce me je dirnuo. Kasnije, imajući Kandžu, nikada nijednu životinju nisam oživeo, ali, ako baš hoćemo, ni u jednom slučaju to nisam ni pokušao. Kad sam bio među životinjama, obično sam želeo da ubijem neku, jer sam hteo nešto da jedem. Sad više nisam siguran da je ubijanje životinja radi jela nešto što nam je namenjeno da činimo. Primetio sam da u tvojim zalihama nije bilo mesa - imao si samo hleb, sir, vino i sušeno voće. Jesu li osećanja i kod tvog naroda, na kome god svetu on živeo, takva?"
<BR>&nbsp;&nbsp;&nbsp;&nbsp;&nbsp;Zastao sam u govoru, nadajući se da ću čuti neki odgovor, ali odgovora nije bilo. Sad su već svi planinski vrhovi bili pali pod Sunce; nisam više bio siguran da li me prati još neko tanano prisustvo majstora Aša, ili samo moja senka.
<BR>&nbsp;&nbsp;&nbsp;&nbsp;&nbsp;Rekoh: "Kad sam imao Kandžu, otkrio sam da ona nije htela da oživljava one koji su ljudskim dejstvom izgubili život, mada je, izgleda, zalečila čovekomajmuna kome sam odsekao ruku. Dorkas je mislila da je to uspelo zato što sam je baš ja odsekao. Nisam siguran - nikad nisam pomislio da Kandža zna ko je drži, ali možda je znala."
<BR>&nbsp;&nbsp;&nbsp;&nbsp;&nbsp;Jedan glas - ne glas majstora Aša, nego neki kojeg nikad ranije nisam čuo - doviknu: "Fina ti nova godina!"
<BR>&nbsp;&nbsp;&nbsp;&nbsp;&nbsp;Digao sam pogled i video, na daljini od možda četrdeset koraka, ulana sasvim nalik na onog koga su Hetorove notule ubile na zelenom drumu prema Kući Apsoluta. Nemajući neki drugi plan, mahnuh mu rukom i povikah: "Znači, sad je dan Nove godine, a?"
<BR>&nbsp;&nbsp;&nbsp;&nbsp;&nbsp;Dotakao je svog destrijera mamuzama i dogalopirao. "Danas je srednji dan leta, početak nove godine. Slavne za našeg autarha."
<BR>&nbsp;&nbsp;&nbsp;&nbsp;&nbsp;Pokušah da se prisetim neke od onih fraza koje je Jolenta tako rado koristila. "Čije srce je svetilište njegovih podanika."
<BR>&nbsp;&nbsp;&nbsp;&nbsp;&nbsp;"Dobro rečeno! Ja sam Ibar, iz Sedamdeset osme ksenagije, a ovim drumom ima da patroliram sve do uveče, što je još gora sreća."
<BR>&nbsp;&nbsp;&nbsp;&nbsp;&nbsp;"Ovde je, svakako, zakonito drumove koristiti."
<BR>&nbsp;&nbsp;&nbsp;&nbsp;&nbsp;"U potpunosti. Pod uslovom, jakako, da si spreman da dokažeš ko si."
<BR>&nbsp;&nbsp;&nbsp;&nbsp;&nbsp;"Da", rekoh. "Naravno." Bio sam maltene zaboravio propusnicu koju je Manea bila napisala za mene. Sad je izvukoh i pružih ovome.
<BR>&nbsp;&nbsp;&nbsp;&nbsp;&nbsp;Kad su me zaustavljali na mome putu prema Poslednjoj kući, nisam bio uopšte ubeđen da su vojnici koji su me ispitivali umeli da čitaju. Svaki od njih je mudro zurio u taj pergament, ali je sasvim moguće da su samo osmatrali pečat Reda i spoljašnji izgled Maneinog pravilnog i energičnog, mada pomalo osobenog rukopisa. Ovaj ulan je nesumnjivo bio pismen. Video sam kako njegove oči putuju duž redova teksta, čak sam, čini mi se, zapazio trenutak kad je zastao kod reči "časnu sahranu".
<BR>&nbsp;&nbsp;&nbsp;&nbsp;&nbsp;Pažljivo je opet sklopio pergament, ali ga je zadržao. "Znači, ti si sluga Pelerinki."
<BR>&nbsp;&nbsp;&nbsp;&nbsp;&nbsp;"Da, tu čast imam."
<BR>&nbsp;&nbsp;&nbsp;&nbsp;&nbsp;"Izgovarao si, dakle, reči molitve. A ja mislio, kad sam te vid'o, da pričaš sam sa sobom. Ne nasedam religijskim glupostima nimalo. Mi imamo zastavu naše ksenagije blizu i autarha u daljini, i to je sve što mi treba po pitanju visokog poštovanja i tajanstva; ali čuo sam da su to dobre žene."
<BR>&nbsp;&nbsp;&nbsp;&nbsp;&nbsp;Klimnuo sam glavom. "Ja verujem - možda malčice više nego ti. Ali zaista jesu dobre."
<BR>&nbsp;&nbsp;&nbsp;&nbsp;&nbsp;"A ti si poslat da obaviš neki posao za njih. Pre koliko dana?"
<BR>&nbsp;&nbsp;&nbsp;&nbsp;&nbsp;"Tri."
<BR>&nbsp;&nbsp;&nbsp;&nbsp;&nbsp;"Da li se sad vraćaš u lazaret na Media Parsu?"
<BR>&nbsp;&nbsp;&nbsp;&nbsp;&nbsp;Klimnuh glavom. "Nadam se da do tamo stignem pre noći."
<BR>&nbsp;&nbsp;&nbsp;&nbsp;&nbsp;Odmahnuo je glavom. "To nećeš. Samo polako, to ti je moj savet." Pružio mi je pergament.
<BR>&nbsp;&nbsp;&nbsp;&nbsp;&nbsp;Uzeo sam ga i stavio natrag u jahačku torbicu. "Išao sam sa jednim sadrugom, ali se razdvojismo. Pitam se da li si ga video." Opisah mu majstor-Aša.
<BR>&nbsp;&nbsp;&nbsp;&nbsp;&nbsp;Ulan odmahnu glavom. "Imaću ga na umu, pa, ako ga primetim, reći ću mu kuda si otišao. Nego - da li bi ti sada odgovorio meni na jedno pitanje? Nije službeno, pa, ako želiš, možeš da mi kažeš da se to mene ništa ne tiče."
<BR>&nbsp;&nbsp;&nbsp;&nbsp;&nbsp;"Odgovoriću ako mogu."
<BR>&nbsp;&nbsp;&nbsp;&nbsp;&nbsp;"Čime ćeš se baviti kad napustiš Pelerinke?"
<BR>&nbsp;&nbsp;&nbsp;&nbsp;&nbsp;Ovo me je donekle zbunilo. "Pa, zašto, ja i ne planiram da ih napustim. Možda, jednog dana."
<BR>&nbsp;&nbsp;&nbsp;&nbsp;&nbsp;"Dobro, onda imaj laku konjicu na umu. Izgledaš kao čovek od ruku, a nama je takav uvek dobro došao. Živećeš upola duže nego što bi u pešadiji, a zabavljaćeš se dvostruko bolje."
<BR>&nbsp;&nbsp;&nbsp;&nbsp;&nbsp;Poterao je svoju jahaću zver napred, a ja ostadoh da razmatram to što je rekao. Bio sam uveren da mi je ozbiljno predložio da spavam pokraj druma; ali upravo ta njegova ozbiljnost me je navela da pohitam napred. Dat mi je blagoslov da imam dugačke noge, pa kad zatreba mogu da razvijem brzinu pešačenja koja ne zaostaje za lakim trkom većine ljudi. Upotrebio sam noge tada, odbacujući sve misli o majstoru Ašu i o mojoj prošlosti punoj nevolja. Možda me je neka razređena prisutnost majstora Aša još pratila; možda me prati i sada. Ali ako je ona uz mene, ja to nisam primećivao i ne primećujem.
<BR>&nbsp;&nbsp;&nbsp;&nbsp;&nbsp;Urt još nije bio okrenuo lice od Sunca kad izbih na onaj uzani drum kojim smo išli, pre nešto više od nedelju dana, onaj mrtvi vojnik i ja. U prašini je još bilo krvi, mnogo više nego što sam je na tom mestu video ranije. Zbog ulanovih reči bio sam se uplašio da su Pelerinke optužene za neko zlodelo; sad sa pouzdanjem zaključih da je u pitanju bio samo veliki priliv ranjenika u lazaret, naime da je ulan smatrao da ja zaslužujem jednu noć odmora pre nego što budem upućen da radim oko njih. Ta misao donela mi je ogromno olakšanje. Prenatrpanost lazareta ranjenicima omogućila bi da moje veštine zablistaju, pa bi kasnije bilo utoliko verovatnije da će me Manea primiti kad ponudim da prodam sebe Redu, pod uslovom da smislim nekakvu priču kojom bih opravdao svoj neuspeh u Poslednjoj kući.
<BR>&nbsp;&nbsp;&nbsp;&nbsp;&nbsp;Ali kad sam zaokrenuo oko poslednje krivine na tom drumu, video sam nešto sasvim drugačije.
<BR>&nbsp;&nbsp;&nbsp;&nbsp;&nbsp;Na mestu gde je ranije stajao lazaret, zemljište kao da je preorala neka gomila ludaka, preorala i prekopala - na dnu se već obrazovalo plitko jezerce. Taj krug je bio oivičen rastrgnutim stablima.
<BR>&nbsp;&nbsp;&nbsp;&nbsp;&nbsp;Sve do pada tame hodao sam tamo-amo po tom mestu. Tražio sam neki znak mojih prijatelja, kao i neki trag onog oltara u kome je ostala Kandža. Našao sam jednu šaku, mušku, otkinutu u šačnom zglavku. Mogla je biti Melitova, ili Holvardova, ili Ascijančeva, ili Vinokova. To nisam mogao odrediti.
<BR>&nbsp;&nbsp;&nbsp;&nbsp;&nbsp;Tu noć prespavao sam pored druma. Kad je došlo jutro, počeo sam se raspitivati, pa sam, pre večeri, našao preživele, nekih pet-šest liga daleko od pređašnjeg mesta. Od ležaja do ležaja sam stupao, ali mnogi su bili u nesvesti i toliko umotani zavojima da ih nisam mogao prepoznati. Moguće je da su se među njima nalazile i Ava, i Manea, i ona Pelerinka koja je bila donela stoličicu da bi pokraj mene sedela; ali ja ih tamo nisam pronašao.
<BR>&nbsp;&nbsp;&nbsp;&nbsp;&nbsp;Prepoznao sam samo jednu ženu, Foilu, i to zato što je ona prepoznala mene i uzviknula "Severijane!" dok sam hodao između ranjenih i umirućih. Otišao sam do nje i pokušao da joj postavljam pitanja, ali ona je bila veoma slaba i nije mi mogla mnogo kazati. Napad se sručio bez upozorenja i razneo negovalište kao grom; sve njene uspomene odnosile su se na ono posle: vrištanje se dugo prolamalo, ali nije privuklo nikakve spasioce, onda su preživele konačno odvukli vojnici koji o medicini nisu znali tako reći ništa. Poljubio sam je najbolje što sam mogao, a onda sam obećao da ću opet doći da je vidim - obećanje za koje smo, verujem, oboje znali da ga ja neću moći ispuniti. Ona je rekla: "Pamtiš kad smo svi pričali priče? O tome sam razmišljala."
<BR>&nbsp;&nbsp;&nbsp;&nbsp;&nbsp;Rekoh da sam znao da je o tome mislila.
<BR>&nbsp;&nbsp;&nbsp;&nbsp;&nbsp;"Hoću reći dok su nas nosili ovamo. Melito, Holvard i ostali su mrtvi, čini mi se. Ti ćeš, Severijane, biti jedini koji će pamtiti."
<BR>&nbsp;&nbsp;&nbsp;&nbsp;&nbsp;Rekoh joj da ću pamtiti zauvek.
<BR>&nbsp;&nbsp;&nbsp;&nbsp;&nbsp;"Hoću da pričaš drugim ljudima. U zimskim danima, ili u noćima kad se nema šta drugo raditi. Jesi li zapamtio priče?"
<BR>&nbsp;&nbsp;&nbsp;&nbsp;&nbsp;"'Moja zemlja je zemlja dalekih obzorja, širokog neba.'"
<BR>&nbsp;&nbsp;&nbsp;&nbsp;&nbsp;"Da", rekla je tada i, činilo se, zaspala.
<BR>&nbsp;&nbsp;&nbsp;&nbsp;&nbsp;To drugo obećanje sam održao, jer sam te priče prvo zapisao na praznim stranicama na kraju smeđe knjižice, a onda ih i ovde izložio, doslovce onako kako sam ih čuo tokom onih dugih, toplih podneva.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
