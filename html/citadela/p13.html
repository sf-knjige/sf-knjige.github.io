<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. FOILINA PRIČA - ARMIGEROVA KĆER
<P>&nbsp;&nbsp;&nbsp;&nbsp;&nbsp;"Priliku su dobili i Holvard i Melito, pa čak i ovaj Ascijanac. Zar ne smatrate da treba i ja da je dobijem? Takmaca ima čak i onaj muškarac koji se, misleći da ga nema, udvara nekoj devojci; takmac mu je ona sama. Ona može dati sebe njemu, ali može se takođe opredeliti da zadrži sebe za sebe. On nju mora ubediti da će biti srećnija s njim nego sama; muškarci često uspevaju da ubede curice da je to istina, ali to često nije istina. U ovom takmičenju uzeću udela i ja i osvojiću sebe za sebe ako mogu. Ako se udajem radi priča, zar da se udam za nekoga ko je lošiji pričalac od mene? Svaki od ove trojice ispričao je po jednu pripovest o svojoj zemlji. Tako ću i ja.
<BR>&nbsp;&nbsp;&nbsp;&nbsp;&nbsp;Moja zemlja je zemlja dalekih obzorja, širokog neba. To je zemlja trave i vetra i galopirajućih kopita. U leto vetar može biti vruć kao dah peći, a kad se pampe zapale, linija dima se pruža po stotinu liga u širinu, a lavovi jašu na našoj stoci da bi pobegli i pritom izgledaju kao đavoli. Muškarci u mojoj zemlji su hrabri kao bikovi, a žene žestoke kao jastrebovi.
<BR>&nbsp;&nbsp;&nbsp;&nbsp;&nbsp;Kad je moja baba bila mlada, postojala je u mojoj zemlji jedna vila toliko daleka da niko nikad nije tamo odlazio. Pripadala je jednom armigeru, feudalcu koji je služio vladaru Paskue. Posedi su bili bogati, a kuća fina; volovi su morali celo jedno leto vući krovne grede da bi ih dovukli do tog gradilišta. Zidovi bejahu, kao i kod svih kuća u mojoj zemlji, napravljeni od zemlje, debeli tri koraka. Narod koji živi u šumovitim predelima ruga se takvim zidovima, ali oni su prohladni, lepo izgledaju kad se okreče, a nesagorivi su. Zgrada je imala i kulu, i jednu široku banketsku dvoranu, i jednu skalameriju od konopaca, točkova i kofa, pomoću koje su dva konja-meričipa, hodajući ukrug, navodnjavala vrt na krovu.
<BR>&nbsp;&nbsp;&nbsp;&nbsp;&nbsp;Taj armiger je bio neki galantan čovek, a njegova supruga divna žena, ali od sve njihove dece samo jedno je živelo duže od godinu dana. Devojčica je to bila i izrasla visoka, mrka kao štavljena koža, ali ipak glatka kao ulje, sa kosom boje najbleđeg vina, a očima mračnim poput olujnuh oblaka. Ali vila gde su boravili bila je tako udaljena, da niko nije za tu devojku znao i niko nije dolazio da je potraži. Često je jahala sama po celi dan, loveći sa svojim sokolom ili jurcajući za svojim pegastim lovnim mačkama ako poteraju neku antilopu. Isto tako, često je sedela sama u svojoj spavaćoj sobi po čitav dan, slušajući pesmu ševe u kavezu i prelistavajući stare knjige koje je njena majka bila donela od kuće.
<BR>&nbsp;&nbsp;&nbsp;&nbsp;&nbsp;Najzad joj je otac zaključio da se mora udati, jer već joj se bližilo leto dvadeseto, posle koga bi je malo ko hteo. Onda je razaslao svoje sluge da otputuju do tri stotine liga u svakom pravcu, da viču o njenoj lepoti i da obećavaju da će posle njegove smrti njen muž dobiti na upravljanje sve što je bilo njegovo. Mnogi fini jahači su došli, sa posrebrenim sedlima i koralom na jabukama držalja mačeva. Ugostio ih je sve, a njegova kćer se, sa kosom prikupljenom pod muški šešir i dugačkim nožem u muškoj kaniji o pojasu, družila s njima, glumeći da je jedan od njih, da bi mogla čuti ko se hvali da je imao mnogo žena i da bi mogla videti ko krade kad misli da ga niko ne vidi. Svake noći odlazila je kod svog oca i govorila mu imena njihova, a posle njenog odlaska on ih je zvao i govorio im o kolčevima do kojih niko ne odlazi, gde ljudi, vezani sirovom goveđom kožom, umiru na Suncu. Onda bi, ujutro, oni osedlali svoje konje i odjahali.
<BR>&nbsp;&nbsp;&nbsp;&nbsp;&nbsp;Uskoro ostadoše samo trojica. Tada se armigerova kćer više nije usuđivala zalaziti međ njih, jer se plašila da će je oni, sad kad su tako malobrojni, sigurno prepoznati. Otišla je u svoju spavaću sobu i rasplela i iščetkala kosu, skinula lovačku odeću i okupala se u mirišljavoj vodi. Prstenje je stavila na prste i narukvice na ruke, široke obruče od zlata na uši namestila, a na glavu stavila onu tananu zlatnu dijademu koju armigerske kćeri imaju pravo nositi. Ukratko, učinila je sve što je znala da sebe ulepša, a pošto je u srcu bila hrabra, moguće je da tada nigde nije bilo lepše cure.
<BR>&nbsp;&nbsp;&nbsp;&nbsp;&nbsp;Kad je bila obučena kako je htela, poslala je sluškinju da pozove njenog oca i tu trojicu prosaca k njoj. 'A sad me gledajte', rekla je. 'Obruč zlatni vidite iznad mog čela i manje obruče koji mi vise sa ušiju. Ruke koje će grliti jednoga od vas obgrljene su i same narukvicama, a na prstima imam obruče još manje - to mi je prstenje. Moj sandučić za nakit leži otvoren pred vama i u njemu se više nijedan prsten ne može naći; ali u ovoj sobi postoji još jedan prsten - onaj koji ne nosim na sebi. Može li ga jedan od vas trojice otkriti i doneti mi ga?'
<BR>&nbsp;&nbsp;&nbsp;&nbsp;&nbsp;Njih trojica počeše zavirivati gore i dole, iza zidnih ćilima, ispod kreveta. Najzad najmlađi skide kavez ševin sa kuke i odnese ga do armigerove kćeri; a tu je, oko desne noge ševine, bio majušni zlatni prsten. 'A sad me slušajte', reče ona. 'Biće mi muž onaj ko mi opet pokaže ovu smeđu ptičicu.'
<BR>&nbsp;&nbsp;&nbsp;&nbsp;&nbsp;To reče, pa kavez otvori, gurnu ruku unutra, pa onda ode do prozora, ševu na prstu noseći, i hitnu je kroz prozor. Na trenutak trojica prosaca ugledaše svetlucanje tog zlatnog prstenčića na Suncu. Ševa odlete u visine i najzad postade samo tačkica u nebu.
<BR>&nbsp;&nbsp;&nbsp;&nbsp;&nbsp;Prosci zatim pohitaše niz stepenište i kroz vrata, dovikujući da im se dovedu njihovi atovi, hitronogi prijatelji koji su ih već preneli preko tolikih liga prazne pampe. Nabaciše sedla srmom opervažena na leđa atovima i za manje od jednog trenutka odjahaše sva trojica sa vidika armigera i njegove kćerke, ali i jedan drugome sa vidika, jer je jedan odjahao na sever prema džunglama, jedan na istok ka planinama, a najmlađi na zapad ka nemirnome moru.
<BR>&nbsp;&nbsp;&nbsp;&nbsp;&nbsp;Onaj što se na sever zaputio stiže posle nekoliko dana jahanja do reke prebrze da bi se preplivati mogla, pa pojaha njenom obalom, stalno osluškujući pesme ptica koje tamo življahu, sve dok ne dođe do jednog gaza. A na gazu - već sedi, na smeđem destrijeru, jedan jahač u smeđoj odeći. Lice maskirao smeđom maramom, a smeđi bejahu i njegov ogrtač, šešir, sva njegova odeća; oko zglavka njegove smeđe desne čizme bio je zlatni obruč.
<BR>&nbsp;&nbsp;&nbsp;&nbsp;&nbsp;'Kaži se ko si!' viknuo je prosac.
<BR>&nbsp;&nbsp;&nbsp;&nbsp;&nbsp;Prilika u smeđem ni reči odgovora ne dade.
<BR>&nbsp;&nbsp;&nbsp;&nbsp;&nbsp;'Bio je među nama proscima jedan mladi čovek koji je nestao pretposlednjeg dana', reče prosac, 'a ja mislim da si to bio ti. Na neki način si saznao za moje tragalačko putovanje i sad bi hteo da me sprečiš. Miči mi se, dakle, s puta, ili ćeš mrtav ostati tu gde si sad.'
<BR>&nbsp;&nbsp;&nbsp;&nbsp;&nbsp;To reče, pa mamuznu svoga destrijera i tako ga u vodu nagna. Vodili su borbu na način kako to muškarci u mojoj zemlji čine, držeći mač u desnici, a dugački nož u levici ruci, i to je potrajalo neko vreme, jer je prosac bio jak i hrabar, a smeđi jahač hitar i sečivu vešt. Ali najzad ovaj drugi pade, a njegova krv poče pomućivati vodu.
<BR>&nbsp;&nbsp;&nbsp;&nbsp;&nbsp;'Ata ti ostavljam tvoga', viknu prosac, 'za slučaj da imaš dovoljno snage da se opet u sedlo popneš. Jer ja sam milosrdan čovek.' Onda odjaha.
<BR>&nbsp;&nbsp;&nbsp;&nbsp;&nbsp;Onaj što se ka gorama zaputio stiže, takođe posle nekoliko dana jahanja, do mosta one vrste kakvu gorštaci prave: bilo je to nešto uzano, od konopca i bambusa, razapeto preko provalije kao paučina. Niko osim budala ne pokušava da jaše preko takvih krparija, pa zato on sjaha i povede svoga ata za uzde.
<BR>&nbsp;&nbsp;&nbsp;&nbsp;&nbsp;Kad je počinjao prelazak, činilo mu se da je čitav most prazan ispred njega, ali pre nego što četvrtinu puta pređe, na sredini se pojavi jedna prilika. Po obliku je znatno ličila na čoveka, ali boje u celosti smeđe, izuzev jednog seva beline; osim toga, oko sebe kao da je sklopila nekakva smeđa krila. Prilazeći bliže, drugi prosac vide zlatni obruč oko zglavka jedne čizme, a za ona sklopljena smeđa krila sad mu se učini da su samo ogrtač smeđe boje.
<BR>&nbsp;&nbsp;&nbsp;&nbsp;&nbsp;Onda iscrta prstima Znak ispred sebe da bi se zaštitio od onih duhova koji su zaboravili svoga tvorca, pa viknu: 'Kaži se ko si!'
<BR>&nbsp;&nbsp;&nbsp;&nbsp;&nbsp;'Vidiš me', odgovori mu prilika. 'Imenuj me istinito i tvoja želja biće moja želja.'
<BR>&nbsp;&nbsp;&nbsp;&nbsp;&nbsp;'Ti si duh one ševe koju je armigerova ćerka poslala', reče drugi prosac. 'Može se tvoj oblik menjati, ali te prsten odaje.'
<BR>&nbsp;&nbsp;&nbsp;&nbsp;&nbsp;To čuvši, smeđa prilika poteže mač i pruži ga drugom proscu, drškom napred. 'Imenovao si me istinito', reče. 'Šta želiš da učinim?'
<BR>&nbsp;&nbsp;&nbsp;&nbsp;&nbsp;'Da se vratiš sa mnom do armigerove kuće', reče prosac, 'da bih te mogao pokazati armigerovoj kćeri i tako nju zadobiti.'
<BR>&nbsp;&nbsp;&nbsp;&nbsp;&nbsp;'Ja ću se rado sa tobom vratiti, ako je to ono što želiš', reče smeđa prilika. 'Ali te upozoravam sada da ona, kada me vidi, neće u meni videti ono što ti vidiš.'
<BR>&nbsp;&nbsp;&nbsp;&nbsp;&nbsp;'Svejedno, hajde ti sa mnom', odgovori prosac, ne znajući šta bi drugo rekao.
<BR>&nbsp;&nbsp;&nbsp;&nbsp;&nbsp;Na takvim mostovima kakve planinci prave čovek se može okrenuti bez mnogo teškoća, ali četvoronožnoj životinji to je gotovo nemoguće. Zato bejahu prinuđeni da nastave ka drugoj strani, da bi se tamo prosac mogao okrenuti i poći ka armigerovoj kući još jednom. 'Kako je ovo dosadno', razmišljao je on hodajući po tom dugačkom mostu, 'ali i kako teško i opasno. Zar tu ne može biti i neke koristi za mene?' Najzad se obrati prilici smeđe boje: 'Ja moram da prepešačim ovaj most, a onda da ga prepešačim još jednom. Ali moraš li to i ti? Zašto ne odletiš na onu stranu da me tamo čekaš?'
<BR>&nbsp;&nbsp;&nbsp;&nbsp;&nbsp;Na ovo se smeđe obličje nasmeja divnim tonovima ptičje pesme. 'Zar ne vide da mi je jedno krilo zavojem omotano? Odlepršao sam preblizu jednome od tvojih takmaca, a on me je mačem zasekao.'
<BR>&nbsp;&nbsp;&nbsp;&nbsp;&nbsp;'Znači, ne možeš leteti daleko?' upita drugi prosac.
<BR>&nbsp;&nbsp;&nbsp;&nbsp;&nbsp;'Zaista ne mogu. Dok si se ti približavao ovom mostu, sedeo sam na smeđoj ogradi i odmarao se, a kad sam čuo tvoj korak, jedva sam imao snage da malo zalepršam i podignem se.'
<BR>&nbsp;&nbsp;&nbsp;&nbsp;&nbsp;'A, tako', reče drugi prosac i zaćuta. U sebi je, međutim, govorio: 'Ako bih ja presekao ovaj most, ševan bi opet morao uzeti oblik ptice - ali ne bi mogao leteti daleko, pa bih ga ja sigurno ubio. Onda bih ga mogao odneti natrag, pa bi ga armigerova kći prepoznala.'
<BR>&nbsp;&nbsp;&nbsp;&nbsp;&nbsp;Kad su dospeli do suprotne strane, on potapša vrat svoga đogata koga natera da se okrene, razmišljajući o tome da će i đogat poginuti, ali da je pogibija makar i najbolje takve životinje mala cena ako se uporedi sa posedovanjem velikih krda. 'Pođi za nama', reče smeđoj pojavi, pa povede svoga ata još jednom na most, tako da su preko te bolne i vetrovite praznine išli ovim redom: prvo on, pa za njim destrijer i najzad smeđa prilika. 'Životinja će se propinjati dok most bude padao', razmišljao je on, 'pa duh ševana neće moći da projuri mimo nje, zato će morati ili da se vrati svome ptičjem obliku ili da pogine.' Njegovi su, vidite, planovi bili oblikovani verovanjima koja u mojoj zemlji postoje, u kojoj će vam oni što veruju u menjače oblika reći da takvi stvorovi, kad ih zarobiš, ne mogu više - baš kao ni zarobljene misli - da se menjaju.
<BR>&nbsp;&nbsp;&nbsp;&nbsp;&nbsp;Nadole krenuše sve troje, po dugačkoj lučnoj liniji toga mosta, pa onda nagore, drugom stranom krivine, do one kamenite ivice sa koje je drugi prosac na most i bio krenuo; a on, čim na nju nogom stade, poteže svoj mač, oštar koliko je njegovim trudom mogao naoštren biti. Dva rukodržača od konopca je taj most imao i dva kudeljna palamara za nošenje težine bambusove staze. Trebalo je prvo palamare da seče, ali on je straćio jedan trenutak na rukodržače, a smeđa prilika se odostrag bacila u sedlo destrijera, zarila mamuze u bokove atu i na prosca jurnula, tako da ga at obori. Tako pogibe drugi prosac pod kopitima sopstvene jahaće zveri.
<BR>&nbsp;&nbsp;&nbsp;&nbsp;&nbsp;Onaj što se ka moru zaputio, najmlađi, stiže, takođe posle nekoliko dana jahanja, do obale. Tamo, na plaži, pokraj nemirnoga mora, srete nekog u smeđem ogrtaču, sa smeđim šeširom i smeđom krpom preko nosa i očiju i sa zlatnim obručem oko zglavka jedne svoje smeđe čizme.
<BR>&nbsp;&nbsp;&nbsp;&nbsp;&nbsp;'Vidiš me', reče ta smeđa spodoba. 'Imenuj me istinito i tvoja želja će biti moja želja.'
<BR>&nbsp;&nbsp;&nbsp;&nbsp;&nbsp;'Anđeo si', odvrati najmlađaniji prosac, 'poslat da me odvede do ševe koju tražim.'
<BR>&nbsp;&nbsp;&nbsp;&nbsp;&nbsp;To čuvši, smeđi anđeo poteže mač i pruži ga najmlađem proscu, drškom napred, govoreći: 'Imenovao si me istinito. Šta želiš da učinim?'
<BR>&nbsp;&nbsp;&nbsp;&nbsp;&nbsp;'Nikad ja neću pokušati da rušim želje anđeoskog cara', odgovori najmlađi prosac. 'Pošto si poslat da me vodiš do moje ševe, čini tako.'
<BR>&nbsp;&nbsp;&nbsp;&nbsp;&nbsp;'I hoću', reče anđeo. 'Međutim, želiš li ti da ideš najkraćim putem? Ili najboljim?'
<BR>&nbsp;&nbsp;&nbsp;&nbsp;&nbsp;Na to najmlađi prosac pomisli u sebi: 'Ovo mora biti neki trik. Nebeske sile stalno prekorevaju ljude zbog nestrpljenja, a i lako im je da to čine jer su besmrtne. Nesumnjivo najkraći put vodi kroz užase podzemnih pećina, ili tako nešto.' Zato on anđelu odgovori: 'Najboljim. Zar ne bi narušilo čast one kojom ću se oženiti ako bih ijednim drugim putovao?'
<BR>&nbsp;&nbsp;&nbsp;&nbsp;&nbsp;'Neki kažu jedno, neki kažu drugo', odgovori anđeo. 'A sad daj da se popnem na destrijera, iza tebe. Ima jedna dobra luka nedaleko odavde, a u njoj sam upravo prodao dva destrijera dobra poput tvog ili bolja. Prodaćemo i tvoga, a i ovaj zlatan prsten koji nosim oko čizme.'
<BR>&nbsp;&nbsp;&nbsp;&nbsp;&nbsp;U luci učiniše kako je anđeo rekao i dobijenim novcem lađu kupiše, ne veliku, ali zato brzu i zdravu, i unajmiše trojicu mornara, znalaca svog posla, da lađom rukuju.
<BR>&nbsp;&nbsp;&nbsp;&nbsp;&nbsp;Posle tri dana plovljenja, kad dođe i treća noć, najmlađeg prosca zahvati san onakav kakav mladići sanjaju. Budeći se, dotakao je jastuk pokraj svoje glave i našao da je jastuk topao, a kad opet leže da spava, oseti neki istančani miris - mogao je to, možda, biti miris onih cvetajućih trava koje žene u mojoj zemlji suše u proleće da bi ih sebi u kose uplitale.
<BR>&nbsp;&nbsp;&nbsp;&nbsp;&nbsp;Do jednog ostrva stigoše na koje muškarci nikada ne dolaze, a najmlađi prosac tu siđe, da traži svoju ševu. Ne nađe je, ali, u vreme umiranja dana, svuče odeću sa sebe da se rashladi u valovitom moru. Na tom mestu mu se, kad svetlost zvezda ojača, pridruži još neko. Plivali su zajedno i zajedno ležali na plaži, priče kazujući.
<BR>&nbsp;&nbsp;&nbsp;&nbsp;&nbsp;Jednog dana dok su virili preko pramca svoga brodića tražeći drugi (jer oni su ponekad trgovali, a i borili se pokatkad), nalete jak udar vetra i odnese anđelov šešir u sveproždiruće more, a uskoro i smeđa krpa koja joj je lice dotad pokrivala ode da se šeširu pridruži.
<BR>&nbsp;&nbsp;&nbsp;&nbsp;&nbsp;Najzad im je dodijalo nemirujuće more, pa pomisliše na moju zemlju gde lavovi jašu na našoj stoci u jesen kad gori trava i gde su muškarci hrabri kao bikovi, a žene žestoke kao jastrebovi. Svoju lađicu su bili nazvali 'Ševa', i sad 'Ševa' polete preko plavih voda, svakog jutra nabadajući crveno Sunce na svoju pramčanu gredu. U onoj istoj luci gde su je kupili sad je prodadoše, za trostruko veće pare, jer to je sad bila slavna lađa, pesmom i pričom ovenčana; zapravo, ko god je došao u luku začudio se kako je mala, jer bila je to čvrsto građena, smeđa lađica ni dvanaest koraka dugačka od pramca do krme. I svoj opljačkani plen su prodali, a i dobra stečena trgovanjem. Ljudi zemlje moje zadržavaju najbolje destrijere za sebe, da ih uzgajaju, ali od onih koje će prodati najbolje dovode u tu luku, pa tu najmlađi prosac i anđeo kupiše dobre jahaće zveri i napuniše svoje sedlene torbe dragim kamenovima i zlatom i krenuše ka kući toga armigera koja je toliko udaljena da do nje nikad niko ne dolazi.
<BR>&nbsp;&nbsp;&nbsp;&nbsp;&nbsp;U mnoge gužve su uletali uz put i mnogo puta okrvavili te mačeve koji su ranije tako često prani u očišćujućem moru i brisani o jedreno platno ili o pesak. Ipak, najzad, stigoše. Tu dočekaše dobrodošlicom anđela i armiger, koji je vikao, i armigerova supruga, koja je plakala, i cela posluga, koja je pričala. I tu anđeo zbaci svoju smeđu odeću i opet postade ona ista armigerova kćer kao nekada.
<BR>&nbsp;&nbsp;&nbsp;&nbsp;&nbsp;Veličanstveno venčanje su pripremali. U zemlji mojoj takve pripreme potraju mnogo dana, jer treba nanovo kopati jame za pečenje mesa, treba klati stoku, treba poslati glasnike koji moraju danima da jašu da bi pozvali goste koji takođe moraju danima jahati. Trećeg dana, dok su čekali, armigerova kći uputi sluškinju najmlađem proscu sa porukom: 'Moja gospodarica neće loviti danas. Umesto toga ona te poziva u svoju spavaću sobu da pričate o prošlim vremenima, na moru i kopnu provedenim.'
<BR>&nbsp;&nbsp;&nbsp;&nbsp;&nbsp;Najmlađi prosac se obuče u najfiniju od one odeće koju je bio kupio kad su se vratili u onu luku i uskoro se nađe pred vratima armigerove kćeri.
<BR>&nbsp;&nbsp;&nbsp;&nbsp;&nbsp;Nađe je gde sedi na stolici pokraj prozora i prelistava jednu od onih starih knjiga koje je njena mati iz svoje kuće bila donela i kako sluša pesmu ševe u kavezu. Tom kavezu on priđe i vide da ševa ima zlatni prstenčić oko jedne noge. Onda, začuđen, pogleda armigerovu kćer.
<BR>&nbsp;&nbsp;&nbsp;&nbsp;&nbsp;'Zar ti nije anđeo, koga si na plaži sreo, obećao da ćeš biti doveden do ove ševe?' reče mu ona. 'I to najboljim putem? Ja svako jutro otvorim kavez ovog ševana i bacim ga napolje, u vetrove, da vežba svoja krila. Uskoro se on vrati u kavez, gde ga čekaju hrana, čista voda i bezbednost.'
<BR>&nbsp;&nbsp;&nbsp;&nbsp;&nbsp;Neki kažu da je venčanje tog najmlađeg prosca i armigerove kćeri bilo najdičnije ikad viđeno u mojoj zemlji."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
