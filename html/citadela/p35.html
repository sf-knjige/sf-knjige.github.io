<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35. PISMO OCA INIREA
<P>&nbsp;&nbsp;&nbsp;&nbsp;&nbsp;Prostorije meni dodeljene za stanovanje bile su u najstarijem delu Citadele. Te sobe bile su tako dugo prazne, da su stari kastelan i poslužitelj zadužen da ih održava pretpostavljali da su ključevi izgubljeni; zato su ponudili, uz mnogo izvinjavanja i zastajkivanja, da obiju brave da bih mogao ući. Nisam sebi dozvolio luksuz da posmatram njihova lica, ali sam čuo kako su šumno udahnuli vazduh kad sam izgovorio jednostavne komandne reči koje služe za nadzor nad tim vratima.
<BR>&nbsp;&nbsp;&nbsp;&nbsp;&nbsp;Bilo je iznenađujuće i zadivljujuće, te večeri, videti koliko se od naše mode razlikovala moda onog razdoblja u kome su te odaje dobile svoj nameštaj. Tad se sedelo bez stolica u našem smislu reči - ljudi su sedeli isključivo na višeslojnim jastucima; a stolovi nisu imali ladice niti onu simetriju koju mi smatramo bitnom. Bilo je, opet ocenjujući prema našim merilima, previše tkanina, a premalo drveta, štavljene kože, kamena i kosti; meni se činilo da je takav stil istovremeno i razvratnički i neudoban.
<BR>&nbsp;&nbsp;&nbsp;&nbsp;&nbsp;Ipak, bilo je nemoguće da uzmem neki drugi stan, a ne taj koji je od davnina bio izdvojen za autarhov boravak; i, isto tako, nemoguće da naredim preuređenja tako velika da bi time bio nagovešten potcenjivački stav prema mojim prethodnicima. Postojala je još jedna okolnost. Iako je taj nameštaj bio podobniji duhu nego telu, kakvo je uživanje bilo kad sam otkrio blaga koja su ti isti prethodnici ostavili za sobom: spise u kojima se govorilo o temama sada sasvim zaboravljenim i ne uvek takvim da bi bilo moguće prepoznati ih; mehaničke naprave, genijalne i zagonetne; jedan mikrokosmos koji se pod uticajem topline mojih dlanova pokrenuo, oživeo, i čiji savesni stanovnici kao da su rasli i postajali sve ljudskiji dok sam ih gledao; jednu laboratoriju u kojoj se našla i legendarna "klupa od smaragda" i mnoštvo drugih stvari, od kojih je najzanimljiviji bio mandragor očuvan u alkoholu.
<BR>&nbsp;&nbsp;&nbsp;&nbsp;&nbsp;Staklena tikva u kojoj je taj homunkulus plutao bila je nekih sedam pedalja visoka, a upola toliko široka; sam čovečuljak nije bio viši od dva pedlja. Oči koje je homunkulus okrenuo ka meni kad sam kucnuo po staklu izgledale su kao dva zrna prevučena oblacima; bile su to oči koje su izgledale više slepe nego oči majstora Palaemona. Nisam čuo nikakav zvuk kad su se čovečuljkove usne počele sitnim trzajima pomicati, ali sam odmah znao koje reči on oblikuje - istovremeno sam, na neki neobjašnjiv način, predosetio da je ta bleda tečnost u koju je mandragor uronjen sada moj urin, u čijoj boji postoji i primesa krvi.
<BR>&nbsp;&nbsp;&nbsp;&nbsp;&nbsp;"Zašto me pozva, autarše, iz dubokog razmišljanja o tvome svetu?"
<BR>&nbsp;&nbsp;&nbsp;&nbsp;&nbsp;Zapitah: "Da li je stvarno moj? Sad znam da na njemu postoji sedam kontinenata i da samo jedan deo jednog kontinenta poslušno odgovara na one grupe reči koje su postale svetinja."
<BR>&nbsp;&nbsp;&nbsp;&nbsp;&nbsp;"Naslednik si ti", reče to biće pobelelo od starosti i obrte se - ne znadoh da li slučajno ili namerno - na takav način da više nije bilo licem okrenuto ka meni.
<BR>&nbsp;&nbsp;&nbsp;&nbsp;&nbsp;Opet sam kucnuo po tikvi. "A ko si ti?"
<BR>&nbsp;&nbsp;&nbsp;&nbsp;&nbsp;"Biće bez roditelja, čiji život prolazi uronjen u krv."
<BR>&nbsp;&nbsp;&nbsp;&nbsp;&nbsp;"Pa, takav sam i ja bio! Onda bi trebalo da budemo prijatelji, ti i ja, kao što obično i jesu oni koji su sličnog porekla."
<BR>&nbsp;&nbsp;&nbsp;&nbsp;&nbsp;"Šalom se šališ."
<BR>&nbsp;&nbsp;&nbsp;&nbsp;&nbsp;"Uopšte ne. Stvarno saosećam sa tobom i mislim da smo sličniji nego što veruješ."
<BR>&nbsp;&nbsp;&nbsp;&nbsp;&nbsp;Malena prilika se opet poče okretati i najzad se zagleda svojim lišcem u moje lice. "Voleo bih da te mogu ozbiljno shvatiti, autarše."
<BR>&nbsp;&nbsp;&nbsp;&nbsp;&nbsp;"Ozbiljno i mislim. Niko me nikad nije optužio da sam častan čovek, lagao sam obilato kad mi je to išlo na zgodu, ali sad sam sasvim iskren. Ako mogu učiniti išta za tebe, kaži."
<BR>&nbsp;&nbsp;&nbsp;&nbsp;&nbsp;"Razlupaj staklo."
<BR>&nbsp;&nbsp;&nbsp;&nbsp;&nbsp;Oklevao sam. "Zar nećeš onda umreti?"
<BR>&nbsp;&nbsp;&nbsp;&nbsp;&nbsp;"Nikad ja nisam živeo. Prestaću da razmišljam. Razlupaj staklo."
<BR>&nbsp;&nbsp;&nbsp;&nbsp;&nbsp;"Živiš ti, živiš."
<BR>&nbsp;&nbsp;&nbsp;&nbsp;&nbsp;"Niti rastem, niti se krećem, niti odgovaram na ijedan nadražaj osim misli, a to se ne računa kao delanje. Nisam sposoban da nastavim svoju vrstu, niti ma koju drugu. Lupaj staklo."
<BR>&nbsp;&nbsp;&nbsp;&nbsp;&nbsp;"Ako si zaista neživeći stvor, ja bih radiji bio da nađem neki način da te podstaknem da oživiš."
<BR>&nbsp;&nbsp;&nbsp;&nbsp;&nbsp;"Eto ti tvoje bratstvo. A kad si ovde robijala, Tekla, i kad ti je onaj mali doneo nož, što tad nisi želela više življenja?"
<BR>&nbsp;&nbsp;&nbsp;&nbsp;&nbsp;Krv mi se rasplamsa u obrazima, uzdigoh skiptar, ali ne udarih. "Živ ili neživ, imaš prodornu pamet. Tekla je moj najrazbešnjiviji deo."
<BR>&nbsp;&nbsp;&nbsp;&nbsp;&nbsp;"Da si osim njenog pamćenja nasledio i njene žlezde, ovo bi mi uspelo."
<BR>&nbsp;&nbsp;&nbsp;&nbsp;&nbsp;"I ti to znaš. Kako možeš slep toliko znati?"
<BR>&nbsp;&nbsp;&nbsp;&nbsp;&nbsp;"Postupci grubih umova izazivaju majušne vibracije koje dovode do potresanja voda u ovoj boci. Čujem tvoje misli."
<BR>&nbsp;&nbsp;&nbsp;&nbsp;&nbsp;"Primećujem da i ja čujem tvoje. Kako to da čujem njih, a ne i misli drugih?"
<BR>&nbsp;&nbsp;&nbsp;&nbsp;&nbsp;Sad sam gledao pravo u to uštinuto malo lice, obasjano poslednjim Sunčevim mlazom koji se probijao kroz prašni brodski prozorčić kule, i nisam bio siguran da se te usne uopšte pomiču. "Čuješ, kao i uvek, sebe. Druge umove ne možeš čuti zato što tvoj vrišti neprestano, kao beba koja plače u košari. Aha, vidim da se toga sećaš."
<BR>&nbsp;&nbsp;&nbsp;&nbsp;&nbsp;"Pamtim jedno davno doba kad mi je bilo hladno i kad sam bio gladan. Ležao sam na leđima, okružen sa svih strana zidovima smeđe boje i slušao sopstveno vriskanje. Da, mora biti da sam tad bio beba. I to, rekao bih, ne dovoljno stara da počne puziti. Veoma si pametan. A šta mislim sad?"
<BR>&nbsp;&nbsp;&nbsp;&nbsp;&nbsp;"Misliš da sam ja samo jedno nesvesno oprobavanje tvoje sopstvene sile, kao što je to Kandža bila. A to je, jakako, istina. Bio sam izobličen, umro sam pre rođenja, sačuvaše me, evo, sve dosad u beloj rakiji. Razbij staklo."
<BR>&nbsp;&nbsp;&nbsp;&nbsp;&nbsp;"Više mi je volja da ti prvo postavljam pitanja."
<BR>&nbsp;&nbsp;&nbsp;&nbsp;&nbsp;"Brate, pred tvojim vratima je neki starac sa pismom."
<BR>&nbsp;&nbsp;&nbsp;&nbsp;&nbsp;Oslušnuo sam. Bilo je neobično, posle ovog slušanja samo njegovih reči u mom umu, ponovo čuti stvarne zvuke - dozivanje dremljivih gavranova među kulama i kucanje na vratima.
<BR>&nbsp;&nbsp;&nbsp;&nbsp;&nbsp;Taj glasnik bio je stari Rudesind, onaj koji me je doveo do sobe-slike u Kući Apsoluta. Pokretom sam mu pokazao da uđe (što je, rekao bih, iznenadilo stražare), jer sam želeo da razgovaram s njim i jer sam znao da s njim nema potrebe da se držim svog položaja.
<BR>&nbsp;&nbsp;&nbsp;&nbsp;&nbsp;"Za sve ove moje godine nikad ovde ne uđoh", reče on. "Kako Vam mogu pomoći, autarše?"
<BR>&nbsp;&nbsp;&nbsp;&nbsp;&nbsp;"Već nam je usluga učinjena time što možemo tebe da gledamo. Znaš ko smo, zar ne? Prepoznao si nas prilikom ranijeg susreta."
<BR>&nbsp;&nbsp;&nbsp;&nbsp;&nbsp;"I kad ne bih znao Vaše lice, autarše, znao bih Vas nekoliko puta po desetostruko. Ko ste, to mi je ponovljeno mnogo puta. Izgleda da ovde niko ni o čemu drugom i ne priča. Kako ste ovde vaspitani oštrim tesanjem. Kako su vas videli u ovoj i onoj prilici. Kako ste izgledali i šta ste kome kazali. Nema nijednog kuvara koji Vam nije bar jednom poklonio paštetu. Svaki vojnik ponaosob Vam je pričao po neku priču. Evo već neko vreme nisam sreo nijednu ženu koja Vas nije poljubila i još zakrpila rupu na Vašim pantalonama. Imali ste kucova..."
<BR>&nbsp;&nbsp;&nbsp;&nbsp;&nbsp;"A, jesmo", rekoh. "Imali smo."
<BR>&nbsp;&nbsp;&nbsp;&nbsp;&nbsp;"I mačora, i pticu, i jednog kotija koji je krao jabuke. Ispentrali ste se na svaki zid ovde. Pa posle skočili s njega, ili se konopcem otisnuli s njega, ili se sakrili da bi samo izgledalo kao da ste skočili. Vi ste svaki dečak koji je ikada bio ovde, a čuo sam da su Vam pripisali i priče koje pripadaju ljudima koji su bili već matori kad sam ja bio junoša, a čuo sam i o stvarima koje sam izveo lično ja pre sedamdeset leta."
<BR>&nbsp;&nbsp;&nbsp;&nbsp;&nbsp;"Već smo uvideli da je lice autarha sakriveno iza maske koju za njega tka narod. Što je, sumnje nema, dobro; ne možeš se suviše uzgorditi kad shvatiš koliko zapravo ne ličiš na ono čemu se oni klanjaju. Međutim, želimo o tebi da čujemo. Stari autarh nam je rekao da si u Kući Apsoluta bio njegov stražar, a sada znamo da si sluga Oca Inirea."
<BR>&nbsp;&nbsp;&nbsp;&nbsp;&nbsp;"Jesam", reče stari. "Tu čast imam, a ovo pismo koje nosim njegovo je." Podiže jedan mali, ne osobito čist koverat.
<BR>&nbsp;&nbsp;&nbsp;&nbsp;&nbsp;"A mi smo gospodar Oca Inirea."
<BR>&nbsp;&nbsp;&nbsp;&nbsp;&nbsp;Dvorjanski se naklonio. "Znam da je tako, autarše."
<BR>&nbsp;&nbsp;&nbsp;&nbsp;&nbsp;"Onda ti naređujemo da sedneš i da se odmoriš. Imamo štošta da te pitamo, a ne želimo da zbog nas stoji čovek tvojih godina. Kad smo bili dečak onaj, o kome, kažeš, sad svako priča, ili bar kad nismo bili mnogo stariji od toga, uputio si nas da pođemo ka zalihama knjiga majstora Ultana. Zbog čega si to uradio?"
<BR>&nbsp;&nbsp;&nbsp;&nbsp;&nbsp;"Ne zbog toga što sam znao išta što drugi nisu. A ni zbog ma kakvog naređenja moga gospodara, ako na to pomišljate. Zar nećete pročitati njegovo pismo?"
<BR>&nbsp;&nbsp;&nbsp;&nbsp;&nbsp;"Hoćemo, za koji trenutak. Čim čujemo pošten i sažet odgovor."
<BR>&nbsp;&nbsp;&nbsp;&nbsp;&nbsp;Stari je sagao glavu, počeo potezati svoju proređenu bradu. Video sam kako se sasušena koža njegovog lica uzdiže, stvarajući majušne kupe šupljih strana, u pokušaju da pođe za tim belim dlakama. "Autarše, Vi pomišljate da sam ja tad pogodio šta će biti. Možda su neki i pogodili. Moj gospodar možda; ne znam." Njegove starački zamućene oči preokrenule su se, ispod veđa, da me pogledaju, onda opet pale. "Bili ste mladi i izgledali ste kao dečko koji ima budućnost, pa sam želeo da vidite."
<BR>&nbsp;&nbsp;&nbsp;&nbsp;&nbsp;"Da vidimo - šta?"
<BR>&nbsp;&nbsp;&nbsp;&nbsp;&nbsp;"Star sam. Bio sam star čovek tada, star sam i sada. Vi ste, u međuvremenu, odrasili. Vidim Vam to na licu. Ja jedva da sam postao išta stariji, jer za mene tolika količina vremena nije ništa. Ako bi neko sabrao samo sve ono vreme koje sam proveo penjući se i silazeći mojim lestvama, izašlo bi još duže od toga. Želeo sam da vidite da se pre Vas dogodilo mnogo i mnogo toga. Da je bilo na hiljade i hiljade ljudi koji su živeli i mreli pre nego što je na Vas iko i pomislio i da su neki od njih bili bolji od Vas. Mislim, autarše, bolji nego što ste bili tada. Čovek bi pomislio da će svako ko u Citadeli odraste biti rođen s tim znanjem, ali otkrio sam da nije tako. Pošto su neprestano okruženi tim činjenicama, ne vide ih. Ali silazak kod majstoru Ultana navede one pametnije da sagledaju istinu."
<BR>&nbsp;&nbsp;&nbsp;&nbsp;&nbsp;"Advokat si mrtvih."
<BR>&nbsp;&nbsp;&nbsp;&nbsp;&nbsp;Starac klimnu glavom. "To jesam. Ljudi kažu da postupaju pošteno prema ovom ili onom čoveku, ali nikad još ne čuh da je neko govorio da će prema mrtvima postupati valjano. Mi uzimamo sve što su oni imali, i to je u redu. I, najčešće, pljujemo na njihova mišljenja, što je, valjda, takođe u redu. Ali treba ponekad i da se setimo koliki je deo onog što imamo dobijen od njih. Čini mi se da, dok sam još ovde, treba da ubacim i koju dobru reč za njih. A sad, ako ne zamerate, autarše, samo ću ostaviti pismo ovde, na ovaj smešan sto..."
<BR>&nbsp;&nbsp;&nbsp;&nbsp;&nbsp;"Rudesinde..."
<BR>&nbsp;&nbsp;&nbsp;&nbsp;&nbsp;"Da, autarše?"
<BR>&nbsp;&nbsp;&nbsp;&nbsp;&nbsp;"Ideš li da čistiš svoje slike?"
<BR>&nbsp;&nbsp;&nbsp;&nbsp;&nbsp;On još jednom klimnu glavom. "To je jedan od razloga što mi je veoma stalo da krenem, autarše. Bio sam u Kući Apsoluta sve dok moj gospodar..." na tom mestu on zastade i kao da proguta knedlu, kao što ljudi čine kad pomisle da su suviše rekli, "...nije otišao na sever. Imam da očistim jednog Fehina, a u zaostatku sam."
<BR>&nbsp;&nbsp;&nbsp;&nbsp;&nbsp;"Rudesinde, mi već znamo odgovor na pitanje koje mislimo da ćeš postaviti. Znamo da je tvoj gospodar ono što narod zove kakogen i da je on jedan od onih kakogena koji su se, svejedno iz kog razloga, opredelili da stanu na stranu čovečanstva i da na Urtu ostanu kao ljudska bića. Kumeanka je drugi takav kakogen, mada to, možda, nisi znao. Čak nam je poznato i to da je tvoj gospodar bio sa nama u džunglama severa, gde se trudio, sve dok nije bilo prekasno, da spase mog prethodnika. Želimo samo kazati sledeće: ako neki mladi čovek poslat da obavi neki kurirski zadatak opet naiđe pokraj tebe dok si na svojim lestvama, pošalji ga majstoru Ultanu. To je naše naređenje."
<BR>&nbsp;&nbsp;&nbsp;&nbsp;&nbsp;Kad je otišao, rascepio sam kovertu. List hartije u njoj nije bio veliki, ali bio je pokriven sićušnim rukopisom, kao da je čitav roj tek izleglih, majušnih paukova utisnut u površinu.
<BR>
<BR>&nbsp;&nbsp;&nbsp;&nbsp;&nbsp;Sluga njegov Inire pozdravlja mladoženju Urtinog, gospodara Nesusa i Kuće Apsoluta, zapovednika njegove rase, zlato njegovog naroda, vesnika zore, Heliosa, Hiperiona, Suriju, Savitara i autarha!
<BR>&nbsp;&nbsp;&nbsp;&nbsp;&nbsp;Hitam i stići ću do tebe kroz dva dana.
<BR>&nbsp;&nbsp;&nbsp;&nbsp;&nbsp;Tek posle jednog dana i više saznao sam šta se desilo. Veliki deo mojih podataka došao je od žene Agije, koja je, bar po svom pričanju, neposredno doprinela tvome oslobođenju. Ispričala mi je ponešto i o tvojim ranijim vezama s njom, jer ja imam, kao što znaš, sredstva za izvlačenje podataka.
<BR>&nbsp;&nbsp;&nbsp;&nbsp;&nbsp;Od nje si verovatno saznao da je egzultant Vodalus poginuo od njene ruke. Njegova ljubavnica, šatlena Tea, u prvi mah je pokušala da preuzme kontrolu nad onim mirmidonima koji su se u vreme njegove smrti nalazili oko njega; ali ona nikako nije osoba podobna da im bude vođa, a još manje da uspostavi vlast nad onima na jugu, pa sam zato udesio da na njeno mesto dođe žena Agija. Na osnovu milosrđa koje si ranije pokazao prema njoj, pouzdajem se da će ovo naići na tvoje odobravanje. Svakako je poželjno produžiti postojanje jednog pokreta koji se u prošlosti pokazao tako upotrebljiv, a žena Agija će, dokle god ogledala posetioca Hetora ostaju nepolomljena, biti tom pokretu uverljiva vrhovnica.
<BR>&nbsp;&nbsp;&nbsp;&nbsp;&nbsp;Možda ćeš smatrati da je brod, koji dozvah radi pomoći mome gospodaru, ondašnjem autarhu, bio neodgovarajući - a i ja mislim da je bio takav - ali bolji nisam mogao naći, a i ovaj sam na jadvite jade izdejstvovao. Ja lično prinuđen sam da putujem na jug drugim načinom, daleko sporijim; moguće je da će uskoro doći vreme kad će moji rođaci biti voljni da se stave ne samo na stranu ljudskog roda nego i na našu stranu - ali oni, zasad, istrajavaju u sagledavanju Urta kao planete manje značajne od niza novonaseljenih svetova i nas kao naroda koji je jednak sa Ascijancima, pa čak i Ksantodermima i mnogim drugima.
<BR>&nbsp;&nbsp;&nbsp;&nbsp;&nbsp;Možda si već dobio vesti i svežije i podrobnije od mojih. Za slučaj da nisi: rat ide i dobro i loše. Ni jedan ni drugi krak njihovog obuhvatnog zahvata nije prodro naročito duboko; posebno su veliki bili gubici južnog kraka, za koji se može kazati da je manje-više uništen. Znam da smrt tolikog broja bednih robova Erebusovih tebi neće doneti nikakvu radost, ali naše vojske su, bar, dobile predah.
<BR>&nbsp;&nbsp;&nbsp;&nbsp;&nbsp;On im je veoma potreban. Pojavio se bunt među Paralijancima, bunt koji mora biti u korenu satrven. Jer Tarentinci, i tvoji Antrustioni, i gradske legije - tri grupe koje su ponele glavni teret borbe - izgiboše gotovo isto toliko mnogo kao neprijatelj. Ima među njima kohorti koje sad ne bi mogle sastaviti ni stotinu sposobnih vojnika.
<BR>&nbsp;&nbsp;&nbsp;&nbsp;&nbsp;Nije potrebno da ti kažem da treba da dobavimo veće količine lakog naoružanja i, naročito, artiljeriju, te valja, ako je moguće, ubediti moje rođake da se od tih stvari rastave uz neku cenu koju mi možemo platiti. U međuvremenu, mora se učiniti koliko se najviše može radi prikupljanja svežih trupa, i to na vreme da regruti prođu, do proleća, obuku. U ovom času potrebne su lake jedinice sposobne da idu u čarkaške okršaje, ali da se ne rasturaju; ali ako se Ascijanci probiju u proleće, trebaće nam stotine hiljada kopljanika i pilana, pa bi moglo biti pametno dovesti bar deo njih pod oružje odmah sada.
<BR>&nbsp;&nbsp;&nbsp;&nbsp;&nbsp;Ako budeš imao ma kakve vesti o mogućim novim Abajinim zadiranjima, biće to vesti svežije od mojih; ja nikakve nisam dobio još od kad sam pošao sa našeg fronta. Mislim da je Hormisdas krenuo na jug, ali će možda Olaguer moći da te obavesti.
<BR>
<BR>&nbsp;&nbsp;&nbsp;&nbsp;&nbsp;U žurbi, sa poštovanjem,
<BR>&nbsp;&nbsp;&nbsp;&nbsp;&nbsp;INIRE
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
