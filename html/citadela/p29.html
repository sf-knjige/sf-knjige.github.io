<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. AUTARH KOMONVELTA
<P>&nbsp;&nbsp;&nbsp;&nbsp;&nbsp;Sredinom tog dana sustigli smo još jednom sve one koje smo prethodnog dana po podne već bili sustigli; zatim naiđosmo na kolonu sa prtljagom. Mislim da smo svi mi bili zapanjeni kad smo shvatili da je sva ta ogromna sila kroz koju smo prošli samo zaštitnica vojske nezamislivo veće.
<BR>&nbsp;&nbsp;&nbsp;&nbsp;&nbsp;Ascijanci su koristili, kao tovarne životinje, uintatherse i platibelodone. S tim životinjama bile su izmešane i mašine sa šest nogu, mašine načinjene, po svemu sudeći, upravo za taj posao. Koliko sam ja mogao videti, goniči su postupali jednako i prema tim spravama i prema životinjama; ako bi životinja pala i ako bi se pokazalo da nije moguće nagnati je da opet ustane, ili ako bi mašina pala i ako se ne bi sama uspravila, njen tovar bi bio raspodeljen na najbliže druge životinje i mašine, a ona koja je pala bila je napuštana. Nije se primećivalo nikakvo nastojanje da se životinje zakolju radi mesa, ili da se mašine popravljaju, ili s njih skidaju delovi.
<BR>&nbsp;&nbsp;&nbsp;&nbsp;&nbsp;Kasno po podne neko veliko uzbuđenje počelo se prenositi duž naše kolone, ali ni ja ni moje čuvarke nismo uspevali da otkrijemo razlog. Žurnim hodom prođoše nam Vodalus lično i nekoliko njegovih poručnika; posle toga bilo je još mnogo dolaženja i odlaženja između čela i začelja kolone. Kad je pao mrak, nismo se ulogorili, nego smo nastavili da gazimo, sa Ascijancima, kroz noć. Sa čela kolone poslaše nam buktinje; pošto nisam imao nikakvo oružje koje bih nosio i pošto sam donekle ojačao, dadoše ih meni da ih nosim, pa se počeh osećati kao da sam, maltene, zapovednik - kao da me tih šest mačeva oko mene moraju slušati.
<BR>&nbsp;&nbsp;&nbsp;&nbsp;&nbsp;Negde oko ponoći, bar ako sam ja to mogao dobro proceniti, stali smo. Moje čuvarke su nakupile pruće za vatru, koju smo upalili buktinjom. Upravo kad smo se spremali da legnemo, videh kako jedan glasnik budi nosače nosiljke ispred nas i šalje ih da srljaju napred kroz pomrčinu. Tek što oni odoše, on se okrete i dođe do nas, pa popriča šapatom, kratko, sa narednikom koji je komandovao mojim čuvarkama. Odmah posle toga vezali su mi ruke (što nisu činili još od onog dana kad me je Vodalus nožem oslobodio uzlova), a onda pohitasmo za nosiljkom. Prošli smo bez zastoja pored čela kolone, koje je bilo obeleženo malim paviljonom šatlene Tee, i uskoro započeli tumaranje kroz mirijade vojnika ascijanske glavnine.
<BR>&nbsp;&nbsp;&nbsp;&nbsp;&nbsp;Njihov štab bio je metalna kupola. Pretpostavljam da su oni imali načina da je savijaju ili obaraju kao šator, ali sada je izgledala trajna i stamena kao zgrada; spolja je bila crna, ali iznutra je sijala nekom bezizvornom, bledom svetlošću, koju smo videli kad se na boku te zgrade pojavio otvor da bismo ušli. Tamo je stajao Vodalus, držeći se kruto, sa poštovanjem; pokraj njega na tlu je stajao palankin, na četiri noge, a zavese na stranama palankina bile su otvorene, tako da se videlo autarhovo nepomično telo. U sredini kupole sedele su, oko jednog niskog stola, tri žene. Ni tada ni kasnije nisu gledale - izuzimajući pokoji, vrlo kratkotrajni pogled - ni Vodalusa, ni autarha u nosiljci, ni mene kad sam poveden napred. Ispred njih su na stolu bile nagomilane hartije, ali žene ni njih nisu ni na tren gledale - posmatrale su samo jedna drugu. Izgledom su veoma nalikovale na druge Ascijanke koje sam viđao, osim što su u očima imale manje ludila i što su izgledale manje izgladnelo.
<BR>&nbsp;&nbsp;&nbsp;&nbsp;&nbsp;"Evo njega", reče Vodalus. "Sad vidite pred sobom obojicu."
<BR>&nbsp;&nbsp;&nbsp;&nbsp;&nbsp;Jedna od Ascijanki obrati se drugim dvema na njihovom jeziku. One klimnuše glavama, a ona koja je govorila sad reče: "Samo onome koji radi protiv žitelja potrebno je da sakriva svoje lice."
<BR>&nbsp;&nbsp;&nbsp;&nbsp;&nbsp;Nastade duga pauza, potom Vodalus zašišta na mene: "Odgovori joj!"
<BR>&nbsp;&nbsp;&nbsp;&nbsp;&nbsp;"Da odgovorim na šta? Nije postavljeno nikakvo pitanje."
<BR>&nbsp;&nbsp;&nbsp;&nbsp;&nbsp;Ascijanka reče: "Ko je prijatelj narodu? Onaj ko mu pomaže. Ko je neprijatelj žitelja?"
<BR>&nbsp;&nbsp;&nbsp;&nbsp;&nbsp;Govoreći veoma brzo, Vodalus reče: "Izjasni se najbolje što znaš o sebi i o ovom čoveku bez svesti ovde: da li je neko od vas dvojice vođa onih naroda koji žive na južnoj polovini ove polulopte?"
<BR>&nbsp;&nbsp;&nbsp;&nbsp;&nbsp;"Ne", rekoh. Lako je bilo reći tu laž, jer je autarh, prema onome što sam video, bio vođa samo vrlo malom broju ljudi u Komonveltu. Vodalusu dodadoh vrlo tiho: "Kakve su ovo gluposti? Zar one misle da bih ja, da sam autarh, njima to kazao?"
<BR>&nbsp;&nbsp;&nbsp;&nbsp;&nbsp;"Sve što govorimo prenosi se na sever."
<BR>&nbsp;&nbsp;&nbsp;&nbsp;&nbsp;Jedna od te dve Ascijanke koje su dosad ćutale poče govoriti. Jednom je i mahnula rukom prema nama. Kad je završila, ostadoše sve tri u mrtvačkoj nepomičnosti. Imao sam utisak da slušaju neki glas meni nečujan i da se ne usuđuju nikakav pokret da načine dok taj glas govori; ali to je možda bila samo moja mašta. Vodalus se vrpoljio, ja sam se malo pomakao da bi mi manje težine padalo na ranjenu nogu, a autarhova uzana prsa su se s mukom dizala i spuštala, u skladu sa nepostojanim ritmom njegovog disanja; jedino su njih tri ostajale nepokretne poput naslikanih prilika.
<BR>&nbsp;&nbsp;&nbsp;&nbsp;&nbsp;Najzad ona koja je govorila prva reče: "Sve osobe pripadaju narodu." Čujući to, ostale dve kao da se opustiše.
<BR>&nbsp;&nbsp;&nbsp;&nbsp;&nbsp;"Ovaj čovek je bolestan", reče Vodalus, gledajući ka autarhu, "a meni je bio koristan sluga, mada je njegovoj upotrebljivosti sada, pretpostavljam, došao kraj. Ovog drugog sam obećao jednoj mojoj sledbenici."
<BR>&nbsp;&nbsp;&nbsp;&nbsp;&nbsp;"Vrlina samožrtvovanja pada na onoga ko bez razmišljanja o pogodnostima za sebe nudi da stavi ono što ima u službu naroda." Ascijankin ton jasno je pokazao da nikakva dalja rasprava ne dolazi u obzir.
<BR>&nbsp;&nbsp;&nbsp;&nbsp;&nbsp;Vodalus je pogledao ka meni i slegnuo ramenima, onda se okrenuo na peti i krupnim koracima izišao iz kupole. Trenutak-dva potom uđe kolona ascijanskih oficira koji su nosili bičeve.
<BR>&nbsp;&nbsp;&nbsp;&nbsp;&nbsp;Zarobljeni, provodili smo vreme u jednom ascijanskom šatoru približno dvaput većem nego što je bila moja ćelija u ziguratu. U šatoru je bila založena vatra, ali nikakvih postelja nije bilo, a oni oficiri koji su nosili autarha jednostavno su ga bacili na zemlju pokraj vatre. Kad sam, posle dužeg truda, oslobodio sebi ruke, pokušao sam da učinim njegovo ležanje udobnije; prevrnuo sam ga da leži na leđima kao što je u nosiljci ležao, a ruke sam mu ispružio uz telo.
<BR>&nbsp;&nbsp;&nbsp;&nbsp;&nbsp;Oko nas je vojska ležala tiho, ili bar onoliko tiho koliko to jedna ascijanska vojska uopšte može. S vremena na vreme neko je, u daljini, ispuštao krike - u snu, činilo se - ali najčešće su jedini zvuci bili spori koraci straža oko šatora. Ne mogu iskazati kolikim me je užasom tada ispunila pomisao na put ka severu, u Asciju. Gledati samo ascijanska divlja, pregladnela lica i suočavati se i sam, svakako doživotno, sa onim od čega su oni poludeli (šta god to bilo) činilo mi se sudbinom groznijom od ijedne koju su klijenti Matahinske kule ikada bili prisiljeni da izdrže. Pokušavao sam da odignem rubove šatora, pomišljajući da mi stražari, u najgorem slučaju, mogu samo oduzeti život i ništa više; ali te ivice bile su slivene sa zemljištem u jednu celinu, na neki način koji nisam mogao sebi objasniti. Sva četiri zida bila su od glatke, tvrde materije koju nisam uspevao da pocepam, a Milesov brijač su mi oduzele one Vodalusove stražarke. Spremao sam se da jurnem kroz vrata, kad autarhov dobro upamćeni glas šapnu: "Čekaj." Padoh na kolena pokraj njega, odjednom se plašeći da bi nas neko mogao čuti.
<BR>&nbsp;&nbsp;&nbsp;&nbsp;&nbsp;"Mislio sam da... spavaš."
<BR>&nbsp;&nbsp;&nbsp;&nbsp;&nbsp;"Pretpostavljam da sam glavninu vremena proveo u komi. Ali kad nisam bio u komi, glumio sam da me ne bi Vodalus saslušavao. Hoćeš li pobeći?"
<BR>&nbsp;&nbsp;&nbsp;&nbsp;&nbsp;"Ne bez tebe, sire. Sada ne. Već sam bio pomislio da si mrtav."
<BR>&nbsp;&nbsp;&nbsp;&nbsp;&nbsp;"Nisi mnogo pogrešio... Ne, čak ni za ceo jedan dan. Da, rekao bih da je to najbolje, ti moraš pobeći. Otac Inire je sa pobunjenicima. Njegova je dužnost bila da ti donese ono što je potrebno, a onda da ti pomogne da pobegneš. Ali mi više nismo tamo... je li tako? On možda neće moći da ti pomogne. Razgrni moju odeždu. Ono što ti prvo treba ugurano je pod ešarpu koja mi je oko struka."
<BR>&nbsp;&nbsp;&nbsp;&nbsp;&nbsp;Poslušao sam ga; telo koje su moji prsti doticali bilo je hladno kao telo leša. Blizu njegovog levog kuka videh držalju ne deblju od ženskog prsta, srebrnastu, metalnu. Izvukoh to oružje; sečivo nije bilo ni pola pedlja dugačko, ali je bilo debelo i jako i imalo je onu smrtonosnu oštrinu koju nisam osetio još od kad se Terminus Est rasprsnuo pod udarcem Boldandersovog malja.
<BR>&nbsp;&nbsp;&nbsp;&nbsp;&nbsp;"Ne smeš još ići", prošaputao je autarh.
<BR>&nbsp;&nbsp;&nbsp;&nbsp;&nbsp;"Neću te ostaviti dok si živ", rekoh. "Sumnjaš li u mene?"
<BR>&nbsp;&nbsp;&nbsp;&nbsp;&nbsp;"Živećemo mi obojica i obojica ćemo otići odavde. Znaš za tu grozotu..." Njegova šaka se sklopila oko moje. "Za jedenje mrtvih da bi se pojeli njihovi mrtvi životi. Ali postoji još jedan način, koji ne znaš, i još jedan preparat. Moraš ga uzeti i onda progutati žive ćelije mog prednjeg mozga."
<BR>&nbsp;&nbsp;&nbsp;&nbsp;&nbsp;Mora biti da sam ustuknuo, jer njegova šaka jače stisnu moju.
<BR>&nbsp;&nbsp;&nbsp;&nbsp;&nbsp;"Kad legneš sa ženom, utiskuješ svoj život u njen u nadi da će se, možda, stvoriti novi život. Kad budeš učinio ovo što sam ti zapovedio, moj život i životi svih onih koji žive u meni nastaviće se u tebi. Te ćelije će ući u tvoj nervni sistem i tamo će se razmnožiti. Preparat je u bočici koju nosim oko vrata, a ta oštrica će seći kosti moje lobanje kao čamovinu. Jemčim da hoće; imao sam i ja prilike da je upotrebim. Sećaš li se kako si se zakleo da ćeš mi služiti kad sam zaklopio onu knjigu? Upotrebi taj nož sada, a onda kreni što brže možeš."
<BR>&nbsp;&nbsp;&nbsp;&nbsp;&nbsp;Klimnuh glavom i obećah da hoću.
<BR>&nbsp;&nbsp;&nbsp;&nbsp;&nbsp;"Pokazaće se da je taj lek jači od ijednog tebi dosad poznatog, a ličnosti će biti, doduše, bledo prisutne, sve osim moje, ali biće ih na stotine... Mi smo mnogo života."
<BR>&nbsp;&nbsp;&nbsp;&nbsp;&nbsp;"Razumem", rekoh.
<BR>&nbsp;&nbsp;&nbsp;&nbsp;&nbsp;"Ascijanci maršuju u zoru. Može li biti da je od noći ostalo više od jedne smene vremena?"
<BR>&nbsp;&nbsp;&nbsp;&nbsp;&nbsp;"Ja se nadam da ćeš je ti preživeti, sire, i nju i još mnogo noći. Da ćeš se oporaviti."
<BR>&nbsp;&nbsp;&nbsp;&nbsp;&nbsp;"Moraš me ubiti sada, pre nego što se Urt okrene da se suoči sa suncem. Tada ću živeti u tebi... nikad umreti. Sad živim još samo pukom voljom. Evo, dok govorim, napuštam život."
<BR>&nbsp;&nbsp;&nbsp;&nbsp;&nbsp;Na moje potpuno zaprepašćenje, iz očiju su mi lile suze naveliko. "Mrzeo sam te od kad sam bio dečak, gospodine. Nisam ti učinio ništa nažao, ali da sam mogao, učinio bih, a sad mi je žao."
<BR>&nbsp;&nbsp;&nbsp;&nbsp;&nbsp;Njegov glas je tako oslabio, da je sad bio tiši od svirke cvrčka. "U pravu si bio što si me mrzeo, Severijane. Zastupam... a zastupaćeš i ti... tako mnogo rđavih stvari."
<BR>&nbsp;&nbsp;&nbsp;&nbsp;&nbsp;"Zašto?" upitah. "Zašto?" Bio sam na kolenima pored njega.
<BR>&nbsp;&nbsp;&nbsp;&nbsp;&nbsp;"Zato što je sve drugo još gore. Dok ne dođe Novo Sunce, imamo samo izbor između raznih zala. Sve je pokušano i sve se završilo neuspehom. Roba u zajedničkom vlasništvu, vladavina naroda... sve. Hoćeš napredak? Ascijanci ga imaju. Zagluhnuti su napretkom, smrt Prirode ih je toliko izludela da su sada spremni da prihvate Erebusa i one ostale kao bogove. Mi držimo ljudski rod u nekretanju... u varvarstvu. Autarh štiti narod od uzvišenih, a uzvišeni... štite narod od autarha. Religiozni ljudi daju narodu utehu. Drumove smo zatvorili da bi društveni poredak ostao nepromenjen..."
<BR>&nbsp;&nbsp;&nbsp;&nbsp;&nbsp;Njegovi očni kapci padoše u zatvoreni položaj. Položio sam mu šaku na prsa da bih osetio nejaka, sitna pomicanja njegovog srca.
<BR>&nbsp;&nbsp;&nbsp;&nbsp;&nbsp;"Do Novog Sunca..."
<BR>&nbsp;&nbsp;&nbsp;&nbsp;&nbsp;Ono od čega sam ja zaista želeo da pobegnem nisu bili ni Agija, ni Vodalus, ni Ascijanci - bilo je ovo što je nastupilo sad. Skinuo sam lančić sa njegovog vrata najnežnije što sam mogao, podigao ga, odvrnuo poklopac i progutao tu tvar. Onda sam tom kratkom, krutom oštricom uradio ono što se moralo uraditi.
<BR>&nbsp;&nbsp;&nbsp;&nbsp;&nbsp;Kad je bilo svršeno, prekrio sam ga od glave do pete njegovim ogrtačem šafranske žute boje, a praznu bočicu okačio sebi oko vrata. Učinci te tvari bili su siloviti, baš kao što me je on i upozorio da će biti. Ti koji ovo čitaš i koji nisi, možda, nikad imao više od jedne svesti, ne možeš znati kako je to kad čovek ima dve ili tri, a kamoli nekoliko stotina. One su u meni živele i radovale se, svaka na svoj način, uviđajući da su dobile novi život. Mrtvi autarh, čije lice je pre nekoliko trenutaka bilo, u vidu grimizne razvaline, pred mojim očima, opet je živeo. Moje oči i šake bile su njegove, znao sam kako rade pčelinja saća u Kući Apsoluta i koliko su sveta zato što se upravljaju po suncu i donose zlato Urtine plodnosti. Znao sam kojim putevima je on stigao na Tron Feniksa, do zvezda i nazad. Njegov um bio je moj i ispunio je moj znanjima o čijem postojanju nikad ništa nisam ni slutio i znanjima koja su oni drugi umovi doneli njegovom umu. Pojavni svet izgledao mi je kao nešto bledo i mutno, kao slika ucrtana u pesak preko koje promenljivi vetrovi ječeći naleću. Na taj svet se nisam mogao usredsrediti sve i da sam hteo, a takvu želju uopšte nisam imao.
<BR>&nbsp;&nbsp;&nbsp;&nbsp;&nbsp;Crna tkanina našeg šator-zatvora prosvetlila se do blede golubijesive, a uglovi u njegovom vrhu prelamali su se kružeći kao prizme kaleidoskopa. Pao sam, i ne znajući to, na zemlju i ostao ležeći pored mog prethodnika, a moji pokušaji da ustanem završavali su se tako što sam samo lupao šakama po njoj.
<BR>&nbsp;&nbsp;&nbsp;&nbsp;&nbsp;Koliko dugo sam tu ležao, ne znam. Bio sam obrisao nož - sada, i dalje, moj nož - i sakrio ga na isti način kao ranije on. Bio sam u stanju da sebi veoma živopisno predočim sliku mog ja-bića, sačinjenog od nekoliko desetina superponiranih slika, kako raseca taj zid i iskrada se u noć. Beže Severijan, Tekla i nebrojeno mnogo drugih. Ta pomisao bila je toliko stvarna, da sam često počinjao i da verujem da sam to uradio; ali svaki put sam se, kad je već trebalo da bežim između drveća, izbegavajući iscrpljene spavače ascijanske vojske, našao ponovo u tom dobro poznatom šatoru, nedaleko od tela prekrivenog ogrtačem.
<BR>&nbsp;&nbsp;&nbsp;&nbsp;&nbsp;Neke šake stegoše se oko mojih. Pomislio sam da su se vratili oni oficiri sa bičevima, pa sam pokušao da pogledam gde sam i da ustanem, da me ne biju. Ali stotinu nasumično naišlih uspomena nametnuše se kao one slike koje, u jeftinoj galeriji vlasnik brzo, jednu za drugom, diže ispred nas: neko nadmetanje u trčanju, silno visoke cevi nekih orgulja, jedan dijagram sa natpisima zalepljenim na uglovima, jedna žena koja se vozi u nekim zaprežnim kolima.
<BR>&nbsp;&nbsp;&nbsp;&nbsp;&nbsp;Neko reče: "Je li ti dobro? Šta ti je bilo?" Osećao sam kako mi pljuvačka curi sa usana, ali reči ne dođoše.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
