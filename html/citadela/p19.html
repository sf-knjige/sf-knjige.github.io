<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. GVAZAHT
<P>&nbsp;&nbsp;&nbsp;&nbsp;&nbsp;Sledeća dva dana provedoh lutajući. O njima neću mnogo pričati, jer i nema mnogo šta da se priča. Mogao sam se, valjda, u nekoliko jedinica učlaniti, ali nisam bio nimalo siguran da mi se učlanjuje. Bio bih se rado vratio u Poslednju kuću, ali mi ponos nije dao da se prepuštam milosrđu majstora Aša, pod pretpostavkom da je njega više uopšte bilo moguće naći tamo. Govorio sam sebi da bih se rado vratio na položaj liktora Traksa, ali sve da je ta mogućnost i postojala, nisam ubeđen da bih to i učinio. Spavao sam kao životinja, u šumarcima, i uzimao svaku hranu koju sam uspevao da nađem, a to nije bilo gotovo ništa.
<BR>&nbsp;&nbsp;&nbsp;&nbsp;&nbsp;Trećeg dana sam otkrio jedan zarđali mač falčion, ispušten, činilo se, u nekom vojnom pohodu prethodne godine. Izvukao sam svoju bočicu ulja i polomljenu belegiju (obe te stvari i dršku sam sačuvao kad sam ostatak Terminus Esta bacio u vodu), a zatim sam proveo jednu srećnu smenu vremena čisteći ga i oštreći. Kad je to bilo svršeno, nastavio sam da idem i uskoro nabasao na neki drum.
<BR>&nbsp;&nbsp;&nbsp;&nbsp;&nbsp;Pošto Maneina propusnica više nije mogla dobro da me štiti, više sam zazirao od pojavljivanja na otvorenom prostoru nego kad sam se vraćao iz kuće majstora Aša. Međutim, činilo se da je verovatno da se onaj mrtvi vojnik koga je Kandža dozvala natrag u život i koji je sad nazivao sebe imenom Miles, iako sam ja znao da jedan deo njega jeste Jonas, do sada već pridružio nekoj jedinici. U tom slučaju on bi morao biti na nekom drumu, ili u vojničkom logoru blizu nekog druma, ako nije već upućen u bitku; a ja sam želeo da popričam sa njim. On je, kao i Dorkas, neko vreme proveo mirujući u državi mrtvih. Njen boravak tamo bio je duži, ali ja sam se nadao da bih mu mogao postavljati pitanja pre nego što mu, proticanjem predugog vremena, uspomene o tome izblede, te da bih mogao saznati nešto zahvaljujući čemu bih uspeo - ako ne da je vratim sebi - bar da se pomirim sa činjenicom da sam je izgubio.
<BR>&nbsp;&nbsp;&nbsp;&nbsp;&nbsp;Jer, otkrio sam da je sada volim više nego što sam je voleo ijednog trenutka tokom našeg pešačenja kroz divljinu do Traksa. Tada su moje misli bile odveć obuzete Teklom; neprestano sam posezao u sebe da nađem nju. Sad se činilo, makar to bilo i samo zato što je Tekla tako dugo bila deo mene, da sam je zaista uhvatio i da je držim u zagrljaju jačem od ma kakvog sparivanja - zapravo, činilo se da je ona, kao što muško seme uđe u telo žene da bi proizvelo (ako takva bude volja Apeironova) jedno novo ljudsko biće, ušla kroz moja usta u mene i mešala se, mojom voljom, sa onim bivšim Severijanom, stvarajući novoga čoveka: mene, koji još nosim ime Severijan, ali ostajem svestan svog, da se tako izrazim, dvostrukog korena.
<BR>&nbsp;&nbsp;&nbsp;&nbsp;&nbsp;Ne znam da li sam ta željena saznanja mogao izvući iz Milesa-Jonasa. Nikada ga nisam našao, mada sam traganje uporno nastavio sve do danas. Sredinom popodneva ušao sam u jedan region polomljenog drveća; tu sam s vremena na vreme prolazio pored leševa u raznim stupnjevima raspadanja. U početku sam pokušavao da kradem sa njih kao što sam ukrao stvari sa Milesa-Jonasa, ali drugi su to pre mene učinili, a videlo se i da su tokom prethodnih noći dolazili glodari feneksi sa svojim oštrim zubićima da kradu meso.
<BR>&nbsp;&nbsp;&nbsp;&nbsp;&nbsp;Nešto kasnije, dok su moje energije već počinjale da popuštaju, zastao sam kod dimeće olupine jednih praznih zaprežnih vagon-kola za snabdevanje. Zaprežne zveri su ležale na drumu, a između njih, licem u prašini, vozač; činilo se da te dve životinje nisu dugo mrtve, pa mi pade na um da ne bi loše bilo da isečem iz njihovih slabina mesa koliko mogu i odnesem ga na neko izdvojeno mesto gde bih mogao naložiti vatricu. Taman što zabih vrh mača u bok jedne životinje, začuh topot kopita i, pretpostavljajući da je to destrijer nekog oficira, sklonih se ukraj druma da ga pustim da prođe.
<BR>&nbsp;&nbsp;&nbsp;&nbsp;&nbsp;Bio je to, međutim, jedan mali, debeli čova, energičnog izgleda, na visokoj, zlostavljanoj jahaćoj zveri. Potegao je uzde kad me je video, ali nešto u njegovom izrazu lica kazalo mi je da neće biti potrebe ni da se borim ni da bežim. (Da je došlo do tog izbora, ja bih se borio. Njegov destrijer mu ne bi bio od velike koristi među prekraćenim i oborenim stablima; imao je prsni oklop i šlem sa bronzanim obručima, ali mislim da sam, ipak, mogao da ga pobedim.)
<BR>&nbsp;&nbsp;&nbsp;&nbsp;&nbsp;"Ko si ti?" povika on. Kad mu rekoh, on nastavi: "Severijan iz Nesusa, je l'? Znači da si civilizovan, ili polucivilizovan, ali izgledaš kao da nisi dobro jeo u poslednje vreme."
<BR>&nbsp;&nbsp;&nbsp;&nbsp;&nbsp;"Naprotiv", rekoh ja. "U poslednje vreme sam jeo više nego što je moj običaj." Nisam želeo da me smatra slabim.
<BR>&nbsp;&nbsp;&nbsp;&nbsp;&nbsp;"Ali bi ti dobro došlo još - ta krv na tvom maču nije ascijanska. Jesi li skjavoni? Vanrednjak?"
<BR>&nbsp;&nbsp;&nbsp;&nbsp;&nbsp;"Moj život je bio prilično izvan reda u poslednje vreme, to je sigurno."
<BR>&nbsp;&nbsp;&nbsp;&nbsp;&nbsp;"Ali nisi vezan ni za jednu formaciju?" Uznemirujuće spretno je iskočio iz sedla, uzde je bacio na zemlju i prišao mi snažnim koracima. Bio je malo krivonog i imao je jedno od onih lica koja kao da su vajana od gline, a onda pritisnuta sa gornje i sa donje strane pre pečenja, tako da su i čelo i vilica plitki a široki, oči prorezi, a usta takođe široka. Ipak, odmah mi se dopao, zbog poletnosti i zbog toga što se tako malo trudio da sakrije nepoštenje.
<BR>&nbsp;&nbsp;&nbsp;&nbsp;&nbsp;Rekoh: "Nisam ja vezan ni za koga i ni za šta - osim za uspomene."
<BR>&nbsp;&nbsp;&nbsp;&nbsp;&nbsp;"Ahhh!" Uzdahnuo je i na trenutak prevrnuo očima nagore. "Znam - znam. Svi smo mi imali svoje teškoće, nema ko nije. Šta je bilo, žena ili zakon?"
<BR>&nbsp;&nbsp;&nbsp;&nbsp;&nbsp;Ja do tada nisam sagledavao svoje nevolje u toj svetlosti, ali, razmislivši jedan trenutak, priznadoh da je malčice u pitanju bilo i jedno i drugo.
<BR>&nbsp;&nbsp;&nbsp;&nbsp;&nbsp;"E, pa, stigao si na pravo mesto i kod pravog čoveka. Kako bi ti se sviđalo dobro jelo večeras i cela gomila novih prijatelja, a sutra još i puna šaka oričoka? Zvuči fino? Fino!"
<BR>&nbsp;&nbsp;&nbsp;&nbsp;&nbsp;Vratio se do svoje jahaće životinje, ženke; njegova ruka je poletela napred, hitro kao ruka mačevaoca, da dočepa uzde pre nego što bi ona mogla uzmaći. Kad je opet imao uzde u rukama, uskočio je u sedlo istom onom hitrinom kojom je i iskočio. "A sad se penji iza mene", doviknu mi. "Nije daleko, a ona će lako poneti dvojicu."
<BR>&nbsp;&nbsp;&nbsp;&nbsp;&nbsp;Učinih kako mi je rekao, mada saam se oko penjanja u sedlo pomučio znatno više nego on zato što nije bilo uzengije u koju bih mogao staviti nogu. Istog trena kad sam se našao na njenim leđima, destrijerka je zmijskom hitrinom pokušala da me ujede za nogu; ali je njen gospodar, koji je taj manevar očigledno primetio, raspali po glavi mesinganom jabukom na kraju drške noža tako krvnički da se životinja zatetura i umalo ne pade.
<BR>&nbsp;&nbsp;&nbsp;&nbsp;&nbsp;"Ne obraćaj pažnju", reče on. Kratkoća njegovog vrata nije mu dozvoljavala da pogleda nazad preko ramena, zato je govorio iz leve strane usta da bi bilo jasno da govori meni. "Ona je fina životinja i odvažan borac i samo hoće da se obezbedi da shvatiš njenu vrednost. To ti je, znaš, kao neki obred pristupanja. Znaš šta je inicijacija?"
<BR>&nbsp;&nbsp;&nbsp;&nbsp;&nbsp;Rekoh mu da smatram da mi je taj pojam dobro znan.
<BR>&nbsp;&nbsp;&nbsp;&nbsp;&nbsp;"Za svaku stvar kojoj vredi pripadati postoji neki obred upućivanja, videćeš da je tako - ja sam to svojim iskustvom saznao. A još nisam video nijedan takav obred kroz koji jedan odvažan momak ne bi mogao proći i posle mu se smejati."
<BR>&nbsp;&nbsp;&nbsp;&nbsp;&nbsp;Posle tog ohrabrenja sjurio je svoje ogromne mamuze destrijerki u bokove kao da namerava da joj tog trenutka prospe celu utrobu i mi poletesmo drumom, povlačeći kovitlace prašine za sobom.
<BR>&nbsp;&nbsp;&nbsp;&nbsp;&nbsp;Još od dana kad sam izjahao na Vodalusovom jurišnom destrijeru iz Saltusa, pretpostavljao sam, u svome neznanju, da se sve jahaće zveri mogu podeliti u dve grupe: jedna grupa bi bile one sa finim poreklom, brze, a druga one sa hladnom krvlju, spore. One bolje, mišljah ja, trče graciozno i lako, maltene kao mačka; a one lošije se vuku tako tromo da je maltene svejedno kojim načinom to obavljaju. Jedan od Teklinih tutora koristio je izreku da su svi dvovrednosni sistemi lažni; na ovom jahanju otkrio sam novo poštovanje prema njemu. Destrijerka moga dobročinitelja pripadala je onoj trećoj klasi (koja je, kako sam kasnije otkrio, prilično brojna) u koju spadaju životinje koje su brže od ptica, ali trče kao da gvozdenim nožurdama treskaju po drumu od kamena. Muškarci imaju nebrojeno mnogo prednosti u odnosu na žene, pa im je iz tog razloga opravdano pripala dužnost da budu zaštitnici žena, ali, ipak, žene se mogu pohvaliti jednom velikom prednošću u odnosu na muškarce: nikad nijedna žena nije doživela da njeni organi za razmnožavanje budu zgnječeni između njene sopstvene karlice i koščatih leđa jedne od ovih galopirajućih beštija. Meni se to desilo nekih dvadeset ili trideset puta pre nego što je ova beštija zauzdana i zato kad sam konačno skliznuo sa njenih sapi i skočio ustranu da izmaknem njenom ritanju, nisam bio osobito dobro raspoložen.
<BR>&nbsp;&nbsp;&nbsp;&nbsp;&nbsp;Bili smo se zaustavili na jednoj od onih malih, izgubljenih poljana koje čovek može ponekad naći među brdima; bio je to prostor manje-više ravan, nekih stotinak koraka u prečniku. U središtu je bio podignut šator veliki kao seoska kuća, a na njemu je lepršala jedna izbledela zastava, crna i zelena. Nekoliko desetina jahaćih životinja, nogu sputanih, paslo je gde je koja htela po polju, a isti toliki broj dronjavih ljudi, u društvu nekoliko neočešljanih žena, dokoličio je unaokolo, čisteći oklope, spavajući ili kockajući se.
<BR>&nbsp;&nbsp;&nbsp;&nbsp;&nbsp;"Gle'j 'vamo!" povika moj dobrotvor. "Evo novi regrut!" Meni saopšti: "Severijane od Nesusa, ti stojiš u prisustvu Osamnaeste bacele kontrarije iregularaca, a svako od nas je borac bez straha ako se može bar jedna parica zaraditi."
<BR>&nbsp;&nbsp;&nbsp;&nbsp;&nbsp;Dronjavi muškarci i žene ustajali SU i počinjali polako da plove ka nama; na licima mnogih bilo je neskriveno cerenje. Vodio ih je jedan visoki, vrlo mršavi čova.
<BR>&nbsp;&nbsp;&nbsp;&nbsp;&nbsp;"Sadruzi, dajem vam Severijana od Nesusa!
<BR>&nbsp;&nbsp;&nbsp;&nbsp;&nbsp;Severijane", nastavi moj dobročinitelj, "ja sam tvoj kondotjer. Zovi me Gvazaht. Ovaj štap za pecanje ovde, viši čak i od tebe, moj je zamenik Erblon. Ostali će se predstaviti sami, siguran sam. Erblone, hoću da porazgovaram s tobom. Sutra će biti patrola." Dohvatio je tog visokog za mišicu i poveo ga pod šator, ostavljajući me sa gomilom vojnika koji su me do tada već okružili.
<BR>&nbsp;&nbsp;&nbsp;&nbsp;&nbsp;Jedan od najkrupnijih, tip nalik na medveda, visok maltene koliko ja, a gotovo dvostruko teži, pokaza pokretom ka mom maču. "Pa zar nemaš kaniju za to tu? Aj' da ga vidimo."
<BR>&nbsp;&nbsp;&nbsp;&nbsp;&nbsp;Predao sam falčion bez raspravljanja; bio sam siguran da šta god se desilo, ovo neće biti prilika za ubijanje.
<BR>&nbsp;&nbsp;&nbsp;&nbsp;&nbsp;"Znači, jahač si, a?"
<BR>&nbsp;&nbsp;&nbsp;&nbsp;&nbsp;"Ne", rekoh ja. "Jahao sam pomalo, ali ne smatram sebe stručnjakom za to."
<BR>&nbsp;&nbsp;&nbsp;&nbsp;&nbsp;"Ali znaš kako se izlazi nakraj sa njima?"
<BR>&nbsp;&nbsp;&nbsp;&nbsp;&nbsp;"Bolje znam sa muškarcima i ženama."
<BR>&nbsp;&nbsp;&nbsp;&nbsp;&nbsp;Na ovo se svi nasmejaše, a krupni čova reče: "E to je baš fino, jer se verovatno nećeš mnogo najahati, ali će ti dobro razumevanje žena - i destrijera - pomoći."
<BR>&nbsp;&nbsp;&nbsp;&nbsp;&nbsp;Još dok je to govorio, začuo sam bat kopita. Dvojica su dovodila jednog destrijera-šarca; bila je to mišićava životinja, uspaničenih očiju. Njegove uzde bile su podeljene na dva dela i produžene, zahvaljujući čemu su oni mogli da stoje jedan levo, a drugi desno od destrijera, i to na odstojanju od po tri koraka. Jedna drolja sa kosom lisičje boje i nasmejanim licem sedela je u sedlu lako, a umesto uzdi držala je u svakoj ruci po jedan jahački bič. Vojnici i njihove žene počeše da kliču i pljeskaju, a na taj zvuk šarac se prope kao uskovitlani vetar i poče mlatarati prednjim nogama po vazduhu, pokazujući na svakoj prednjoj nozi po tri rožnata izraštaja za koja mi kažemo da su "kopita", iako su to zapravo kandže podesne gotovo isto toliko za bitku koliko i za hvatanje za tlo. Pokreti su mu bili brži od mog pogleda.
<BR>&nbsp;&nbsp;&nbsp;&nbsp;&nbsp;Onaj krupni me pljesnu šakom po ramenu. "Nije ovo najbolji destrijer koga sam ikad imao, al' valja, lično sam ga uvežbao. Ova dvojica su Mesrop i Laktan i oni će ti dati te uzde, a ti samo treba da se popneš na njega. Ako to uspeš, a da Dariju ne oboriš, tvoja je dok vas ne sustignemo." Pojačanim glasom on nastavi: "E, aj - puštaj ga!" Očekivao sam da će mi njih dvojica dati uzde. Ali oni su ih samo bacili ka mom licu, a ja sam zamahnuo rukama da dohvatim obe i promašio ih. Neko podbode šarenog destrijera odastrag, a krupni čovek zazvižda na neki poseban, prodoran način. Taj šareni at bio je izvežban da se bori; njegovi dugački zubi nisu bili pojačani metalom, ali su zato bili ostavljeni u svom prirodnom obliku, pa su mu virili iz čeljusti kao noževi. Izbegao sam udarac jedne sevajuće prednje noge i pokušao da ga zgrabim za ular; udarac jednog od ta dva biča dohvati me posred lica, a nalet ata me obori na zemlju.
<BR>&nbsp;&nbsp;&nbsp;&nbsp;&nbsp;Mora biti da su ga vojnici naterali da ustukne, inače bi me izgazio. Možda su mi - ne mogu biti siguran - pomogli i da ustanem. Grlo mi je bilo puno prašine, a sa čela mi je u oči curila krv.
<BR>&nbsp;&nbsp;&nbsp;&nbsp;&nbsp;Krenuo sam opet na njega, kružeći udesno da bih mu izbegao kopita, ali on se okretao brže nego ja, a cura zvana Darija prasnula je sa oba biča ispred mog lica da me spreči. Više iz gneva nego zbog ma kakvog plana, dograbio sam jedan bič. Kožna omča na kraju drške biča bila je navučena oko jednog njenog zglavka; cimnuo sam, pa za bičem polete i Darija i sruči se meni u naručje. Ugrizla me je za uvo, ali ja sam je dohvatio za vrat sa zadnje strane, obrnuo, zario prste u jednu polovinu njene čvrste stražnjice i podigao je u vazduh. Njene razritane noge kao da su uplašile ata. Nastupao sam ka njemu, on je uzmicao unatraške kroz gomilu sve dok ga jedan od njegovih mučitelja nije podbadanjem opet naterao napred, a tada sam nagazio na njegove uzde.
<BR>&nbsp;&nbsp;&nbsp;&nbsp;&nbsp;Posle toga je bilo lako. Bacio sam tu žensku, dočepao ga za ular, zavrnuo mu glavu na jednu stranu i ritanjem mu izmakao obe prednje noge ispod njega u stranu; nas su učili da tako smirujemo neposlušne klijente. Sa prodornom, životinjskom cikom pao je kao klada. Našao sam se u sedlu pre nego što je uspeo da se ponovo osovi na noge, a onda sam, iz sedla, počeo da ga šibam po bokovima; nagnao sam ga munjevito kroz gomilu, onda ga okrenuo i jurnuo na njih ponovo.
<BR>&nbsp;&nbsp;&nbsp;&nbsp;&nbsp;Celog života sam slušao priče o uzbudljivosti te vrste borbe, a da je nikad nisam iskusio. Sad nađoh da je sve bilo istinito, i više nego istinito. Vojnici i njihova ženskadija bežali su kud koji, dernjajući se, poneko je čak zamahao mačem. Više uspeha bi imali da su tako pretili oluji - prejahao sam u jednom naletu preko pet-šest takvih. Darija je bežala tako brzo, da joj se crvena kosa vijorila kao zastava; ali nikakve ljudske noge nisu mogle izmaći tom atu. Sevnuli smo pokraj Darije, ja sam je zgrabio za tu plamenu zastavu i bacio preko prednjeg dela sedla ispred mene.
<BR>&nbsp;&nbsp;&nbsp;&nbsp;&nbsp;Krivudavom stazom siđosmo do jedne mračne jaruge, a iz nje u sledeću. Ispred nas su bežali jeleni; u tri skoka prestigli smo jednog jelena somotne kože i odgurnuli ga u stranu da nam ne bude na putu. Dok sam bio liktor Traksa, čuo sam da eklektici često jašu za lovinom, a zatim skaču sa atova i ubadaju lovinu nožem. Sad sam u te priče poverovao - ovom jelenu sam mogao kuhinjskim nožem prerezati grlo.
<BR>&nbsp;&nbsp;&nbsp;&nbsp;&nbsp;Ostavili smo jelena iza sebe, izbili na vrh jednog novog brega i sjurili se u neku tihu, šumovitu dolinu. Kad se šarac istrčao, pustio sam ga da sam traži put među drvećem; tako velika stabla nisam bio video još od odlaska iz Saltusa. Kad je zastao da bi pasao proređenu, nežnu travu koja je rasla između korenja, odlučio sam i ja da stanemo; bacio sam uzde na zemlju kao što sam video da je Gvazaht učinio, a zatim sam sjahao i pomogao crvenokosoj da siđe.
<BR>&nbsp;&nbsp;&nbsp;&nbsp;&nbsp;"Hvala", reče ona. "Uspeo si. Nisam mislila da ćeš moći."
<BR>&nbsp;&nbsp;&nbsp;&nbsp;&nbsp;"Inače ne bi ni pristala na ovo? Pretpostavljao sam da su te naterali."
<BR>&nbsp;&nbsp;&nbsp;&nbsp;&nbsp;"Ne bih te onako posekla bičem. Sad ćeš ti hteti da mi vratiš, a? Uzdama, pretpostavljam."
<BR>&nbsp;&nbsp;&nbsp;&nbsp;&nbsp;"Odakle ti ta pomisao?" Umoran, sedoh. U travi su rasli žuti cvetovi, nijedan veći od kapljice vode; uzbrah nekoliko i nađoh da mirišu na alojevo drvo, zvano i kalambak.
<BR>&nbsp;&nbsp;&nbsp;&nbsp;&nbsp;"Izgledaš kao takav tip. Osim toga, nosio si me tako da sam bila zadnjicom nagore, a ljudi koji to čine uvek žele da me po njoj lupaju."
<BR>&nbsp;&nbsp;&nbsp;&nbsp;&nbsp;"To sad prvi put čujem. Zanimljiva misao."
<BR>&nbsp;&nbsp;&nbsp;&nbsp;&nbsp;"Imam ja mnogo njih - takvih." Hitro i graciozno je sela pored mene i stavila mi šaku na koleno. "Čuj, ono je bio samo obred primanja, ništa više. Mi se u tome ređamo, bio je došao red na mene, očekivalo se od mene da te tresnem. To je sad gotovo."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Znači, nećeš me tući? Divno. Možemo se ovde dobro provesti, zaista. Šta god hoćeš i koliko god hoćeš, a nazad ne idemo dok ne bude vreme za jelo."
<BR>&nbsp;&nbsp;&nbsp;&nbsp;&nbsp;"Nisam rekao da te neću tući."
<BR>&nbsp;&nbsp;&nbsp;&nbsp;&nbsp;Njeno lice, do tada optočeno usiljenim osmesima, pade, a pogled joj se upravi u zemlju. Nagovestih joj da bi mogla i bežati.
<BR>&nbsp;&nbsp;&nbsp;&nbsp;&nbsp;"Onda bi tebi bilo zabavnije, a tukao bi me još više pre nego što bismo bili gotovi." Dok je to govorila, šaka joj se uvlačila u moje krilo. "Zgodan si po izgledu, znaš. I tako visok." I dalje sedeći, sagnula se napred, zagnjurila mi lice u krilo i dala mi jedan brideći poljubac, da bi se potom odmah ispravila. "Moglo bi fino da bude. Zaista bi moglo."
<BR>&nbsp;&nbsp;&nbsp;&nbsp;&nbsp;"Ili bi mogla da se ubiješ. Imaš nož?"
<BR>&nbsp;&nbsp;&nbsp;&nbsp;&nbsp;Tokom jednog trena njene usne su bile skupljene u savršeni mali krug. "Ti si lud, je li tako? Pa trebalo je da znam." Ona skoči na noge.
<BR>&nbsp;&nbsp;&nbsp;&nbsp;&nbsp;Dohvatio sam je za jedan skočni zglob i ona se opruži celom dužinom po mekom šumskom tlu. Košulja joj je bila satrunula od dugog nošenja - spala je posle prvog potezanja. "Rekla si da nećeš bežati."
<BR>&nbsp;&nbsp;&nbsp;&nbsp;&nbsp;Pogledala me je krupnim očima preko ramena.
<BR>&nbsp;&nbsp;&nbsp;&nbsp;&nbsp;Rekoh: "Ti nemaš nikakvu moć nada mnom - ni ti ni oni. Ne bojim se ni bola ni smrti. Postoji samo jedna živa žena koju želim, a muškarca ne želim nijednog osim sebe."
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
