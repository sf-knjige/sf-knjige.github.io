<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31. BAŠTA PESKA
<P>&nbsp;&nbsp;&nbsp;&nbsp;&nbsp;Tim brodom upravljale su ruke koje ja nisam video. Očekivao sam da ćemo otploviti nagore onom brzinom kojom je čamac uzletao, ili da ćemo iščeznuti, kao zeleni čovek, niz neki od hodnika vremena. Umesto toga, jurnusmo uvis tako naglo, da mi pripade muka; oko nas začuh kršenje velikih grana.
<BR>&nbsp;&nbsp;&nbsp;&nbsp;&nbsp;"Ti si sada autarh", reče mi Malrubius. "Znaš li to?" Njegov glas kao da se stapao sa fijukom vetra u brodskim konopcima.
<BR>&nbsp;&nbsp;&nbsp;&nbsp;&nbsp;"Znam. Moj prethodnik, čiji je um sada jedan od mojih umova, dospeo je na vlast na isti način kao ja. Znam tajne, znam reči vlasti, mada još nisam imao vremena da razmislim o njima. Vraćaš li me u Kuću Apsoluta?"
<BR>&nbsp;&nbsp;&nbsp;&nbsp;&nbsp;Odmahnuo je glavom. "Nisi spreman. Veruješ da ti je na raspolaganju sve što je stari autarh znao. U pravu si - ali nije ti još sve na dohvatu, a kad nastupe oprobavanja, biće mnogo onih koji će biti spremni da te ubiju ako se zbuniš. Odgajen si u Citadeli Nesusa - koje su reči za njenog kastelana? Kako se komanduje čovekomajmunima iz rudnika s blagom? Kojim nizovima reči se otključavaju svodovi Tajne kuće? Ne treba da mi odgovoriš, jer to su arkane tvoje države, a meni su, ionako, poznate. Ali možeš li ih se ti dosetiti bez dugog razmišljanja?"
<BR>&nbsp;&nbsp;&nbsp;&nbsp;&nbsp;Te izreke, meni potrebne, bile su tu, u mom umu; ipak, moj pokušaj da ih samome sebi kažem završio se neuspehom. Kao sitna riba u vodi, izmicale su u stranu, tako da sam na kraju mogao samo slegnuti ramenima.
<BR>&nbsp;&nbsp;&nbsp;&nbsp;&nbsp;"Osim toga, postoji još jedna stvar koju treba da obaviš. Još jedna pustolovina, i to pokraj vode."
<BR>&nbsp;&nbsp;&nbsp;&nbsp;&nbsp;"U čemu se sastoji?"
<BR>&nbsp;&nbsp;&nbsp;&nbsp;&nbsp;"Kad bih ti rekao, ne bi se dogodila. Ne uzbunjuj se. Jednostavna je to stvar, završi se za jedan dah vremena. Ali moram mnogo objašnjavati, a za taj posao imam malo vremena. Veruješ li da će doći Novo Sunce?"
<BR>&nbsp;&nbsp;&nbsp;&nbsp;&nbsp;Kao što sam maločas gledao u sebe tragajući za komandnim rečima, tako isto sad pogledah tragajući za verom; i tako isto se moj pokušaj završi neuspehom. "Tako su me celog života učili", rekoh. "Ali to su činili učitelji - među kojima je bio i pravi Malrubius - koji, čini mi se, ni sami nisu u to verovali. Zato ne mogu reći da verujem ili ne verujem."
<BR>&nbsp;&nbsp;&nbsp;&nbsp;&nbsp;"Ko je Novo Sunce? Čovek? Ako je čovek, kako je moguće da će svo zelenilo opet dobiti tamnozelenu boju kad on dođe i da će se žitnice napuniti?"
<BR>&nbsp;&nbsp;&nbsp;&nbsp;&nbsp;Bilo je neprijatno vraćati se stvarima koje sam još u detinjstvu, i to samo napola, čuo, sada kad sam upravo počinjao da shvatam da sam dobio Komonvelt u nasledstvo. Rekoh: "Biće to novi dolazak Pomiritelja - doći će njegov avatar i doneće pravdu i mir. Na slikama ga prikazuju kao čoveka čije lice blista kao sunce. Bio sam šegra mučitelja, a ne sveštenik, zato samo toliko mogu reći." Pritegao sam ogrtač oko sebe da se zaštitim od hladnog vetra. Triskele je ležao sklupčan pokraj mojih nogu.
<BR>&nbsp;&nbsp;&nbsp;&nbsp;&nbsp;"A šta je ljudskom rodu potrebnije? Pravda ili mir? Ili Novo Sunce?"
<BR>&nbsp;&nbsp;&nbsp;&nbsp;&nbsp;Čuvši to, pokušao sam da se osmehnem. "Pade mi na um da ti, iako ne možeš nikako biti moj stari nastavnik, možda imaš njegovu ličnost uključenu u svoju, kao što ja imam ličnost šatlene Tekle. Ako je to tako, moj odgovor već znaš. Kad klijent bude doteran do najgorih nevolja, on želi toplinu, hranu i smanjenje bola. Pravda i mir su za kasnije. Kiša je simbol milosrđa, a sunce milostinje, ali bolje je imati kišu i sunce nego milosrđe i milostinju. Bilo bi sramno po simbolizovane stvari ako bi ono što ih simbolizuje vredelo manje od njih."
<BR>&nbsp;&nbsp;&nbsp;&nbsp;&nbsp;"U znatnoj meri si u pravu. Onaj učitelj Malrubius koga si poznavao živi u meni, a tvoj stari Triskele u ovom Triskeleu. Ali to sad nije važno. Ako bude vremena, shvatićeš pre nego što pođemo." Malrubius sklopi oči i počeša se po sivim dlakama na prsima, baš kao što sam pamtio da je činio kad sam bio među najmlađim šegrtima. "Plašio si se da se ukrcaš u ovaj brodić, čak i kad sam ti rekao da te neću odneti sa Urta, pa ni sa ovog kontinenta, tvog sopstvenog. Šta ako bih ti rekao - to ti ne kažem, ali pretpostavimo da bih rekao - da ću te stvarno povesti sa Urta, pa pored orbite Falega, kojeg ti Verthandijem nazivaš, poret Bethora i Aratrona i najzad u spoljašnju tamu, onda preko nje do nekog drugog mesta. Da li bi se plašio sad kad si proveo izvesno vreme u plovidbi sa nama?"
<BR>&nbsp;&nbsp;&nbsp;&nbsp;&nbsp;"Nijednom čoveku ne prija da kaže da se plaši. Ali da, plašio bih se."
<BR>&nbsp;&nbsp;&nbsp;&nbsp;&nbsp;"Uplašen ili ne, da li bi pošao ako bi zahvaljujući tome moglo doći Novo Sunce?"
<BR>&nbsp;&nbsp;&nbsp;&nbsp;&nbsp;Neki ledeni duh iz ogromnog praznog prostora kao da je već sklopio šake oko mog srca. Nisam bio zavaran, niti je, rekao bih, njegova namera bila da me prevari. Odgovoriti "da" značilo bi krenuti na taj put. Oklevao sam, a tišinu nije narušavalo ništa osim hučanja krvi u mojim ušima.
<BR>&nbsp;&nbsp;&nbsp;&nbsp;&nbsp;"Ne moraš odgovoriti sad ako ne možeš. Pitaćemo te opet. Ali ne mogu ti ništa više reći dok ne odgovoriš."
<BR>&nbsp;&nbsp;&nbsp;&nbsp;&nbsp;Dugo sam stajao na toj čudnoj palubi, ponekad se šetkajući po njoj, duvajući u prste pri tom smrzavajućem vetru dok su se oko mene natiskivale sve moje misli. Gledale su nas zvezde, a meni se činilo da su oči majstora Malrubiusa samo još dve od njih.
<BR>&nbsp;&nbsp;&nbsp;&nbsp;&nbsp;Najzad mu se vratih i rekoh: "Želeo sam odavno... ako bi time bilo dovedeno Novo Sunce, pošao bih."
<BR>&nbsp;&nbsp;&nbsp;&nbsp;&nbsp;"Ne mogu ti dati čvrsta uveravanja. Ako bi time možda bilo dovedeno Novo Sunce, da li bi pošao? Pravda i mir, da, ali jedno novo sunce - sa koga bi se na Urt obrušila onakva lavina toplote i energije kakvu je poznavao pre rođenja prvog čoveka?"
<BR>&nbsp;&nbsp;&nbsp;&nbsp;&nbsp;Sad se desio najčudniji od svih događaja u celoj ovoj već predugoj priči; ali nije bio praćen nikakvim zvukom niti prizorom, nije bilo nikakve zveri koja govori niti divovske žene. Jednostavno sam, slušajući ga, osetio pritisak na grudnoj kosti, kao onda u Traksu kad sam znao da sa Kandžom treba da pođem na sever. Setio sam se one devojke u blatnoj kolibici. "Da", rekoh. "Ako bi time možda bilo dovedeno Novo Sunce, pošao bih."
<BR>&nbsp;&nbsp;&nbsp;&nbsp;&nbsp;"A ako bismo te tamo izveli na neku probu? Poznavao si onoga koji je bio autarh pre tebe, na kraju si ga i voleo. On živi u tebi. Da li je bio čovek?"
<BR>&nbsp;&nbsp;&nbsp;&nbsp;&nbsp;"Bio je ljudsko biće - što ti, majstore, rekao bih, nisi."
<BR>&nbsp;&nbsp;&nbsp;&nbsp;&nbsp;"Znaš dobro, kao i ja, šta stvarno htedoh da pitam. Da li je bio muškarac? Polovina dvojstva muško-žensko?"
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;"U to ćeš se ti pretvoriti ako na oprobavanju ne uspeš. Da li ćeš, ipak, ići?"
<BR>&nbsp;&nbsp;&nbsp;&nbsp;&nbsp;Triskele prisloni svoju ožiljcima izbrazdanu glavu uz moje koleno, on, predstavnik svih osakaćenih bića, uz koleno autarha koji je nosao poslužavnik po Kući Apsoluta, a posle ležao u nosiljci paralisan, čekajući da mi prenese žamor glasova iz svoje lobanje, uz koleno Tekle koja je ležala u grčevima pod "revolucionarkom", pa i one žene što sam je ja, koji se hvalim da ništa ne zaboravljam, gotovo sasvim zaboravio, one koja je iskrvarila i umrla ispod naše kule. Možda je, na kraju, moje otkrivanje Triskelea, za koje rekoh da nije promenilo ništa, promenilo sve. Ovog puta nisam morao odgovoriti; majstor Malrubius ugleda odgovor na mom licu.
<BR>&nbsp;&nbsp;&nbsp;&nbsp;&nbsp;"Znaš za one provalije u kosmosu, koje neki nazivaju 'crnim rupama', iz kojih se nikada ne vraća ni trunčica materije, niti ijedan zračak svetla. Ali ono što do ovog trenutka nisi znao jeste da postoje i odgovarajuća suprotna mesta, koja se zovu 'beli vodoskoci', iz kojih materija i energija odbačeni iz neke više Vaseljene teku, beskonačnim vodopadom, u ovu Vaseljenu. Ako položiš ispit - ako bude doneta ocena da je naša rasa spremna da ponovo krene širokim kosmičkim morima - jedan takav beli vodoskok biće stvoren u srcu našeg sunca."
<BR>&nbsp;&nbsp;&nbsp;&nbsp;&nbsp;"Ali ako podbacim?"
<BR>&nbsp;&nbsp;&nbsp;&nbsp;&nbsp;"Ako podbaciš, biće ti oduzeta muškost da ne bi mogao presto Feniksa ostavljati svojim naslednicima. Na ovaj izazov pristao je, takođe, tvoj prethodnik."
<BR>&nbsp;&nbsp;&nbsp;&nbsp;&nbsp;"I pretrpeo neuspeh. To jasno proističe iz onoga što si rekao."
<BR>&nbsp;&nbsp;&nbsp;&nbsp;&nbsp;"Da. Ipak, bio je hrabriji od mnogih koji su nazivani junacima, bio je prvi takav posle mnogo vladavina. Poslednji pre njega bio je Imar, za koga si možda čuo."
<BR>&nbsp;&nbsp;&nbsp;&nbsp;&nbsp;"Ali mora biti da je i Imar ocenjen kao nepodoban. Idemo li sada? Ja preko ograde ovog broda vidim samo zvezde."
<BR>&nbsp;&nbsp;&nbsp;&nbsp;&nbsp;Majstor Malrubius odmahnu glavom. "Nisi pogledao tako pažljivo kao što misliš. Već smo blizu svog odredišta."
<BR>&nbsp;&nbsp;&nbsp;&nbsp;&nbsp;Klateći se, odoh do ograde. Mislim da je ta moja nesigurnost na nogama poticala, jednim delom, od njihanja broda; ali poticala je, u izvesnoj meri, i od zaostalih učinaka onog preparata.
<BR>&nbsp;&nbsp;&nbsp;&nbsp;&nbsp;Noć je još i sad pokrivala Urt, jer leteli smo brzo na zapad; ona nejaka zora koja je došla ascijanskoj vojski u džungli ovde se još nije pojavila. Trenutak kasnije videh da zvezde, preko ograde broda viđene, kao da klize, kao da se pomiču po svom nebu, nekom nelagodnom talasavom kretnjom. Onda pomislih: Ovo je more... - a majstor Malrubius upravo tog trenutka reče: "To je ono veliko more koje nazivamo Okean."
<BR>&nbsp;&nbsp;&nbsp;&nbsp;&nbsp;"Čeznuo sam da ga posetim."
<BR>&nbsp;&nbsp;&nbsp;&nbsp;&nbsp;"Uskoro ćeš stajati na njegovom rubu. Pitao si kad ćeš sa ove planete. Nećeš, sve dok tvoja vladavina ovde ne bude bezbedna. Kad i grad i Kuća Apsoluta počnu da prihvataju tvoja naređenja poslušno i kad tvoje vojske odbiju upade Erebusovih robova. Kroz nekoliko godina, možda. Ali možda još decenijama ne. Nas dvojica ćemo doći po tebe."
<BR>&nbsp;&nbsp;&nbsp;&nbsp;&nbsp;"Ti si noćas drugi koji mi veli da ću vas opet videti", rekoh. Dok sam to govorio, oseti se mali udar, nalik na ono što čovek iskusi kad neki vešto vođeni brod pristane uz dok. Sišao sam mostićem i stupio na pesak, a za mnom majstor Malrubius i Triskele. Zapitah, neće li ostati neko vreme uz mene da me savetuju.
<BR>&nbsp;&nbsp;&nbsp;&nbsp;&nbsp;"Samo kratko. Ako imaš još pitanja, moraš ih postavljati sad."
<BR>&nbsp;&nbsp;&nbsp;&nbsp;&nbsp;Srebrni jezik mostića već se uvlačio, lagano, u korito broda. I već se lađa - koja tek što je stigla - podiže i hitro se otisnu u onaj isti procep u stvarnosti kojim je i zeleni čovek odjezdio.
<BR>&nbsp;&nbsp;&nbsp;&nbsp;&nbsp;"Govorio si o miru i pravdi koje će Novo Sunce doneti. Zar je pravedno što me je pozvalo ovako daleko? Koju to proveru moram položiti?"
<BR>&nbsp;&nbsp;&nbsp;&nbsp;&nbsp;"Ne zove te on. Oni koji zovu nadaju se da će dozvati Novo Sunce k sebi", uzvrati majstor Malrubius. Nisam ga razumeo. Onda mi ispriča, sažeto, tajnu istoriju Vremena, koja je najveća od svih tajni i koju ću ovde na odgovarajućem mestu zapisati. Kad je završio, moj um se kovitlao, pa sam se plašio da ću sve što je rekao pozaboravljati zato što se činilo da su to saznanja odveć velika da bi ih ijedan živi čovek mogao znati, a i zato što sam konačno stekao nauk da se izmaglice sklapaju i za mene kao i za druge ljude.
<BR>&nbsp;&nbsp;&nbsp;&nbsp;&nbsp;"Nećeš zaboraviti, ponajmanje si ti taj koji bi zaboravio. Na Vodalusovom banketu si rekao da si siguran da ćeš zaboraviti one glupave lozinke kojima te je on učio, a koje su bile oponašanje reči vladavine. Ali nisi zaboravio. Pamtićeš ti sve. Zapamti i to da ne treba da se plašiš. Možda se epsko pokajništvo čovečanstva primaklo svome kraju. Stari autarh rekao ti je istinu - mi više nećemo ići među zvezde, osim ako krenemo kao božanstvo, ali to vreme sad možda nije daleko. Moguće je da su se sve oprečne težnje naše rase našle u tebi."
<BR>&nbsp;&nbsp;&nbsp;&nbsp;&nbsp;Triskele se na trenutak uspravio na zadnje noge, kao što je nekada imao običaj da čini, a onda se naglo okrenuo i odgalopirao niz plažu zvedama osvetljenu, rasturajući svojim trima šapama naslage peska koje su ličile na zaustavljene talasiće. Kad je na taj način odmakao sto koraka, okrenuo se i pogledao me kao da je želeo da pođem za njim.
<BR>&nbsp;&nbsp;&nbsp;&nbsp;&nbsp;Načinih nekoliko koraka ka njemu, ali majstor Malrubius reče: "Ne možeš ti onamo kud on ide, Severijane. Znam da misliš da smo mi nekakvi kakogeni, neko vreme sam smatrao i da ne bi bilo mudro potpuno te osloboditi tog predubeđenja, ali sad to moram. Mi smo akvastori, bića koja u celosti nastaju i održavaju se snagom mašte i usredsređenošću misli."
<BR>&nbsp;&nbsp;&nbsp;&nbsp;&nbsp;"Čuo sam o takvim stvarima", rekoh mu. "Ali tebe sam dotakao."
<BR>&nbsp;&nbsp;&nbsp;&nbsp;&nbsp;"To nije merilo. Mi smo jednako postojani kao i većina uistinu lažnih stvari - ples čestica u prostoru. Jedino stvari koje niko ne može dotaći jesu istinite, što bi već trebalo da znaš. Jednom si upoznao ženu po imenu Sajriaka, koja ti je pričala o velikim mašinama iz prošlosti, kadrim da misle. Postoji jedna takva mašina u brodu kojim doplovismo. Ona ima moć da zaviri u tvoj um."
<BR>&nbsp;&nbsp;&nbsp;&nbsp;&nbsp;Zapitah: "Da li si ti, onda, ta mašina?" U meni poče da rastu osećanje usamljenosti i neki neodređeni strah.
<BR>&nbsp;&nbsp;&nbsp;&nbsp;&nbsp;"Ja sam majstor Malrubius, a Triskele je Triskele. Mašina je pogledala tvoje uspomene i u njima našla nas. Naši životi u tvom umu nisu onako potpuni kao životi Tekle i starog autarha, ali ipak se u njemu nalazimo i živimo dok ti živiš. Ali u fizičkom svetu održavaju nas energije te mašine, a njen dohvat iznosi samo nekoliko hiljada godina."
<BR>&nbsp;&nbsp;&nbsp;&nbsp;&nbsp;Dok je izgovarao te završne reči, njegovo telo se već gubilo, postajući blistavi prah. Još trenutak je svetlucalo pri hladnoj svetlosti zvezda. Onda ga više nije bilo. Triskele je ostao sa mnom nekoliko dahova duže, a onda sam začuo, kad je njegovo žuto krzno već bilo posrebreno i kad se već razilazio po vazduhu u blagom povetarcu, da je još jednom lanuo.
<BR>&nbsp;&nbsp;&nbsp;&nbsp;&nbsp;Posle toga stajah na obali mora sam, kao što sam tako često čeznuo; iako nikog uz mene nije bilo, nađoh da je to nešto razvedravajuće. Udisao sam taj vazduh koji nijednom drugom nije sličan, osmehivao sam se slušajući blagu pesmu talasića. Kopno - Nesus, Kuća Apsoluta i sve ostalo - prostiralo se ka istoku; na zapadu je ležalo more; a ja pođoh ka severu zato što nisam imao volje da tako brzo odatle odem, a i zato što je Triskele tamo, rubom mora, otrčao. Mogao se tu veliki Abaja valjati sa svojim ženama, a ipak je to more bilo od njega daleko starije i mudrije; mi, ljudska bića, kao i sva kopnena bića, poreklom smo iz mora i zahvaljujući tome što ga nismo mogli osvojiti, bilo je stalno naše. Desno od mene uzdiže se staro, crveno sunce, dotače talase svojom posustajućom lepotom, a ja začuh dozivanje morskih ptica, nebrojenih ptica.
<BR>&nbsp;&nbsp;&nbsp;&nbsp;&nbsp;Do vremena kad su senke postale kratke mene je obuzeo umor. Osećao sam bolove u licu i u ranjenoj nozi; ništa nisam jeo još od podneva prethodnog dana, niti sam uopšte spavao, izuzimajući moj trans u ascijanskom šatoru. Bio bih se odmarao da sam mogao, ali Sunce je grejalo, a kamenite litice koje su se uzdizale duž obale nisu nudile senku. Najzad sam pošao tragom nekakvih dvotočkastih zaprežnih kola i dospeo do jedne skupine žbunova divljih ruža, koji su rasli iz neke dine. Tu sam stao i seo u njihovu senku da izujem čizme i da iz njih izručim pesak koji je ušao kroz raspukle šavove.
<BR>&nbsp;&nbsp;&nbsp;&nbsp;&nbsp;Neki trn mi zape za podlakticu; odlomio se od grane i ostao zaboden u koži; na njegovom vrhu videla se skerletna kapljica krvi, ne veća od zrna prosa. Iščupah trn - onda padoh na kolena.
<BR>&nbsp;&nbsp;&nbsp;&nbsp;&nbsp;Bila je to Kandža.
<BR>&nbsp;&nbsp;&nbsp;&nbsp;&nbsp;Kandža savršena, blistavo crna, tačno kao što je bila kad sam je stavio pod oltarski kamen pelerinki. Sav taj žbun i ostalo žbunje koje je uz njega raslo bejahu prekriveni belim cvetovima i tim savršenim Kandžama. Ona na mom dlanu, dok sam je gledao, poče plamsati prozračnom brilijantnošću.
<BR>&nbsp;&nbsp;&nbsp;&nbsp;&nbsp;Bio sam se odrekao Kandže, ali sam sačuvao kožnu vrećicu koju mi je Dorkas za Kandžu sašila. Sad je izvadih iz jahačke torbice i okačih oko vrata na stari način, opet sa Kandžom unutra. Tek kad sam je na taj način sklonio, setih se da sam upravo takav žbun video u Botaničkoj bašti na početku mojih putovanja.
<BR>&nbsp;&nbsp;&nbsp;&nbsp;&nbsp;Niko ne može objasniti takve stvari. Od mog useljenja u Kuću Apsoluta razgovarao sam i sa heptarhom i sa raznim akarijasima, ali oni su malo šta mogli da mi kažu, osim da se Inkreator i ranije opredeljivao da svoje prisustvo predstavlja kroz te biljke.
<BR>&nbsp;&nbsp;&nbsp;&nbsp;&nbsp;U ono vreme, ispunjen osećanjem čudesnog, nisam o tome razmišljao, ali - zar ne postoji mogućnost da smo nas dvoje bili hotimice upućeni baš u Peščanu baštu? Ja sam Kandžu još tad nosio, mada to nisam znao; Agija ju je već bila ubacila, krišom, pod preklop moje jahačke torbice na opasaču. Zar nije moguće da smo u tu nedovršenu baštu došli zato da bi se Kandža, koja je, da tako kažem, letela protiv vetra vremena, mogla oprostiti? Nemoguća zamisao. Međutim, nemoguće su sve zamisli.
<BR>&nbsp;&nbsp;&nbsp;&nbsp;&nbsp;Misao koja me je tada na obali uzdrmala - i to fizički, jer zanjihao sam se kao od udarca - bila je da ako je načelo večnosti počivao u onom povijenom trnu koji sam nosio o vratu preko tolikih liga i ako sad počiva u novom trnu (mada je to možda isti) koji sam tek stavio sebi o vrat, onda može isto tako počivati i u ma čemu drugom i zapravo verovatno i počiva u svemu, u svakom trnu svakog žbuna, u svakoj kapi vode u moru. Taj trn bio je sveta Kandža zato što su svi trnovi svete Kandže; i pesak u mojim čizmama bio je svet zato što je tu dospeo sa obale pune svetog peska. Kaluđeri kenobiti čuvaju relikvije preostale od sna jasina zato što su se sni jasini primakli Pankreatoru. Ali Pankreatoru se primaklo sve i sve ga je čak i dotaklo, jer sve je palo iz njegove šake. Sve je relikvija. Sav svet je relikvija. Izuo sam te čizme, koje su sa mnom putovale tako daleko, i bacio ih u talase da ne bih gazio obuven po svetom tlu.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
