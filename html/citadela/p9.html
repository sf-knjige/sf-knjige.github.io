<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. MELITOVA PRIČA - PETAO, ANĐEO I ORAO
<P>&nbsp;&nbsp;&nbsp;&nbsp;&nbsp;"Jednom, u prošlosti ne veoma davnoj, ne mnogo daleko od mesta gde sam rođen, postojalo je jedno fino imanje. Bilo je osobito poznato po svojoj živini: bila su tu pačija jata bela kao sneg, pa guske velike maltene kao labudovi i toliko debele da su jedva mogle hodati, pa piladija šarena poput papagaja. Seljak koji je stvorio to sve imao je mnoštvo neobičnih zamisli o uzgajanju životinja, ali je sa tim svojim čudnim zamislima postigao uspehe u toj meri veće nego iko od njegovih suseda koji su imali pametne ideje, da je malo ko imao hrabrosti da mu kaže kolika je budala.
<BR>&nbsp;&nbsp;&nbsp;&nbsp;&nbsp;Jedna od njegovih čudnih mozgarija odnosila se na uzgajanje kokoši. Svako zna da je potrebno uštrojiti svako pile za koje se primeti da je mužjak. U avliji treba da bude samo jedan petao, a ako su dvojica, sukobljavaće se između sebe.
<BR>&nbsp;&nbsp;&nbsp;&nbsp;&nbsp;Ali ovaj seljak se nije uopšte trudio da ih škopi. "Ama nek' porastu", govorio je. "Neka se bore između sebe, a ja ću, komšija, tebi nešto da kažem. Najbolji i najdurašniji petao će pobediti, a upravo on je taj koji će postići da ima najviše potomaka, pa će moje jato rasti. Štaviše, njegova pilad će biti najotpornija i najspremnija da odbace od sebe svaku zarazu - a ti, kad ti pomre sva piladija, dođi kod mene, pa ću ti prodati nekoliko za zapat, po ceni koju ja odredim. Što se tiče potučenih petlova, moja porodica i ja ih možemo pojesti. Nema tog petla-uškopljenika čije je meso tako mekano kao što je meso petla koji je poginuo boreći se; najbolja govedina je od bika koji je ubijen u areni, a najbolje jelensko meso je od mužjaka koga su lovački psi gonili čitav dan. Osim toga, muškarac koji jede meso uškopljenika gubi na muškosti."
<BR>&nbsp;&nbsp;&nbsp;&nbsp;&nbsp;Ovaj čudni ratar takođe je verovao da je njegova dužnost da odabere najgoru pticu iz svog jata kad god mu jedna zatreba za ručak. "Bezbožno je", govoraše on, "najbolju pticu uzimati. Najbolje treba ostavljati da napreduju pod okom Pankreatora, koji je stvorio i petlove i kokoške, a ne samo muškarce i žene." Možda je, baš zbog tih njegovih stavova, njegovo jato izgledalo tako dobro da se ponekad činilo da tu najgore ptice i nema.
<BR>&nbsp;&nbsp;&nbsp;&nbsp;&nbsp;Iz svega ovoga što ispričah jasno će biti da je petao njegovoga jata bio zaista fini primerak. Mlad bejaše, i silan, i hrabar. Rep njegov imao je lepote koliko i repovi mnogih vrsta fazana, a i kresta mu je, nesumnjivo, mogla izgledati lepo da nije pokidana na paramparče u mnogim očajnim bitkama koje je on vodio da bi izborio sebi to mesto. Prsa mu blistavo skerletna bejahu - kao odežda ovih Pelerinki ovde - ali su guske govorile da je to bilo belo perje pre nego što se njegovom krvlju obojilo. Krila je tako jaka imao, da je leteo bolje od mnogih pataka iz belog pačijeg jata, mamuze su mu bile duže od srednjeg prsta čovekove šake, a kljunčina mu je bila oštra kao moj mač.
<BR>&nbsp;&nbsp;&nbsp;&nbsp;&nbsp;Ovaj fini petao imao je hiljadu supruga, ali dragana srca njegovoga bila je jedna koka lepa kao on, kćer jedne plemenite rase i priznata kraljica sveukupne kokošadije na mnogo liga unaokolo. Kako su se ponosito šetali njih dvoje između ugla ambara i ruba jezerceta sa patkama! Nisi se mogao nadati da ćeš finiji prizor videti, ne, pa ni da je došao autarh lično da prikaže svoju miljenicu sa Orhidejskog bunara - utoliko pre što je autarh, koliko čujem, uškopljenik.
<BR>&nbsp;&nbsp;&nbsp;&nbsp;&nbsp;Sve je bilo jip-ha-ha za ovaj sretni par, do jedne noći kad petla probudi grozna cika. Jedna velika, ušata sovuljaga bila je provalila u ambar, gde je piladija ugneždena bila, i sad je letala tamo-amo u potrazi za večerom. Prirodna stvar, taj sovuljan je ščepao upravo onu kokoš koja je petlu bila najdraža; i, držeći je u kandžama, raširio svoja široka, nečujna krila da otplovi. Sove u mraku mogu videti izvanredno dobro i zato je sovuljan sigurno video petla kako juriša na njega kao pernata furija. Ko je ikada video zapanjen izraz na licu ijedne sove? A ipak, sumnje nema da se baš takav izraz morao pojaviti na licu tog sovuljana te noći. Petlove mamuze premeštale su se hitrije nego stopala ijednog plesača, a kljunčuga je sevala prema tim okruglim, sjajnim očima kao kljun detlića koji udara po stablu drveta. Sovuljan je ispustio koku, izlepršao iz ambara i više nikada nije viđen.
<BR>&nbsp;&nbsp;&nbsp;&nbsp;&nbsp;Naravski da je petao imao pravo da bude ponosit, ali on postade i odveć ponosit. Pošto je potukao sovu u mraku, smatrao je da bi mogao potući i ma koju drugu pticu, ma gde. Poče pričati kako će on da spasava plen iz kandži jastrebova i kako će razgoniti teratornise, najveće i najstrašnije od svih ptica letačica. Da se samo okružio mudrim savetnicima, a naročito da je za savetnike uzeo lamu i svinju, životinje koje većina kneževa pozove u pomoć kad treba voditi poslove, siguran sam da bi njegova preterivanja bila uskoro, na način delotvoran ali učtiv, suzbijena. Avaj, on ne učini tako. Slušao je jedino svoje kokodakalice, koje su sve bile u njega zaljubljene, i guske i patke, koje su, kao pernato društvo iz istog dvorišta, imale osećaj da do neke mere učestvuju u svoj slavi koju je on pobrao. Napokon mu je došao dan, kao što uvek dođe onima koji pokažu previše ponosa, kad je preterao.
<BR>&nbsp;&nbsp;&nbsp;&nbsp;&nbsp;Zora je svanula, večno najopasnije vreme za one koji rade kako ne treba. Petao je poleteo u visinu, pa još više, i još više, tako da se činilo da može nebo probušiti, i konačno, na samom apogeju svoga letenja, doskočio na vrh vetrokaza na najizdignutijem delu krova ambara - a to je ujedno bila i najviša tačka na celom imanju. I tu je, dok je Sunce rasterivalo senke šibama grimiza i zlata, zavrištao da je on gospodar svih pernatih bića; pa je to ponovio i nastavio tako. Sedam puta je kukurikao to i još se mogao izvući, jer sedam je srećan broj. Ali nije on bio time zadovoljan. I osmi put se ushvalisao tvrdeći isto, a onda je poleteo dole, ka dvorištu.
<BR>&nbsp;&nbsp;&nbsp;&nbsp;&nbsp;Ali još se ni spustio nije među svoje jato, kad se visoko u vazduhu, tačno iznad ambara, poče razvijati retkost najčudesnija. Kao da se stotinu sunčevih zraka najednom zaplelo u jedno čvorište, kao kad mače zamrsi klube vune, onda se zraci počeše valjati oko svog središta kao kad žena mesi komad testa. Iz ove zbirnosti slavnoga svetla pojaviše se, onda, noge, pa ruke, pa glava i najposle krila, i to sve se obruši ka dvorištu. Anđeo je to bio, sa krilima crvenim i plavim i zelenim i zlatnim, i petlu je bilo jasno, čim ovome u oči pogleda, iako se činilo da anđeo nije od njega veći, da ipak jeste mnogo veći iznutra.
<BR>&nbsp;&nbsp;&nbsp;&nbsp;&nbsp;'E sad', prozbori anđeo, 'čuj pravdu. Tvrdiš da ti ne može otpor pružiti nijedno pernato biće. Evo mene i lepo se vidi da sam pernato biće. Sva moćna oružja svetlih vojski ostavio sam iza sebe, pa ćemo se porvati nas dvojica.'
<BR>&nbsp;&nbsp;&nbsp;&nbsp;&nbsp;Na ovo petao raširi krila i pokloni se tako duboko da je dronjavi ostatak njegove kreste dotakao prašinu. 'Biće mi čast do kraja života moga da se za mene pomislilo da sam dostojan takvog izazova', reče on, 'izazova koji, sigurno, nikad nijednoj ptici dosad nije upućen. Sa najdubljim žaljenjem moram ti reći da prihvatiti ne mogu, a za to postoje razloga tri, od kojih je prvi taj da ti, iako, kao što kažeš, imaš perje na krilima, nemaš perje na glavi i prsima, a ja bih se borio ne protiv tvojih krila nego protiv tvoje glave i prsa. Prema tome, ti, za svrhe bitke, nisi pernato biće.'
<BR>&nbsp;&nbsp;&nbsp;&nbsp;&nbsp;Anđeo sklopi oči i dotače šakama svoje telo, a kad šake skloni, pokaza se da je kosa na njegovoj glavi postala perje blistavije od perja najfinijeg kanarinca, a da je lan njegove odeće pretvoren u perje belije od perja najsjajnijeg goluba.
<BR>&nbsp;&nbsp;&nbsp;&nbsp;&nbsp;'Drugi razlog', nastavi petao, nimalo pokoleban, sastoji se u tome što bi ti, budući da imaš moć preobražavanja, a očito je da je imaš, mogao odlučiti u toku naše borbe da se preobratiš u neko stvorenje bez perja - primerice u zmijurinu. Prema tome, ako bih se ja protiv tebe borio, ne bih imao jemstava da će biti poštena borba.'
<BR>&nbsp;&nbsp;&nbsp;&nbsp;&nbsp;Na ovo anđeo rascepi i otvori svoja prsa i pokaza okupljenoj živini sve osobine koje je unutra imao, a onda izvadi i odbaci svoju sposobnost promene oblika. Tu sposobnost je dodao najdebljem gusanu, da je on pridrži dok traje borba, a gusan odmah promeni svoj oblik, postade sivi morski gusan nalik na one koji lete od jednog do drugog pola Urtovog. Odleteo, međutim, nije, i čuvao je anđelovu sposobnost bezbedno.
<BR>&nbsp;&nbsp;&nbsp;&nbsp;&nbsp;'Treća zamerka', nastavi pevac očajno, 'sastoji se u tome što si ti, očigledno, oficir u službi Pankreatorovoj i što, izvršavajući pravdu, a jasno je da to radiš, obavljaš svoj posao. Ako bih se ja protiv tebe, kao što zahtevaš, borio, to znači da bih činio veliki zločin protiv jedinoga vladaoca koga hrabra kokošadija priznaje.'
<BR>&nbsp;&nbsp;&nbsp;&nbsp;&nbsp;'Vrlo dobro', reče anđeo. 'To ti je u skladu sa zakonom dobar izgovor i ti sad, pretpostavljam, misliš da si se rečima izvukao. A istina glasi - da si rečima doveo sebe do smrti. Jer ja sam nameravao samo da ti malo zavrnem krila unazad i da ti malo počupam repno perje.' Onda diže glavu i kriknu čudno, jako. Istog časa s neba se obruši jedan orao i pade kao grom usred dvorišta.
<BR>&nbsp;&nbsp;&nbsp;&nbsp;&nbsp;Borili su se po celom dvorištu, i pokraj pačjeg jezerceta, i preko cele livade, i natrag, jer je orao bio strašno jak, a petao hitar i hrabar. Na jedan zid ambara bila su naslonjena neka stara zaprežna kola sa slomljenim točkom i petao tu, ispod njih, potraži prostor za svoju poslednju odbranu, jer tu orao nije mogao uzletati da ga napada odozgo, a osim toga senka je mogla pomoći petlu da se malo ohladi. Međutim, već je toliko krvario, da se zateturao, onda i pao, pre nego što ga je orao, gotovo isto toliko iskrvavljen, mogao sustići; pokušao je da ustane, pa je opet pao.
<BR>&nbsp;&nbsp;&nbsp;&nbsp;&nbsp;'Eto', reče anđeo, govoreći svoj okupljenoj živini, 'videste izvršenje pravde. Gordi ne budite! Hvalisavi ne budite, jer će vas kazna stići svakako. Mišljaste da je vaš prvak nepobediv. A eno ga gde leži, žrtva ne ovog orla nego svoje gordosti, potučen i uništen.'
<BR>&nbsp;&nbsp;&nbsp;&nbsp;&nbsp;Onda petao, za koga su svi mislili da je već mrtav, diže glavu. 'Nema sumnje da si ti veoma mudar, anđele', reče on. 'Ali pojma nemaš o petlovskim običajima. Nije pevac potučen dok se ne okrene i dok ne pokaže ono belo pero koje ima ispod svog repnog perja. Moja snaga, koju sam sebi pridodao onolikim trčanjem i letenjem i borenjem, izdala me je. Ali moj duh, koji dobih iz ruku tvog gospodara Pankreatora, nije me izdao. Orle, nikakvo popuštanje ne tražim od tebe. Dolazi ovamo i ubij me sada. Ali, tako ti časti tvoje, ne reci nikad da si me potukao.'
<BR>&nbsp;&nbsp;&nbsp;&nbsp;&nbsp;Čuvši reči pevčeve, orao pogleda anđela, a anđeo orla. 'Pankreator je beskonačno daleko od nas', reče anđeo. 'Prema tome, beskonačno je udaljen i od mene, bez obzira na to što ja letim toliko više nego ti. Ja o njegovim željama samo nagađam - više od toga ne može niko.'
<BR>&nbsp;&nbsp;&nbsp;&nbsp;&nbsp;Onda još jednom raskrili svoja prsa, pa uklopi nazad onu jednu sposobnost koje se bio privremeno odrekao. Onda i on i orao odleteše, a za njima je neko vreme leteo i morski gusan. To je kraj priče."
<BR>&nbsp;&nbsp;&nbsp;&nbsp;&nbsp;Melito je pričao ležeći na leđima, gledajući gore, u platno koje je bilo iznad nas razapeto. Moj je utisak bio da je preslab da se čak i na jedan lakat digne. Ostali ranjenici su njegovu priču slušali u jednakoj tišini kao Holvardovu.
<BR>&nbsp;&nbsp;&nbsp;&nbsp;&nbsp;Najzad ja progovorih: "Ovo je fina priča. Meni će biti veoma teško da između te dve presudim, pa bih, ako je to prihvatljivo tebi, Holvardu i Foili, voleo da dam sebi vremena da porazmislim o obe."
<BR>&nbsp;&nbsp;&nbsp;&nbsp;&nbsp;Foila, koja je sedela sa kolenima privučenim do ispod vilice, dobaci: "Nemoj uopšte presuditi. Takmičenje još nije završeno."
<BR>&nbsp;&nbsp;&nbsp;&nbsp;&nbsp;Svi je pogledaše.
<BR>&nbsp;&nbsp;&nbsp;&nbsp;&nbsp;"Objasniću sutra", reče ona. "Ti, Severijane, samo nemoj presuđivati. Ali kakvo je tvoje mišljenje o ovoj priči?"
<BR>&nbsp;&nbsp;&nbsp;&nbsp;&nbsp;Holvard progovori potmulo: "Reći ću ti kakvo je moje mišljenje. Mislim da je Melito promućuran na onaj način na koji sam, po njegovim tvrdnjama, bio ja. Njemu nije tako dobro kao meni, nije tako jak, ali je na ovaj način privukao sebi naklonost jedne žene. Lukavo je to izveo, petlić jedan."
<BR>&nbsp;&nbsp;&nbsp;&nbsp;&nbsp;Melitov glas kao da je bio slabiji nego maločas kad je prepričavao ptičju bitku. "To je najgora priča koju znam."
<BR>&nbsp;&nbsp;&nbsp;&nbsp;&nbsp;"Najgora?" upitah. Svi bejasmo iznenađeni.
<BR>&nbsp;&nbsp;&nbsp;&nbsp;&nbsp;"Da, najgora. To je jedna glupa pričica koju mi pričamo maloj deci, onoj koja još ne znaju nizašta osim za prašinu, seoske životinje i nebo koje iznad sebe vide. Pa, valjda se to iz svake njene reči vidi."
<BR>&nbsp;&nbsp;&nbsp;&nbsp;&nbsp;Holvard upita: "Pa zar ne želiš pobediti, Melito?"
<BR>&nbsp;&nbsp;&nbsp;&nbsp;&nbsp;"Želim, dabome. Ti ne voliš Foilu koliko je volim ja. Život bih dao da bude moja, ali bih radije umro nego da je razočaram. Ako i priča koju sam upravo ispričao može pobediti, onda ja Foilu nikada neću razočarati, bar ne u pogledu mojih priča. Imam hiljadu drugih, boljih priča."
<BR>&nbsp;&nbsp;&nbsp;&nbsp;&nbsp;Holvard ustade i dođe do mog kreveta, na čije uznožje sede onako kako je prethodnog dana na Melitov krevet seo, a ja prebacih noge preko ruba ležaja, na pod, te sedoh pokraj njega. On mi reče: "Ovo što Melito govori veoma je pametno. Sve što on kaže veoma je pametno. Ipak, ti nam moraš presuditi na osnovu priča koje jesu ispričane, a ne na osnovu onih koje znamo ali ih nismo ispričali. Znam i ja mnogo drugih priča. Naše zimske noći su najduže noći u Komonveltu."
<BR>&nbsp;&nbsp;&nbsp;&nbsp;&nbsp;Odgovorih da, prema zahtevu Foile, koja je ovo takmičenje i smislila i koja je na njemu sama nagrada, ja još ne treba da presuđujem.
<BR>&nbsp;&nbsp;&nbsp;&nbsp;&nbsp;Ascijanac reče: "Svi koji govore Ispravnu misao govore dobro. Gde je onda nadmoć nekih proučavalaca u odnosu na druge? Ona je u govorenju. Pametni proučavaoci kazuju Pravomisao pametno. Slušalac zna po boji njihovih glasova da je oni razumeju. Ovakvim nadmoćnim izgovaranjem mudrih proučavalaca ispravna misao se prenosi, kao požar, od jednog proučavaoca na drugog."
<BR>&nbsp;&nbsp;&nbsp;&nbsp;&nbsp;Mislim da do tog trenutka niko od nas nije shvatao da i on sluša. Svi smo se malo trgli kad je progovorio. Trenutak kasnije Foila reče: "On hoće da kaže da ne treba da sudiš po sadržini priča, nego po tome koliko je koja vešto ispričana. Nisam sigurna da se s tim slažem - ipak, možda i u tom gledanju ima nečeg."
<BR>&nbsp;&nbsp;&nbsp;&nbsp;&nbsp;"Ja se ne slažem", zabrunda Holvard. "Oni koji slušaju brzo se zamore od pripovedačkih trikova. Najbolje je najjednostavnije pričanje."
<BR>&nbsp;&nbsp;&nbsp;&nbsp;&nbsp;Ovoj raspravi su se pridružili i drugi, pa smo o tome i o petliću dugo pričali.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
