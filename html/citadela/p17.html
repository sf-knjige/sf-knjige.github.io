<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. RAGNAROK - ZAVRŠNA ZIMA
<P>&nbsp;&nbsp;&nbsp;&nbsp;&nbsp;Čudan je to osećaj bio probuditi se bez oružja; ali, iz nekog razloga koji ne umem objasniti, taj osećaj sam prvi put baš tog jutra doživeo. Posle uništenja Terminus Esta prespavao sam u opljačkanom Boldandersovom zamku bez straha i kasnije bez straha putovao na sever. Čak i prethodne noći spavao sam na golom kamenu, na vrhu ove litice, nenaoružan i - možda samo zbog onolikog umora - neuplašen. Sada smatram da sam tokom svih tih dana, a zapravo i tokom svih dana od kad sam iz Traksa otišao, ostavljao esnaf iza sebe i postepeno sticao uverenje da sam upravo ono za šta su me smatrali ljudi koji su me sretali - čovek željan pustolovina od one vrste koju sam pomenuo majstoru Ašu u razgovoru prethodne noći. Kao mučitelj, ja svoj mač nisam smatrao toliko oružjem, koliko alatkom i oznakom službenog statusa. Sad je, u sećanju, mač za mene postao oružje, a ja, zato, nenaoružan.
<BR>&nbsp;&nbsp;&nbsp;&nbsp;&nbsp;O ovome sam premišljao dok sam ležao na leđima, na udobnom madracu majstora Aša, sa šakama ispod glave. Morao bih nabaviti drugi mač ako bih hteo ostati u ovim ratom opustošenim predelima, a bilo bi mudro da ga nabavim i ako bih se okrenuo opet na jug. Pitanje je bilo: da li ići, ili ne ići na jug. Ostajući tu gde sam bio, rizikovao bih da budem uvučen u rat, u kome bih lako mogao poginuti. Ali povratak na jug bio bi za mene još opasniji. Abdiesus, arhon Traksa, nesumnjivo je raspisao nagradu onome ko me uhvati, a esnaf bi gotovo sigurno naručio da budem ubijen ako bih se našao igde blizu Nesusa.
<BR>&nbsp;&nbsp;&nbsp;&nbsp;&nbsp;Neko vreme sam se kolebao oko ove odluke, kao što čovek već čini kad je u polubudnom stanju, a onda se prisetih onoga što mi je Vinok rekao o robovima Pelerinki. Kako je za nas bruka da nam klijent posle mučenja umre, u esnafu učimo poprilično o veštini rada sa pijavicama; smatrao sam da već znam bar koliko i ti robovi. Kad sam u potleuši izlečio onu devojku, osetio sam se neočekivano obodreno. Šatlena Manea je već imala dobro mišljenje o meni, a kad se vratim sa majstorom Ašom, imaće i bolje.
<BR>&nbsp;&nbsp;&nbsp;&nbsp;&nbsp;Nekoliko trenutaka pre toga bio sam uznemiren zbog neposedovanja oružja. A sad sam oružje stekao - odlučnost i plan su bolji od mača, jer čovek na njima oštri sopstvene oštrice. Zbacio sam ćebad, primećujući valjda prvi put njihovu mekotu. Ta velika dvorana bila je hladna, ali ispunjena Sunčevom svetlošću; činilo se maltene da je sa sve četiri strane po jedno Sunce, kao da su svi zidovi okrenuti ka istoku. Prišao sam, nag, najbližem prozoru i pogledao to zatalasano polje beline koje sam nejasno opazio prethodne noći.
<BR>&nbsp;&nbsp;&nbsp;&nbsp;&nbsp;Nije to bila masa oblaka, nego ledena ravnica. Prozor se nije mogao otvoriti, ili, ako je i mogao, ja nisam umeo da rešim zagonetku njegovog mehanizma; ali, pritisnuo sam lice na staklo i privirio dole, koliko sam najbolje mogao. Poslednja kuća se, kao što sam i ranije video, dizala na kamenom brdu. Sad je samo vrh tog brda ostao iznad leda. Išao sam od prozora do prozora i pogled je sa svih njih bio isti. Vratih se do kreveta koji je do maločas bio moj, navukoh na sebe pantalone i čizme i ogrnuh ogrtač preko pleća, jedva svestan onoga što činim.
<BR>&nbsp;&nbsp;&nbsp;&nbsp;&nbsp;Majstor Aš se pojavio upravo kad sam završio oblačenje. "Nadam se da ne smetam", reče on. "Čuo sam te kako hodaš ovde gore."
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;"Nisam želeo da se potreseš."
<BR>&nbsp;&nbsp;&nbsp;&nbsp;&nbsp;Šake su mi pre toga, bez moje volje, bile otišle do lica. Sad neki glupavi deo mene postade svestan čekinjave brade. "Mislio sam da se obrijem pre oblačenja ogrtača. To mi je bilo glupo. Brijao se nisam još od odlaska iz lazareta." Bilo je to kao da mi um gazi teškim hodom preko onog leda, a ostavlja da mi se jezik i usne snalaze kako god znaju.
<BR>&nbsp;&nbsp;&nbsp;&nbsp;&nbsp;"Ovde ima vruće vode i sapuna."
<BR>&nbsp;&nbsp;&nbsp;&nbsp;&nbsp;"To je dobro", rekoh. A onda dodadoh: "Ako pođem niz stepenice..."
<BR>&nbsp;&nbsp;&nbsp;&nbsp;&nbsp;Opet taj osmeh. "Da li će biti isto? Led? Ne. Ti si prvi koji je pogodio. Mogu li pitati kako ti je to uspelo?"
<BR>&nbsp;&nbsp;&nbsp;&nbsp;&nbsp;"Pre dugo vremena - ne, pre samo nekoliko meseci, zapravo, mada se sad čini da je mnogo vremena prošlo - išao sam u Botaničku baštu Nesusa. Tamo je bilo jedno mesto koje se zove Jezero ptica, u kome tela mrtvih ostaju, čini se, večito neiskvarena. Bilo mi je rečeno da je to zbog neke osobine vode, ali ja sam se još tada začudio pretpostavci da bi voda mogla imati toliku moć. Bio je tu i jedan drugi predeo, zvao se Vrt tropske džungle, a lišće je tamo bilo zelenije nego što ga ikad videh - ne blistavozeleno, nego potamnelo od zelenosti, kao da biljke nikako ne mogu da iskoriste svu tu silnu energiju koju im Sunce odozgo šalje. Tamošnji ljudi kao da nisu bili iz našeg vremena, mada ne bih mogao reći jesu li bili iz prošlosti, ili budućnosti, ili iz nečeg trećeg što nije ni prošlost ni budućnost. Imali su jednu kućicu. Bila je mnogo manja od ove, ali me ova na onu podseća. Često sam o botaničkim vrtovima razmišljao, posle odlaska iz njih, i ponekad sam se pitao nije li njihova tajna u tome što se u Ptičjem jezeru vreme ne odmiče od njega, dok se čovek prilikom hodanja po stazicama u Bašti džungle pomera unapred ili unazad - svejedno da li unaped ili unazad - kroz vreme. Govorim li previše?"
<BR>&nbsp;&nbsp;&nbsp;&nbsp;&nbsp;Majstor Aš je odmahnuo glavom.
<BR>&nbsp;&nbsp;&nbsp;&nbsp;&nbsp;"A dok sam ovamo dolazio, video sam tvoju kuću na vrhu ovog brda. Međutim kad sam se popeo, nje tu nije bilo, bila je iščezla, a dolina ispod nje nije bila onakva kakvu sam upamtio." Ne znajući šta bih dalje rekao, zaćutah.
<BR>&nbsp;&nbsp;&nbsp;&nbsp;&nbsp;"Tačno govoriš", reče mi Majstor Aš. "Ja sam ovde postavljen da posmatram ovo što sad vidiš oko sebe. Donji spratovi moga doma, međutim, dosežu u ranija razdoblja, od kojih je tvoje doba najstarije."
<BR>&nbsp;&nbsp;&nbsp;&nbsp;&nbsp;"To je, izgleda, veliko čudo."
<BR>&nbsp;&nbsp;&nbsp;&nbsp;&nbsp;Odmahnuo je glavom. "Čudo je maltene još veće da su glečeri poštedeli od uništenja ovu jednu stenovitu uzvisinu. Potopili su vrhunce daleko veće visine. Ovo brdo je zaštićeno jednim geografskim obrascem tako istančanim, da ga je samo slučajnost mogla stvoriti."
<BR>&nbsp;&nbsp;&nbsp;&nbsp;&nbsp;"Ali će i ono, na kraju, biti prekriveno?" upitah.
<BR>&nbsp;&nbsp;&nbsp;&nbsp;&nbsp;"Jest."
<BR>&nbsp;&nbsp;&nbsp;&nbsp;&nbsp;"A šta onda?"
<BR>&nbsp;&nbsp;&nbsp;&nbsp;&nbsp;"Onda ja odlazim. Zapravo, ja ću otići izvesno vreme pre nego što se to dogodi."
<BR>&nbsp;&nbsp;&nbsp;&nbsp;&nbsp;Iskusih plimu nerazumnog besa, isto ono osećanje koje me je u dečaštvu obuzimalo ponekad u slučajevima kad nisam uspevao da objasnim majstoru Malrubiusu neko svoje pitanje. "Htedoh reći - šta će biti sa Urtom?"
<BR>&nbsp;&nbsp;&nbsp;&nbsp;&nbsp;Slegnuo je ramenima. "Ništa. Ovo što vidiš je poslednja glacijacija. Sad je površina Sunca zagasite boje; ona će uskoro da zablista od vreline, ali Sunce će se toliko smanjiti da će svojim svetovima davati još manje energije. Najzad će biti vidljivo, ako bi iko došao i stao na led, samo kao jedna blistava zvezda. Led na kome bi taj čovek stajao neće biti led ove vrste, koju vidiš, nego će to biti atmosfera ovog sveta. Tako će ostati veoma dugo. Možda sve do kraja vaseljenskog dana."
<BR>&nbsp;&nbsp;&nbsp;&nbsp;&nbsp;Otišao sam do drugog prozora i opet bacio pogled preko ledenog prostranstva. "Hoće li se to desiti uskoro?"
<BR>&nbsp;&nbsp;&nbsp;&nbsp;&nbsp;"Prizor koji vidiš leži mnogo hiljada godina u vašoj budućnosti."
<BR>&nbsp;&nbsp;&nbsp;&nbsp;&nbsp;"Ali će, pre ovoga, led morati da krene sa juga."
<BR>&nbsp;&nbsp;&nbsp;&nbsp;&nbsp;Majstor Aš klimnu glavom. "I sa vrhova planina, nadole. Hajde sa mnom."
<BR>&nbsp;&nbsp;&nbsp;&nbsp;&nbsp;Sišli smo na drugi sprat kuće, onaj koji sam jedva i primetio kad smo se peli prethodne noći. Prozora je ovde bilo daleko manje, ali majstor Aš namesti dve stolice ispred jednog i pokretom pokaza da treba da sednemo i gledamo napolje. Bilo je kao što je rekao - led je, divan u svojoj čistoti, puzio niz planinske strane da ratuje protiv borova i jela. Zapitah ga da li je i ovo daleko u budućnosti, a on opet klimnu glavom. "Ti nećeš doživeti da ovo ponovo vidiš."
<BR>&nbsp;&nbsp;&nbsp;&nbsp;&nbsp;"Ali je tako blisko da životni vek jednog čoveka dostiže maltene do tamo?"
<BR>&nbsp;&nbsp;&nbsp;&nbsp;&nbsp;Kratko je slegnuo ramenima i osmehnuo se ispod brade. "Recimo da je to stupnjevita stvar. Ti ovo nećeš videti. Neće ni tvoja deca, a ni njihova. Ali proces je već počeo. Počeo je daleko pre nego što si se ti rodio."
<BR>&nbsp;&nbsp;&nbsp;&nbsp;&nbsp;O jugu nisam ništa znao, ali me misli ponesoše ka ostrvskom narodu iz Holvardove priče, o dragocenim, malim, zaklonjenim mestima gde je u sezoni moguće nešto uzgajati, o lovu na foke. Neće još dugo ta ostrva držati na sebi muškarce i njihove porodice. Čamci će zaškrgutati po kamenitim plažama poslednji put: "Moja žena, moja deca, moja žena, moja deca."
<BR>&nbsp;&nbsp;&nbsp;&nbsp;&nbsp;"U ovoj epohi veliki deo tvog naroda je već otišao", nastavi majstor Aš. "Oni koje vi nazivate kakogenima odneli su ih, milosrdno, na lepše svetove. I još će mnogi otići, pre konačne pobede leda. Ja sam, vidiš, potomak tih izbeglica."
<BR>&nbsp;&nbsp;&nbsp;&nbsp;&nbsp;Zapitah da li će pobeći svi.
<BR>&nbsp;&nbsp;&nbsp;&nbsp;&nbsp;Odmahnuo je glavom. "Ne, neće svi. Neki će odbiti da krenu, neke neće biti moguće pronaći. Za neke druge neće biti moguće naći dom."
<BR>&nbsp;&nbsp;&nbsp;&nbsp;&nbsp;Sedeo sam neko vreme i šarao pogledom po toj zaraćenoj dolini, trudeći se da sredim misli. Najzad rekoh: "Oduvek sam nalazio da ljudi od religije govore utešne stvari koje nisu istinite, dok ljudi od nauke nabrajaju gnusne istine. Šatlena Manea je rekla da si ti sveti čovek, ali čini mi se da si čovek od nauke; rekao si da te je tvoj narod poslao na naš mrtvi Urt da proučavaš led."
<BR>&nbsp;&nbsp;&nbsp;&nbsp;&nbsp;"Razlika koju pominješ više ne važi. I religija i nauka oduvek su bile stvar vere u nešto. To je jedno te isto. Ti si ono što bi po tvom opisu bilo 'čovek od nauke', zato tebi govorim naučno. Da su ovde Manea i njene sveštenice, govorio bih drugačije."
<BR>&nbsp;&nbsp;&nbsp;&nbsp;&nbsp;Uspomena imam toliko da se među njima često izgubim. Sada, gledajući borje kako se talasa pod naletima vetra koji ja nisam mogao osetiti, kao da začuh udaranje po nekom bubnju. "Sreo sam ja, jednom prilikom, još jednog čoveka koji je tvrdio da je iz budućnosti", rekoh. "Bio je zelen, gotovo isto toliko zelen kao ono drveće, a rekao mi je da je njegovo doba - doba sjajnijeg Sunca."
<BR>&nbsp;&nbsp;&nbsp;&nbsp;&nbsp;Majstor Aš klimnu glavom. "Nesumnjivo je govorio istinu."
<BR>&nbsp;&nbsp;&nbsp;&nbsp;&nbsp;"Ali ti mi kažeš da je ovo što sada vidim udaljeno samo nekoliko ljudskih života, da je deo već početog procesa i da će ovo ledeno doba biti poslednje. Ili si lažni prorok ti, ili je on."
<BR>&nbsp;&nbsp;&nbsp;&nbsp;&nbsp;"Ja prorok nisam", odgovori majstor Aš, "a nije to bio ni on. Niko ne može znati budućnost. Mi govorimo o prošlosti."
<BR>&nbsp;&nbsp;&nbsp;&nbsp;&nbsp;Opet se naljutih. "Kazao si mi da je ovo udaljeno samo nekoliko ljudskih životnih vekova."
<BR>&nbsp;&nbsp;&nbsp;&nbsp;&nbsp;"Jesam. Ali ti i ovaj prizor za mene ste događaji iz prošlosti."
<BR>&nbsp;&nbsp;&nbsp;&nbsp;&nbsp;"Ja nisam deo prošlosti! Sadašnjici pripadam."
<BR>&nbsp;&nbsp;&nbsp;&nbsp;&nbsp;"To je sa tvoje tačke gledanja tačno. Ali zaboravljaš da te ja ne mogu videti sa tvoje tačke gledanja. Ovo je moja kuća. Kroz moje prozore si gledao. Moja kuća pušta korenje u prošlost. Bez toga bih ja ovde poludeo. Ovako, čitam knjige vekovima stare. Sviđaju mi se glasovi onih koji su već vekovima mrtvi, među njima i tvoj glas. Ti misliš da je vreme samo jedna nit. Ono je tkanina, tapiserija koja se proteže zauvek u svim pravcima. Ja idem unazad sledeći jednu nit. Vi ćete poneti napred jednu boju, ne mogu znati koju. Bela vas može dovesti do mene, zelena do tvog zelenog čoveka."
<BR>&nbsp;&nbsp;&nbsp;&nbsp;&nbsp;Ne znajući šta bih drugo rekao, progunđao sam da sam vreme oduvek zamišljao kao reku.
<BR>&nbsp;&nbsp;&nbsp;&nbsp;&nbsp;"Jest - ti si došao iz Nesusa, zar ne? A to je bio grad sazidan oko jedne reke. Ali nekad je to bio primorski grad, a tebi bi bilo bolje da vreme zamišljaš kao more. Talasi nailaze, talasi se povlače, a ispod njih teku struje."
<BR>&nbsp;&nbsp;&nbsp;&nbsp;&nbsp;"Ja bih da siđem u prizemlje", rekoh. "Da se vratim u moje sopstveno vreme."
<BR>&nbsp;&nbsp;&nbsp;&nbsp;&nbsp;Majstor Aš reče: "Shvatam."
<BR>&nbsp;&nbsp;&nbsp;&nbsp;&nbsp;"Pitam se da li shvataš. Tvoje vreme je, ako sam te dobro čuo, vreme najvišeg sprata ove kuće, tamo imaš i krevet i druge potrebne stvari. Ipak, kad nisi prezauzet poslom, spavaš ovde, ako je verovati onome što si mi rekao. A ipak kažeš da je ovo bliže mom nego tvom vremenu."
<BR>&nbsp;&nbsp;&nbsp;&nbsp;&nbsp;Ustao je. "Hteo sam reći da i ja bežim od leda. Hoćemo li krenuti? Trebaće ti hrana pre nego što kreneš na svoj dugi put do Manee."
<BR>&nbsp;&nbsp;&nbsp;&nbsp;&nbsp;"Trebaće nam obojici", rekoh.
<BR>&nbsp;&nbsp;&nbsp;&nbsp;&nbsp;Okrenuo se da me pogleda pre nego što je pošao niz stepenište. "Rekoh ti da s tobom ne mogu ići. Otkrio si i sam koliko je dobro skrivena ova kuća. Za sve one koji ne idu tačno po pravoj stazi čak i najniži sprat se nalazi u budućnosti."
<BR>&nbsp;&nbsp;&nbsp;&nbsp;&nbsp;Zgrabio sam ga za obe ruke, zavrnuo ih obe na leđa ostvarujući tako dupli zahvat, zatim sam ga počeo pretresati da nađem oružje. Nije imao nikakvo oružje, a što se njegove snage tiče, bila je znatna, ali ne onolika kolika sam se do tog trenutka plašio da bi mogla biti.
<BR>&nbsp;&nbsp;&nbsp;&nbsp;&nbsp;"Planiraš da me odneseš do Manee. Je li to tačno?"
<BR>&nbsp;&nbsp;&nbsp;&nbsp;&nbsp;"Da, majstore, a mnogo manje nevolja ćemo imati ako budeš išao dobrovoljno. Reci mi gde mogu naći parče konopca - ne bih želeo da budem prisiljen da upotrebim taj tvoj opasač."
<BR>&nbsp;&nbsp;&nbsp;&nbsp;&nbsp;"Nema konopca", reče on.
<BR>&nbsp;&nbsp;&nbsp;&nbsp;&nbsp;Vezao sam mu ruke njegovim opasačem, kao što je od početka i bio moj plan. "Kad budemo odmakli odavde", rekoh mu, "odvezaću te ako mi budeš dao reč da ćeš se ponašati dobro."
<BR>&nbsp;&nbsp;&nbsp;&nbsp;&nbsp;"Učinih te dobrodošlim u mojoj kući. Kakvo sam ti zlo naneo?"
<BR>&nbsp;&nbsp;&nbsp;&nbsp;&nbsp;"Poprilično, ali to nije važno. Dopadaš mi se, majstor-Aše, i poštujem te. Nadam se da nećeš smatrati da je moja krivica, zbog ovog što ti radim, veća nego tvoja krivica zbog onog što si uradio ti meni. Međutim, Pelerinke su me poslale da te dovedem, a ja sam, kao što upravo otkrivam, čovek jedne određene vrste, ako znaš šta hoću da kažem. A sad, nemoj prebrzo niz te stepenice. Ako tresneš, nećeš moći rukama da se zadržiš."
<BR>&nbsp;&nbsp;&nbsp;&nbsp;&nbsp;Odveo sam ga u sobu u kojoj me je bio prvobitno primio; tu sam uzeo izvesnu količinu tvrdog hleba i jedan paket sasušenog voća. "Više ne smatram sebe njihovim članom", nastavih, "ali odgajen sam kao..." Na usnama mi je bila reč mučitelj, ali sam uvideo (i to, čini mi se, tek tad) da to nije sasvim tačan naziv za ono što esnaf radi, zato upotrebih službene reči. "...tragalac za istinom i pokajanjem. Mi radimo ono što smo i rekli da ćemo raditi."
<BR>&nbsp;&nbsp;&nbsp;&nbsp;&nbsp;"Postoje dužnosti koje moram da obavljam. Na gornjem spratu, tamo gde si spavao."
<BR>&nbsp;&nbsp;&nbsp;&nbsp;&nbsp;"Bojim se da će one morati da ostanu neobavljene."
<BR>&nbsp;&nbsp;&nbsp;&nbsp;&nbsp;Ćutao je dok smo izlazili kroz vrata i kretali stenovitim vrhom brda. Onda reče: "Poći ću s tobom, ako mogu. Mnogo puta sam poželeo da krenem kroz ova vrata napolje i da se ne zaustavljam."
<BR>&nbsp;&nbsp;&nbsp;&nbsp;&nbsp;Rekoh mu da ću ga odvezati odmah ako se zakune svojom čašću.
<BR>&nbsp;&nbsp;&nbsp;&nbsp;&nbsp;Odmahnuo je glavom. "Ne, onda bi ti mogao pomisliti da sam te izdao."
<BR>&nbsp;&nbsp;&nbsp;&nbsp;&nbsp;Nije mi bilo jasno šta hoće da kaže.
<BR>&nbsp;&nbsp;&nbsp;&nbsp;&nbsp;"Možda postoji, negde tamo, jedna žena za koju sam odabrao da se zove Vina. Ali vaš svet je vaš. Ja ovde mogu postojati samo ako je verovatnoća mog postojanja visoka."
<BR>&nbsp;&nbsp;&nbsp;&nbsp;&nbsp;Rekoh: "Ja sam postojao u tvojoj kući, je li tako?"
<BR>&nbsp;&nbsp;&nbsp;&nbsp;&nbsp;"Jesi, ali to je bilo zato što je tvoja verovatnoća bila potpuna. Ti jesi deo one prošlosti iz koje smo došli ja i moja kuća. Pitanje glasi - jesam li ja ona budućnost u koju vi idete."
<BR>&nbsp;&nbsp;&nbsp;&nbsp;&nbsp;Setih se zelenoga u Saltusu; to je bio čovek sasvim stamene građe. "Pa zar ćeš, onda, nestati kao mehurić od sapunice?" upitah. "Ili ćeš se u pramenovima razilaziti po vazduhu, kao dim?"
<BR>&nbsp;&nbsp;&nbsp;&nbsp;&nbsp;"Ne znam", reče on. "Ne znam šta će se desiti sa mnom. Niti kuda ću otići kad se to desi. Možda ću prestati da postojim u ma kom vremenu. Zbog toga nikad nisam svojom voljom otišao napolje."
<BR>&nbsp;&nbsp;&nbsp;&nbsp;&nbsp;Dohvatio sam ga za jednu mišicu, misleći, valjda, da ga mogu tako zadržati uz sebe; hodali smo dalje. Išao sam stazom koju mi je Manea bila nacrtala, a Poslednja kuća se i dalje uzdizala iza nas, stamena poput ma koje druge kuće. Moj um je bio toliko zauzet stvarima koje mi je Aš ispričao i prikazao, da neko vreme, tokom nekih, možda, tridesetak koraka, nisam uopšte gledao ka njemu. Konačno me njegova primedba o tapiseriji podseti na Valeriju. U onoj sobi gde smo Valerija i ja jeli kolače zidovi su bili prekriveni tapiserijama; Ašove reči o nitima upućivale su na tunelski lavirint kroz koji sam prošao pre nego što sam do Valerije stigao. Zaustih da mu to kažem, ali njega tu više nije bilo. Moja šaka je držala prazno mesto u vazduhu. Na trenutak mi se učinilo da vidim kako Poslednja kuća plovi po svom ledenom okeanu kao brod. Onda se ona utopi u mračni vrh brda na kome je dotad stajala; a za taj led se pokaza da je samo ono što sam od početka i mislio - grupa oblaka.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
