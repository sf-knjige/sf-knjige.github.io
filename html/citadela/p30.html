<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. HODNICI VREMENA
<P>&nbsp;&nbsp;&nbsp;&nbsp;&nbsp;Nešto me pljesnu po licu tako da je zabridelo.
<BR>&nbsp;&nbsp;&nbsp;&nbsp;&nbsp;"Šta se desilo? On je mrtav. Jesi li drogiran?"
<BR>&nbsp;&nbsp;&nbsp;&nbsp;&nbsp;"Da. Drogiran." Govorio je neko drugi, a ja sam, trenutak kasnije, znao i ko: Severijan, onaj mladi mučitelj.
<BR>&nbsp;&nbsp;&nbsp;&nbsp;&nbsp;Ali ko sam bio ja?
<BR>&nbsp;&nbsp;&nbsp;&nbsp;&nbsp;"Ustaj. Moramo napolje."
<BR>&nbsp;&nbsp;&nbsp;&nbsp;&nbsp;"Stražar."
<BR>&nbsp;&nbsp;&nbsp;&nbsp;&nbsp;"Stražari", ispravi nas taj glas. "Bila su trojica. Pobili smo ih."
<BR>&nbsp;&nbsp;&nbsp;&nbsp;&nbsp;Silazio sam stepeništem, belim kao so, ka nenufarima, a to su lokvanji, i ka vodi nekretnici. Uz mene je stupala jedna devojka preplanula od sunca, sa dugačkim, iskošenim očima. Preko ramena joj je virilo izvajano lice jednog od eponima. Duborezac je radio u žadu; učinak je bio kao da gledaš lice od trave.
<BR>&nbsp;&nbsp;&nbsp;&nbsp;&nbsp;"Umire li?"
<BR>&nbsp;&nbsp;&nbsp;&nbsp;&nbsp;"Sad nas vidi. Gledaj mu oči."
<BR>&nbsp;&nbsp;&nbsp;&nbsp;&nbsp;Sad mi je bilo jasno gde sam. Još malo pa će taj vašarski zabavljač gurnuti glavu kroz vrata šatora, unutra, da mi kaže da iziđem. "Iznad tla", rekoh. "Rekao si mi da ću je videti iznad tla. Ali to je bilo lako. Ovde je ona."
<BR>&nbsp;&nbsp;&nbsp;&nbsp;&nbsp;"Moramo poći." Zeleni čovek me dohvati za levu mišicu, a Agija za desnu, pa me izvedoše napolje.
<BR>&nbsp;&nbsp;&nbsp;&nbsp;&nbsp;Pešačili smo dugo, kao u mom ranijem zamišljenom bekstvu; povremeno smo stupali preko usnulih Ascijanaca.
<BR>&nbsp;&nbsp;&nbsp;&nbsp;&nbsp;"Kod njih se malo stražari", šapnu Agija. "Vodalus mi je rekao da su Ascijanci tako poslušni da njihove vođe jedva mogu i da zamisle neki izdajnički napad. U ovom ratu naši vojnici ih često iznenade."
<BR>&nbsp;&nbsp;&nbsp;&nbsp;&nbsp;Nisam razumeo, ponovio sam "Naši vojnici..." kao dete.
<BR>&nbsp;&nbsp;&nbsp;&nbsp;&nbsp;"Hetor i ja se više nećemo boriti za njih. Kako bismo mogli, sad kad smo ih videli? Moj posao je sa tobom."
<BR>&nbsp;&nbsp;&nbsp;&nbsp;&nbsp;Počinjao sam iznova da nalazim sebe, umovi koji sačinjavaju moj um dolazili su svaki na svoje mesto. Jednom mi neko objasni da reč "autarh" znači "samovladar", "onaj koji vlada sam ili nad samim sobom", a ja sad počeh naslućivati razloge koji su doveli do nastanka te titule. Rekoh: "Htela si da me ubiješ. Sad me oslobađaš. Mogla si me izbosti nožem." Videh krivi bodež iz Traksa kako treperi, zariven u drveni kapak Kesdoinog prozora.
<BR>&nbsp;&nbsp;&nbsp;&nbsp;&nbsp;"Mogla sam te ubiti i brže. Hetorova ogledala su mi dala jednog crva, ne dužeg od tvoje šake, koji se žari belom vatrom. Dovoljno je samo da ga bacim, on će ubiti i dopuziti natrag do mene - tako sam ubila stražare, jednog po jednog. Ali ovaj zeleni čovek to nije dozvolio, a nisam ni ja želela. Vodalus mi je obećao da će tvoja agonija trajati nedeljama, a ja se neću zadovoljiti manjim."
<BR>&nbsp;&nbsp;&nbsp;&nbsp;&nbsp;"Vodite me nazad njemu?"
<BR>&nbsp;&nbsp;&nbsp;&nbsp;&nbsp;Odmahnula je glavom; pri vrlo slaboj, sivoj svetlosti zore, koja se provukla kroz lišće, videh kako joj smeđe kovrdže poskakuju po plećima kao i onda kad sam je gledao kako diže rešetke sa izloga prodavnice polovne odeće. "Vodalus je mrtav. Misliš li da bih ja, imajući ovog crva na raspolaganju, dopustila da me on prevari, a da ostane živ? Oni bi te odveli. Sad ću te pustiti da odeš slobodno - zato što otprilike znam kuda ćeš - a na kraju ćeš opet dopasti u moje ruke, kao što je bilo kad su te naše pteriope otele od evzona."
<BR>&nbsp;&nbsp;&nbsp;&nbsp;&nbsp;"Znači, spasavaš me zato što me mrziš", rekoh, a ona klimnu glavom. Pretpostavljam da je Vodalus na isti način mrzeo onaj deo mene koji je bio autarh.
<BR>&nbsp;&nbsp;&nbsp;&nbsp;&nbsp;Ili je, tačnije rečeno, mrzeo svoju predstavu o autarhu, jer ostajao je veran, u onoj meri u kojoj je najviše bio za vernost sposoban, pravome autarhu, koga je smatrao svojim slugom. Kad sam bio dečak-poslužitelj u kuhinjama Kuće Apsoluta, bio je tamo jedan kuvar koji je toliko prezirao armigere i uzvišene za koje je pripremao hranu da je, čvrsto rešen da nikad ne doživi sramotu da mu oni nešto zameraju, sve radio sa grozničavim savršenstvom. Na kraju ga unaprediše u glavnog kuvara za to krilo. Razmišljao sam o njemu i dok sam to činio, Agijin dodir na mojoj mišici, koji je tokom našeg žurnog hoda slabio do neprimetnosti, iščeze sasvim. Potražih je pogledom, ali više nije bila tu; bio sam sam sa zelenim čovekom.
<BR>&nbsp;&nbsp;&nbsp;&nbsp;&nbsp;"Otkud ti ovde?" upitah ga. "Malo je nedostajalo da izgubiš život u ovim vremenima, a poznato mi je i da ne možeš dobro opstajati pod našim Suncem."
<BR>&nbsp;&nbsp;&nbsp;&nbsp;&nbsp;Osmehnuo se. Iako su mu usne bile zelene, zubi su mu bili beli; svetlucali su u slaboj svetlosti. "Vaša smo deca, a časni smo ne manje od vas, iako ne ubijamo da bismo jeli. Dao si mi polovinu onog tvog kamena, onog koji je grizao gvožđe i oslobodio me. Šta si mislio da ću uraditi kad me lanac više nije vezivao?"
<BR>&nbsp;&nbsp;&nbsp;&nbsp;&nbsp;"Pretpostavio sam da ćeš se vratiti u svoje dane", rekoh. Čarolija onog preparata popustila je već u tolikoj meri da sam se počeo plašiti da će naš razgovor probuditi ascijanske vojnike. Ali nijednog nisam video - na sve strane samo mračna, silno visoka stabla tropskog tvrdodrveta.
<BR>&nbsp;&nbsp;&nbsp;&nbsp;&nbsp;"Mi svojim dobročiniteljima uzvraćamo. Jurio sam napred i nazad kroz hodnike vremena, tragajući za nekim trenutkom u kome si i ti dopao zatočeništva da bih te oslobodio."
<BR>&nbsp;&nbsp;&nbsp;&nbsp;&nbsp;Čuvši to, nisam znao šta bih kazao. Najzad mu rekoh: "Ne možeš ni zamisliti koliko čudno se osećam sada kad znam da je neko već pregledao moju budućnost, tražeći priliku da mi učini dobro. Ali sada, sad kad smo se jedan drugome odužili, svakako razumeš da ti nisam pomogao zbog nekog očekivanja da ti posle pomažeš meni."
<BR>&nbsp;&nbsp;&nbsp;&nbsp;&nbsp;"Jesi - želeo si da ti pomognem da nađeš onu ženu koja nas je upravo napustila, ženu koju si, posle toga, nekoliko puta našao. Međutim, treba da znaš da nisam bio sam: ima ih tamo još koji se bave traganjem - poslaću ti dvoje. A izjednačili se u uslugama još nismo - jer, iako si bio zatočen ovde, našla te je i ta žena, koja bi te i bez moje pomoći oslobodila. Znači, videćemo se opet."
<BR>&nbsp;&nbsp;&nbsp;&nbsp;&nbsp;Čim je izgovorio te reči, pustio mi je mišicu i iskoračio u onaj pravac koji nikad nisam video pre nego što je brod sa vrha Boldandersovog zamka otišao njime, pravac koji sam, činilo se, mogao primetiti jedino kad se tamo nešto nalazilo. Odmah se okrenuo i počeo trčati; uprkos mračnosti neba u ovoj zori, još dugo sam gledao njegovu priliku, obasjanu, u ravnomernim razmacima, bleskovima. Najzad se smanjio do tačkice mraka; ali onda, upravo kad sam očekivao da će ta tačka sasvim nestati, ona poče da raste, tako da sam imao utisak da ka meni, tim tunelom koji se prostirao pod čudnim uglom, juri nešto ogromno.
<BR>&nbsp;&nbsp;&nbsp;&nbsp;&nbsp;Nije to bio onaj brod koji sam ranije video, nego neki drugi, znatno manji. Ipak, bio je toliko veliki da je, ušavši najzad ceo u naše polje svesti, doticao rubovima svog korita nekoliko ogromnih šumskih stabala istovremeno. Na jednom mestu na koritu došlo je do proširivanja i kroz nastali kružni otvor kliznu kosa rampa, koja dotače tlo; bila je mnogo kraća od onih stepenica koje su se pružale iz autarhovog letećeg čamca.
<BR>&nbsp;&nbsp;&nbsp;&nbsp;&nbsp;Niz tu kosu ravan siđoše majstor Malrubius i moj pas Triskele.
<BR>&nbsp;&nbsp;&nbsp;&nbsp;&nbsp;U tom trenutku opet sam uspostavio nad svojom ličnošću onu vlast koju nisam stvarno imao još od noći kad sam sa Vodalusom pio alzabo i jeo Teklino meso. Nije se, sada, dogodio nikakav nestanak Tekle (niti bih ja to, zapravo, mogao želeti, mada znam da je Tekla bila u mnogo kom pogledu surova osoba i glupača), niti nestanak moga prethodnika i onih stotina umova koji su bili u njegovom umu sadržani. Onaj stari, jednostavni sastav moje jednostruke ličnosti nije više postojao; ali novi, potpuniji sastav nije me više zasenjivao niti zbunjivao. Bio je to lavirint, ali ja sam mu bio vlasnik, čak i graditelj, a otisak mog palca bio je na svakom njegovom prolazu. Malrubius me dotače, onda dohvati moju začuđenu šaku i blago je položi na svoj prohladni obraz.
<BR>&nbsp;&nbsp;&nbsp;&nbsp;&nbsp;"Znači, vi ste stvarni", rekoh.
<BR>&nbsp;&nbsp;&nbsp;&nbsp;&nbsp;"Nismo. Mi smo maltene ono što zamišljaš da jesmo - sile koje se spuštaju iz prostora iznad pozornice. Samo, ne baš božanstva. Ti si, rekao bih, glumac."
<BR>&nbsp;&nbsp;&nbsp;&nbsp;&nbsp;Odmahnuo sam glavom. "Zar me ne znaš, majstore? Učio si me kad sam bio dečak, a ja, evo, postadoh kalfa esnafa."
<BR>&nbsp;&nbsp;&nbsp;&nbsp;&nbsp;"Ipak, i glumac si. Imaš prava, u podjednakoj meri, i da sagledavaš sebe tako. Bavio si se glumom u ono vreme kad smo ti se obratili na poljani blizu Zida, a kad smo te sledeći put videli, u Kući Apsoluta, opet si glumio. Pa, drama je bila dobra; ostala mi je neostvarena želja da vidim kraj."
<BR>&nbsp;&nbsp;&nbsp;&nbsp;&nbsp;"Bili ste među našom publikom?"
<BR>&nbsp;&nbsp;&nbsp;&nbsp;&nbsp;Majstor Malrubius klimnu glavom. "Kao glumac, Severijane, sigurno znaš posredan smisao one izreke koju ti maločas izgovorih. Ona opisuje neku natprirodnu silu, oživotvorenu, koja bude izvedena na pozornicu u poslednjem činu da bi se komad mogao završiti dobro. Kaže se da samo slabi pisci drama primenjuju to sredstvo, ali oni koji tako govore zaboravljaju da je bolje imati nekakvu silu spuštenu na konopcu i predstavu koja se završava lepo, nego nemati ništa i predstavu koja se završava rđavo. Ovde je naš konopac - mnoštvo konopaca, zapravo - i uz to jedna stamena lađa. Hoćeš li se ukrcati?"
<BR>&nbsp;&nbsp;&nbsp;&nbsp;&nbsp;Rekoh: "Da li ste zato u tom obličju? Da bih ja imao poverenja u vas?"
<BR>&nbsp;&nbsp;&nbsp;&nbsp;&nbsp;"Pa, ako baš hoćeš, zato." Majstor Malrubius klimnu glavom, a Triskele, koji mi je dotad sedeo do nogu i gledao gore ka mom licu, potrča svojim trupkajućim, tronogim galopom uz rampu, do polovine; tamo stade i okrete se, mašući prekraćenim repom, da me pogleda; njegove su oči molile na onaj način kako to pseće oči umeju.
<BR>&nbsp;&nbsp;&nbsp;&nbsp;&nbsp;"Znam da ne možete biti ono na šta ličite. Možda je Triskele pravi, ali što se tebe tiče, gledao sam kako te sahranjuju, majstore i gospodaru Malrubiuse. Tvoje lice nije maska, ali tu negde postoji maska, a ispod te maske ti si ono što prosti narod naziva kakogenom, mada mi je doktor Talos jednom objasnio da vi više volite da budete nazivani hierodulima."
<BR>&nbsp;&nbsp;&nbsp;&nbsp;&nbsp;Malrubius mi opet spusti šaku na rame. "Mi te ne bismo zavaravali kad bismo to mogli izbeći. Ali ja se nadam da ćeš ti samoga sebe zavarati, za dobro svoje i za dobro celog Urta. Um ti je sada otupljen nekim opojnim sredstvom - više nego što uviđaš - a bio si, slično tome, pod dejstvom sna kad smo ti govorili na onoj livadi blizu Zida. Kad bi bio nedrogiran, sada, možda ne bi imao hrabrosti da pođeš sa nama, čak i ako bi nas video, čak i ako bi te razum ubedio da treba poći."
<BR>&nbsp;&nbsp;&nbsp;&nbsp;&nbsp;"Zasad me", rekoh, "razum nije u to ubedio; ni u to, ni u ma šta drugo. Gde biste to vi hteli da me vodite i zbog čega? Jesi li ti majstor Malrubius, ili si hierodul?" Dok sam govorio, postao sam svesniji drveća, koje je stajalo kao štabni oficiri pri razgovoru o nekom pitanju strategije. Nad nama je još bila noć, ali se pretvorila, čak i ovde, u razređeniju tamu.
<BR>&nbsp;&nbsp;&nbsp;&nbsp;&nbsp;"Znaš li smisao te reči hierodul koju koristiš? Ja sam Malrubius, nisam hierodul. Služim onima kojima i hieroduli služe. Hierodul znači sveti rob. Zar misliš da može biti robova bez gospodara?"
<BR>&nbsp;&nbsp;&nbsp;&nbsp;&nbsp;"A mene vodiš..."
<BR>&nbsp;&nbsp;&nbsp;&nbsp;&nbsp;"Do Okeana, da ti spasemo život." Kao da mi čita misli, on nastavi: "Ne, ne vodimo te do ljubavnica Abajinih, onih koje su te spasavale i podržavale zato što si bio mučitelj kome je predstojalo da postane autarh. U svakom slučaju, postoje i daleko gore stvari kojih bi trebalo da se bojiš. Uskoro će robovi Erebusa, oni koji su te ovde držali u zatočeništvu, otkriti da si pobegao; a Erebus bi bacio i tu vojsku i mnogo drugih sličnih u provaliju samo da bi tebe uhvatio. Hodi." Povuče me na mostić.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
