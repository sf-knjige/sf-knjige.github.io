<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33. CITADELA AUTARHA
<P>&nbsp;&nbsp;&nbsp;&nbsp;&nbsp;Iako mi je srce razdirala svaka liga koja me je od Dorkas udaljavala, prijalo je, više nego što ti opisati mogu, biti opet na "Samrui", posle onog suočenja sa praznim, tihim jugom.
<BR>&nbsp;&nbsp;&nbsp;&nbsp;&nbsp;Palube te lađe imale su onu nečistu, ali divnu belinu drveta nedavno rezanog. Ribali su ih svakog dana jednim velikim otiračem koji su nazivali "medved" - to je zapravo bilo nešto kao mali ćilim, namenjen da se pomoću njega struže podloga, načinjen splitanjem starih konopaca; posada ga je morala prevući - ali sa opterećenjem, naime kad na njega sednu dva naša debela kuvara - preko svih dasaka paluba, sve do poslednjeg pedlja, svako jutro pre doručka. Pukotine između dasaka bile su zapečaćene katranom, tako da su palube izgledale kao terase popločane tako da se dobije smela, čarobna šara.
<BR>&nbsp;&nbsp;&nbsp;&nbsp;&nbsp;Bila je to lađa visokog pramca, sa pramčanom gredom koja se povijala unazad, ka palubi. Preko zelenih voda zurila su oba njena oka, sa zenicama velikim kao tanjir i dužicama naslikanim pomoću najblistavije raspoložive nebeskoplave boje, da pomognu lađi u traženju puta; ispod levog bilo je sidro.
<BR>&nbsp;&nbsp;&nbsp;&nbsp;&nbsp;Ispred pramčane grede nalazila se, odozgo pridržana trougaonim drvenim držačem, koji je i sam bio izrezbaren, izbušen, pozlaćen i obojen, simbolična figura broda - ptica besmrtnosti. Imala je žensku glavu, a lice izduženo i aristokratsko, sa majušnim crnim očima, lice čija je bezizražajnost predstavljala veličanstveni komentar o sumornoj smirenosti onih koji nikada neće upoznati smrt. Obojena drvena pera rasla su iz njene drvene glave, spuštala se kao odeća sve do pleća njenih i produžavala se i uvijala da joj podrže, odozdo, poluloptaste dojke; ruke su joj bile krila dignuta uvis i zabačena unazad, krila koja su zlatnim i grimiznim, dugačkim perima delimično zaklanjala taj drveni držač, a vrhovima dosezala iznad vrha pramčane grede. Ja bih smatrao da to biće živi isključivo u pričama - a to su, nesumnjivo, mislili i mornari - da nisam video autarhove anpilke.
<BR>&nbsp;&nbsp;&nbsp;&nbsp;&nbsp;Uz desnu stranu pramčane grede išao je, između krila ove samru-ptice, dugački kosnik. Prednja katarka, samo nešto malo duža od tog kosnika, dizala se iz prednje, nešto uzdignute, palube. Ta katarka bila je nagnuta napred da bi za prednja dva jedra, u vidu dva uspravna izdužena trougla jedan iza drugog, bilo više mesta; zato je nastajao privid da su ta dva jedra, mučenički tegleći napred, uspela da pomaknu tu katarku iz njenog uspravnog položaja. Glavna katarka stajala je uspravno kao i onaj bor koji je nekad bila, ali je zadnji jarbol bio unazad nagnut, tako da su vrhovi ta tri jarbola bili međusobno znatno više razmaknuti nego njihove osnovice. Na srednjoj i zadnjoj katarci nalazila se po jedna poprečna greda, postavljena koso - tako da je jedan kraj bio vrlo nisko, a drugi vrlo visoko, a obe te grede bile su napravljene tako što su kaišima spojena po dva drvena dela, svojevremeno čitava mlada stabla; debljina njihova nije bila s kraja na kraj jednaka. Za te dve dvojne grede bilo je po jedno jedro okačeno, tako da su te dve katarke imale, zajedno, samo dva jedra, trouglasta, boje rđe.
<BR>&nbsp;&nbsp;&nbsp;&nbsp;&nbsp;Brodsko korito bilo je ispod vode obojeno belom bojom, a iznad vode crnom, izuzimajući simboličnu figuru i oči koje sam već pomenuo i ogradu uzdignute zadnje palube, obojenu u skerletnu crvenu boju da bi se simbolizovao kapetanov visoki status i njegov krvavi istorijat.
<BR>&nbsp;&nbsp;&nbsp;&nbsp;&nbsp;Ta zadnja uzdignuta paluba zapremala je, zapravo, jedva šestinu ukupne dužine lađe "Samru", ali tu su bili i krmanoški točak i orman sa brodskim kompasom; davala je i najbolje mogućnosti za osmatranje, zapravo najbolje ako se izuzmu pogodnosti koje ima onaj ko osmatra sa jarbolskih konopaca. Jedino stvarno naoružanje ovog broda, jedan top na obrtnom postolju, ne mnogo veći od Mamilianovog, nalazilo se takođe na toj zadnjoj palubi, podjednako spremno da tuče i gusare i pobunjene mornare. Neposredno iza zadnje ograde dve gvozdene noseće šipke, povijene tanano poput cvrčkovih rogova, držale su po jednu mnogofacetnu lanternu, jednu najbleđe crvene boje, a jednu zelenu kao mesečina.
<BR>&nbsp;&nbsp;&nbsp;&nbsp;&nbsp;Sledeće večeri stajao sam pored tih lanterni, osluškujući potmuli puls bubnja, blago pljuskanje dugačkih vesala i pesmu veslača, a onda ugledao prva svetla duž obale. Bio je to umirući rub grada, stanište najsiromašnijih od najsiromašnijih među siromašnima - što je samo značilo da se tu nalazi živi rub grada, da se dominion smrti tu okončava. Tu su se ljudska bića spremala na počinak, možda još deleći između sebe onaj obrok kojim se kraj dana obeležava. Video sam hiljadu dobrota u svakoj od tih svetlosti, začuo hiljadu što se pripovedaju pokraj ognjišta. U izvesnom smislu vratio sam se kući; ista ona pesma koja me je u proleće gonila da iz grada krenem, sad me je vraćala:
<BR>
<BR>&nbsp;&nbsp;&nbsp;&nbsp;&nbsp;Haj'mo, braćo, veslajmo,
<BR>&nbsp;&nbsp;&nbsp;&nbsp;&nbsp;mat'ca je protiv nas.
<BR>&nbsp;&nbsp;&nbsp;&nbsp;&nbsp;Haj'mo, braćo, veslajmo,
<BR>&nbsp;&nbsp;&nbsp;&nbsp;&nbsp;Bog je uz nas.
<BR>&nbsp;&nbsp;&nbsp;&nbsp;&nbsp;Haj'mo, braćo, veslajmo,
<BR>&nbsp;&nbsp;&nbsp;&nbsp;&nbsp;vetar je protiv nas.
<BR>&nbsp;&nbsp;&nbsp;&nbsp;&nbsp;Haj'mo, braćo, veslajmo,
<BR>&nbsp;&nbsp;&nbsp;&nbsp;&nbsp;Bog je uz nas.
<BR>
<BR>&nbsp;&nbsp;&nbsp;&nbsp;&nbsp;Nisam mogao da se ne zapitam ko te noći kreće od kuće.
<BR>&nbsp;&nbsp;&nbsp;&nbsp;&nbsp;U svakoj dugoj priči, ako je ispripovedana istinito, naći će se svi oni činioci koji su doprineli ljudskoj drami još od kad je prvi primitivni brodić dospeo na obale Lune: ne samo uzvišena dela i nežna osećanja nego i groteskerija, sprdnja i tako dalje. Trudio sam se da ovde napišem neukrašenu istinu, bez iole brige da ćeš ti, čitaoče, zaključiti da su neki delovi slabo verovatni, a drugi bljutavi; ako je planinsko ratovanje bilo pozornica junačkih postignuća (više tuđih nego mojih), a moje zatočeništvo kod Vodalusa vreme užasa i moja plovidba lađom "Samru" predah smirenosti, sad stižemo do komičnog dela.
<BR>&nbsp;&nbsp;&nbsp;&nbsp;&nbsp;Primakli smo se onom delu grada u kome stoji Citadela - a to je južni, ali ne najjužniji deo - jedreći, i to po danu. Posmatrao sam istočnu obalu, suncem pozlaćenu, veoma pomno, i rekao kapetanu da me iskrca na one ljigave stepenice sa kojih sam nekada kretao u plivanje i u tuče; kapetan me je tu i iskrcao. Nadao sam se da ću proći kroz kapiju nekropolisa i zatim ući u Citadelu kroz ono srušeno mesto u tvrđavskom zidu, koje se nalazi blizu Matahinske kule; ali kapija je bila zatvorena i zaključana, a nije se pojavila ni ma kakva na zgodu došavša grupa stražara-dobrovoljaca koja bi me pustila unutra. Zato bejah prinuđen da pešačim mnogo lanaca daleko, do ruba groblja, pa onda još nekoliko lanaca duž tvrđavskog zida, do kule u njemu.
<BR>&nbsp;&nbsp;&nbsp;&nbsp;&nbsp;Na tom mestu naiđoh na brojnu stražu koja me izvede pred svoga oficira. Ovaj je, kad sam mu rekao da sam mučitelj, pretpostavio da sam jedan od onih jadnika koji, najčešće pri nailasku zime, pokušavaju da se učlane u taj esnaf. Doneo je odluku (koja bi bila sasvim ispravna da je tačno pretpostavio) da budem izbičevan; onda sam, da bih to sprečio, bio prinuđen da dvojici njegovih ljudi polomim palčeve na rukama, njega da dočepam u jedan zahvat koji mi nazivamo mačence i loptica i onda, ne ispuštajući ga, da zatražim da me on odvede pred svoga starešinu, kastelana.
<BR>&nbsp;&nbsp;&nbsp;&nbsp;&nbsp;Priznajem da sam bio obuzet izvesnim strahopoštovanjem zbog pomisli da ću izaći pred tog zvaničnika, koga jedva da sam ijednom video tokom svih godina koje sam proveo kao šegrt u tom utvrđenju kojim je on zapovedao. Nađoh da je to jedan stari vojnik, srebrnokos, sakat u nogu jednako kao ja. Oficir je mucao svoje optužbe dok sam ja kraj njega stajao: da sam njega lično napao i (ovo drugo nije bilo istina) vređao, da sam osakatio dvojicu njegovih ljudi i tako dalje. Kad je završio, kastelan je preneo pogled sa mene na njega, pa opet na mene, zatim mu je rekao da može ići, a meni je ponudio da sednem.
<BR>&nbsp;&nbsp;&nbsp;&nbsp;&nbsp;"Nenaoružan si", reče on. Njegov glas bio je promukao, ali blag, kao da se često morao zbog izvikivanja zapovesti naprezati.
<BR>&nbsp;&nbsp;&nbsp;&nbsp;&nbsp;Priznadoh da jesam.
<BR>&nbsp;&nbsp;&nbsp;&nbsp;&nbsp;"Ali bio si u borbi, a bio si i u džungli severno od planina, gde se nijedna bitka nije vodila još od kad su nas udarili u bok, prešavši preko Uroborosa."
<BR>&nbsp;&nbsp;&nbsp;&nbsp;&nbsp;"To je istina", rekoh. "Ali kako ti to možeš znati?"
<BR>&nbsp;&nbsp;&nbsp;&nbsp;&nbsp;"Ta rana na tvojoj butini je od njihovog koplja. Nagledao sam se takvih rana dovoljno, pa ih prepoznajem. Zrak se odbio od kosti i sevnuo nazad kroz meso. Mogao si to zadobiti, valjda, i da si bio na drvetu i da te je pogodio hastarus sa zemlje, ali najverovatnije je da si bio učesnik u konjičkom jurišu na pešadiju. Ali nisi bio katafrakt, inače te oni ne bi sredili tako lako. Polukopljanici?"
<BR>&nbsp;&nbsp;&nbsp;&nbsp;&nbsp;"Samo laki iregularci."
<BR>&nbsp;&nbsp;&nbsp;&nbsp;&nbsp;"Moraćeš mi o tome pričati kasnije, jer si, sudeći po naglasku, čovek iz grada, a iregularci su većinom eklektici i njima slični. Imaš, na stopalu, dvostruki ožiljak, beo i čist, sa razmakom od oko pola pedlja između dve brazde. To je bio ugriz slepog miša-krvopije, a tako veliki ožiljci te vrste ne mogu se zadobiti nigde osim u pravoj džungli, na struku sveta. Kako si dospeo tamo?"
<BR>&nbsp;&nbsp;&nbsp;&nbsp;&nbsp;"Naš leteći čamac se srušio. Zarobili su me."
<BR>&nbsp;&nbsp;&nbsp;&nbsp;&nbsp;"Pa si pobegao?"
<BR>&nbsp;&nbsp;&nbsp;&nbsp;&nbsp;Da je to potrajalo još trenutak, bio bih prinuđen da govorim o Agiji i zelenom čoveku i o mom putovanju kroz džungu i do ušća Ęola, a to su bile visoke teme koje nisam želeo da otkrivam tako olako. Umesto da mu odgovorim, izgovorih reči vlasti primenjljive na Citadelu i njenog kastelana.
<BR>&nbsp;&nbsp;&nbsp;&nbsp;&nbsp;Imajući u vidu da je hrom, ostavio bih ga da sedi da sam mogao; ali on je skočio na noge i salutirao, a onda pao na kolena da mi poljubi ruku. Tako je postao (mada to nije mogao znati) prvi koji mi je odao počast; za to se, kao nagrada, dobija pravo na po jednu privatnu audijenciju svake godine - mada on takav prijem još nijednom nije zatražio, a možda nikad i neće.
<BR>&nbsp;&nbsp;&nbsp;&nbsp;&nbsp;Sad je bilo nemoguće da nastavim u takvoj odeći. Da sam tako nešto zatražio, stari kastelan bi umro od srčanog udara, a za moju bezbednost je bio toliko zabrinut da bih, u slučaju ma kakvog izlaženja inkognito, bio praćen bar jednom četom halebardira koji bi vrebali unaokolo. Ubrzo se nađoh odeven u laki jazerant-oklop sačinjen od mnoštva povezanih manjih ploča boje lapis lazulija, sa dijademom na glavi, što je bilo dopunjeno koturnama, debelim čizmama koje su mi sezale do kolena; dobio sam i žezlo od ebonovine i širok ogrtač od damasina, damasta sa izvezenim srebrnim i zlatnim cvetovima, koji je bio dodatno ukrašen satrunulim biserima. Svi ti odevni predmeti bili su neopisivo drevni; izvučeni su iz jednog spremišta koje je preostalo još iz one epohe kad je Citadela bila stanište izvesnih autarha.
<BR>&nbsp;&nbsp;&nbsp;&nbsp;&nbsp;I zato umesto da u našu kulu uđem, kao što sam planirao, u istom onom ogrtaču u kome sam iz nje krenuo, vratih se kao neprepoznatljivo biće, u kitnjastoj svetkovinskoj odeći, mršav kao kostur, hrom i sa jezivim ožiljcima. Tako izgledajući, ušao sam u radnu sobu majstora Palaemona i siguran sam da sam ga uplašio maltene nasmrt, jer mu je samo nekoliko trenutaka pre toga saopšteno da se autarh nalazi u Citadeli i da želi s njim da razgovara.
<BR>&nbsp;&nbsp;&nbsp;&nbsp;&nbsp;Stekao sam utisak da je, posle mog odlaska, mnogo ostario. Možda je to bilo naprosto zato što sam ga pamtio ne onakvog kakav je bio na dan mog izgnanstva, nego onakvog kakav se pojavljivao u našoj maloj učionici kad sam bio dečak. Ipak, dopada mi se pomisao da je bio pritisnut brigom za mene, a ovo čak i nije neverovatno. Oduvek sam bio njegov najbolji đak i najomiljeniji pojedinac; njegov je glas, sumnje nema, bio taj koji se usprotivio glasu majstora Gerlousa i spasao mi život; on je bio taj koji mi je dao svoj mač.
<BR>&nbsp;&nbsp;&nbsp;&nbsp;&nbsp;Ali bez obzira na to da li je brigama bio zaokupljen malo ili mnogo, činilo se da mu je lice sada izbrazdano dublje nego pre; a njegova proređena kosa, koju sam ranije smatrao sedom, imala je sad onu žutu boju koja se viđa kod stare slonovače. Kleknuo je i poljubio moje prste i kao da se veoma iznenadio kad sam mu pomogao da ustane i rekao mu da opet sedne za svoj sto.
<BR>&nbsp;&nbsp;&nbsp;&nbsp;&nbsp;"Previše ste ljubazni, autarše", reče on. Dodao je, upotrebljavajući jednu staru izreku: "Vaša milosrdnost proteže se od sunca do Sunca."
<BR>&nbsp;&nbsp;&nbsp;&nbsp;&nbsp;"Zar nas se ne sećaš?"
<BR>&nbsp;&nbsp;&nbsp;&nbsp;&nbsp;"Da li ste bili zatočeni ovde?" Zurio je u mene kroz ta čudno uklopljena sočiva koja su za njega bila jedino sredstvo da uopšte išta vidi i ja zaključih da se njegov vid, dugo pre mog rođenja istrošen nad izbledelim mastilom esnafske dokumentacije, svakako još pogoršao. "Muke ste pretrpeli, vidim. Ali odveć sirove, nadam se, da bi mogle naš rad biti."
<BR>&nbsp;&nbsp;&nbsp;&nbsp;&nbsp;"Nije ovo nastalo vašim dejstvom", rekoh, dotičući ožiljke na svom obrazu. "Ali jedno vreme jesmo bili zatočeni u ublijeti ispod ove kule."
<BR>&nbsp;&nbsp;&nbsp;&nbsp;&nbsp;Uzdahnuo je - plitkim staračkim dahom - i spustio pogled ka sivilu razasutih papira na svome radnom stolu. Progovorio je, ali ja te reči nisam uspevao da čujem, pa sam ga morao zamoliti da ih ponovi.
<BR>&nbsp;&nbsp;&nbsp;&nbsp;&nbsp;"Nastupilo je", reče on. "Znao sam da će doći, ali sam se nadao da ću tada biti mrtav i zaboravljen. Hoćete li nas otpustiti, autarše? Ili nam dati neki drugi zadatak?"
<BR>&nbsp;&nbsp;&nbsp;&nbsp;&nbsp;"Još nismo odlučili šta ćemo učiniti sa tobom i sa esnafom kome služiš."
<BR>&nbsp;&nbsp;&nbsp;&nbsp;&nbsp;"Uzaludno će biti. Ako vas vređam, autarše, molim da mi oprostite zbog mojih godina... ali, svejedno, neće biti koristi. Na kraju ćete uvideti da su vam potrebni ljudi koji će raditi ovo što mi radimo. Naš posao možete nazvati lečenjem, ako želite. Često je tako nazivan. Ili obredom, nazivan je i tako. Ali naći ćete da se sama stvar, ako je maskiramo, pretvara u nešto još strašnije. Hoćete li stavljati u zatvore one ljude koji ne zaslužuju smrt? Uvidećete da je to moćna vojska u lancima. Otkrićete da držite i neke zatvorenike čije bi bekstvo bilo previše štetno, a i da su vam potrebne sluge koje će izvršiti pravdu nad onima koji su izazvali smrt, u najvećim mukama, desetina drugih ljudi. Ko će drugi to raditi?"
<BR>&nbsp;&nbsp;&nbsp;&nbsp;&nbsp;"Niko neće izvršavati onakvu pravdu kao vi. Kažeš da se naša milost pruža od sunca do Sunca, a mi se i nadamo da je tako. Svojom milošću daćemo brzu smrt čak i najopakijima. Ne zato što imamo ikakvo saosećanje sa njima, nego zato što je nepodnošljivo da dobri ljudi provode ceo život zadajući bol."
<BR>&nbsp;&nbsp;&nbsp;&nbsp;&nbsp;On diže glavu, njegova sočiva sevnuše. Tad sagledah, samo u tom jednom trenutku od tolikih godina tokom kojih sam ga poznavao, kakav je bio kao mladić. "Moraju to da čine dobri ljudi. Loše ste savete dobili, autarše! Nepodnošljivo je da to rade zli ljudi."
<BR>&nbsp;&nbsp;&nbsp;&nbsp;&nbsp;Osmehnuo sam se. Njegovo lice, onakvo kakvo sam u tom času video, podsetilo me je na nešto što sam još pre više meseci bio potisnuo iz svog uma. Na činjenicu da je ovaj esnaf moja porodica i da je ovo sav dom što ću ga ikad imati. Ako ovde ne budem mogao da nađem prijatelje, neću nigde na svetu nijednog prijatelja naći. "Neka ostane između nas, majstore", rekoh mu, "ali mi smo zaključili da to ne treba da se radi uopšte."
<BR>&nbsp;&nbsp;&nbsp;&nbsp;&nbsp;Nije odgovorio, a ja po izrazu njegovog lica videh da nije ni čuo šta sam rekao. Slušao je samo zvuk moga glasa; sumnja i radost treperili su preko njegovog istrošenog, starog lica kao senka i svetlost plamena.
<BR>&nbsp;&nbsp;&nbsp;&nbsp;&nbsp;"Da", rekoh. "Severijan je." Dok se on borio da opet uspostavi kontrolu nad sobom, otišao sam do vrata i uzeo svoju jahačku torbicu, koju je, po mom naređenju, bio doneo jedan od oficira. Bio sam je umotao u ostatak mog fuliginskog esnafskog ogrtača, koji je sad bio izbledeo, tako da se sveo na puko rđastocrno. Raširio sam ogrtač preko radnog stola majstora Palaemona, otvorio torbicu i prosuo njenu sadržinu. "Ovo je sve što smo vratili", rekoh.
<BR>&nbsp;&nbsp;&nbsp;&nbsp;&nbsp;Osmehnuo se na isti način kao kada je, u učionici, uspevao da me uhvati u nekoj maloj pogrešci. "To i presto? Hoćeš li mi o tome pričati?"
<BR>&nbsp;&nbsp;&nbsp;&nbsp;&nbsp;I pričao sam. Potrajalo je dugo, a zaštitnici moji kucali su više puta na vrata da se uvere da mi se ništa loše nije desilo; konačno naredih da nam donesu jelo. I kad su od fazana ostale samo kosti, kad su kolači pojedeni, a vino popijeno, naš razgovor je još trajao. Tad mi je pala na um pomisao koja se okončala ovim zapisom o mom životu. Prvobitna mi je namera bila da počnem od onog dana kad sam otišao iz kule i da završim danom mog povratka u nju. Takvo izlaganje bi uistinu obezbedilo onu simetriju koja umetnicima toliko mnogo znači, ali ubrzo sam uvideo da niko ne bi mogao razumeti moje pustolovine ako ne bi znao i nešto o mom detinjstvu. U istom smislu neki delovi moje priče ostali bi neceloviti ako je ne bih produžio (što predlažem da sad učinim) i na nekoliko prvih dana posle mog povratka. Možda će ovo što sam nekako uspeo da napišem nekome biti Zlatna knjiga. Uistinu, sva moja lutanja možda su bila samo posledica veštog zahvata kojim su se oni bibliotekari poslužili da bi zavrbovali još članstva za svoj esnaf; ali možda je čak i to više nego što se mogu nadati.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
