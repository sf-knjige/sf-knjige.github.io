<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. MILES, FOILA, MELITO I HOLVARD
<P>&nbsp;&nbsp;&nbsp;&nbsp;&nbsp;Te večeri podlegoh jednom strahu koji sam već neko vreme pre toga pokušavao da suzbijem. Iako nisam video, još od kad smo mali Severijan i ja pobegli iz čarobnjačkog sela, ni traga od onih čudovišta koje je Hetor donosio iz prostora s one strane zvezda, nisam zaboravio da me on i dalje traži. Dok sam putovao po divljini, ili preko voda jezera Diuturne, nisam se mnogo plašio da će me sustići. Sad više nisam putovao, a osećao sam i slabost u udovima; jer iako sam ovde pojeo izvesnu količinu hrane, bio sam sada slabiji nego ijednog trenutka u planinama, iako sam tamo skapavao od gladi.
<BR>&nbsp;&nbsp;&nbsp;&nbsp;&nbsp;Osim toga, plašio sam se i Agije, maltene i više nego Hetorovih notula, salamandera i crva. Poznavao sam njenu hrabrost, bistrinu i zloću. Ma koja od ovih skerletno odevenih sveštenica Pelerinki mogla bi lako biti Agija, i to sa otrovanim stileto-bodežom ispod mantije. Loše sam spavao te noći; sanjao sam mnogo, ali su mi snovi bili nejasni, pa ovde neću ni pokušavati da ih ispričam.
<BR>&nbsp;&nbsp;&nbsp;&nbsp;&nbsp;Probudih se sa osećanjem da nisam sasvim odmoran. Vratila mi se i groznica, koje sam, dolazeći u ovo prihvatlište, bio jedva svestan, a koja se prethodnog dana bar prividno povukla. Osećao sam njeno žarenje u svim svojim udovima - činilo mi se da bih već morao početi da svetlim i da bi se i sami glečeri juga porastapali kad bih među njih zašao. Izvukao sam i prigrlio Kandžu, čak je neko vreme držao i u ustima. Temperatura mi je opet opala, ali osetih vrtoglavicu i novu slabost.
<BR>&nbsp;&nbsp;&nbsp;&nbsp;&nbsp;Tog jutra onaj vojnik dođe da me vidi. Na sebi je imao beli bolesnički ogrtač koji su mu Pelerinke dale umesto njegovog oklopa, ali izgledalo je da se oporavio sasvim; reče mi da se nada da će sledećeg dana izići. Rekoh da bih ga rado predstavio poznanicima koje sam u ovom delu lazareta stekao i zapitah da li se sada seća svog imena.
<BR>&nbsp;&nbsp;&nbsp;&nbsp;&nbsp;Odmahnuo je glavom. "Ne sećam se gotovo ničeg. Nadam se da ću, kad zađem među vojskske jedinice, naći nekog ko me poznaje."
<BR>&nbsp;&nbsp;&nbsp;&nbsp;&nbsp;Ja ga ipak predstavih svima; dadoh mu ime Miles, "vojnik", nemajući nikakvu bolju ideju. Nisam znao ni Ascijančevo ime, štaviše otkrio sam da to ne zna niko, čak ni Foila. Onda ga zapitasmo kako se zove, ali on nam samo odgovori: "Ja sam odan Sedamnaestočlanoj grupi."
<BR>&nbsp;&nbsp;&nbsp;&nbsp;&nbsp;Neko vreme Foila, Melito, taj vojnik i ja provedosmo u ćaskanju. Melito kao da je imao puno naklonosti za njega, možda samo zbog sličnosti između tog imena koje sam vojniku ja nadenuo i Melitovog sopstvenog imena. Onda mi vojnik pomože da se ispravim u sedeći položaj, pa nastavi tiše. "Sad moram da popričam s tobom privatno. Kao što rekoh, mislim da ću izići ujutro. Kako te ja sad vidim, izgledi su da ti nećeš izići nekoliko dana - pa možda ni nekoliko nedelja. Možda te neću videti nikad više."
<BR>&nbsp;&nbsp;&nbsp;&nbsp;&nbsp;"Nadajmo se da nije tako."
<BR>&nbsp;&nbsp;&nbsp;&nbsp;&nbsp;"I ja se nadam da nije. Ali ako budem našao svoju legiju, možda ću poginuti pre nego što se ti oporaviš. A ako je ne uzmognem naći, verovatno ću stupiti u neku drugu, da ne bih bio uhapšen kao dezerter." Zastao je.
<BR>&nbsp;&nbsp;&nbsp;&nbsp;&nbsp;Nasmešio sam se. "A ja mogu ovde umreti od groznice. To nisi hteo da kažeš. Zar izgledam toliko loše kao jadni Melito?"
<BR>&nbsp;&nbsp;&nbsp;&nbsp;&nbsp;Odmahnuo je glavom. "Ne, ne toliko loše. Mislim da ćeš se izvući..."
<BR>&nbsp;&nbsp;&nbsp;&nbsp;&nbsp;"To je i onaj drozd kroz pesmu govorio dok je ris jurio zeca oko lovorovog drveta."
<BR>&nbsp;&nbsp;&nbsp;&nbsp;&nbsp;Sad je bio red na njega da se osmehne. "U pravu si; upravo sam to hteo da kažem."
<BR>&nbsp;&nbsp;&nbsp;&nbsp;&nbsp;"Da li je to česta uzrečica u onom delu Komonvelta gde si ti odgajen?"
<BR>&nbsp;&nbsp;&nbsp;&nbsp;&nbsp;Osmeh nestade. "Ne znam. Ne pamtim gde je moj dom, i to je deo razloga zbog koga moram da razgovaram s tobom sada. Pamtim hodanje s tobom po jednom drumu, noću - to je jedino što uopšte pamtim iz vremena pre dospevanja ovamo. Gde si me našao?"
<BR>&nbsp;&nbsp;&nbsp;&nbsp;&nbsp;"U jednoj šumi, valjda pet ili deset liga južno odavde. Pamtiš li šta sam ti pričao o Kandži dok smo pešačili?"
<BR>&nbsp;&nbsp;&nbsp;&nbsp;&nbsp;Odmahnuo je glavom. "Mislim da pamtim da si pominjao nešto tako, ali ne znam šta si kazao."
<BR>&nbsp;&nbsp;&nbsp;&nbsp;&nbsp;"A čega se sećaš? Raci mi sve, a ja ću ti reći šta znam i šta mogu da pretpostavim."
<BR>&nbsp;&nbsp;&nbsp;&nbsp;&nbsp;"Pešačenja s tobom. Mnogo tame... Padao sam, ili možda leteo kroz nju. Video svoje sopstveno lice, umnoženo u mnogo kopija. I jednu devojku sa kosom nalik na crveno zlato i ogromnim očima."
<BR>&nbsp;&nbsp;&nbsp;&nbsp;&nbsp;"Lepu ženu?"
<BR>&nbsp;&nbsp;&nbsp;&nbsp;&nbsp;Klimnuo je glavom. "Najlepšu na svetu."
<BR>&nbsp;&nbsp;&nbsp;&nbsp;&nbsp;Pojačanim glasom zapitah da li iko ima ogledalo koje bi nam mogao na trenutak pozajmiti. Foila dade jedno, iz zalihe svojih stvari ispod ležaja, a ja ga podigoh ispred vojnika da bi se on u njemu pogledao. "Je li ovo bilo to lice?"
<BR>&nbsp;&nbsp;&nbsp;&nbsp;&nbsp;Oklevao je. "Pa, valjda."
<BR>&nbsp;&nbsp;&nbsp;&nbsp;&nbsp;"Plave oči?"
<BR>&nbsp;&nbsp;&nbsp;&nbsp;&nbsp;"... Ne mogu biti siguran."
<BR>&nbsp;&nbsp;&nbsp;&nbsp;&nbsp;Vratih ogledalo Foili. "Ispričaću ti opet isto ono što sam ti i na drumu govorio; kamo sreće da ovaj razgovor možemo obaviti na nekom izdvojenijem mestu. Pre izvesnog vremena u moje ruke je dospeo jedan talisman. Nevino je dospeo, ali on nije moje vlasništvo, a veoma je vredan - zato što ponekad, ne uvek, ali ponekad, pokazuje moć da izleči bolesne ili čak da oživi mrtve. Pre dva dana, dok sam putovao ka severu, naišao sam na telo jednog mrtvog vojnika. Bilo je to u šumi, daleko od druma. Bio je mrtav manje od jedan dan; rekao bih da je verovatno da je umro prethodne noći. Bio sam tada veoma gladan, pa sam isekao trake na njegovom rancu i pojeo gotovo svu hranu koju je on bio nosio sa sobom. Onda sam osetio grižu savesti što sam to učinio, pa sam izvukao taj talisman i pokušao da ga vratim u život. To se ranije često završavalo neuspehom, a ovog puta sam, neko vreme, imao utisak da će biti još jedan neuspeh. Ali nije bio neuspeh, iako se vojnik vrlo lagano vraćao u život i iako se kasnije činilo da ne zna gde je i šta se s njim zbiva."
<BR>&nbsp;&nbsp;&nbsp;&nbsp;&nbsp;"A ja bejah taj vojnik?"
<BR>&nbsp;&nbsp;&nbsp;&nbsp;&nbsp;Klimnuh glavom, gledajući u njegove čestite plave oči.
<BR>&nbsp;&nbsp;&nbsp;&nbsp;&nbsp;"Mogu li da vidim taj talisman?"
<BR>&nbsp;&nbsp;&nbsp;&nbsp;&nbsp;Izvadih ga i stavih na svoj dlan. On uze Kandžu od mene, osmotri obe strane kritički, oproba vrh o jagodicu svog prsta. "Ne izgleda magično", reče.
<BR>&nbsp;&nbsp;&nbsp;&nbsp;&nbsp;"Nisam siguran da je 'magično' prava reč za njega. Susretao sam se ja sa magičarima, ali ništa od onog što su oni radili nije me podsetilo na ovu stvar niti na njen način delovanja. Ponekad ona zrači svetlošću - pa i sad, ali sasvim slabo; ne verujem da to možeš videti."
<BR>&nbsp;&nbsp;&nbsp;&nbsp;&nbsp;"Pa i ne vidim. Ne primećuje se nikakav natpis na njoj."
<BR>&nbsp;&nbsp;&nbsp;&nbsp;&nbsp;"Misliš na vračarije ili molitve. Ne, nikakav natpis nisam nikad primetio, a nosio sam je preko velikih daljina. Ja o njoj zapravo ne znam ništa, osim da ponekad dejstvuje; ali, mislim da je to verovatno ona vrsta stvari od kojih se vračarije i molitve prave, a ne ona vrsta koja se pomoću njih pravi."
<BR>&nbsp;&nbsp;&nbsp;&nbsp;&nbsp;"Rekao si da ne pripada tebi."
<BR>&nbsp;&nbsp;&nbsp;&nbsp;&nbsp;Opet klimnuh glavom. "Pripada ovim kaluđericama ovde - Pelerinkama."
<BR>&nbsp;&nbsp;&nbsp;&nbsp;&nbsp;"Ti si upravo ovde došao. Pre dve noći, kad i ja."
<BR>&nbsp;&nbsp;&nbsp;&nbsp;&nbsp;"Došao sam tražeći njih, da im je vratim. Oduzeta je od njih - nisam je oduzeo ja - pre nekog vremena u Nesusu."
<BR>&nbsp;&nbsp;&nbsp;&nbsp;&nbsp;"I vratićeš im je?" Pogledao me je kao da u to, iz nekog razloga, sumnja.
<BR>&nbsp;&nbsp;&nbsp;&nbsp;&nbsp;"Da, kad-tad."
<BR>&nbsp;&nbsp;&nbsp;&nbsp;&nbsp;Ustao je i šakama zagladio svoj ogrtač, pa opet seo.
<BR>&nbsp;&nbsp;&nbsp;&nbsp;&nbsp;Rekoh mu: "Ne veruješ mi, a? Ništa od ovog nisi poverovao."
<BR>&nbsp;&nbsp;&nbsp;&nbsp;&nbsp;"Kad sam ušao ovamo, predstavio si me ljudima koji su u blizini, sa kojima si pričao dok si ležao ovde na svojoj postelji." Govorio je polako, činilo se da odmerava svaku reč. "Naravno, i ja sam upoznao neke ljude, tamo gde su mene stavili. Postoji, tamo, jedan koji nije stvarno jako ranjen. To je samo dečak, momak sa nekog malog imanja daleko odavde, a vreme provodi uglavnom tako što sedi na svojoj postelji i gleda u pod."
<BR>&nbsp;&nbsp;&nbsp;&nbsp;&nbsp;"Nostalgičan?" upitah.
<BR>&nbsp;&nbsp;&nbsp;&nbsp;&nbsp;Vojnik odmahnu glavom. "On je imao jedno energetsko oružje. To zovu 'korsek' - tako mi neko reče. Je li ti poznato?"
<BR>&nbsp;&nbsp;&nbsp;&nbsp;&nbsp;"Nije baš."
<BR>&nbsp;&nbsp;&nbsp;&nbsp;&nbsp;"Iz korseka ide jedan zrak pravo napred, ali istovremeno i još dva kosa zraka, jedan napred i levo, a drugi napred i desno. Domet nije veliki, ali kažu da korsek dobro služi za odbijanje masovnih napada, a ja pretpostavljam da to i jeste tačno."
<BR>&nbsp;&nbsp;&nbsp;&nbsp;&nbsp;Osvrnuo se da pogleda sluša li nas iko, ali u lazaretima ljudi smatraju da čast zahteva da u celosti ne slušaju nijedan razgovor koji nije njima namenjen. Da nije tako, pacijenti bi ubrzo dočepali jedni druge za gušu.
<BR>&nbsp;&nbsp;&nbsp;&nbsp;&nbsp;"Njegova stotina bila je na udaru jednog masovnog napada. Većina njegovih drugara se okrenula i dala u bekstvo. On nije bežao, a nije ni poginuo. Od drugog očevica sam čuo da su ispred ovog dečka nastala tri zida leševa. Obarao je Ascijane toliko da su najzad oni iz zadnjih redova morali da se pentraju na gomilu mrtvih i da skaču odozgo na njega. Onda je uzmakao, pa nastavio da ih ruši."
<BR>&nbsp;&nbsp;&nbsp;&nbsp;&nbsp;Rekoh: "Pretpostavljam da je dobio medalju i unapređenje." Nisam zasigurno znao da li mi se vraća temperatura ili dan postaje topliji, ali imao sam osećaj da sam sav lepljiv i da se nekako gušim.
<BR>&nbsp;&nbsp;&nbsp;&nbsp;&nbsp;"Ne, nego je poslat ovamo. Rekoh ti da je to samo dečak sa sela. Ubio je toga dana više ljudi nego što je ukupno i video tokom celog svog života sve do onog trenutka pre nekoliko meseci kad je poslat u vojsku. Od tog ubijanja još se nije oporavio; možda ga neće preboleti nikad."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Meni se čini da si možda i ti takav."
<BR>&nbsp;&nbsp;&nbsp;&nbsp;&nbsp;"Ne razumem te", rekoh.
<BR>&nbsp;&nbsp;&nbsp;&nbsp;&nbsp;"Govoriš kao da si upravo doputovao sa juga, a meni se čini da i jeste tako najbezbednije govoriti ako si upravo napustio svoju legiju. Ipak, svako može videti da to što pričaš nije istina - ljudi nikad ne zadobijaju takve posekotine kao ti, osim u borbi. Tebe su pogodile krhotine kamena. Eto šta se tebi desilo, a to je bilo odmah jasno i onoj Pelerinki koja je razgovarala s nama one prve noći kad smo stigli. Zato ja mislim da si ti na severu boravio duže nego što hoćeš priznati, pa možda i duže nego što sam misliš. Ako si poubijao mnogo ljudi, moglo bi ti biti prijatno da poveruješ da raspolažeš i načinom za njihovo vraćanje u život."
<BR>&nbsp;&nbsp;&nbsp;&nbsp;&nbsp;Pokušao sam da mu se široko osmehnem. "A gde to, onda, ostavlja tebe?"
<BR>&nbsp;&nbsp;&nbsp;&nbsp;&nbsp;"Ovde gde jesam. Ne pokušavam da tvrdim da ti ništa ne dugujem. Bio sam u groznici, a ti si me našao. Možda sam bio u delirijumu. Mislim da je verovatije da sam bio u nesvesti i da te je to navelo na pomisao da sam mrtav. Da me nisi doneo ovamo, verovatno bih umro."
<BR>&nbsp;&nbsp;&nbsp;&nbsp;&nbsp;Pokrete se kao da će opet ustati; zaustavih ga, spuštajući šaku na njegovu mišicu. "Postoje neke stvari koje treba da ti kažem pre nego što odeš", rekoh. "O tebi."
<BR>&nbsp;&nbsp;&nbsp;&nbsp;&nbsp;"Ti reče da ne znaš ko sam."
<BR>&nbsp;&nbsp;&nbsp;&nbsp;&nbsp;Odmahnuh glavom. "Nisam to rekao, ne baš to. Rekao sam da sam te našao u jednoj šumi pre dva dana. U onom smislu koji ti imaš na umu ja ne znam ko si - ali čini mi se da u jednom drugom smislu ipak, možda, znam. Mislim da si ti dva čoveka i da jednoga od te dvojice poznajem."
<BR>&nbsp;&nbsp;&nbsp;&nbsp;&nbsp;"Niko nije dva čoveka."
<BR>&nbsp;&nbsp;&nbsp;&nbsp;&nbsp;"Ja jesam. Ja sam već sada dva čoveka. Možda ima više dvojnih ljudi nego što mi mislimo. Međutim, prvo želim da ti kažem jednu drugu stvar, mnogo jednostavniju. Slušaj sada." Dao sam mu podroban opis kojim putem treba ići da bi se došlo tačno do one šume, a kad sam bio siguran da ih je on i razumeo, rekoh: "Tvoj ranac verovatno još leži tamo, sa isečenim gurtnama, pa ako pronađeš to mesto, nećeš biti u neizvesnosti. U rancu si imao pismo. Ja sam ga izvadio i pročitao jedan deo. Na pismu nije bilo imena osobe kojoj si pisao, ali, ako si ga dovršio i ako si samo vrebao priliku da ga pošalješ, trebalo bi da na njegovom kraju postoji bar deo tvoga imena. Ostavio sam pismo na zemlju, a vetrić ga je malo poneo i pritisnuo uz stablo jednog drveta. Možda ga još i sad možeš pronaći."
<BR>&nbsp;&nbsp;&nbsp;&nbsp;&nbsp;Njegovo lice se zateže. "Nije trebalo da ga čitaš i nije trebalo da ga baciš."
<BR>&nbsp;&nbsp;&nbsp;&nbsp;&nbsp;"Mislio sam da si mrtav, imaš li to na umu? Osim toga, mnoge stvari su se u tim trenucima dešavale, i to gotovo sve u mojoj glavi. Možda me je već hvatala groznica - ne znam. A sad, evo onog drugog. Nećeš mi verovati, ali može biti važno da me saslušaš. Hoćeš li me čuti do kraja?"
<BR>&nbsp;&nbsp;&nbsp;&nbsp;&nbsp;Klimnuo je glavom.
<BR>&nbsp;&nbsp;&nbsp;&nbsp;&nbsp;"Dobro. Jesi li čuo za ogledala Oca Inirea? Znaš li kako rade?"
<BR>&nbsp;&nbsp;&nbsp;&nbsp;&nbsp;"Čuo sam za ogledalo Oca Inirea, ali ti ne bih mogao reći gde sam za njega čuo. Navodno, zakoračiš u njega kao što bi prošao kroz vrata i istim korakom iziđeš na neku zvezdu. Ne verujem da je to stvarno."
<BR>&nbsp;&nbsp;&nbsp;&nbsp;&nbsp;"Ta ogledala jesu stvarna. Video sam ih. Do ovog trenutka sam ih shvatao na način sličan ovom tvom - kao da su ona brod, ali mnogo brži brod. Sada više nisam ni približno tako siguran. U svakom slučaju, bio je jednom jedan moj prijatelj, pa je zakoračio između tih ogledala i iščezao. Ja sam ga tada posmatrao. Nije bio trik i nije bilo sujeverje; otišao je kamo god ogledala odnose. Otišao je zato što je jednu ženu voleo, a nije bio ceo čovek. Razumeš?"
<BR>&nbsp;&nbsp;&nbsp;&nbsp;&nbsp;"Imao je neku nesreću?"
<BR>&nbsp;&nbsp;&nbsp;&nbsp;&nbsp;"Jedna nesreća je imala njega, ali ostavimo sada to. Rekao mi je da će se vratiti. Rekao je: 'Kad budem popravljen, vraćam se po nju. Kad budem ceo i mentalno zdrav.' Nisam baš znao šta da mislim kad je to rekao, ali verujem da se on sad vratio. Ja sam te oživeo, a ja sam i priželjkivao njegov povratak - te dve stvari su možda u nekoj vezi sa ovim sada."
<BR>&nbsp;&nbsp;&nbsp;&nbsp;&nbsp;Nastade pauza. Vojnik spusti pogled ka ugaženom zemljištu na koje su ležajevi bili postavljeni, onda opet pogleda ka meni. "Može biti da čovek, kad god izgubi jednog prijatelja, a stekne drugog, to doživi kao da mu se onaj prvi prijatelj vratio."
<BR>&nbsp;&nbsp;&nbsp;&nbsp;&nbsp;"Jonas - to mu je bilo ime - Jonas je imao jednu osobenost u govoru. Kad god je morao da kaže nešto neprijatno, on je to umekšavao, izvlačio je iz toga neku šalu tako što je pripisivao svoje reči nekoj komičnoj situaciji. One prve noći kad smo došli ovamo pitao sam te kako glasi tvoje ime, a ti si rekao: 'To sam izgubio negde uz put. Tako je kazao onaj jaguar koji je prethodno obećao da će kozi biti vodič.' Sećaš li se toga?"
<BR>&nbsp;&nbsp;&nbsp;&nbsp;&nbsp;Odmahnuo je glavom. "Ja mnogo gluposti izgovorim."
<BR>&nbsp;&nbsp;&nbsp;&nbsp;&nbsp;"Učinilo mi se da je to čudnovato; jer tako se Jonas izražavao, ali on to ne bi tada kazao na takav način da nije imao na umu i nešto više nego što si ti, koliko se moglo videti, hteo da kažeš. Mislim da bi on kazao: 'To je posle ispričala i ona košara koju su bili napunili vodom.' Nešto takvo."
<BR>&nbsp;&nbsp;&nbsp;&nbsp;&nbsp;Čekao sam da progovori, ali on je ćutao.
<BR>&nbsp;&nbsp;&nbsp;&nbsp;&nbsp;"A jaguar je kozu, dakako, pojeo. Progutao je njeno meso i razlomio njene kosti negde uz put."
<BR>&nbsp;&nbsp;&nbsp;&nbsp;&nbsp;"Zar ti nikad nije palo na um da je to mogla biti samo osobenost nekog određenog grada? Možda je tvoj prijatelj rodom iz istog mesta iz kog sam i ja."
<BR>&nbsp;&nbsp;&nbsp;&nbsp;&nbsp;"Mislim da kod njega nije posredi mesto, nego vreme. U davnoj prošlosti neko je morao razoružati strah - onaj strah koji bi se mogao javiti u čoveku od krvi i mesa pri pogledu na lice od čelika i stakla. Jonase, znam da slušaš. Ne zameram ti. Čovek je bio mrtav, a ti još živ. To razumem. Ali, Jonase, Jolente nema više - gledao sam je kako umire i pokušao sam Kandžom da je vratim, ali nisam uspeo. Možda je bila isuviše nestvarna, ne znam. Moraćeš da nađeš nekog drugog."
<BR>&nbsp;&nbsp;&nbsp;&nbsp;&nbsp;Vojnik je ustao. Lice mu više nije bilo ljutito, nego prazno kao lice onoga koji hoda u snu. Okrete se i ode bez ijedne reči.
<BR>&nbsp;&nbsp;&nbsp;&nbsp;&nbsp;Ležao sam možda još jednu smenu vremena na svom ležaju, sa šakama pod glavom, razmišljajući o mnogim stvarima. Holvard, Melito i Foila nešto su pričali između sebe, ali ja na njihov razgovor nisam obraćao pažnju. Kad je jedna od Pelerinki donela podnevni obrok, Melito je privukao moju pažnju na taj način što je nekoliko puta lupnuo viljuškom po tanjiru; onda je saopštio: "Severijane, mi hoćemo da te zamolimo za jednu uslugu."
<BR>&nbsp;&nbsp;&nbsp;&nbsp;&nbsp;Bio sam željan da okrenem leđa svojim premišljanjima, pa mu rekoh da ću im pomoći na svaki način koji mi bude moguć.
<BR>&nbsp;&nbsp;&nbsp;&nbsp;&nbsp;Sad mi se Foila, koja je imala jedan od onih zračnih osmeha koje Priroda dodeljuje nekim ženama, osmehnu. "Stvar je ovakva. Ova dvojica se celo jutro sporečkavaju oko mene. Da su zdravi mogli bi tučom rešiti problem, ali oni još dugo neće biti zdravi, a ja ne verujem da bih mogla tako dugo da izdržim. Danas sam razmišljala o mom ocu i majci, kako su imali običaj da u dugim zimskim noćima sede ispred vatre. Ako se venčamo Holvard i ja, ili Melito i ja, jednog dana ćemo i mi tako. Zato sam odlučila da se udam za onoga ko bolje priča priče. Nemoj me gledati kao da sam poludela - to je jedina razumna stvar koju sam u celom svom životu uradila. Obojica me žele, obojica su zgodni, ni jedan ni drugi nemaju nikakve posede, a ako ovo ne razrešimo nekako, ubiće jedan drugog ili ću ja ubiti obojicu. Ti si obrazovan čovek - to znamo po načinu na koji govoriš. Ti slušaj i budi sudija. Prvo Holvard, a priče moraju biti originalne, a ne iz knjiga."
<BR>&nbsp;&nbsp;&nbsp;&nbsp;&nbsp;Holvard, koji je bio u stanju pomalo i da hoda, ustade sa svog kreveta i dođe bliže, pa sede na uznožje Melitovog kreveta.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
