<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. AGIJINO MILOSRĘE
<P>&nbsp;&nbsp;&nbsp;&nbsp;&nbsp;U početku sam mislio da ništa ne može biti čudnije od prizora koji mi se ukazao: naša vojska se protezala preko površine Urta, tako daleko ulevo i udesno da je ležala pred nama kao cvetni venac; sjaktala je od oružja i oklopa u mnogo boja, a krilate anpilke kružile su iznad nje na gotovo istoj visini kao mi, uzletale i spuštale se na vetru zore.
<BR>&nbsp;&nbsp;&nbsp;&nbsp;&nbsp;Onda sam video nešto još čudnije. Bila je to ascijanska vojska, vojska u vodenastim belim i sivkastim crnim tonovima, izraziro kruta, baš kao što je naša bila izrazito vazdušasta; bila je raspoređena duž severnog obzorja. Nagnuh se napred i zagledah se netremice u nju.
<BR>&nbsp;&nbsp;&nbsp;&nbsp;&nbsp;"Trebalo bi da ti ih pokažem iz veće blizine", reče autarh. "Ipak, video bi samo ljudska lica."
<BR>&nbsp;&nbsp;&nbsp;&nbsp;&nbsp;Uvideo sam da me na neki način isprobava, ali mi nije bilo jasno kako. "Daj da ih vidim", rekoh.
<BR>&nbsp;&nbsp;&nbsp;&nbsp;&nbsp;Kad sam jahao sa skjavonima i posmatrao kako naše trupe kreću u napad, na mene je vrlo snažan utisak ostavila njihova, bar prividna, slabost kad su u masi: konjica je bila sva u proticanju i izmicanju kao talas koji grune velikom silinom - a onda, u povlačenju, postaje najobičnija voda, preslaba da bi i težinu miša na sebi podnela, postaje bleda materija koju i dete može ručicama zahvatati. Čak su i peltasti, u svojim zupčasto smaknutim redovima, sa kristalnim štitovima, izgledali jedva nešto manje zastrašujući od igračaka na nekom stolu. Sad videh kakav utisak snage ostavljaju krute formacije našeg neprijatelja, pravougaonici sa po stotinu hiljada vojnika koji stoje rame uz rame; unutar pravougaonika video sam i mašine velike poput tvrđava.
<BR>&nbsp;&nbsp;&nbsp;&nbsp;&nbsp;Ali jedan ekran na sredini kontrolnog panela omogućio mi je da zavirim i pod vizire njihovih šlemova, a tu se sva ta krutost, i sva ta snaga, rastapala u jednu vrstu užasa. U redovima pešadinaca stajali su i starci, i deca, i neki koji su izgledali kao idioti. Gotovo sva lica u tim redovima imala su onaj ludački, pregladneli izraz koji sam video prethodnog dana; setih se onoga koji je pojurio iz svog kvadrata i, umirući, hitnuo koplje u vazduh. Okretoh glavu na drugu stranu.
<BR>&nbsp;&nbsp;&nbsp;&nbsp;&nbsp;Autarh se nasmeja. U njegovom smehu sad nije bilo veselja, bio je to ravan zvuk nalik na lepetanje zastave pri jakom vetru. "Šta je, video si kako neko od njih izvršava samoubistvo?"
<BR>&nbsp;&nbsp;&nbsp;&nbsp;&nbsp;"Nisam", rekoh.
<BR>&nbsp;&nbsp;&nbsp;&nbsp;&nbsp;"Onda si imao sreće. Ja, kad ih gledam, često viđam ta samoubistva. Njima nije dozvoljeno da uzimaju oružje dok ne budu spremni za bitku sa nama, a tad mnogi iskoriste priliku. Kopljanici obično zabodu zadnji kraj koplja u mekano tlo, a onda opale ka sebi i raznesu glavu. Jednom sam video dvoje mačevalaca - muškarca i ženu - koji su se pre toga dogovorili o samoubistvu. Zaboli su jedno drugome mač u stomak. Gledao sam kako, pre toga, odbrojavaju, pokretima leve ruke... jedan... dva... tri, oboje mrtvi."
<BR>&nbsp;&nbsp;&nbsp;&nbsp;&nbsp;"Ko su oni?" upitah.
<BR>&nbsp;&nbsp;&nbsp;&nbsp;&nbsp;Dobacio mi je pogled koji ne bih mogao ponoviti. "Šta reče?"
<BR>&nbsp;&nbsp;&nbsp;&nbsp;&nbsp;"Pitao sam, ko su oni, sire. Znam da su naši neprijatelji i da žive u vrelim zemljama na severu i da se priča da ih je porobio Erebus. Ali, ko su?"
<BR>&nbsp;&nbsp;&nbsp;&nbsp;&nbsp;"Ne verujem da to dosad nisi znao. Je li?"
<BR>&nbsp;&nbsp;&nbsp;&nbsp;&nbsp;Imao sam, ne znam zašto, osećaj da mi je grlo sasvim suvo. Rekoh: "Verovatno nisam. Ja Ascijanca nikada nisam ni video sve do mog dolaska u lazaret Pelerinki. Na jugu rat izgleda veoma udaljen."
<BR>&nbsp;&nbsp;&nbsp;&nbsp;&nbsp;Klimnuo je glavom. "Oterali smo ih, mi autarsi, upola onoliko daleko na sever koliko su oni svojevremeno oterali nas na jug. Ko su, to ćeš otkriti kad bude vreme... Sad je važno samo to da imaš želju da to znaš." Zastao je u govoru. "Obe te vojske mogle bi biti naše. Obe vojske, ne samo ova južna... Da li bi mi ti preporučio da uzmem obe?" Dok je to govorio, pomerao je neke kontrolne uređaje i leteći čamac se nagnuo napred, dižući krmeni deo ka nebesima, a pramac okrećući ka zelenoj zemlji, kao da namerava da izbaci nas dvojicu na osporeno područje.
<BR>&nbsp;&nbsp;&nbsp;&nbsp;&nbsp;"Ne razumem šta hoćeš da kažeš", rekoh mu.
<BR>&nbsp;&nbsp;&nbsp;&nbsp;&nbsp;"Polovina onoga što si rekao o njima bila je pogrešna. Oni ne dolaze iz vrućih zemalja na severu, nego sa jednog kontinenta koji leži s one strane polutara. Ali istina je ono što si rekao da su robovi Erebusa. Ascijanci zamišljaju da su saveznici onih koji čekaju u dubinama. Istina je sledeća: Erebus i njegovi saveznici dali bi Ascijance meni ako bih ja dao naš jug njima. Ako bih tebe, i sve ostale, dao njima."
<BR>&nbsp;&nbsp;&nbsp;&nbsp;&nbsp;Morao sam se čvrsto držati za naslon sedišta da ne bih pao ka njemu. "Zašto mi ovo govoriš?"
<BR>&nbsp;&nbsp;&nbsp;&nbsp;&nbsp;Leteći čamac se ispravi kao dečji brodić u bari, ljuljuškajući se.
<BR>&nbsp;&nbsp;&nbsp;&nbsp;&nbsp;"Zato što će uskoro zatrebati da znaš da su i drugi osećali ono što ćeš ti osećati."
<BR>&nbsp;&nbsp;&nbsp;&nbsp;&nbsp;Nikako nisam uspevao da uobličim pitanje koje sam ranije imao hrabrosti da postavim. Najzad rekoh: "Rekao si da ćeš mi kazati zašto si ubio Teklu."
<BR>&nbsp;&nbsp;&nbsp;&nbsp;&nbsp;"Zar ona ne živi u Severijanu?"
<BR>&nbsp;&nbsp;&nbsp;&nbsp;&nbsp;Jedan zid bez prozora, u mome umu, pade, drobeći se u ruševine. Povikah iz sveg glasa: "Umrla sam!" I tek kad su te reči proletele između mojih usana, shvatila sam šta sam izgovorila.
<BR>&nbsp;&nbsp;&nbsp;&nbsp;&nbsp;Autarh uze, ispod kontrolne ploče, pištolj i odloži ga sebi u krilo, a istovremeno se okrete da me pogleda.
<BR>&nbsp;&nbsp;&nbsp;&nbsp;&nbsp;"Neće ti to trebati, gospodaru", rekoh. "Odveć sam slab."
<BR>&nbsp;&nbsp;&nbsp;&nbsp;&nbsp;"Imaš ti izuzetnu moć oporavljanja... koju sam već video. Tačno je, šatlena Tekla više ne postoji, osim u onom obliku u kome u tebi optrajava, a vas dvoje, iako ste uvek zajedno, oboje patite zbog usamljenosti. Tragaš li i sad za Dorkas? Pričao si mi o njoj, seti se, kad smo se videli u Tajnoj kući."
<BR>&nbsp;&nbsp;&nbsp;&nbsp;&nbsp;"Zašto si ubio Teklu?"
<BR>&nbsp;&nbsp;&nbsp;&nbsp;&nbsp;"Nisam ja. Tvoja greška sastoji se u tome što zamišljaš da sam ja na dnu svih stvari. A to nije niko... Ni ja, ni Erebus, ni ma ko drugi. Što se tiče šatlene, ti si ona. Jesi li uhapšena otvoreno?"
<BR>&nbsp;&nbsp;&nbsp;&nbsp;&nbsp;Ta uspomena se vratila, živopisnija nego što bih pomislila da je moguće. Išla sam jednim hodnikom čiji su zidovi bili obloženi tužnim maskama od srebra, zatim sam ušla u jednu od napuštenih soba; u njoj je tavanica bila visok, a zidovi su bili prekriveni prastarim tapiserijama, koje su širile buđav miris. Kurir sa kojim je trebalo da se vidim još nije bio stigao. Znajući da bi mi prašnjavi divani isprljali haljinu, uzela sam jednu stolicu, nešto od tankih, vretenastih delova, koji su bili načinjeni od slonovače i pozlate. Sa zida iza mene prosula se tapiserija; pamtim da sam digla pogled i videla kako se na mene ruše slika Sudbine sa krunom od lanaca na glavi i slika Nezadovoljstva sa štapom i čašom u rukama.
<BR>&nbsp;&nbsp;&nbsp;&nbsp;&nbsp;Autarh reče: "Tebe su uhvatili izvesni oficiri koji su saznali da si prenosila podatke ljubavniku tvoje polusestre. Uhvatili su te tajno, zato što tvoja porodica ima toliko uticaja na severu, i poslali su te u jedan gotovo zaboravljeni zatvor. Dok sam ja saznao šta se desilo, ti si bila mrtva. Da li je trebalo da kaznim te oficire zato što su delovali u mom odsustvu? Oni su rodoljubi, a ti si bila izdajnica."
<BR>&nbsp;&nbsp;&nbsp;&nbsp;&nbsp;"I ja, Severijan, sam takođe izdajnik", rekoh, pa mu ispričah, tada prvi put podrobno, kako sam svojevremeno spasao Vodalusa i kako sam kasnije sa njim učestvovao na banketu.
<BR>&nbsp;&nbsp;&nbsp;&nbsp;&nbsp;Kad sam završio, on klimnu glavom. "Veliki deo odanosti koju si osećao prema Vodalusu dolazi, nesumnjivo, od šatlene. Deo te odanosti ona ti je prenela dok je bila još živa, a deo posle svoje smrti. Iako si bio naivan, siguran sam da nisi bio toliko naivan da pomisliš da su lešožderi pukim slučajem izneli pred tebe baš njeno meso."
<BR>&nbsp;&nbsp;&nbsp;&nbsp;&nbsp;Pobunio sam se. "Čak i da je on znao za moju vezu s njom, nije bilo vremena da se njen leš donese iz Nesusa."
<BR>&nbsp;&nbsp;&nbsp;&nbsp;&nbsp;Autarh se nasmešio. "Jesi li zaboravio da si mi pre nekoliko trenutaka rekao da je on, kad si ga spasao, pobegao ovakvim prevoznim sredstvom? Iz te šume, jedva nekih desetak liga od Zida Nesusa, on je mogao da odleti do središta Nesusa, da iskopa telo očuvano ledenim zemljištem ranog proleća i da se vrati, sve za manje od jedne smene vremena. Zapravo, nije ni postojala potreba da on zna tako mnogo ili dejstvuje tako hitro. Dok je tebe tvoj esnaf držao kao uhapšenika, on je, možda, doznao da šatlene Tekle, koja mu je do same smrti bila verna, više nema. Servirajući njeno meso svojim sledbenicima, mogao je ojačati njihovu odanost njegovoj stvari. Nije mu bila potrebna nikakva dodatna pobuda da uzme njeno telo, a kad ga je uzeo, nesumnjivo ga je ponovo zakopao u nagomilani sneg u nekom podrumu ili u jednom od napuštenih rudnika kojih u tom području ima koliko hoćeš. Ti si stigao i on je, želeći da te veže za sebe, naredio da iznesu nju."
<BR>&nbsp;&nbsp;&nbsp;&nbsp;&nbsp;Nešto prođe suviše brzo da bi se moglo videti - a tren kasnije leteći čamac se zatrese od siline tog prolaska. Na ekranu zaplesaše varnice.
<BR>&nbsp;&nbsp;&nbsp;&nbsp;&nbsp;Pre nego što je autarh mogao opet preuzeti kontrolu, počeli smo se izmicati unazad, nizom istrzanih kretnji. Odjeknu prasak, toliko bučan da se činilo da me je paralisao, a odzvanjajuća nebesa otvoriše se u cvet žute vatre. Svojevremeno sam video kako Eata pogađa, kamenom iz svoje praćke, vrapca, koji se onda zateturao unazad u vazduhu, kao mi sada, i onda počeo da pada, kao mi, lepršavo, na jednu stranu.
<BR>&nbsp;&nbsp;&nbsp;&nbsp;&nbsp;Probudio sam se okružen mrakom, dimom prodornog vonja i mirisom sveže zemlje. Tokom jednog trenutka, ili jedne smene vremena, zaboravio sam da me je neko spasao, te sam mislio da ležim na onom bojištu gde smo se Darija, Gvazaht, Erblon, ostali i ja tukli protiv Ascijanaca.
<BR>&nbsp;&nbsp;&nbsp;&nbsp;&nbsp;Blizu mene je ležao neko - čuo sam uzdisanje njegovog daha i ona škriputanja i struganja koja odaju pokret - ali u početku nisam obraćao nikakvu pažnju na njega, a kasnije pomislih da su to neke životinje došle da žderu i počeh se plašiti; kasnije se setih šta se dogodilo i dođoh do sigurnog uverenja da te zvuke stvara autarh, koji je sigurno preživeo, kao i ja, pad čamca, te ga pozvah.
<BR>&nbsp;&nbsp;&nbsp;&nbsp;&nbsp;"Znači, ti si još živ." Glas mu je bio vrlo slab. "Plašio sam se da ćeš umreti... ali trebalo je da znam da nećeš. Nisam uspevao da te oživim, a puls ti je bio vrlo nejak."
<BR>&nbsp;&nbsp;&nbsp;&nbsp;&nbsp;"Ja sam zaboravio! Pamtiš da smo nadletali vojske? A ja sam neko vreme bio bez sećanja na to! Sada znam kako je kad čovek nešto zaboravi."
<BR>&nbsp;&nbsp;&nbsp;&nbsp;&nbsp;U njegovom glasu osećao se bledi smeh. "I sad ćeš to pamtiti zauvek."
<BR>&nbsp;&nbsp;&nbsp;&nbsp;&nbsp;"Nadam se da hoću, ali ta uspomena na zaboravljanje nestaje, evo, dok govorimo. Iščezava kao magla, a to, valjda, i mora biti zaboravljanje. Koje nas je to oružje oborilo?"
<BR>&nbsp;&nbsp;&nbsp;&nbsp;&nbsp;"Ne znam. Ali slušaj. Ovo su najvažnije reči u mom životu. Slušaj. Služio si Vodalusu i njegovom snu o obnovi carstva. Još želiš, zar ne, da ljudski rod ponovo krene ka zvezdama?"
<BR>&nbsp;&nbsp;&nbsp;&nbsp;&nbsp;Setih se nečeg što mi je Vodalus govorio u šumi, pa rekoh: "Ljudi Urta će ploviti između zvezda, preskakaće od galaksije do galaksije, gospodariće kćerima Sunca."
<BR>&nbsp;&nbsp;&nbsp;&nbsp;&nbsp;"Takvi su nekad bili... pa su poneli sve stare ratove Urta sa sobom i počeli da pale u mladim suncima nova sunca. Čak i ovi" (nisam ga mogao gledati, ali sam po njegovom tonu znao da misli na Ascijance) "razumeju da to ne sme opet biti tako. Oni žele da naša rasa postane jedna osoba... ista, umnožena do kraja brojeva. Mi želimo da svako u sebi ponese celu rasu i sve njene čežnje. Jesi li zapazio bočicu koju nosim oko vrata?"
<BR>&nbsp;&nbsp;&nbsp;&nbsp;&nbsp;"Jesam, često."
<BR>&nbsp;&nbsp;&nbsp;&nbsp;&nbsp;"U njoj je jedan farmakon nalik na alzabo, već izmešan i zadržan u rastvoru. Ja sam već hladan ispod struka. Uskoro ću umreti. Pre nego što umrem... ti ga moraš upotrebiti."
<BR>&nbsp;&nbsp;&nbsp;&nbsp;&nbsp;"Ne vidim te", rekoh. "A jedva mogu i da se pokrenem."
<BR>&nbsp;&nbsp;&nbsp;&nbsp;&nbsp;"Svejedno, naći ćeš ti neki način. Ti pamtiš sve, pa zato svakako pamtiš i noć kad si došao u moju Azurnu kuću. Te noći mi je došao još neko. Ja sam nekada bio sluga u Kući Apsoluta... zato oni mene mrze. Kao što će mrzeti i tebe zbog onog što si ti nekad bio. Paeon, on je došao, on koji me je obučavao, a koji je bio, pedeset godina pre toga, poslužitelj - donosilac meda. A ja sam znao ko je on stvarno, jer sam ga sreo još pre toga. On mi reče da si ti onaj pravi... sledeći. Samo nisam mislio da će se dogoditi tako brzo..."
<BR>&nbsp;&nbsp;&nbsp;&nbsp;&nbsp;Njegov glas posustade i prekide se, a ja se počeh vući na tu stranu, pipajući da nađem autarha. Moja šaka pronađe njegovu, a on prošaputa: "Upotrebi nož. Nalazimo se iza ascijanske linije fronta, ali ja sam pozvao Vodalusa da te spase odavde... čujem kopita njegovih destrijera."
<BR>&nbsp;&nbsp;&nbsp;&nbsp;&nbsp;Reči su bile tako tihe da sam ih jedva čuo, iako mi je uho bilo jedva pedalj udaljeno od njegovih usta. "Odmaraj se", rekoh mu. Znajući da ga Vodalus mrzi i da hoće da ga uništi, smatrao sam da je u delirijumu.
<BR>&nbsp;&nbsp;&nbsp;&nbsp;&nbsp;"Ja sam njegov uhoda. To je još jedna od mojih dužnosti. On privlači k sebi izdajnike... Ja onda doznajem ko su, šta rade, šta misle. To je jedna od njegovih dužnosti. Sad sam mu rekao da je autarh zarobljen u ovom letećem čamcu i dao mu podatke o mestu gde se nalazimo. On mi je služio... kao telohranitelj... pre."
<BR>&nbsp;&nbsp;&nbsp;&nbsp;&nbsp;Sad sam čak i ja čuo topot na tlu, izvan čamca. Digoh ruku, pokušavajući da na neki način dam signal; moja šaka dotače krzno i tad shvatih da se čamac prevrnuo, a da smo mi ostali ispod njega kao dve skrivene žabe krastače.
<BR>&nbsp;&nbsp;&nbsp;&nbsp;&nbsp;Nešto je prasnulo, začulo se vrištanje metala koji se cepa. Mesečina, prividno blistava kao dan, ali zelena kao vrbovo lišće, navali obilato kroz jedan procep u koritu, koji se pred mojim očima proširivao. Videh autarha, čija je proređena bela kosa bila zatamnjena osušenom krvlju.
<BR>&nbsp;&nbsp;&nbsp;&nbsp;&nbsp;A iznad njega obrise, zelene senke koje su gledale dole, ka nama. Njihova lica bila su nevidljiva, ali znao sam da te sjaktave oči i uzane glave ne pripadaju nikakvim sledbenicima Vodalusovim. Mahnito počeh tragati za autarhovim pištoljem. Oni me dograbiše za ruke. Izvukoše me gore; dok sam tako bio izvlačen uvis, nisam mogao da ne pomislim na onu mrtvu ženu čije sam izvlačenje iz njenog groba u nekropolisu svojevremeno video, jer naš čamac je pao na meko zemljište i do polovine se ukopao. Na mestu gde ga je pogodio ascijanski hitac bok mu je bio razvaljen, tako da su se videli zamršene upropašćene žice. Metal je bio izobličen, plamenom izmenjen.
<BR>&nbsp;&nbsp;&nbsp;&nbsp;&nbsp;Nisam imao mnogo vremena da to razgledam. Moji uhvatitelji su me neprekidno okretali tamo-amo, jer je jedan po jedan prilazio i hvatao me šakama za lice. Pipkali su i moj ogrtač, kao da u životu nisu videli tkaninu. Bili su to evzoni, pripadnici lake pešadije; meni su izgledali veoma slični onoj pešadiji protiv koje smo se mi borili, ali među ovima nije bilo staraca niti dece. Umesto oklopa, nosili su srebrnaste kape i košulje, a od oružja čudnovato uobličene puške-jezailke, čije su cevi bile toliko dugačke da su, prilikom oslanjanja puške kundakom o zemlju, usta cevi bila iznad glava tih ljudi. Dok sam gledao kako izvlače autrha iz letelice, rekoh: "Tvoju je poruku protivnik uhvatio, sire, rekao bih."
<BR>&nbsp;&nbsp;&nbsp;&nbsp;&nbsp;"Svejedno, ona je stigla." Nije imao snage da pokaže prstom, ali se osvrnuh na onu stranu gde je on pogledom pokazivao i trenutak kasnije videh, naspram meseca, ocrtane leteće oblike.
<BR>&nbsp;&nbsp;&nbsp;&nbsp;&nbsp;Činilo se, maltene, da su one ka nama klizile niz mesečeve zrake, tako su brzo i tako pravolinijski sletale. Glave su im bile nalik na lobanje žena, okrugle i bele, ali sa koštanim krestama gore i sa izduženjem vilica u kljunove, koji su bili nadole povijeni i snabdeveni nizovima šiljastih zuba duž ivica. Bile su krilate, sa krilima toliko ogromnog raspona da se činilo da telo i nemaju. Raspon od vrha jednog do vrha drugog krila bio je najmanje dvadeset lakata; prilikom mahanja nisu stvarala nikakav zvuk, ali sam, daleko dole, osetio nalet vazduha.
<BR>&nbsp;&nbsp;&nbsp;&nbsp;&nbsp;(Svojevremeno sam zamislio da ovakva stvorenja mlataranjem svojih krila obaraju šume i sravnjuju sa zemljom gradove Urta. Da li je ta moja misao pomogla da ove sada dođu?)
<BR>&nbsp;&nbsp;&nbsp;&nbsp;&nbsp;Moj je utisak bio da je dugo proteklo dok ih evtzoni ne primetiše. Onda dvojica ili trojica ispališe, istovremeno, svoje puške, a njihovi hici, težeći istom cilju, zahvatiše jednu letačicu i razneše je u krpe, zatim drugu, pa treću. U jednom trenu svetlost je ispred mene bila zaklonjena, onda me je nešto hladno i mlitavo tresnulo po licu i oborilo.
<BR>&nbsp;&nbsp;&nbsp;&nbsp;&nbsp;Kad sam opet bio u stanju da gledam, petorice ili šestorice Ascijanaca više nije bilo tu, a ostali su pucali u vazduh na mete meni gotovo nevidljive. Iz tog pravca pade nešto beličasto. Mislio sam da će eksplodirati, pa pognuh glavu, ali umesto eksplozije dođe drugi zvuk: korito srušenog čamca odzvoni slično sudaru cimbala. U čamac je bilo udarilo neko telo - ljudsko, izlomljeno kao da je lutka - ali krvi nije bilo.
<BR>&nbsp;&nbsp;&nbsp;&nbsp;&nbsp;Jedan od evzona mi zabi kundak u leđa i pogura me napred. Druga dvojica povedoše autarha, pridržavajući ga otprilike onako kako su, ranije, ženomačke pridržavale mene. Uvideh da sam u celosti izgubio osećanje za pravac. Iako je mesec još sijao, većina zvezda je bila zaklonjena masama oblaka. Zalud sam pogledom tražio Južni Krst i one tri zvezde koje, iz razloga koji nikom nisu jasni, zovemo "Osmica" i koje večito vise iznad južnog leda. Nekoliko evzona još je pucalo, kad se među nas sjuri, plamsajući, nekakvo koplje ili strela; to se raspršta u masu zaslepljujućih belih iskri.
<BR>&nbsp;&nbsp;&nbsp;&nbsp;&nbsp;"E, to će uspeti", šapnu autarh.
<BR>&nbsp;&nbsp;&nbsp;&nbsp;&nbsp;Teturao sam se napred i trljao oči, ali sam ipak uspeo da ga upitam šta hoće da kaže.
<BR>&nbsp;&nbsp;&nbsp;&nbsp;&nbsp;"Možeš li ti da gledaš? Ne mogu ni ovi. Naše prijateljice, tamo gore... mislim da su Vodalusove... nisu znale da su ovi što su nas uhvatili tako dobro naoružani. Sad više neće biti dobrog nišanjenja i čim se onaj oblak navuče preko diska Lune..."
<BR>&nbsp;&nbsp;&nbsp;&nbsp;&nbsp;Ohladio sam se, kao da je neki ledeni planinski vetar rasekao ovu masu mlakog vazduha oko nas. Pre nekoliko trenutaka očajavao sam što smo okruženi ovim visokim, mršavim vojnicima. A sad nije bilo toga što ja ne bih dao za neku izvesnost da ću među njima ostati.
<BR>&nbsp;&nbsp;&nbsp;&nbsp;&nbsp;Levo od mene bio je autarh, visio je mlitavo između dvojice evzona koji su svoje dugocevne jezailke okačili ukoso preko leđa. Videh kako mu se glava mlitavo naginje na jednu stranu i shvatih da je u nesvesti ili mrtav. "Legijo", tako su mu se obraćale one žene-mačke; nije bila potrebna osobita pamet da se to ime poveže sa onim što mi je on u slupanom čamcu ispričao. Baš kao što su se u meni spojili Tekla i Severijan, u njemu su se, nesumnjivo, ujedinile mnoge osobe. Još od one noći kad sam ga prvi put video, kad me je Rohe doveo u Kuću azura (čije sam čudno ime sad, možda, počinjao da shvatam), osećao sam višeslojnost njegovih misli, kao što osetimo, čak i pri lošem osvetljenju, složenost nekog mozaika, na primer one mirijade infinitezimalnih komada kamena koji sačinjavaju obasjano lice i zureće oči Novog Sunca.
<BR>&nbsp;&nbsp;&nbsp;&nbsp;&nbsp;Maločas je rekao da je moja sudbina da mu budem naslednik, ali koliko bi dugo potrajala ta vladavina? Iako je to bilo sasvim nerazumno kod jednog zarobljenika i uz to čoveka koji je ranjen i toliko slab da bi mu jedna smena odmora na gruboj travi izgledala kao rajsko zadovoljstvo, mene je u tom času proždirala ambicija. Rekao je da moram jesti njegovo meso i progutati tu lekariju dok je on još živ; ja bih, voleći ga, tog časa rado žrtvovao i komad svog mesa samo da bih se otrgao od mojih zarobitelja (da sam imao dovoljno snage) i da bih se dočepao tog luksuza, pompe i vlasti. Sad sam bio ujedinjeno Severijan-Tekla biće, a dronjavi mučiteljski šegrt je, možda, čeznuo za tim stvarima žešće nego mlada egzultantkinja koju su na dvoru držali protiv njene volje. Znao sam šta je jadna Sajriaka osećala u arhonovom vrtu; ali da je u punoj meri osetila ono što sam ja ovoga časa osećao, njeno bi srce od toga prepuklo.
<BR>&nbsp;&nbsp;&nbsp;&nbsp;&nbsp;Već sledećeg trenutka bio sam protiv. Nekom delu mene bilo je veoma stalo do one privatnosti u koju čak ni Dorkas nikada nije prodrla. Duboko unutra, u zavijucima moga uma, u zagrljaju molekula, bili smo isprepletani Tekla i ja. Kad bi neki drugi - desetak drugih, ili možda hiljadu drugih, ako bi trebalo da ja, upijajući ličnost autarha, primim i sve one koje je on uključio u sebe - ušli tu gde smo ležali Tekla i ja, bilo bi to kao da su gomile sveta sa nekog bazara nahrupile pod jedan senjak. Prigrlio sam uz sebe drugaricu svoga srca i osetio da sam i ja zagrljen. Osetila sam da sam zagrljena, pa sam prigrlila druga svoga srca uz sebe.
<BR>&nbsp;&nbsp;&nbsp;&nbsp;&nbsp;Mesec se zamračio kao tamna lanterna kad čovek pritisne onu polugu koja dovodi do toga da se njene ploče zatvaraju kosim klizanjem jednakih segmenata odasvud, kao "blenda"; ostajalo je, naime, sve manje, pa samo jedna tačka, zatim ništa. Pucnjava evzonskih jezailki tvorila je rešetku u bojama ljiljana i heliotropa, cveta koji i suncokretom zovemo; ti zraci su se razukrštali visoko u atmosferi, da bi se najzad, kao šarene čiode, zabadali u oblake; ali nikakav učinak nisu postizali. Nalete vetar, vruć, iznenadan, i uz njega nešto što jedino mogu nazvati sevom crne boje. Autarha više nije bilo tu, onda nešto ogromno jurnu i ka meni, a ja se bacih ka tlu, na koje možda i padoh, ali to ne pamtim.
<BR>&nbsp;&nbsp;&nbsp;&nbsp;&nbsp;Već sledećeg trena leteo sam veoma brzo kroz vazduh, u zaokretima, nesumnjivo uzlaznim, a onaj svet dole bio je samo tamnija noć. Jedna izmršavela šaka, tvrda kao kamen i tri puta veća od ljudske, držala me je čvrsto oko pasa.
<BR>&nbsp;&nbsp;&nbsp;&nbsp;&nbsp;Vrdali smo, zaokretali, klizili postrance niz nagibe vazduha, onda uhvatili jedan uzlazni vetar i po njemu se dizali sve dok hladnoća nije počela da ubada i kruti moju kožu. Okretao sam glavu da pogledam gore i uspevao da vidim belu, neljudsku vilicu stvorenja koje me je nosilo. Bila je to ona noćna mora koju sam doživeo nekoliko meseci pre toga, kada sam u svome snu jahao na leđima ovog stvorenja. Ne mogu reći zbog čega je došlo do te razlike između sna i istine. Povikao sam (ne znam šta), a biće je, iznad mene, otvorilo svoj sabljasti kljun i zašištalo.
<BR>&nbsp;&nbsp;&nbsp;&nbsp;&nbsp;I ženski glas začuh, takođe odozgo: "Eto, sad sam ti se odužila za onaj rudnik - još si živ."
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
