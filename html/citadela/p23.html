<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. PELAGIJSKA ARGOSIJA UGLEDA KOPNO
<P>&nbsp;&nbsp;&nbsp;&nbsp;&nbsp;Kad sam došao svesti, prvo sam osetio bol u nozi. Bila je uklještena ispod mrtvog šarca i ja sam počeo da se borim da oslobodim nogu još pre nego što se prisetih ko sam i kako sam tu dospeo. Moje šake i lice, pa i samo zemljište na kome sam ležao, bejahu prekiveni skorenom krvlju.
<BR>&nbsp;&nbsp;&nbsp;&nbsp;&nbsp;A tiho je bilo - tako tiho. Nastojao sam da čujem bat kopita, ono bubnjanje koje postiže da mu sam Urt bude bubanj. Toga nije bilo. Nisu se čuli ni povici čerkedza, ni prodorni, ludački krici koji su bili dopirali iz kvadratnih formacija ascijanske pešadije. Pokušah se okrenuti da bih odgurnuo sedlo, ali uvideh da to ne mogu.
<BR>&nbsp;&nbsp;&nbsp;&nbsp;&nbsp;Negde u daljini, nesumnjivo na jednom od grebena koji su okruživali tu dolinu, neki grozni vuk podiže njušku ka Luni. Njegovo neljudsko zavijanje, koje je Tekla čula jednom ili dvaput kad je dvor odlazio u lov blizu Silve, pomože mi da razaznam da sumrak ispred mojih očiju nije od dima zbog zapaljene trave, niti, kao što sam se počeo napola plašiti, zbog neke povrede glave. Nad ovim predelom bio je zavladao suton, ali ja nisam znao da li je to veče ili zora.
<BR>&nbsp;&nbsp;&nbsp;&nbsp;&nbsp;Odmarao sam se i možda spavao, onda se opet razbudio čuvši korake. Bilo je tamnije nego pre. Koraci su bili spori, meki i teški. Nije to bio zvuk konjice u pokretu, niti odmereno stupanje pešadije u maršu - bilo je koračanje teže, a sporije, od Boldandersovog. Zinuh da povičem za pomoć, a onda ipak zatvorih usta, pomišljajući da bih mogao prizvati k sebi nešto strašnije od onoga što sam svojevremeno probudio u rudniku čovekomajmuna. U želji da se izvučem ispod destrijera, trzao sam se toliko da mi se činilo da će mi se noga istrgnuti iz zgloba. Drugi grozovuk, užasan kao i prethodni, ali mnogo bliži od prvog, poče svoje arlaukanje ka zelenom ostrvu na nebu.
<BR>&nbsp;&nbsp;&nbsp;&nbsp;&nbsp;Kad sam bio dečak, često su mi govorili da nemam mašte. Ako je to ikad bilo istina, svakako je prestalo da važi, Tekla je sigurno unela maštu u naš neksus; jer u svome duhu sam video te grozovukove, ta crna, tiha obličja, ne manja od onigera, kako se slivaju u dolinu; čuo sam kako pod njihovim zubima hruskaju rebra mrtvih. Dozivao sam i dozivao, a još nisam ni shvatao šta činim.
<BR>&nbsp;&nbsp;&nbsp;&nbsp;&nbsp;Učinilo mi se da su teški koraci zastali. Nastaviše se i sad su svakako bili usmereni ka meni, a da li su to i ranije bili, ili nisu, ne znam. Začuh šuštaj trave i jedan mali fenokod, prošaran prugasto kao lubenica, istrča u skokovima, uplašen nečim što još nisam mogao videti. Ugledavši me, uplaši se nanovo i nestade nekud.
<BR>&nbsp;&nbsp;&nbsp;&nbsp;&nbsp;Već sam rekao da je Erblonova truba bila ućutkana. Sad zatrubi nešto drugo, tonom dubljim, dužim i divljijim nego što sam ikada čuo. Naspram tamnog neba ocrta se jedna povijena orfikleida. Kad je svoju muziku završila, opustila se ka zemlji, a ja videh, trenutak kasnije, glavu svirača, glavu koja je zaklonila mesec (koji je postajao sve blistaviji) na visini tri puta većoj od one na kojoj se nalazi konjanikov šlem - odozgo zaobljenu poput kupole, prekrivenu čupavim krznom.
<BR>&nbsp;&nbsp;&nbsp;&nbsp;&nbsp;Još jednom se oglasi ta orfikleida, duboka kao vodopad; ovog puta sam je gledao i kako se diže, zaštićena belim, povijenim kljovama s obe strane, pa sam shvatio da sam se našao na putu jednoj zveri koja je najpoznatiji simbol vladavine, a koju zovu mamut.
<BR>&nbsp;&nbsp;&nbsp;&nbsp;&nbsp;Gvazaht je bio rekao da ja nad životinjama imam izvesnu moć, čak i bez Kandže. Sad sam se upinjao da tu moć upotrebim, šaputao sam nešto mada pojma nemam šta, usredsredio sam se toliko da mi se činilo da će mi slepoočnice pući. Mamutova surla ispitivački pođe ka meni; njen vrh imao je gotovo lakat u prečniku. Poče me dodirivati po licu, lako kao dečja ruka; iz surle je na mene dospevala poplava toplog, vlažnog daha, koji je bio pun slatkog mirisa sena. Leš mog šarenog destrijera tad je podignut sa mene; pokušao sam da se dignem na noge, ali sam nekako pao. Mamut me obuhvati surlom oko pojasa, uspravi me na noge, a onda me podiže sebi iznad glave.
<BR>&nbsp;&nbsp;&nbsp;&nbsp;&nbsp;Prvo sam video cev trilhoena u kojoj se nalazilo sočivo, tamno, ispupčeno, veliko kao tanjir. Trilhoen je imao i sedište za nišandžiju, ali sad tamo nikakvog artiljerca nije bilo, jer on je već sišao sa tog oružja i sad je stajao na mamutovom vratu kao što bi mornar stajao na palubi; jednom rukom se, radi ravnoteže, pridržavao za cev. U lice mi blesnu, za trenutak, svetlost, zaslepljujući me.
<BR>&nbsp;&nbsp;&nbsp;&nbsp;&nbsp;"Ti si. Čuda počinju iz raznih pravaca stizati ka nama." Taj glas nije bio stvarno ženski, niti stvarno muški; mogao je, maltene, biti dečački. Surla me položi govorniku pred noge, a on reče: "Ranjen si. Možeš li da staneš na tu nogu?"
<BR>&nbsp;&nbsp;&nbsp;&nbsp;&nbsp;Nekako prozborih da po mome utisku ne mogu.
<BR>&nbsp;&nbsp;&nbsp;&nbsp;&nbsp;"Loše ti je to mesto za ležanje, a dobro za padanje. Postoji i gondola, pozadi, ali je Mamilian, bojim se, ne može surlom dohvatiti. Moraćeš da sedneš ovde gore i da se nasloniš leđima o obrtno postolje."
<BR>&nbsp;&nbsp;&nbsp;&nbsp;&nbsp;Osetio sam ispod mišica njegove šake, male, meke i vlažne. Možda mi je upravo taj dodir kazao ko je taj čovek: onaj hermafrodit, androgin, koga sam upoznao u zavejanoj Kući azura i koji je kasnije bio sa mnom u vešto skraćenoj sobi koja je, u jednom hodniku Kuće Apsoluta, zauzimala mesto sopstvene slike.
<BR>&nbsp;&nbsp;&nbsp;&nbsp;&nbsp;Autarh.
<BR>&nbsp;&nbsp;&nbsp;&nbsp;&nbsp;U Teklinim uspomenama videh ga zaogrnutog draguljima. Iako je rekao da me je prepoznao, ja to, onako ošamućen, nisam mogao poverovati, pa mu rekoh lozinku koju mi je on svojevremeno kazao: "Pelagijska argosija ugleda kopno."
<BR>&nbsp;&nbsp;&nbsp;&nbsp;&nbsp;"A, ugledala ga je. Još kako. Pa ipak, ako sad padneš preko ograde palube, bojim se da Mamilian neće biti dovoljno hitar da te uhvati... iako raspolaže nesumnjivom mudrošću. Pomogni mu koliko najviše možeš. Ja nisam onoliko jak koliko izgledam."
<BR>&nbsp;&nbsp;&nbsp;&nbsp;&nbsp;Uhvatio sam se rukom za neki deo trilhoenskog postolja, pa sam uspeo da nekako povučem svoje telo preko mamutove kože, koja je, ispod mene, bila kao tepih buđavog mirisa. "Ako ćemo reći istinu", rekoh, "meni nikad nisi izgledao jak."
<BR>&nbsp;&nbsp;&nbsp;&nbsp;&nbsp;"Ti gledaš očima znalca, dakle trebalo bi da oceniš tačno, ali nisam jak čak ni toliko. Dok si ti meni, s druge strane, uvek izgledao kao izrađevina od roga i kuvane štavljene kože. Što moraš i biti, inače bi već bio mrtav. Šta ti je bilo s nogom?"
<BR>&nbsp;&nbsp;&nbsp;&nbsp;&nbsp;"Opečena, rekao bih."
<BR>&nbsp;&nbsp;&nbsp;&nbsp;&nbsp;"Moraćemo nešto za nju da nađemo." Nešto pojačanim glasom on dodade: "Kući! Kući se vraćaj, Mamiliane!"
<BR>&nbsp;&nbsp;&nbsp;&nbsp;&nbsp;"Mogu li zapitati šta ćeš ti ovde?"
<BR>&nbsp;&nbsp;&nbsp;&nbsp;&nbsp;"Razgledam bojno polje. Ti si se, koliko vidim, danas borio ovde."
<BR>&nbsp;&nbsp;&nbsp;&nbsp;&nbsp;Klimnuo sam glavom, mada mi se činilo da će mi ona zbog toga otpasti sa ramena.
<BR>&nbsp;&nbsp;&nbsp;&nbsp;&nbsp;"Ja nisam... zapravo, ne lično. Naredio sam izvesnim lakim pomoćnim odredima da stupe u dejstvo, uz podršku jedne legije peltasta. Pretpostavljam da si ti bio sa jednim od tih pomoćnih. Da li je poginuo neko od tvojih prijatelja?"
<BR>&nbsp;&nbsp;&nbsp;&nbsp;&nbsp;"Imao sam samo jednu prijateljicu. Bilo joj je sasvim dobro kad sam je poslednji put video."
<BR>&nbsp;&nbsp;&nbsp;&nbsp;&nbsp;Njegovi zubi sevnuše u mesečini. "I dalje se zanimaš za žene. Je li to bila ona Dorkas o kojoj si mi pričao?"
<BR>&nbsp;&nbsp;&nbsp;&nbsp;&nbsp;"Ne. Nije to važno." Nisam znao kako da jasno izrazim ono što sam nameravao da kažem. (Najveće je nevaspitanje bilo kazati otvoreno da si provalio ko je neko.) Najzad sam to uspeo reći ovako: "Vidim da imaš visoki položaj u našem Komonveltu. Možeš li mi, ako zbog toga neću biti gurnut sa leđa ove životinje, reći kako to da čovek koji zapoveda legijama takođe upravlja i onom kućom u Algedonskom kvartu?"
<BR>&nbsp;&nbsp;&nbsp;&nbsp;&nbsp;Dok sam te reči izgovarao, noć je naglo postajala tmastija, zvezde su se gasile brzo, jedna za drugom, kao sveće u dvorani kad je bal završen, pa poslužitelji idu od jedne do druge sa dugačkim štapovima za gašenje, tankim poput paučine, sa čijih vrhova vise preokrenute kupe nalik na zlatne mitre. Začuh kako autarh govori iz velike daljine: "Mi znamo ko smo. Mi smo sama stvar, mi smo biće-vladalac, autarh. Mi znamo i više. Znamo ko si ti."
<BR>&nbsp;&nbsp;&nbsp;&nbsp;&nbsp;Majstor Malrubius je, to sad znam, pred smrt bio veoma bolestan. U ono doba ja to nisam znao, jer mi je pomisao na bolovanje bila strana. Bar polovina naših šegrta, a možda i više od polovine, umirala je pre uzdizanja u status kalfe; ali meni ni jedan jedini put nije palo na um da je naša kula, možda, nezdravo mesto, ili da je donji tok Ęola, gde smo često plivali, jedva nešto bolji od kanalizacijske kloake. Oduvek je tako bilo da su šegrti umirali; kopajući im grobove, mi, živi šegrti, iskopavali smo sa zemljom i male karlice i lobanje. Zakopavali smo ih ponovo, mi pripadnici sledećeg pokolenja, i opet iskopavali i zakopavali, a kosti su od lopata trpele toliko povreda da su se najzad pretvarale u kredaste čestice koje su se gubile u zemljištu crnom kao katran. Ja, međutim, nikad nisam patio ni od čega goreg nego što su kijavica i gušobolja, a ta dva oblika bolesti služe samo da prevare zdrave ljude, da ih navedu na pomisao da oni znaju šta je prava bolest. Majstor Malrubius je patio od prave bolesti, a kad ti se to dogodi, onda u senkama vidiš smrt.
<BR>&nbsp;&nbsp;&nbsp;&nbsp;&nbsp;Dok je majstor Malrubius stajao pored svog malog radnog stola, sticao se utisak da je svestan da iza njega stoji neko drugi. Malrubius je gledao pravo napred, nikad nije okretao glavu, jedva da je ikad i ramenom mrdnuo, a u govoru se obraćao koliko nama, toliko i tom nepoznatom slušaocu.
<BR>&nbsp;&nbsp;&nbsp;&nbsp;&nbsp;"Potrudio sam se najbolje što sam mogao da naučim vas, dečake, osnovama znanja. One su semenke iz kojih u vašim umovima treba da izraste i procveta drveće. Severijane, pazi kakvo ti je slovo Q. Ono treba da bude okruglo i punašno kao lice srećnog dečaka, ali ovome je jedan obraz upao kao tvoj. Svi ste vi, svi vi dečaci, videli kako se kičmena moždina diže ka svom vrhuncu, pri tome širi i najzad se rascvetava u milijardu moždanih staza. A vidi ovde, jedan obraz se zaokruglio, a drugi je opržen i sasušen."
<BR>&nbsp;&nbsp;&nbsp;&nbsp;&nbsp;Drhtavom rukom je posegao ka plavosivoj pisaljki, ali mu ona izmače, otkotrlja se preko ivice stola i zveknu o pod. Nije se sagnuo da je podigne, jer se, rekao bih, plašio da bi tako pognut mogao na tren ugledati ono nevidljivo prisustvo.
<BR>&nbsp;&nbsp;&nbsp;&nbsp;&nbsp;"Veliki deo svog života sam proveo, dečaci, pokušavajući da usadim te semenke šegrtima esnafa našeg. Uspeh sam postigao u nekoliko slučajeva. Bio je jedan dečko, ali je..."
<BR>&nbsp;&nbsp;&nbsp;&nbsp;&nbsp;Prišao je brodskom okruglom prozorčiću i pljunuo napolje, a ja, pošto sam sedeo blizu, videh kakve krivudave oblike daje krv koja se bila laganim procurivanjem nakupila; onda mi je bilo jasno da tu mračnu priliku (jer boja smrti je tamnija od fuligina) koja prati majstora Malrubiusa ne mogu da vidim zato što ona stoji unutar njega.
<BR>&nbsp;&nbsp;&nbsp;&nbsp;&nbsp;Baš kao što sam otkrio da smrt može u jednom novom obliku, naime u obliku rata, da me uplaši, iako u svojim starim oblicima to više ne može, tako sad otkrih da me slabost moga tela može baciti u užas i očaj poput onih koje je moj stari učitelj morao osećati.
<BR>&nbsp;&nbsp;&nbsp;&nbsp;&nbsp;Svest je odlazila i dolazila kao nepostojani prolećni lahor; ja, koji sam se tako često mučio da zaspim jer su me pohodile seni iz uspomena, sad počeh da se borim da ostanem pri svesti, kao što se dete bori da podigne u visinu, potežući kanap, posrnulog papirnog "zmaja". Ponekad sam ostajao svestan samo svog povređenog tela. Ta rana u nozi, koju, kad sam je zadobio, nisam tako reći ni osetio i čiji sam bol onako beznaporno isključio kad ju je Darija previla, pulsirala je sad jačinom koja je stvarala pozadinu za sve moje misli, kao brujanje iz Bubanj-kule na dan dugodnevice ili kratkodnevice. Prevrtao sam se s jedne strane na drugu, misleći uvek da ležim tačno na toj nozi.
<BR>&nbsp;&nbsp;&nbsp;&nbsp;&nbsp;Povremeno sam imao sluh, ali ne i vid, a ponekad, ali ređe, i vid bez sluha. Prevrćući se, digao sam obraz sa čupave kože Mamilianove i oslonio ga na jastuk izatkan od sićušnog, paperjastog perja kolibrija.
<BR>&nbsp;&nbsp;&nbsp;&nbsp;&nbsp;Jednom sam video i majmune koji su svečano držali zublje na kojima su plesali plamenovi skerletne i zračeće zlatne boje. Nad mene se nagnuo neki čovek sa rogovima i sa njuškastim licem bika, jedno oživelo sazvežđe. Obratio sam mu se i našao da govorim kako nisam siguran kog datuma sam rođen i da mu se zahvaljujem ako je mojim životom upravljao njegov dobroćudni duh livade i neglumeće snage; a onda se dosetih da ja taj datum znam i da je moj tata davao, sve do svoje smrti, po jednu loptu za mene svake godine i da je datum padao pod Labuda. Ovaj je to pomno slušao, okrećući glavu da bi me posmatrao jednim smeđim okom.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
