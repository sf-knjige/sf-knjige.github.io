<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Stavite u svoj toster
<BR>&nbsp;&nbsp;&nbsp;&nbsp;&nbsp;režanj ukusnog Ubika
<BR>&nbsp;&nbsp;&nbsp;&nbsp;&nbsp;spravljenog isključivo od
<BR>&nbsp;&nbsp;&nbsp;&nbsp;&nbsp;svežeg voća i zdravih,
<BR>&nbsp;&nbsp;&nbsp;&nbsp;&nbsp;čisto biljnih masnoća.
<BR>&nbsp;&nbsp;&nbsp;&nbsp;&nbsp;S Ubikom vaš doručak
<BR>&nbsp;&nbsp;&nbsp;&nbsp;&nbsp;pretvara se u pir. To je
<BR>&nbsp;&nbsp;&nbsp;&nbsp;&nbsp;energija koja prija!
<BR>&nbsp;&nbsp;&nbsp;&nbsp;&nbsp;Neškodljiv kad se postupa prema uputstvu.
<BR>
<BR>&nbsp;&nbsp;&nbsp;&nbsp;&nbsp;Mi podležemo jedno po jedno, rekao je Džo Čip u sebi vozeći velika kola kroz gradski saobraćaj. Nešto nije u redu s mojom teorijom. Time što je bila u grupi, trebalo je da Edi bude zaštićena. A ja...
<BR>&nbsp;&nbsp;&nbsp;&nbsp;&nbsp;Trebalo je da ja stradam, pomisli on. Negde za vreme onog sporog leta iz Njujorka.
<BR>&nbsp;&nbsp;&nbsp;&nbsp;&nbsp;"Moramo se dogovoriti da svako ko oseti umor - a to izgleda da je prva oponena - obavesti ostale", reče on Donu Deniju. "I da mu se ne dozvoli da se izdvoji."
<BR>&nbsp;&nbsp;&nbsp;&nbsp;&nbsp;Osvrnuvši se da pogleda one na zadnjim sedištima, Don reče: "Jeste li svi ovo čuli? Čim neko od vas oseti umor, makar i malkice, dužan je da to prijavi ili gospodinu Čipu ili meni." Okrenuo se natrag ka Džou. "A šta onda?" upita on.
<BR>&nbsp;&nbsp;&nbsp;&nbsp;&nbsp;"A šta onda, Džo?" ponovi kao odjek Pat Konli. "Šta ćemo onda? Kaži nam kako ćemo, Džo? Mi te slušamo."
<BR>&nbsp;&nbsp;&nbsp;&nbsp;&nbsp;"Izgleda mi čudno što se tvoj talenat uopšte nije pokrenuo", reče Džo. "Ova situacija je kao stvorena za to. Zašto ne možeš da se vratiš za petnaest minuta u prošlost i ne sprečiš Edi Dorn da odluta? Da uradiš ono što si uradila kada sam te predstavljao Ransiteru?"
<BR>&nbsp;&nbsp;&nbsp;&nbsp;&nbsp;"Dži Dži Ešvud me je predstavio gospodinu Ransiteru", reče Pat.
<BR>&nbsp;&nbsp;&nbsp;&nbsp;&nbsp;"Dakle ništa nećeš da učiniš", reče Džo.
<BR>&nbsp;&nbsp;&nbsp;&nbsp;&nbsp;Sami Mundo se zakikota i reče: "Sinoć, za vreme večere, njih dve su se posvađale, gospođica Konli i gospođica Dorn. Ona nije draga gospođici Konli; zato ne želi da joj pomogne."
<BR>&nbsp;&nbsp;&nbsp;&nbsp;&nbsp;"Edi mi je draga", reče Pat.
<BR>&nbsp;&nbsp;&nbsp;&nbsp;&nbsp;"Imate li neki razlog što se ne služite svojim talentom?" upita je Don Deni. "Džo je u pravu; čudno je i teško razumeti - bar za mene - zašto baš vi ne pokušavate da pomognete."
<BR>&nbsp;&nbsp;&nbsp;&nbsp;&nbsp;Posle izvesne pauze Pat reče: "Moj talenat više ne deluje. Od one eksplozije na Luni."
<BR>&nbsp;&nbsp;&nbsp;&nbsp;&nbsp;"Zašto to nisi rekla?" upita Džo.
<BR>&nbsp;&nbsp;&nbsp;&nbsp;&nbsp;"Nisam bila raspoložena da o tome govorim, do đavola", reče Pat. "Zašto bih dobrovoljno priznala tako nešto? Da sam nemoćna da išta učinim? Istrajno pokušavam, ali ne vredi; ništa se ne dešava. A ranije nikada nije bilo tako. Taj talenat imala sam praktično celog života."
<BR>&nbsp;&nbsp;&nbsp;&nbsp;&nbsp;"Kada si..." poče Džo.
<BR>&nbsp;&nbsp;&nbsp;&nbsp;&nbsp;"S Ransiterom", reče Pat. "Na Luni, odmah. Pre nego što si me zamolio."
<BR>&nbsp;&nbsp;&nbsp;&nbsp;&nbsp;"Dakle znala si odonda", reče Džo.
<BR>&nbsp;&nbsp;&nbsp;&nbsp;&nbsp;"Pokušala sam ponovo u Njujorku, pošto si stigao iz Ciriha i bilo je očigledno da se nešto užasno dogodilo s Vendi. I pokušala sam sada; počela sam čim si rekao da je Edi verovatno mrtva. Možda je to zato što smo se vratili u ovu staru epohu; možda psihički talenti ne deluju u 1939. Ali to ne bi objasnilo moj neuspeh na Luni. Ukoliko već nismo putovali ovamo, a da to nismo ni shvatali." Ona utonu u duboku, introvertnu tišinu; s ogorčenim izrazom na markantnom, divljem licu.
<BR>&nbsp;&nbsp;&nbsp;&nbsp;&nbsp;Slaže se, reče Džo sebi. Naravno da njen vremeplovni talenat više ne funkcioniše. Ovo, u stvari, nije 1939. I mi smo potpuno van vremena; to dokazuje da je Al bio u pravu. Grafiti su bili u pravu. Ovo je poluživot, kao što su nas obavestili kupleti.
<BR>&nbsp;&nbsp;&nbsp;&nbsp;&nbsp;Nije, međutim, to rekao ostalima koji su s njim bili u kolima. Zašto im govoriti da je situacija beznadežna? - kazao je sebi. Uskoro će to i sami otkriti. Oni bistriji, kao Deni, verovatno su to već razumeli. Na osnovu onoga što sam ja rekao i onoga kroz šta su sami prošli.
<BR>&nbsp;&nbsp;&nbsp;&nbsp;&nbsp;"Zbilja vas uznemirava to što njen talenat više ne deluje", reče Don Deni.
<BR>&nbsp;&nbsp;&nbsp;&nbsp;&nbsp;"Svakako." On klimnu. "Nadao sam se da će to možda promeniti situaciju."
<BR>&nbsp;&nbsp;&nbsp;&nbsp;&nbsp;"To nije sve", reče Deni s živom intuicijom. "Mogu to da ocenim po..." on načini jedan izrazit pokret, "tonu vašeg glasa, možda. Bilo kako bilo, znam. Ovo nešto znači. Važno je. Nešto vam kaže."
<BR>&nbsp;&nbsp;&nbsp;&nbsp;&nbsp;"Treba li ovde da vozim pravo?" upita Džo usporivši pirs-erou na raskrsnici.
<BR>&nbsp;&nbsp;&nbsp;&nbsp;&nbsp;"Skrenite desno", reče Tipo Džekson.
<BR>&nbsp;&nbsp;&nbsp;&nbsp;&nbsp;"Videćeš jednu zgradu od opeke s neonskim natpisom koji se pali i gasi", reče Pat: "Hotel 'Mirmont', tako se zove. Užasno mesto. Jedno kupatilo na svake dve sobe i kada umesto tuša. A hrana, da ne poveruješ. Jedino što prodaju od pića je neki bućkuriš koji zovu 'Nehi'."
<BR>&nbsp;&nbsp;&nbsp;&nbsp;&nbsp;"Meni se hrana dopala", reče Don Deni. "Prava govedina, bolja od sintetičkih proteina. Prirodni losos..."
<BR>&nbsp;&nbsp;&nbsp;&nbsp;&nbsp;"Je li vam novac valjan?" upita Džo. A onda začu otegnuto zavijanje, ton promenljive visine, koji je stao da odjekuje na ulici iza njega. "Šta to znači?" upita on Denija.
<BR>&nbsp;&nbsp;&nbsp;&nbsp;&nbsp;"Ne znam", reče Don Deni nervozno.
<BR>&nbsp;&nbsp;&nbsp;&nbsp;&nbsp;"To je policijska sirena", reče Sami Mundo. "Niste dali signal pre nego što ste skrenuli."
<BR>&nbsp;&nbsp;&nbsp;&nbsp;&nbsp;"Kako sam mogao?" lecnu se Džo. "Nema ručice na ovom upravljačkom stubu."
<BR>&nbsp;&nbsp;&nbsp;&nbsp;&nbsp;"Trebalo je da date signal rukom", reče Sami. Sirena se sada veoma približila; Džo okrete glavu i vide da ih sustiže jedan motocikl. On uspori u nedoumici šta da čini. "Zaustavite kod ivičnjaka", posavetova ga Sami.
<BR>&nbsp;&nbsp;&nbsp;&nbsp;&nbsp;Džo zaustavi kola kod ivičnjaka.
<BR>&nbsp;&nbsp;&nbsp;&nbsp;&nbsp;Policajac, jedan mladi čovek pacovske fizionomije i strogih, krupnih očiju, siđe s motocikla i doklatari se do Džoa; pošto ga je odmerio, reče: "Dajte da vidim vašu dozvolu, gospodine."
<BR>&nbsp;&nbsp;&nbsp;&nbsp;&nbsp;"Nemam je", reče Džo. "Napišite prijavu i pustite nas." Sada je mogao da vidi hotel. Obratio se Donu Deniju: "Bolje je da odate tamo, vi i svi ostali." Vilis-najt je nastavio u tom pravcu. Don Deni, Pat, Sami Mundo i Tipi Džekson izašli su iz kola; pešice su krenuli za vilis-najtom koji je počeo da usporava da bi se zaustavio preko puta hotela, a Džoa su ostavili s policajcem.
<BR>&nbsp;&nbsp;&nbsp;&nbsp;&nbsp;"Imate li bilo kakve isprave?" upita policajac Džoa.
<BR>&nbsp;&nbsp;&nbsp;&nbsp;&nbsp;Džo mu pruži svoju lisnicu. Purpurnocrvenom, mastiljavom olovkom policajac napisa prijavu, istrgnu listić iz beležnice i dade ga Džou. "Nedavanje signala. Neposedavanje vozačke dozvole. Na pozivu piše gde i kada da se javite." Policajac sklopi beležnicu, pruži Džou njegovu lisnicu, a onda se lenjo vrati do motocikla. Upalio je motor i odšišao u saobraćaj, nijednom se ne osvrnuvši.
<BR>&nbsp;&nbsp;&nbsp;&nbsp;&nbsp;Iz nekog neobjašnjivog razloga Džo okrznu pogledom poziv pre nego što ga je spustio u džep. A onda ga pročita još jednom - polako. Crvenom, mastiljavom olovkom bilo je nažvrljano poznatim rukapisom:
<BR>
<BR>&nbsp;&nbsp;&nbsp;&nbsp;&nbsp;Vi ste u mnogo većoj opasnosti nego što sam mislio. Ono što kaže Pat Konli
<BR>
<BR>&nbsp;&nbsp;&nbsp;&nbsp;&nbsp;Tu se poruka prekidala. Usred rečenice. On poče da razmišlja kako bi se nastavila. Je li na pozivu bilo još nečega? Okrenuo ga je, nije našao ništa, pa ga je ponovo okrenuo na prednju stranu. Nije bilo više teksta pisanog rukom, ali pri dnu cedulje otkrio je sledeći zapis štampanim slovima tipa kegl.
<BR>
<BR>&nbsp;&nbsp;&nbsp;&nbsp;&nbsp;U Arčerovoj drogeriji tražite
<BR>&nbsp;&nbsp;&nbsp;&nbsp;&nbsp;pouzdane lekove i medicinske
<BR>&nbsp;&nbsp;&nbsp;&nbsp;&nbsp;preparate, oprobane i ispitane
<BR>&nbsp;&nbsp;&nbsp;&nbsp;&nbsp;vrednosti. Cene umerene.
<BR>
<BR>&nbsp;&nbsp;&nbsp;&nbsp;&nbsp;Nije baš mnogo, razmišljao je Džo. Pa ipak - čovek ne bi očekivao da tako nešto iskrsne pri dnu jednog poziva zbog saobraćajnog prekršaja u Demuanu; bila je to, jasno, još jedna manifestacija, kao i purpurno crveni rukopis iznad toga.
<BR>&nbsp;&nbsp;&nbsp;&nbsp;&nbsp;On iziđe iz pirs-eroua i ode u najbližu radnju, dućan s magazinima, slatkišima i duvanom. "Smem li da se poslužim vašim telefonskim imenikom?" upitao je sredovečnog vlasnika koji se široko smešio.
<BR>&nbsp;&nbsp;&nbsp;&nbsp;&nbsp;"Pozadi", reče vlasnik ljubazno i proprati to jednim trzajem krupnog palca.
<BR>&nbsp;&nbsp;&nbsp;&nbsp;&nbsp;Džo pronađe telefonski imenik i u mutno osvetljenom, zabitom kutku mračne, malene radnje, potraži Arčerovu drogeriju. Nije mogao da je nađe u spisku.
<BR>&nbsp;&nbsp;&nbsp;&nbsp;&nbsp;Zatvorivši imenik, on priđe vlasniku koji je u tom trenutku bio zauzet prodajom svitka 'Neko-oblandi' nekom dečaku. "Znate li gde mogu da nađem Arčerovu drogeriju?" upita Džo.
<BR>&nbsp;&nbsp;&nbsp;&nbsp;&nbsp;"Nigde", odgovori vlasnik. "Bar ne više."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zatvorena je godinama."
<BR>&nbsp;&nbsp;&nbsp;&nbsp;&nbsp;"Kažite mi gde je bila", reče Džo. "Bilo kako. Nacrtajte mi kartu."
<BR>&nbsp;&nbsp;&nbsp;&nbsp;&nbsp;"Nije vam potrebna karta; mogu da vam kažem gde je bila." Ljudina se nagnu i pokaza kroz vrata dućana. "Vidite li onaj stub ispred berbernice? Otidite donde i pogledajte na sever. Sever vam je tamo." On označi pravac. "Videćete jednu staru kuću sa zabatima. Žute boje. Dva-tri stana gore još se koriste, ali lokal u prizemlju je napušten. Ipak ćete moći da razaberete natpis: Arčerova drogerija. Dakle, kad je nađete, znaćete da ste na pravom mestu. Desilo se to da je Ed Harper umro od raka u grlu..."
<BR>&nbsp;&nbsp;&nbsp;&nbsp;&nbsp;"Hvala", reče Džo i iziđe iz dućana, natrag na bledo popodnevno sunce; žurno je prešao ulicu do stuba ispred berbernice i odatle pogledao put severa.
<BR>&nbsp;&nbsp;&nbsp;&nbsp;&nbsp;Pri rubovima svog vidokruga spazio je visoku, žutu zgradu s koje se ljuštila boja. Ali nešto mu se na njoj učinilo čudno. Neko treperenje, neka nepostojanost, kao da zgrada progresivno dobija stabilnost, a onda se povlači u bestelesnu neizvesnost. Oscilacija kod koje je svaka faza trajala nekoliko sekundi, a zatim se rasplinjavala u svoju suprotnost s prilično redovnom promenljivošću, kao da se zdanje temelji na otkucajima nekog organskag bila. Kao da je živo, mislio je on.
<BR>&nbsp;&nbsp;&nbsp;&nbsp;&nbsp;Možda sam stigao na kraj svog puta, pomisli on. Počeo je da korača ka napuštenoj drogeriji, ne skidajući pogled s nje; posmatrao je kako pulsira, posmatrao je kako se menja između dva stanja, a onda, prilazeći sve bliže i bliže, razaznao je prirodu njenih mena. U amplitudi najveće stabilnosti to je postajala trgovinska radnja na malo kućnim potrošnim dobrima iz njegove epohe, homeostatska po načinu delovanja, samouslužno preduzeće koje je prodavalo deset hiljada artikala za moderan potrošački stan; on je bio mušterija takvih visokafunkcionalnih, kompjuterski dirigovanih pseudotrgovaca otkako je stupio u doba zrelosti.
<BR>&nbsp;&nbsp;&nbsp;&nbsp;&nbsp;A u amplitudi nestvarnosti to se pretvaralo u majušnu anahroničnu drogeriju, ukrašenu u stilu rokokoa. U tesnim izlazima video je utege za kruh, nizove naočara za ispravljanje vida, jedan avan i tučak, tegle sa sortiranim tabletama, natpis rukom PIJAVICE, velike boce sa staklenim čepovima ispunjene Pandorinom baštinom zaštićenih lekova i placebo-preparata... a na glatkoj drvenoj dasci, koja se pružala iznad izloga, bile su namalane reči ARČEROVA DROGERIJA.
<BR>&nbsp;&nbsp;&nbsp;&nbsp;&nbsp;Ni traga od praznog, napuštenog, zatvorenog dućana; njegova faza iz 1939. bila je nekako isključena. Dakle, kad uđem ili ću se vratiti u još raniju epohu ili ću se naći približno u svom vrememu, pomisli on. A ono što mi je očevidno potrebno jeste - dalji povratak, u fazu pre 1939.
<BR>&nbsp;&nbsp;&nbsp;&nbsp;&nbsp;Sada je stajao ispred kuće i fizički doživljavao plimni uticaj amplituda; osećao je kako ga nešto vuče unazad, zatim napred, pa opet nazad. Pešaci su bupkali oko njega, ne obraćajući pažnju; očigledno niko od njih nije video ono što je on video: nisu opažali ni Arčerovu drogeriju ni trgovinu kućnim potrebama iz 1932. To mu je bilo najčudnije od svega.
<BR>&nbsp;&nbsp;&nbsp;&nbsp;&nbsp;Kada je zdanje u svom njihanju ponavo ušlo u svoju drevnu fazu, on kroči napred i gređe prag. I stupi u Arčerovu drogeriju.
<BR>&nbsp;&nbsp;&nbsp;&nbsp;&nbsp;S desne strane dugačka tezga prekrivena mermerom. Na policama kutije prljave boje; ceo dućan imao je nešto crno, ne samo zbog odsustva svetlosti, već više stoga što mu je to bila zaštitna boja, kao da je građen da se pomeša i stopi sa senkom, da u svakom trenutku bude neproziran. Bilo je u njemu nečeg teškog, zgusnutog: to ga je vuklo nadole, pritiskavalo kao breme trajno natovareno na njegova pleća. I oscilacije su prestale. Bar za njega, sada pošto je ušao. Razmišljao je da li je načinio pravilan izbor; sada, prekasno, razmotrio je alternativu; šta je mogla da znači? Povratak - eventualno u njegovo sopstveno vreme. Izlazak iz ovog sveta retrogradne evolucije i stalno opadajuće sposobnosti vezivanja vremena - izlazak, možda, zauvek. Pa, pomisli on, šta je, tu je. Prošvrljao je po drogeriji, osmotrio mesing i drvo, očevidno orahovinu... Najzad je prišao prozorčetu za izdavanje lekova na recept, u pozadini dućana.
<BR>&nbsp;&nbsp;&nbsp;&nbsp;&nbsp;Jedan tanušan mladić, u sivom odelu s prslukom i mnogo dugmadi, pojavio se i nemo stao nasuprot njega. Džo i taj čovek dugo su gledali jedan drugoga, ne izgovorivši ni reči. Jedini zvuk poticao je od zidnog sata s latinskim ciframa na okruglom brojčaniku; klatno je neumitno kuckalo tamo-amo. Kako to već biva kod satova. Svugde.
<BR>&nbsp;&nbsp;&nbsp;&nbsp;&nbsp;"Rado bi uzeo bocu Ubika", reče Džo.
<BR>&nbsp;&nbsp;&nbsp;&nbsp;&nbsp;"Melema?" upita drogerista. Izgledalo je da mu pokreti usana nisu pravilno sinhronizovani s rečima; Džo je prvo video kako se čovekova usta otvaraju, kako mu se usne miču i tek onda, posle jednog merljivog intervala, čuo je reči.
<BR>&nbsp;&nbsp;&nbsp;&nbsp;&nbsp;"Je li to melem?" upita Džo. "Mislio sam da je za unutrašnju upotrebu."
<BR>&nbsp;&nbsp;&nbsp;&nbsp;&nbsp;U još jednom intervalu drogerista nije ništa odgovorio. Kao da se između njih dvojice isprečila provalija, jedna vremenska epoha. Onda su se, napokon, njegova usta pomalo otvorila, usne ponovo pokrenule. I malo kasnije Džo je čuo reči: "Ubik je pretrpeo mnogo promena jer ga je proizvođač poboljšavao. Moguće je da vi znate stari Ubik, a ne novi." Drogerista se okrenuo u stranu; taj pokret imao je nešto od svojstava zaustavljene akcije; tekao je u sporom, odmerenom, plesnom koraku, u ritmu koji je estetski bio dopadljiv, ali emotivno rastrzan. "U paslednje vreme imamo velikih teškoća da nabavimo Ubika", rekao je, potekavši nazad; u desnoj ruci držao je pljosnatu limenku presvučenu olovom, koju je spustio pred Džoa na tezgu. "Ovaj se pravi u obliku praška kome se dodaje ter kamenog uglja. Ter se prodaje zasebno; mogu njime da vas snabdem po veoma pristupačnoj ceni. Ali Ubik u vidu praška je skup. Četrdeset dolara."
<BR>&nbsp;&nbsp;&nbsp;&nbsp;&nbsp;"Šta sadrži?" upita Džo. Sledio se od same cene. "To je tajna proizvođača."
<BR>&nbsp;&nbsp;&nbsp;&nbsp;&nbsp;Džo uze zapečaćenu limenku i podiže je ka svetlosti. "Nemate ništa protiv da pročitam nalepnicu?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;Pri mutnoj svetlosti koja je dopirala s ulice najzad je uspeo da razabere tekst na nalepnici limenke. Bio je to produžetak rukom pisane poruke sa poziva zbog saobraćajnog prokršaja, koji se nastavlja tačno na onom mestu gde se Ransiterovo pismo naglo prekidalo.
<BR>
<BR>&nbsp;&nbsp;&nbsp;&nbsp;&nbsp;apsolutno je netačno. Ona nije - ponavljam nije - pokušala da upotrebi svoj talenat posle eksplozije bombe. Nije pokušala da povrati ni Vendi Rajt, ni Ala Hamonda, ni Edi Dorn. Ona vas laže, Džo, i to me nagoni da ponovo promislim o celoj situaciji. Obavestiću vas čim dođem do nekog zaključka. U međuvremenu, budite veoma oprezni. Uzgred: Ubik u prašku ima univerzalno lekovito dejstvo, ako se uputstva za upotrebu poštuju strogo i savesno.
<BR>
<BR>&nbsp;&nbsp;&nbsp;&nbsp;&nbsp;"Mogu li da vam platim čekom?" upita Džo drogeristu. "Nemam kod sebe četrdeset dolara, a Ubik mi je preko potreban. To je bukvalno pitanje života ili smrti." Posegnuo je u džep žaketa da izvadi svoju čekovnu knjižicu.
<BR>&nbsp;&nbsp;&nbsp;&nbsp;&nbsp;"Vi niste iz Demuana, je li?" reče drogerista. "Mogu to da ocenim po vašem naglasku. Ne, morao bih da vas poznajem, pa da primim ček na tako veliku svotu. Poslednjih nedelja imali smo pravu poplavu falsifikovanih čekova, sve od ljudi van grada."
<BR>&nbsp;&nbsp;&nbsp;&nbsp;&nbsp;"Onda kreditnu kartu?"
<BR>&nbsp;&nbsp;&nbsp;&nbsp;&nbsp;"Šta je 'kreditna karta'?" upita drogerista.
<BR>&nbsp;&nbsp;&nbsp;&nbsp;&nbsp;Džo spusti limenku Ubika, okrete se i bez ijedne reči iziđe iz drogerije na pločnik. Prešao je ulicu, uputio se u pravcu hotela, a onda zastao da se osvrne ka drogeriji.
<BR>&nbsp;&nbsp;&nbsp;&nbsp;&nbsp;Video je samo jednu oronulu, žutu zgradu čiji su prozori na spratu bili zastrti zavesama, a prizemlje zakovano daskama i napušteno; kroz razmaknute daske video je zjapeću tamu i duplju jednog razbijenog prozora, bez života.
<BR>&nbsp;&nbsp;&nbsp;&nbsp;&nbsp;I to je to, shvati on. Prilika da kupi limenku Ubika u prašku je propala. Čak i kada bih našao četrdeset dolara kako leže na pločniku. Ali dobio sam ostatak Ransiterovog upozorenja, pomisli on. Što god da vredi. Može čak da ne bude istinito. Može to da bude samo izobličeno, zavodljivo mišljenje jednog mozga na samrti. Ili potpuno mrtvog mozga - kao u slučaju TV reklame. Bože, rekao je sebi utučeno. A šta ako je istina?
<BR>&nbsp;&nbsp;&nbsp;&nbsp;&nbsp;Ljudi, tu i tamo na pločniku, privučeni nečim, zurili su u nebo. Džo, koji je to primetio, i sam je digao pogled. Zaklonivši oči od kosih zraka sunca, razabrao je jednu tačku koja je ispuštala bele tragove dima: jedan monoplan na velikoj visini, koji je u vazduhu vredno ispisivao slova. Dok su on i ostali prolaznici gledali, već rasplinuti delovi obeležene aviotrase sročili su poruku.
<BR>
<BR>&nbsp;&nbsp;&nbsp;&nbsp;&nbsp;GORE STARU TINTARU, DŽO!
<BR>
<BR>&nbsp;&nbsp;&nbsp;&nbsp;&nbsp;Lako je to kazati, reče Džo sebi. Lako je to ispisati u obliku reči.
<BR>&nbsp;&nbsp;&nbsp;&nbsp;&nbsp;Pritisnut mračnim, teskobnim predosećanjem - i prvim slabim nagoveštajem straha koji se vraćao - tromo se odvukao u pravcu hotela 'Mirmont'. Don Deni ga je dočekao u holu s visokom tavanicom, provincijskog izgleda, s ćilimom grimizne boje. "Pronašli smo je", reče on. "Sve je svršeno - bar za nju. I nije bilo lepo, nimalo. U međuvremenu je otišao i Fred Zafski. Ja sam mislio da je on u drugim kolima, a oni su mislili da je pošao s nama. Očigledno, nije ušao u druga kola; mora da je ostao u mrtvačnici."
<BR>&nbsp;&nbsp;&nbsp;&nbsp;&nbsp;"Sada se to dešava brže", reče Džo. Zanimalo ga je kakvu bi promenu u to uneo Ubik - koji se njihao ka njima nanovo i nanovo na bezbroj različitih načina, ali je uvek ostajao van domašaja. Mislim da to nikada nećemo doznati, zaključio je. "Možemo li ovde nešto da popijemo?" upitao je Dona Denija. "Kako stojimo s novcem? Moj je bezvredan."
<BR>&nbsp;&nbsp;&nbsp;&nbsp;&nbsp;"Mrtvačnica plaća za sve. To im je naložio Ransiter."
<BR>&nbsp;&nbsp;&nbsp;&nbsp;&nbsp;"I hotelski račun?" Ovo mu se učinilo čudno. Kako li je to udešeno? "Želim da pogledate ovaj poziv dok smo nasamo", reče on Donu Deniju i pruži mu cedulju. "Imam i ostatak poruke; zato sam išao, da je dobijem."
<BR>&nbsp;&nbsp;&nbsp;&nbsp;&nbsp;Deni pročita poziv jednom, pa još jednom. Zatim ga polako vrati Džou. "Ransiter misli da Pat Konli laže", reče.
<BR>&nbsp;&nbsp;&nbsp;&nbsp;&nbsp;"Da", reče Džo.
<BR>&nbsp;&nbsp;&nbsp;&nbsp;&nbsp;"Shvatate li šta bi to značilo?" On resko povisi glas. "To znači da je mogla da anulira sve ovo. Sve što nam se desilo počev od Ransiterove smrti."
<BR>&nbsp;&nbsp;&nbsp;&nbsp;&nbsp;"To bi moglo da znači mnogo više", reče Džo.
<BR>&nbsp;&nbsp;&nbsp;&nbsp;&nbsp;Deni ga pogleda i reče: "U pravu ste. Da, potpuno ste u pravu." Izgledao je zgranut, a onda je oštro reagovao. Saznanje je zablistalo na njegovom licu. Ali nesrećno, od one vrste koja ljuto pogađa.
<BR>&nbsp;&nbsp;&nbsp;&nbsp;&nbsp;"Ne mili mi se osobito da o tome razmišljam", reče Džo. "Ništa mi se od toga ne sviđa. Gore je. Mnogo gore nego što sam ranije mislio, gore od onoga što je verovao Al Hamond, na primer. A već to je bilo dovoljno loše."
<BR>&nbsp;&nbsp;&nbsp;&nbsp;&nbsp;"Ali moglo bi biti tako", reče Deni.
<BR>&nbsp;&nbsp;&nbsp;&nbsp;&nbsp;"Tokom svega što se dešavalo pokušavao sam da shvatim zašto", reče Džo. "Bio sam siguran da ćemo, ako saznam zašto... Ali Al nikada nije pomislio na to, rekao je u sebi. Obojica smo to smetnuli s uma. S dobrim razlogom."
<BR>&nbsp;&nbsp;&nbsp;&nbsp;&nbsp;"Nemojte ništa govoriti ostalima", reče Deni. "Možda to nije istina; čak i ako jeste, neće im pomoći da znaju."
<BR>&nbsp;&nbsp;&nbsp;&nbsp;&nbsp;"Da znaju - šta?" upita Pat Konli iza njih. "Šta im to neće pomoći?" Obišla ih je, tako da je sada bila ispred njih, očiju zasićenih crnom bojom, mudrih i spokojnih. Bezbrižno spokojnih. "Šteta za Edi Dorn", reče ona. "I za Freda Zafskog; mislim da je i on otišao. Ne ostaje nas mnogo, je li? Zanima me ko će biti sledeći." Njen mir izgledao je nepomućen, potpuno je vladala sobom. "Tipi je prilegla u svojoj sobi. Nije se žalila da je umorna, ali mislim da moramo pretpostaviti da jeste. Vi se ne slažete?"
<BR>&nbsp;&nbsp;&nbsp;&nbsp;&nbsp;Nakon kraće pauze Don Deni rče: "Da, slažem se."
<BR>&nbsp;&nbsp;&nbsp;&nbsp;&nbsp;"Kako si prošao s onim pozivom, Džo?" upita Pat, pruživši ruku. "Mogu li da pogledam?"
<BR>&nbsp;&nbsp;&nbsp;&nbsp;&nbsp;Džo joj ga pruži. Kucnuo je čas, pomislio je; sada je sve i svja zbijeno u sadašnjost. U jedan tren.
<BR>&nbsp;&nbsp;&nbsp;&nbsp;&nbsp;"Otkud je policajac znao moje ime?" upita Pat, preletevši pogledom cedulju; digla je oči i pažljivo pogledala prvo Džoa, a zatim Dona Denija. "Zašto tu piše nešto o meni?"
<BR>&nbsp;&nbsp;&nbsp;&nbsp;&nbsp;Ona ne poznaje rukopis, reče Džo sebi. Zato što nije imala prilike da ga viđa. Kao ni ostali. "Ransiter", reče on. "Ti to radiš, zar ne, Pat?" nastavio je. "Ti i niko drugi, svojim talentom. Mi smo ovde zbog tebe."
<BR>&nbsp;&nbsp;&nbsp;&nbsp;&nbsp;"I vi nas ubijate", reče Don Deni. "Jedno po jedno. Ali zašto?" On se obrati Džou: "Kakav razlog može imati? Ona nas, u stvari, i ne poznaje."
<BR>&nbsp;&nbsp;&nbsp;&nbsp;&nbsp;"Jesi li zato došla u Ransiterovo Udruženje?" upita je Džo. Pokušao je da umiri svoj glas - ali nije uspeo; treperio mu je u ušima i on je odjednom osetio prezir prema sebi. "Dži Dži Ešvud te je pronašao i doveo k nama. Radio je za Holisa, je l' da? Je li to ono što nas je stvarno zadesilo - ne eksplozija bombe, već ti?"
<BR>&nbsp;&nbsp;&nbsp;&nbsp;&nbsp;Pat se osmehnu.
<BR>&nbsp;&nbsp;&nbsp;&nbsp;&nbsp;A hol hotela rasprsnu se pravo u lice Džou Čipu.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
