<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Moćni novi umak za salatu,
<BR>&nbsp;&nbsp;&nbsp;&nbsp;&nbsp;Ubik, ne italijansko, ne francusko,
<BR>&nbsp;&nbsp;&nbsp;&nbsp;&nbsp;već jedno novo i drugačije
<BR>&nbsp;&nbsp;&nbsp;&nbsp;&nbsp;zadovoljstvo ukusa koje budi svet.
<BR>&nbsp;&nbsp;&nbsp;&nbsp;&nbsp;Probudite se za Ubik
<BR>&nbsp;&nbsp;&nbsp;&nbsp;&nbsp;i budite moćni!
<BR>&nbsp;&nbsp;&nbsp;&nbsp;&nbsp;Neškodljiv kad se uzima prema uputstvu.
<BR>
<BR>&nbsp;&nbsp;&nbsp;&nbsp;&nbsp;Po obavljenom putu u Moratorijum Voljene Braće, Glen Ransiter se još jedanput vratio u Njujork i pomoću jedne bešumne, upečatljive, potpuno elektrifikovane limuzine, unajmljene za ovu priliku sleteo je na krov centralnog objekta Ransiterovog Udruženja. Silazni kanal brzo ga je odbacio do kancelarije na petom spratu. Uskoro - u 9,30 po lokalnom vremenu - sedeo je za pisaćim stolom u glomaznoj, staromodnoj, autentičnoj stolici na okretanje, od orahovog drveta i sa presvlakom od prave kože i preko videofona razgovarao sa svojim propagandnim odeljenjem.
<BR>&nbsp;&nbsp;&nbsp;&nbsp;&nbsp;"Temišu, upravo sam se vratio iz Ciriha. Tamo sam se savetovao s Elom." Ransiter prostreli pogledom svoju sekretaricu koja je oprezno ušla u njegovu predimenzioniranu ličnu kancelariju i zatvorila vrata za sobom. "Šta želite, gospođo Frik?" upita je.
<BR>&nbsp;&nbsp;&nbsp;&nbsp;&nbsp;Usahla, malodušna gospođa Frik, lica umrljanog flekama veštačke boje, kao naknadom za njeno opšte drevno sivilo, načini jedan odrečan pokret; dodijavala mu je jer nije imala drugog izbora.
<BR>&nbsp;&nbsp;&nbsp;&nbsp;&nbsp;"U redu, gospođo Frik", reče on strpljivo. "Šta je?"
<BR>&nbsp;&nbsp;&nbsp;&nbsp;&nbsp;"Jedna nova klijentkinja, gospodine Ransitere. Mislim da treba da je vidite." U isti mah je napredovala ka njemu i povlačila se, težak manevar koji je mogla da izvede jedino gospođa Frik. Uvežbavanje te kretnje oduzelo joj je mnogo decenija.
<BR>&nbsp;&nbsp;&nbsp;&nbsp;&nbsp;"Čim završim ovaj razgovor", obavesti je Ransiter. Zatim reče u aparat: "Kojom učestalošću se naše reklame emituju u najgledanije TV vreme širom planete. I dalje jednom u svaka tri sata?"
<BR>&nbsp;&nbsp;&nbsp;&nbsp;&nbsp;"Ne baš tako, gospodine Ransitere. U toku jednog celog dana, smotrene reklame pojavljuju se prosečno jednom svaka tri sata po UHF kanalu, ali cena najgledanijeg vremena..."
<BR>&nbsp;&nbsp;&nbsp;&nbsp;&nbsp;"Želim da se pojavljuju svakog sata", reče Ransitor. "Ela misli da bi to bilo bolje." Prilikom povratka na zapadnu hemisferu odlučio se koja mu se njihova reklama najviše dopada. "Znate li za ono nedavno rešenje Vrhovnog suda prema kome muž ima zakonsko pravo da ubije ženu ako može da dokaže da mu ona ni pod kakvim okolnostima ne bi dala razvod?"
<BR>&nbsp;&nbsp;&nbsp;&nbsp;&nbsp;"Da, to je takozvana..."
<BR>&nbsp;&nbsp;&nbsp;&nbsp;&nbsp;"Ne tiče me se kako se to zove; bitno je da mi već imamo TV reklamu napravljenu na osnovu toga. Kako ide ta reklama? Pokušavao sam da je se setim."
<BR>&nbsp;&nbsp;&nbsp;&nbsp;&nbsp;"Tu je onaj čovek, bivši muž, kome se sudi", reče Temiš. "Prvo dođe snimak porote, onda sudije, onda kamera švenka na javnog tužioca koji vrši unakrsno ispitivanje bivšeg muža. Tužilac kaže 'Izgleda, gospodine, da je vaša žena...'"
<BR>&nbsp;&nbsp;&nbsp;&nbsp;&nbsp;"Tako je", reče Ransiter zadovoljno; lično je pomagao u pisanju te reklame. Bila je to, po njegovom mišljenju, još jedna manifestacija čudesne mnogostranosti njegovog duha.
<BR>&nbsp;&nbsp;&nbsp;&nbsp;&nbsp;"Nije li, međutim, pretpostavka da nestali Psihici rade kao grupa za neko veće investiciono društvo?" reče Temiš. "Imajući u vidu da je verovatno tako, možda bi trebalo da posebno istaknemo neke od naših reklamnih filmova iz trgovačke sredine. Jeste li možda zapamtili ovaj, gospodine Ransitere? Vidi se muž kako dalazi kući s posla na kraju dana; još nosi svoju ćilibarsko žutu ešarpu, suknju s laticama, uzane čakšire do kolena i šapku sa štitnikom vojničkog izgleda. Umorno seda na kauč u sobi za dnevni boravak, počinje da skida jednu od svojih pancirnih rukavica, a onda se poguri, namršti i kaže: 'Boga mu, Džil, da mi je znati šta se to u poslednje vreme dešava sa mom. Ponekad, svakag dana sve češće i najsitnija primedba u kancelariji tera me da zaključim, pa eto, da neko čita moje misli!' Onda ona kaže: 'Ako te to brine, zašto se ne obratimo najbližoj smotrenoj organizaciji? Oni će nam iznajmiti inercijalca po ceni koja neće opteretiti naš kućni budžet, a ti ćeš onda opet biti onaj stari!' Tada se na njegovom licu pojavi onaj široki; osmeh i on kaže: 'Osećanje koje me je grizlo već sada...'"
<BR>&nbsp;&nbsp;&nbsp;&nbsp;&nbsp;Gospođa Frik ponovo se pojavi na pragu Ransiterove kancelarije i reče: "Molim vas, gospodine Ransitere." Naočari su joj podrhtavale.
<BR>&nbsp;&nbsp;&nbsp;&nbsp;&nbsp;On klimnu. "Razgavaraćemo kasnije, Temišu. U svakom slučaju, organizujte sa TV mrežama da se naš materijal emituje na bazi jednočasovnog intervala, kako sam skicirao." Prekinuo je vezu, a onda je ćutke pogledao gospođu Frik. "Potegao sam čak u Švajcarsku", rekao je malo kasnije, "i prenuo Elu da dobijem tu informaciju, taj savet."
<BR>&nbsp;&nbsp;&nbsp;&nbsp;&nbsp;"Gospodin Ransiter je slobodan, gospođice Virt." Njegova sekretarica klimavo se skloni u stranu, a jedna puna žena dokotrljala se u njegovu kancelariju. Glava joj je skakutala gore-dole kao košarkaška lopta, dok joj se veliko, okruglo telo samo od sebe usmerilo na jednu stolicu, gde je odjednom sela, klateći tankim nožicama. Nosila je demodirani mantil od paučinaste svile i ličila je na nekog dobrodušnog insekta u čauri koju nije sam ispleo; izgledala je kao stavljena u kutiju. Ipak se osmehivala. Činilo se da je sasvim spokojna. Pri kraju četrdesetih, zaključi Ransiter. Daleko od svakog doba kada je mogla imati dobru figuru.
<BR>&nbsp;&nbsp;&nbsp;&nbsp;&nbsp;"Ah, gospođice Virt", reče on. "Ne mogu da vam posvetim odveć mnogo vremena; kako bi bilo da smesta pređete na stvar? U čemu je problem?"
<BR>&nbsp;&nbsp;&nbsp;&nbsp;&nbsp;Blagim, veselim, neprikladnim glasom gospođica Virt reče: "Imamo malu nezgodu s telepatama. Mislimo da je tako, ali nismo sigurni. Mi držimo sopstvenog telepatu... čoveka za koga znamo šta je i koji je dužan da se kreće među našim službenicima. Ako naleti na nekog psihika, telepatu ili prekoga, ma koje vrste, dužan je da o tome izvesti..." Ona vedro pogleda Ransitera... "Mog poslodavca. Krajem prošle nodelje načinio je takav izveštaj. Imamo procenu sposobnosti raznih smotrenih organizacija koju je obavila jedna privatna firma. Vaša je rangirana na prvo mesto."
<BR>&nbsp;&nbsp;&nbsp;&nbsp;&nbsp;"To znam", reče Ransiter; štaviše, video je tu procenu. Do sada mu je, međutim, donela malo ili nimalo krupnijih poslova. Ali sada ovo. "Koliko je telepata otkrio vaš čovek? Više od jednog?" upita on.
<BR>&nbsp;&nbsp;&nbsp;&nbsp;&nbsp;"Najmanje dva."
<BR>&nbsp;&nbsp;&nbsp;&nbsp;&nbsp;"Eventualno više?"
<BR>&nbsp;&nbsp;&nbsp;&nbsp;&nbsp;"Eventualno." Gospođica Virt klimnu.
<BR>&nbsp;&nbsp;&nbsp;&nbsp;&nbsp;"Evo kako mi dejstvujemo", reče Ransiter. "Prvo objektivno merimo psi-polje, da bismo videli na čemu smo. Za to je u većini slučajeva potrebno sedam do deset dana, što zavisi od..."
<BR>&nbsp;&nbsp;&nbsp;&nbsp;&nbsp;"Moj poslodavac želi da vi svoje inercijalce otpremite odmah bez vremenski neekonomične i skupe formalnosti prethodnog vršenja testova."
<BR>&nbsp;&nbsp;&nbsp;&nbsp;&nbsp;"Ne bismo znali koliko inercijalaca da povedemo. Ni od koje vrste. Ni gde da ih postavimo. Dezaktiviranje jedne psi operacije mora da se obavlja na sistematskoj osnovi; ne možemo da mahnemo čarobnim štapićem ili da uglove naprskamo otrovnim gasom. Moramo sa Holisovim ljudima da postignemo ravnotežu snaga, pojedinac za pojedinca, antitalenat za svakog talenta. Ako se Holis infiltrirao u vaš proces rada, učinio je to na isti način: psihik na psihika. Jedan se uvlači u personalno odeljenje i angažuje drugoga; ta osoba osniva odeljenje ili dolazi na rukovodeći položaj u nekom odeljenju i zahteva dva-tri nova čoveka... Ponekad to traje mesecima. Ne možemo da srušimo za dvadeset četiri časa nešto, što su oni gradili u jednom dugom razdoblju. Psi-aktivnost u krupnim razmerama je kao mozaik; oni sebi ne mogu da dozvole nestrpljenje, a ni mi."
<BR>&nbsp;&nbsp;&nbsp;&nbsp;&nbsp;"Moj poslodavac je nestrpljiv", reče gospođica Virt živo.
<BR>&nbsp;&nbsp;&nbsp;&nbsp;&nbsp;"Razgovaraću s njim." Ranister se maši vidfona. "Ko je on i koji mu je broj?"
<BR>&nbsp;&nbsp;&nbsp;&nbsp;&nbsp;"Zaključićete posao preko mene."
<BR>&nbsp;&nbsp;&nbsp;&nbsp;&nbsp;"Možda uopšte neću da zaključujem posao. Zašto mi ne kažete koga zastupate?" On pritisnu tajno dugme montirano ispod ivice stola; to će dovesti njegovog kućnog telepatu, Ninu Frid, u susednu kancelariju odakle će moći da prisluškuje misaone procese gospođice Virt. Ne mogu da radim s tim ljudima ako ne znam ko su, rekao je samome sebi. Sve što sada znam jeste da Rej Holis pokušava da me angažuje.
<BR>&nbsp;&nbsp;&nbsp;&nbsp;&nbsp;"Vi ste uskogrudi", reče gaspođica Virt. "Mi jedino tražimo brzinu. A tražimo je samo zato što moramo. Reći ću vam toliko da naša operacija u koju su se ubacili nije organizovana na Zemlji. Sa stanovišta potencijalnog prihoda kao i sa stanovišta investicija to je naš glavni projekat. Moj poslodavac uložio je u to svu svoju aktivu koju je mogao preneti. Niko nije smeo da zna za to. Najveći šok za nas, kada smo otkrili telepate u rejonu..."
<BR>&nbsp;&nbsp;&nbsp;&nbsp;&nbsp;"Izvinite me", reče Ransiter, ustade i pođe ka vratima kancelarije. "Utvrdiću koliko ljudi trenutno imamo na raspolaganju da se angažuju u ovome." Zatvorivši vrata za sobom, zavirio je u svaku od susednih kancelarija dok nije spazio Ninu Frid; sedela je sama u jednoj manjoj, sporednoj prostoriji, pušila i usredsređivala se. "Utvrdite koga ona za stupa", reče joj on. "A onda utvrdite do koje bi sume išli." Imamo trideset osam dokonih inercijalaca, razmišljao je pri tom. Možda u ovo možemo da uguramo sve njih, ili bar većinu. Moguće je da sam najzad otkrio gde su se ušunjale one sveznajuće ništarije, Holisovi talenti. Cela ta prokleta bagra.
<BR>&nbsp;&nbsp;&nbsp;&nbsp;&nbsp;On se vrati u kancelariju i ponovo sede za sto.
<BR>&nbsp;&nbsp;&nbsp;&nbsp;&nbsp;"Ako su se telepati uvukli u vašu poslovnu operaciju, onda morate pogledati istini u oči i uvideti da operacija sama po sebi više nije tajna", obrati se on gospođici Virt, ruku skrštenih ispred sobe. "Nezavisno od ma koje tehničke informacije koje su se dočepali. Zašto mi onda ne kažete kakav je to projekt?"
<BR>&nbsp;&nbsp;&nbsp;&nbsp;&nbsp;Oklevajući, gospođica Virt reče, "Ne znam kakav je to projekt."
<BR>&nbsp;&nbsp;&nbsp;&nbsp;&nbsp;"Ni gde se ostvaruje?"
<BR>&nbsp;&nbsp;&nbsp;&nbsp;&nbsp;"Ne." Ona odmahnu glavom.
<BR>&nbsp;&nbsp;&nbsp;&nbsp;&nbsp;"Znate li ko je vaš posladavac?" upita Ransiter.
<BR>&nbsp;&nbsp;&nbsp;&nbsp;&nbsp;"Ja radim za jednu pomoćnu firmu koju on finansijski kontroliše; znam ko je moj neposredni poslodavac - to je gospodin Šeperd Hauard - ali nikada mi nisu rekli koga zastupa gospodin Hauard."
<BR>&nbsp;&nbsp;&nbsp;&nbsp;&nbsp;"Ako vam obezbedimo inercijalce koji su vam potrebni, hoćemo li znati kuda će oni biti poslati?"
<BR>&nbsp;&nbsp;&nbsp;&nbsp;&nbsp;"Verovatno nećete."
<BR>&nbsp;&nbsp;&nbsp;&nbsp;&nbsp;"Šta ako se nikada ne vrate?"
<BR>&nbsp;&nbsp;&nbsp;&nbsp;&nbsp;"Zašto se ne bi vratili? Pošto dekontaminiraju našu operaciju."
<BR>&nbsp;&nbsp;&nbsp;&nbsp;&nbsp;"Poznato je da Holisovi ljudi ubijaju inercijalce poslate da ih onemoguće", reče Ransiter. "Ja sam odgovoran za zaštitu svojih ljudi; ali ruke su mi sputane ako ne znam gde su."
<BR>&nbsp;&nbsp;&nbsp;&nbsp;&nbsp;Mikrozvučnik skriven u njegovom levom uhu zazuja i otuda dopre tihi, odmereni glas Nine Frid, čujan samo za njega: "Gospođica Virt zastupa Stentona Mika. Ona je njegova poverljiva asistentkinja. Ne postoji osoba po imenu Šeperd Hauard. Projekt o kojem je reč vezan je prvenstveno za Lunu; to mora imati neke veze s Tehnoinicijativom, Mikovim naučnoistraživačkim objektima u kojima kontrolni akcionarski udeo nominalno drži gospođica Virt. Ona ne zna nikakve tehničke pojedinosti; gospodin Mik joj nikada nije stavio na raspolaganje ni naučne procene, ni memorandume, ni izveštaje o postignutim rezultatima i ona zbog toga silno negoduje. Ipak je od Mikove rukovodeće ekipe stekla neku uopštenu sliku o prirodi tog projekta. Pod pretpostavkom da je njeno znanje iz druge ruke tačno, Lunarni projekat odnosi se na korenito novi, jevtin međuzvezdani pogonski sistem, koji bi se približio brzini svetlosti, a mogao bi da bude iznajmljen ma kojoj osrednje bogatoj političkoj ili etnološkoj grupaciji. Mikova zamisao je, izgleda, da će taj pogonski sistem omogućiti da se kolonizacija ostvari na najširoj osnovi do samih društvenih temelja. Samim tim, ona ne bi više bila manopol pojedinih vlada."
<BR>&nbsp;&nbsp;&nbsp;&nbsp;&nbsp;Škljocnuvši, Nina Frid prekide vezu, a Ransiter se zavali na svojoj stolici od kože i orahovine da bi razmislio.
<BR>&nbsp;&nbsp;&nbsp;&nbsp;&nbsp;"O čemu razmišljate?" upita gaspođica Virt živahno.
<BR>&nbsp;&nbsp;&nbsp;&nbsp;&nbsp;"Zanima me možete li vi sebi da dozvolite naše usluge", reče Ransiter. "Pošto nemam rezultate ispitivanja od kojih bih pošao, mogu samo da pretpostavljam koliko vam je inercijalaca potrebno... Ali brojka bi mogla da ide i do četrdeset." Rekao je to, znajući da Stenton Mik može sebi da dozvoli da angažuje neograničen broj inercijalaca - ili da to angažovanje prepusti nekom drugom ko bi istupio kao potpisnik.
<BR>&nbsp;&nbsp;&nbsp;&nbsp;&nbsp;"Četrdeset?" ponovi gospođica Virt kao odjek. "Hmm. To je poprilično."
<BR>&nbsp;&nbsp;&nbsp;&nbsp;&nbsp;"Što ih više upotrebimo, brže ćemo završiti posao. Pošto žurite, prebacićemo ih sve odjedanput. Ako ste ovlašćeni da potpišete ugovor o radu u ime svog poslodavca..." Upro je u nju siguran, nepopustljiv prst; ona nije ni trepnula, "...i možete odmah da date predujam, verovatno bismo to obavili u roku od sedamdeset dva časa." Onda se, pun iščekivanja, zagledao u nju.
<BR>&nbsp;&nbsp;&nbsp;&nbsp;&nbsp;Mikrozvučnik mu zapara uho. "Kao vlasnica Tehnoinicijative ona ima punu kontrolu. Može zakonski da obaveže svoju firmu na plaćanje svake sume ispod ili do njene celokupne vrednosti. Trenutno kalkuliše koliko bi to moglo da izađe ako se preračuna po sadašnjem kursu." Pauza. "Nekoliko milijardi poskreda, zaključila je. Ali ona ne želi da to učini. Ne dopada joj se pomisao da se veže ugovorom i da da predujam. Bilo bi joj prijatnije da to učine Mikovi advokati, makar to značilo odlaganje od nekoliko dana."
<BR>&nbsp;&nbsp;&nbsp;&nbsp;&nbsp;AIi njima je hitno, pomisli Ransiter. Bar tako kažu.
<BR>&nbsp;&nbsp;&nbsp;&nbsp;&nbsp;"Ona naslućuje da vi znate - ili da ste pogodili - koga ona zastupa. I plaši se da u skladu s tim nabijate cenu. Mik je svestan kakav ugled uživa. On sebe smatra najvećom metom za mahere na svetu. Zato pregovara na ovaj način, preko neke osobe ili firme koju koristi kao paravan. S druge strane, oni žele što je moguće više inercijalaca. I pomiriće se s tim da su strahovito skupi."
<BR>&nbsp;&nbsp;&nbsp;&nbsp;&nbsp;"Četrdeset inercijalaca", reče Ransiter lagano; zaparao je perom po jednom listiću čiste hartije na stolu koji je služio baš u te svrhe. "Da vidimo. Šest puta pedeset puta tri. Puta četrdeset."
<BR>&nbsp;&nbsp;&nbsp;&nbsp;&nbsp;Gospodica Virt, na čijem se licu zadržao onaj staklasti, srećni osmeh, čekala je s primetnom napetošću.
<BR>&nbsp;&nbsp;&nbsp;&nbsp;&nbsp;"Zanima me", promrmlja on, "ko je platio Holisu da svoje ljude ugura u vaš projekt."
<BR>&nbsp;&nbsp;&nbsp;&nbsp;&nbsp;"To zbilja više nije važno, zar ne?" reče gospođica Virt. "Važno je da su tamo."
<BR>&nbsp;&nbsp;&nbsp;&nbsp;&nbsp;"Ponekad se nikad ne otkrije", reče Ransiter. "Ali pravo kažete - to je isto kao kad vam se mravi uvuku u kuhinju. Ne pitate zašto su tamo; prosto se bacate na posao da ih istrebite." Izračunao je cenu.
<BR>&nbsp;&nbsp;&nbsp;&nbsp;&nbsp;Bila je ogromna.
<BR>&nbsp;&nbsp;&nbsp;&nbsp;&nbsp;"Ja - moram da razmislim", reče gospođica Virt; digla je pogled s njegovog užasavajućeg proračuna i upola ustala. "Ima li tu negde neka kancelarija gde bih mogla da ostanem nasamo? I eventuno telefoniram gospodinu Hauardu."
<BR>&nbsp;&nbsp;&nbsp;&nbsp;&nbsp;Ransiter takođe ustade i reče: "Retkost je da neka smotrena organizacija ima odjednom toliko raspoloživih inercijalaca. Ukoliko budete čakali, situacija će se promeniti. Zato, ako ih želite, bolje da odmah reagujete."
<BR>&nbsp;&nbsp;&nbsp;&nbsp;&nbsp;"I vi mislite da bi zaista bio potreban toliki broj inercijalaca?"
<BR>&nbsp;&nbsp;&nbsp;&nbsp;&nbsp;Uhvativši gospođicu Virt pod ruku, on je izvede iz kancelarije i pođe s njom kroz predvorje u štabnu sobu firme. "Ovde se vidi raspored naših inercijalaca, kao i inercijalaca drugih smotrenih organizacija. Uz to, vidi se - ili bar treba da se vidi - raspored svih Holisovih psihika." Sistematski je prebrojao zastavice za raspoznavanje psihika, koje su, jedna po jedna, bile uklanjane s karte; završio je držeći poslednju, onu koja je označavala S. Doula Melipouna. "Sada znam gde su", rekao je gospođici Virt koja je izgubila svoj mehanički osmeh kada je shvatila značenje neraspoređenih zastavica za raspoznavanje. Uhvativši njenu vlažnu ruku, stavio je Melipounovu zastavicu u njenu šaku i sklopio je oko nje. "Možete ostati ovde da razmislite", reče on. "Tamo je vidfon..." Pokazao ga je. "Niko vam neće smetati. Ja ću biti u svojoj kancelariji." Napustio je štabnu sobu, pomislivši uz put: zaista ne znam jesu li oni tamo, svi ti nestali Psihici. Ali moguće je. A osim toga - Stenton Mik se odrekao redovnog postupka, vršenja objektivnih testova. Prema tome, ako na kraju ispadne da je angažovao inercijalce koji mu nisu potrebni, sam će biti kriv.
<BR>&nbsp;&nbsp;&nbsp;&nbsp;&nbsp;Zakonski gledano, Ransiterovo Udruženje trebalo je da obavesti Društvo da su neki nestali psihici - ako ne svi - pronađeni. Ali on je imao pet dana da protokoliše tu prijavu... i odlučio se da sačeka do poslednjeg dana. Ovakva poslovna prilika, mislio je, ukazuje se samo jednom u životu.
<BR>&nbsp;&nbsp;&nbsp;&nbsp;&nbsp;"Gospođo Frik", reče on, ušavši u predvorje svoje kancelarije. "Otkucajte ugovor o delu za četrdesetoro..." Zatim prekide.
<BR>&nbsp;&nbsp;&nbsp;&nbsp;&nbsp;S druge strane sobe sedele su dve osobe. Muškarac, Džo Čip, izgledao je oronuo, mamuran i zlovoljniji nego obično... Izgledao je, u stvari, kao uvek, izuzimajući zlovolju. Ali ipored njega lenčarila je jedna dugonoga devojka, sjajne, žive, crne kose i očiju; njena upadljiva, destilisana lepota sjala je u tom delu sobe kao da užiže neku moćnu, kobnu vatru. Kao da se devojka opire sopstvenoj privlačnosti, kao da ne voli glatkoću svoje kože i čulnu, zagasitu punoću svojih usana, pomisli on.
<BR>&nbsp;&nbsp;&nbsp;&nbsp;&nbsp;Izgleda kao da je maločas ustala iz kreveta, mislio je dalje. Još uvek neuredna. Kivna na ovaj dan - u stvari, na sve dane.
<BR>&nbsp;&nbsp;&nbsp;&nbsp;&nbsp;Prišavši ovam paru Ransiter reče: "Zaključujem da se Dži Dži vratio iz Topeke."
<BR>&nbsp;&nbsp;&nbsp;&nbsp;&nbsp;"Ovo je Pat", reče Džo. "Nema prezime." Predstavio je Ransitera, a onda uzdahnuo. Neki čudni nagoveštaj poraza lebdeo je nad njim, iako iznutra nije izgledao spreman da se preda. Neodređen, otrcan trag živahnosti krio se iza potištenosti; Ransiteru se činilo da bi Džo gotovo mogao biti optužen da simulira duhovni pad... Nije to, međutiim, bilo ono pravo.
<BR>&nbsp;&nbsp;&nbsp;&nbsp;&nbsp;"Anti šta?" upita Ransiter devojku koja je sedela izvaljena na stolici, ispruženih nogu. "Antiketogeneza", promrmlja devojka.
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"Sprečavanje ketoze", reče ona odsutno. "Kao prilikom davanja glukoze."
<BR>&nbsp;&nbsp;&nbsp;&nbsp;&nbsp;Ranister se obrati Džou: "Objasnite."
<BR>&nbsp;&nbsp;&nbsp;&nbsp;&nbsp;"Dajte gospodinu Ransiteru dokument o testu", reče Džo devojci.
<BR>&nbsp;&nbsp;&nbsp;&nbsp;&nbsp;Devojka se uspravi na stolici, uze svoju torbicu, preturi po njoj, a zatim izvadi jedan od Džoovih zgužvanih žutih listova s rezultatama, razvi ga, okrznu pogledom i dade Ransiteru.
<BR>&nbsp;&nbsp;&nbsp;&nbsp;&nbsp;"Zadivljujući rezultat", reče Ransister. "Je li zaista tako dobra?" upita Džoa. A onda spazi dva podvučena krsta, grafički simbol optužbe - u stvari, izdaje.
<BR>&nbsp;&nbsp;&nbsp;&nbsp;&nbsp;"Do sada je najbolja", reče Džo.
<BR>&nbsp;&nbsp;&nbsp;&nbsp;&nbsp;"Hodite u moju kancelariju", reče Ransiter devojci; krenuo je prvi, a ono dvoje spretno pođe za njim.
<BR>&nbsp;&nbsp;&nbsp;&nbsp;&nbsp;Iznebuha, pojavi se debela gospođica Virt, bez daha, kolutajući očima. "Javila sam se gospodinu Hauardu", obavesti ona Ransitera. "Dao mi je uputstva." Odmah zatim primetila je Džoa Čipa i devojku po imenu Pat; za trenutak je oklevala, a onda se nestrpljivo izlanula: "Gospodin Hauard bi voleo da odmah sklopimo formalni sporazum. Možemo li smesta preduzeti korake? Već sam vam skrenula pažnju na to da je stvar hitna, na vremenski faktor." Ponovo se osmehnula, svojim staklastim, odlučnim osmehom. "Imate li, vas dvoje, što protiv da malo sačekate?" upitala ih je. "Moj posao s gospodinom Ransiterom ne trpi odlaganje."
<BR>&nbsp;&nbsp;&nbsp;&nbsp;&nbsp;Okrznuvši je pogledom, Pat se nasmeja; bio je to dubok, grlen smeh pun prezira.
<BR>&nbsp;&nbsp;&nbsp;&nbsp;&nbsp;"Vi ćete morati da sačekate, gospođice Virt", reče Ransiter. Bojao se; pogledao je Pat, zatim Džoa i njegov strah se pojačao. "Sedite, gospođice Virt", nastavio je i pokazao jednu stolicu u predvorju kancelarije.
<BR>&nbsp;&nbsp;&nbsp;&nbsp;&nbsp;"Mogu tačno da vam kažem, gospodine Ransitere, koliko inercijalaca nameravamo da uzmemo", reče gospoica Virt. "Gospodin Hauard smatra da može adekvatno da odredi kakve su naše potrebe, kao i sam problem."
<BR>&nbsp;&nbsp;&nbsp;&nbsp;&nbsp;"Koliko?" upita Ransiter.
<BR>&nbsp;&nbsp;&nbsp;&nbsp;&nbsp;"Jedanaest", reče gospođica Virt.
<BR>&nbsp;&nbsp;&nbsp;&nbsp;&nbsp;"Potpisaćemo ugovor malo kasnije", reče Ransiter. "Čim budem slobodan." Krupnom, širokom šakom ugurao je Džoa i devojku u kancelariju; zatvorio je vrata za njima i seo. "Nikada im to neće uspeti", obratio se Džou. "S jedanaest inercijalaca. Ni sa petnaest. Ni sa dvadeset. A pogotovu ne ako je na drugoj strani upetljan S. Doul Melipoun." Osim straha osećao je i umor. "Ovo je, kako pretpostavljam, potencijalni regrut kome je Dži Dži ušao u trag u Topeki. I vi verujete da treba da je angažujemo? I vi i Dži Dži se u tome slažete? Onda ćemo je angažovati, naravno." Možda ću je utrapiti Miku, rekao je u sebi. Neka ona bude jedna od tih jedanaest. "Niko mi još nije kazao kojem se psi-talentu ona suprotstavlja", reče on.
<BR>&nbsp;&nbsp;&nbsp;&nbsp;&nbsp;"Gospođa Frik kaže da ste leteli u Cirih", reče Džo. "Šta Ela predlaže?"
<BR>&nbsp;&nbsp;&nbsp;&nbsp;&nbsp;"Više reklama", reče Ransiter. "Na televiziji. Svakog sata." Potom reče u interfon: "Gospođo Frik, sastavite ugovor o zapošljavanju između nas i ove Danke Neznanke; naznačite početnu platu o kojoj smo se mi i sindikat dogovorili u decembru; naznačite..."
<BR>&nbsp;&nbsp;&nbsp;&nbsp;&nbsp;"Kolika je početna plata?" upita devojka po imenu Pat, u čiji se glas potkrala sardonična sumnja, tričave detinje vrste.
<BR>&nbsp;&nbsp;&nbsp;&nbsp;&nbsp;Ransiter je pogleda. "Ja čak ne znam ni šta vi možete da učinite."
<BR>&nbsp;&nbsp;&nbsp;&nbsp;&nbsp;"U pitanju je prekognicija, Glene", zaškrguta Džo Čip. "Ali na drugi način." Nije se upustio u podrobnije obrazlaganje; izgledao je istrošen kao starinski sat s pogonom na bateriju.
<BR>&nbsp;&nbsp;&nbsp;&nbsp;&nbsp;"Je li spremna da stupi na posao?" upita Ransiter Džoa. "Ili je jedna od onih koje moramo da obučavamo, radimo s njima i čekamo. Imamo gotovo četrdeset zaludnih inercijalaca, a angažujemo još jednog; uzmimo da ih je četrdeset manje jedanaest. Trideset zaludnih službenika, svi primaju pune plate, džonjaju i čačkaju noseve. Ne znam, Džo; zaista ne znam. Možda treba da najurimo izviđače. U svakom slučaju, mislim da sam otkrio gde su ostali Holisovi psihici. Pričaću vam o tome kasnije." U interfon on reče: "Naznačite da ovu Danku Neznanku možemo da otpustino bez prethodnog obaveštavanja, bez naknade zbog raskida radnog odnosa i bez ikakvih drugih obeštećenja; uz to, u prvih devedeset dana ne može ostvarivati prava po osnovu penzijskog osiguranja, zdravstvene pomoći i bolesničke potpore." On se obrati Pat: "Početna plata u svim slučajevima iznosi četiri stotine 'krada mesečno, računato na bazi dvadesetčasovne radne nedelje. I morate se učlaniti u sindikat. Sindikat rudarskih, mlinskih i topioničkih radnika; oni su pre tri godine primili u svoje udruženje sve zaposlene u smotrenim organizacijama. To je van moje vlasti."
<BR>&nbsp;&nbsp;&nbsp;&nbsp;&nbsp;"Ja dobijam više za održavanje vidfonskih releja u Topeka kibucu", reče Pat. "Vaš izviđač, gospodin Ešvud, kazao je..."
<BR>&nbsp;&nbsp;&nbsp;&nbsp;&nbsp;"Naši izviđači lažu", reče Ransiter. "Osim toga, zakonski nas ne obavezuje ništa što oni kažu. Nijednu smotrenu organizaciju." Vrata kancelarije se otvoriše i gospođa Frik se nesigurno ušunja unutra s otkucanim ugovorom. "Hvala vam, gospođo Frik", reče Ransiter, primajući hartije. "Ja imam dvadesetogodišnju ženu u hladnom pakovanju", obrati se on Džou i Pat. "Lepu ženu koju, kad razgovara sa mnom, potiskuje neki mladi čudak po imenu Džori i onda razgovaram s njim, a ne s njom. Ela je zaleđena u poluživotu i gasi se - a za sekretaricu imam onu izmučenu babu koju moram da gledam po ceo dan." On se upilji u Pat, devojku crne, žive kose i čulnih usta; osetio je kako su u njemu vaskrsnule nevesele žudnje, mutne i besmislene želje, koje nisu vodile nikuda i vratile su mu se prazne kao da opisuju geometrijski savršen krug.
<BR>&nbsp;&nbsp;&nbsp;&nbsp;&nbsp;"Potpisaću", reče Pat i dohvati pero sa stola.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
