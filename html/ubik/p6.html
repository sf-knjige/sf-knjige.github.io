<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Ne mogu da se takmičim u fragu, <EM>Vrsta okretne igre, potekle od tvista; prim. prev.</EM>
<BR>&nbsp;&nbsp;&nbsp;&nbsp;&nbsp;Helen; pokvario sam stomak.
<BR>&nbsp;&nbsp;&nbsp;&nbsp;&nbsp;Pripremiću ti Ubik! Ubik
<BR>&nbsp;&nbsp;&nbsp;&nbsp;&nbsp;će te začas vratiti u vrtlog
<BR>&nbsp;&nbsp;&nbsp;&nbsp;&nbsp;događaja. Uzet prema uputstvu,
<BR>&nbsp;&nbsp;&nbsp;&nbsp;&nbsp;Ubik donosi brzo olakšanje
<BR>&nbsp;&nbsp;&nbsp;&nbsp;&nbsp;glavi i stomaku. Zapamtite:
<BR>&nbsp;&nbsp;&nbsp;&nbsp;&nbsp;Ubik je uvek pri ruci.
<BR>&nbsp;&nbsp;&nbsp;&nbsp;&nbsp;Izbegavati dužu upotrebu.
<BR>
<BR>&nbsp;&nbsp;&nbsp;&nbsp;&nbsp;Tokom dugih dana nametnute, neprirodne dokolice, antitelepata Tipi Džekson spavala je radovno do podne. Jedna elektroda usađena u njen mozak trajno je stimulisala EREM san (extremely rapid eye movement, vrlo brzi pokreti očnih jabučica), tako da je, umotana u posteljne čaršave od perkala, bila i te kako zaokupljena.
<BR>&nbsp;&nbsp;&nbsp;&nbsp;&nbsp;Baš u ovom trenutku njeno veštački izazvano stanje sna steklo se oko jednog mitskog Holisovog funkcionera obdarenog strahovitim psioničkim moćima. Svi drugi intercijalci u Sunčevom sistemu ili su se predali ili su se istopili u mast. Procesom eliminacije, zadatak da neutrališe polje koje je proizvodilo ovo natprirodno biće pripao je njoj.
<BR>&nbsp;&nbsp;&nbsp;&nbsp;&nbsp;"Ja sam van sebe dok ste vi tu", obavesti je njen zamišljeni protivnik. Na njegovom licu ukazao se divlji, gnusoban izraz, što mu je dalo izgled psihotične veverice.
<BR>&nbsp;&nbsp;&nbsp;&nbsp;&nbsp;U svom snu Tipi je odgovorila: "Možda niste postavili stvarne međe svojoj definiciji ličnog sistema. Vi ste nesigurnu strukturu svoje ličnosti sazdali na nesvesnim faktorima nad kojima nemate kontrolu. Zato vam se čini da vas ja ugrožavam."
<BR>&nbsp;&nbsp;&nbsp;&nbsp;&nbsp;"Zar niste zaposleni u jednoj smotrenoj organizaciji?" upita Holisov telepata, nervozno se osvrćući.
<BR>&nbsp;&nbsp;&nbsp;&nbsp;&nbsp;"Ako ste zaista takav čudesan talent kao što tvrdite, možete na to da odgovorite čitanjem mojih misli", reče Tipi.
<BR>&nbsp;&nbsp;&nbsp;&nbsp;&nbsp;"Ne mogu da pročitam ničije misli", reče telepata. "Moj talent je presahnuo. Pustiću vas da razgovarate s mojim bratom Bilom. Hej, Bile, razgovaraj sa ovom damom. Da li ti se ova dama sviđa?"
<BR>&nbsp;&nbsp;&nbsp;&nbsp;&nbsp;Bil, koji je manje-više ličio na svog brata telepatu, reče: "Mnogo mi se sviđa, jer sam prekog, pa ne može da mi udari post-skriptum." Drljao je nogama i kezio se, pokazujući velike, mutne zube, tupe kao lopate. "'Ja što sam rovašen, koga je dvolična priroda lišila lepote...'" Napravio je pauzu, a čelo mu se naboralo. "Kako to ide, Mate?" upitao je brata.
<BR>&nbsp;&nbsp;&nbsp;&nbsp;&nbsp;"...ja ružan, gadan, nedočet, prerano donet u taj živi svet, upola završen,'" reče Mat, telepata sličan veverici, češući umom svoje krzno.
<BR>&nbsp;&nbsp;&nbsp;&nbsp;&nbsp;"Oh, dabame." Prekog Bil klimnu. "Sećam se. 'Pa još tako loš, da psi laju kada kraj njih prođem hrom.' Iz Ričarda Trećeg", objasnio je Tipi. <EM>Odlomak iz Glosterovog monologa, naveden je u prevodu Živojina Simića i Sime Pandurovića; prim. prev.</EM> Oba brata su se iskezila. Čak su im i sekutići bili tupi. Kao da žive na dijeti od nekuvanog semenja.
<BR>&nbsp;&nbsp;&nbsp;&nbsp;&nbsp;"Šta to znači?" upita Tipi.
<BR>&nbsp;&nbsp;&nbsp;&nbsp;&nbsp;"To znači", odgovoriše Mat i Bil u isti glas, "da ćemo vas udesiti."
<BR>&nbsp;&nbsp;&nbsp;&nbsp;&nbsp;Vidfon zazvoni i probudi Tipi.
<BR>&nbsp;&nbsp;&nbsp;&nbsp;&nbsp;Pijano posrćući ka njemu, pometena lelujavim, raznobojnim mehurovima, ona trepćući diže slušalicu i reče: "'Alo?" Bože, dockan je, pomislila je, pogledavši na sat. Pretvaram se u sobnu biljku. Na ekranu se pojavilo lice Glena Ransitera. "Zdravo, gospodine Ransitere", reče ona, stojeći van vidokruga skenera. "Da li je iskrsao neki posao za mene?"
<BR>&nbsp;&nbsp;&nbsp;&nbsp;&nbsp;"Ah, gospođo Džekson", reče Ransiter. "Milo mi je što sam vas našao. Formira se jedna grupa pod mojim i Čipovim rukovodstvom; ukupno jedanaest članova. Krupan radni zadatak za one koje odaberemo. Proverili smo istorije svih vas. Džo misli da vaša izgleda dabro, a ja sam sklon da se s tim složim. Koliko vam je potrebno da stignete ovamo?" Njegov ton zvučao je prilično optimistički, ali na malom ekranu lice mu je izgledalo ljuto pritešnjeno i ophrvano brigama.
<BR>&nbsp;&nbsp;&nbsp;&nbsp;&nbsp;"Za ovo sam živela..." reče Tipi.
<BR>&nbsp;&nbsp;&nbsp;&nbsp;&nbsp;"Da, morate se spakovati." On prekorno dodade: "Preduslov je da u svako doba možemo da se spakujemo i budemo spremni za pokret; to je pravilo koje ne želim da ikada bude prekršeno, pogotovu ne u ovakvom slučaju, kada je presudan vremenski faktor."
<BR>&nbsp;&nbsp;&nbsp;&nbsp;&nbsp;"Ja sam se već spakovala. Biću u njujorškoj poslovnici za petnaest minuta. Sve što treba da učinim jeste da ostavim poruku svom mužu koji je na poslu."
<BR>&nbsp;&nbsp;&nbsp;&nbsp;&nbsp;"Pa, dobro", reče Ransiter, koji je izgledao zauzet; verovatno je već čitao sledeće ime na svom spisku. "Do viđenja, gospođo Džekson." On prekide vezu.
<BR>&nbsp;&nbsp;&nbsp;&nbsp;&nbsp;Bio je to čudan san, mislila je ona, dok je brzo otkopčavala pidžamu i žurila natrag u spavaću sobu po odeću. Šta ono rekoše Bil i Mat? Odakle je ona poezija? Ričard Treći, setila se, još jednom ugledavši u svom duhu njihove pljosnate, velike zube, neuobličene, kvrgave i istovetne glave, s kićankama riđkaste kose koja je na njima bujala kao busenje korova. Mislim da nikada nisam čitala Ričarda Trećeg, shvati ona. Ili, ako jesam, to je moralo biti pre mnogo godina kada sam bila mala.
<BR>&nbsp;&nbsp;&nbsp;&nbsp;&nbsp;Kako je moguće usniti stihove iz poezije koju čovek ne poznaje? - zapita se ona. Možda me je neki stvarni, nesnevani telepata napao dok sam spavala. Ili telepata i prekog koji rade zajedno, onako kako sam ih videla u snu. Valjalo bi, možda, da u našem odeljenju za istraživanje pripitam, ma koliko da su izgledi neznatni, radi li za Holisa tandem braće po imenu Mat i Bil.
<BR>&nbsp;&nbsp;&nbsp;&nbsp;&nbsp;Zbunjena i nesigurna, počela je da se oblači što je brže mogla.
<BR>&nbsp;&nbsp;&nbsp;&nbsp;&nbsp;Pripalivši jednu zelenu, sto posto havansku Kvesta-Rej palam-ekstra kvalitetnu cigaru, Glen Ransiter se zavali na otmenoj stolici, pritisnu jedno dugme interfona i reče: "Izdajte nagradni ček, gospođo Frik. Plativ na Dži Dži Ešvuda, a sumu od sto poskreda."
<BR>&nbsp;&nbsp;&nbsp;&nbsp;&nbsp;"Da, gospodine Ransitere."
<BR>&nbsp;&nbsp;&nbsp;&nbsp;&nbsp;Posmatrao je Dži Dži Ešvuda, dok je ovaj, obuzet maničnim nespokojstvom, koračao gore-dole po velikoj kancelariji s podom od pravog, tvrdog drveta, po kojem su mu cipele razdražujuće kloparale. "Džo Čip izgleda ne ume da mi kaže šta ona radi", reče Ransiter.
<BR>&nbsp;&nbsp;&nbsp;&nbsp;&nbsp;"Džo čip je roktavac", reče Dži Dži. <EM>U izvorniku stoji 'grunk', neprevodiva žargonska reč koju je autor verovatno iskovao od 'grunt' (roktanje), a koja pored toga u američkom slengu označava montera linija veze (u PTT službi, jedinicama veze armije i železničkom saobraćaju) i reči 'punk', ovde u značenju nevažna, inferiorna osoba; prim. prev.</EM>
<BR>&nbsp;&nbsp;&nbsp;&nbsp;&nbsp;"Otkuda to da ona, ta Pat, može da se vraća u vremenu, a niko drugi ne može? Kladim se da taj talenat nije nov; verovatno ste vi, izviđači, propustili da ga do sada uočite. Kako god bilo, nije logično da je angažuje jedna smotrena organizacija; ona je talenat, ne antitalenat. Mi se bavimo..."
<BR>&nbsp;&nbsp;&nbsp;&nbsp;&nbsp;"Kao što sam ja objasnio i kao što je Džo istakao u izveštaju, gde je ona, tu nema posla za prekognitivce."
<BR>&nbsp;&nbsp;&nbsp;&nbsp;&nbsp;"Ali to je samo sporedno dejstvo", primeti Ransiter natmureno. "Džo misli da je opasna. Ne znam zašto."
<BR>&nbsp;&nbsp;&nbsp;&nbsp;&nbsp;"Jeste li ga pitali zašto to misli?"
<BR>&nbsp;&nbsp;&nbsp;&nbsp;&nbsp;"Nešto joj progunđao, po svom običaju. Džo nikada nema razloge, samo slutnje. S druge strane, želi da i nju uvrstimo u Mikovu operaciju." Izmešao je dokumenta iz personalnog odeljenja na stolu ispred sebe, rio po njima i ponovo ih sredio. "Pozovite Džoa ovamo da vidimo je li ta naša jedanaestočlana grupa spremna." Proverio je vreme na svom satu. "Trebalo bi svaki čas da stignu. Skresaću Džou u lice da je lud što uvršćuje tu devojku, Pat Konli, ako je već toliko opasna. Vi to ne biste rekli, Dži Dži?"
<BR>&nbsp;&nbsp;&nbsp;&nbsp;&nbsp;"On ima nešto sa njom", reče Dži Dži Ešvud.
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Seksualnu vezu."
<BR>&nbsp;&nbsp;&nbsp;&nbsp;&nbsp;"Džo nema seksualnih veza. Nina Frid onomad mu je čitala misli: on je suviše slab čak i za..." Prekinuo je, jer su se vrata kancelarije otvorila. Gospođa Frik doklatila se unutra, noseći Dži Džijev nagradni ček da ga gazda potpiše. "Znam zašto želi da ona sudeluje u Mikovoj operaciji", reče Ransiter, nažvrljavši na čeku potpis. "Zato da bi je držao na oku. On takođe ide; meriće psi-polje uprkos uslovima koje klijent postavlja. Moramo znati protivu čega se borimo. Hvala vam, gospođo Frik." On je otpusti pokretom ruke i pruži ček Dži Dži Ešvudu. "Pretpostavimo i da ne izmerimo to psi-polje, a ono ispadne suviše jako za naše inercijalce. Koga bi za to okrivili?"
<BR>&nbsp;&nbsp;&nbsp;&nbsp;&nbsp;"Nas", reče Dži Dži.
<BR>&nbsp;&nbsp;&nbsp;&nbsp;&nbsp;"Ja sam im kazao da jedanaest nije dovoljno. Mi dajemo svoje najbolje ljude; radimo najbolje što možemo. Najzad, za nas je od najveće važnosti da budemo pod pokroviteljstvom Stentona Mika. Zanimljivo je da neko tako bogat i moćan kao Mik može da bude tako kratkovid i do zla boga škrt. Gospođo Frik, je li Džo došao? Džo Čip?"
<BR>&nbsp;&nbsp;&nbsp;&nbsp;&nbsp;"Gospodin Čip je u predvorju kancelarije s izvesnim brojem drugih ljudi", reče gospođa Frik.
<BR>&nbsp;&nbsp;&nbsp;&nbsp;&nbsp;"Koliko drugih ljudi, gospođo Frik? Deset ili jedanaest?"
<BR>&nbsp;&nbsp;&nbsp;&nbsp;&nbsp;"Rekla bih da ih je toliko, gospodine Ransitere. Možda jedno-dvoje manje ili više."
<BR>&nbsp;&nbsp;&nbsp;&nbsp;&nbsp;Ransiter se obrati Dži Dži Ešvudu: "To je ta grupa. Želim da ih vidim. Sve njih na okupu. Pre nego što otputuju na Lunu." Zatim se obrati gospođi Frik: "Pošaljite ih ovamo." Žestoko je vukao dimove iz cigare sa zelenim ovojnim listom duvana.
<BR>&nbsp;&nbsp;&nbsp;&nbsp;&nbsp;Sekretarica iziđe, krećući se kružnom putanjom.
<BR>&nbsp;&nbsp;&nbsp;&nbsp;&nbsp;"Znamo da je njihov učinak kao pojedinaca dobar", reče Ransiter Dži Džiju. "Sve je tu, na papiru." On zašuška dokumentima na stolu. "Ali kako će se snaći zajedno? Koliku će veličinu imati paliencefaličko protiv polje koje proizvedu zajedno. Razmislite Dži Dži, to je pitanje koje valja postaviti."
<BR>&nbsp;&nbsp;&nbsp;&nbsp;&nbsp;"Mislim da će to vreme pokazati", reče Dži Dži.
<BR>&nbsp;&nbsp;&nbsp;&nbsp;&nbsp;"Već dugo sam u ovom poslu", reče Ransiter.
<BR>&nbsp;&nbsp;&nbsp;&nbsp;&nbsp;Iz predvorja kancelarije ljudi su počeli da defiluju unutra. "To je moj doprinos savremenoj civilizaciji."
<BR>&nbsp;&nbsp;&nbsp;&nbsp;&nbsp;"Prava reč", složi se Dži Dži. "Vi ste policajac koji čuva privatnu ljudsku sferu."
<BR>&nbsp;&nbsp;&nbsp;&nbsp;&nbsp;"Vi znate šta Rej Holis kaže za nas?" reče Ransiter. "On kaže da pokušavamo da kazaljke sata vratima unazad." Gledao je pojedince koji su mu ispunjavali kancelariju; okupljali su se jedan do drugoga, niko od njih nije govorio. Čakali su njega. Kakva šarolika družina, pomislio je on pesimistički. Jedna devojka nalik na mladu mahunu s naočarima, ravne kose, žute kao limun, s kaubojskim šeširom, crnim, čipkanim šalom, u bermuda šorcu; ta će biti Edi Dorn. Jedna pristala, starija crnka, prepredenih, umobolnih očiju, koja je nosila svileni sari, najlonski obi i šiparičke dokolenice; Fransi kako-li-se-zvaše, povremena šizofreničarka, koja je uobražavala da svesna bića iz sistema Betelgeza neredovno sleću na krov njene potrošačko-stambene zgrade. Jedan mladić vunaste kose, umotan u nadmeni i cinični oblak ponosa; njega, u cvetnom ruhu s blumerkama od spandeksa, Ransitar nikada nije seeo. I tako je to išlo dalje: pet žena i - on izbroja - pet muškaraca. Neko je nedostajao.
<BR>&nbsp;&nbsp;&nbsp;&nbsp;&nbsp;Ispred Džoa Čipa, kao da tinja i nešto stnuje, uđe ona devojka, Patriša Konli. To je bila jedanaesta osoba; pojavila se cela grupa.
<BR>&nbsp;&nbsp;&nbsp;&nbsp;&nbsp;"Požurili ste, gospođo Džekson", reče on muškobanjastoj otprilike tridesetogodišnjoj dami peščane boje, u pantalonama od veštačke vikunje i u sivoj bluzi trenerke, na kojoj je bio odštampan sada izbledeli, celoviti portret lorda Bertranda Rasela. "Imali ste manje vremena od svih ostalih, s obzirom na to da sam vas obavestio poslednju."
<BR>&nbsp;&nbsp;&nbsp;&nbsp;&nbsp;Tipi Džekson mu se osmehnu svojim beskrvnim osmehom peščane boje.
<BR>&nbsp;&nbsp;&nbsp;&nbsp;&nbsp;"Neke od vas poznajemo", reče Ransiter ustajući sa stolice i dajući im znak rukama da posedaju, raskomote se i, ako je neophodno, da pripale. "Vi, gosgođo Dorn; gospodin Čip i ja izabrali smo vas kao prvu zbog vašeg maksimalnog zalaganja u duelu sa S. Doul Melipounom, koji ste najzad izgubili, ne svojom krivicom."
<BR>&nbsp;&nbsp;&nbsp;&nbsp;&nbsp;"Hvala, gospodine Ransitere", reče Edi Dorn, glasom slabašnim i sramežljivim, sličnim rominjanju kiše. Porumenela je i razrogačenih očiju netremice se zagledala u suprotni zid. "Milo mi je što ću uzeti učešća u ovom novom poduhvatu", dodala je ne baš ubedljivo.
<BR>&nbsp;&nbsp;&nbsp;&nbsp;&nbsp;"Ko je od vas Alo Hamond?" upita Ransiter, pogledavši u svoja dokumenta.
<BR>&nbsp;&nbsp;&nbsp;&nbsp;&nbsp;Jedan neobično visok, pogureni crnac, s krotkim izrazom na duguljastom licu, načini pokret da ukaže na sebe.
<BR>&nbsp;&nbsp;&nbsp;&nbsp;&nbsp;"Ja vas ne poznajem od ranije", reče Ransiter, čitajući materijal iz dosjea Ala Hamonda. "Vi ste najbolje ocenjeni među našim antiprekognitivcima. Trebalo je, naravno, ranije da se upoznamo. Od vas ostalih, koliko je antiprekognitivaca?" Digle su se još tri ruke. "Vas četvoro nesumnjivo ćete doživeti grdna iznenađenja kad se upoznate i počnete da sarađujete s najnovijim otkrićem Dži Dži Ešvuda, koje onemogućava prekognitivce na novoj osnovi", reče Ransiter. "Možda će sama gospođica Konli hteti da nam to opiše." On klimnu prema Pat...
<BR>&nbsp;&nbsp;&nbsp;&nbsp;&nbsp;I odjednom otkri da stoji ispred izloga jedne radnje na Petoj aveniji, numizmatičke trgovine: razgledao je jedan zlatni američki dolar van opticaja i razmišljao maže li sebi da dozvoli da ga uvrsti u svoju kolekciju.
<BR>&nbsp;&nbsp;&nbsp;&nbsp;&nbsp;Kakvu kolekciju? - upitao se zgranuto. Ja ne skupljam kovani novac. Šta radim ovde? I koliko već vremena tumaram pored izloga radnji kad treba da budem u svojoj kancelariji i nadgledam - nije mogao da se seti šta zapravo nadgleda. Nekakav posao, bavljenje ljudima s naročitim sposobnostima i talentima. Zažmurio je, nastojeći da dovede u žižu svoj duh. Ne, toga sam morao da se odreknem, sinulo mu je. Zbog prošlogodišnjeg infarkta morao sam da se penzionišem. Ali tek što sam bio tamo, setio se. Pre samo nekoliko sekundi. U svojoj kancelariji. Razgovarao sam sa jednom grupom ljudi o nekom novom projektu. Zažmurio je. Ode, pomislio je ošamućeno. Sve što sam gradio.
<BR>&nbsp;&nbsp;&nbsp;&nbsp;&nbsp;Kada je otvorio oči, ponovo se obreo u svojoj kancelariji; bio je licem okrenut prema Dži Dži Ešvudu, Džou Čipu i jednoj crnomanjastoj, veoma privlačnoj devojci čijeg se imena nije sećao. Osim njih, u kancelariji nije bilo nikoga, što mu se, iz nepojamnih razloga, učinilo čudno.
<BR>&nbsp;&nbsp;&nbsp;&nbsp;&nbsp;"Gospodine Ransitere", reče Džo Čip. "Voleo bih da se upoznate s Patrišom Konli."
<BR>&nbsp;&nbsp;&nbsp;&nbsp;&nbsp;"Baš mi je milo što sam vam najzad predstavljena, gospodine Ransitere", reče devojka. Nasmejala se, a oči su joj likujući zablistale. Ransiter nije znao zašto.
<BR>&nbsp;&nbsp;&nbsp;&nbsp;&nbsp;Džo Čip je shvatio, ona je nešto uradila. "Pat", reče on glasno. "Ne mogu tačno da kažem šta i kako, ali stvari su drugačije." Zbunjeno se osvrtao po kancelariji. Izgledala je kao uvek: odveć drečav tepih, odveć umetničkih predmeta koji nisu bili u međusobnoj vezi, na zidovima originalne slike bez ikakve umetničke vrednosti. Glen Ransiter se nije izmenio; čupav i sed, lice zborano od mozganja, uzvratio je Džonu njegov ukočeni pogled - a činilo se da je i on sam zbunjen. Preko, kod prozora, Dži Dži Ešvud, u svojim uobičajenim, elegantnim pantalonama boje brezove kore s opasačem od kudeljnog užeta, providnim gornjim delom i visokim šeširom železničkog mašinovođe, ravnodušno slegnu ramenima. On očigledno nije video da nešto nije u redu.
<BR>&nbsp;&nbsp;&nbsp;&nbsp;&nbsp;"Ništa nije drugačije", reče Pat.
<BR>&nbsp;&nbsp;&nbsp;&nbsp;&nbsp;"Sve je drugačije", reče joj Džo. "Ti si se, mora biti, vratila u vremenu i prebacila nas na drugu stazu; ne mogu to da dokažem i ne mogu da tačno odredim prirodu promena..."
<BR>&nbsp;&nbsp;&nbsp;&nbsp;&nbsp;"Neću porodične svađe u radnom vremenu", reče Ransiter, mršteći se.
<BR>&nbsp;&nbsp;&nbsp;&nbsp;&nbsp;"Porodične svađe?" ponovi Džo zapanjen. A onda vide prsten na Patinom prstu; kovano srebro i žad; sećao se da joj je pomagao prilikom biranja. Dva dana pre nego što smo se venčali, pomisli. Bilo je to pre više od godinu dana. Ma koliko da sam loše stajao finansijski. To se, naravno, sada izmenilo. Pat sa svojom platom i sklonošću da se brine o novcu uredila je to. Za sva vremena.
<BR>&nbsp;&nbsp;&nbsp;&nbsp;&nbsp;"Kako god bilo, da nastavimo", reče Ransiter. "Moramo se upitati, svako od nas, zašto je Stenton Mik ponudio posao drugoj smotrenoj arganizaciji, a ne nama. Po logici stvari, trebalo je da mi, dobijemo ugovor; mi smo najbolji u tom poslu, a sedište nam je u Njujorku, gde Mik najčešće posluje. Imate i vi neku teoriju, gospođo Čip?" Pun nade, on se zagleda u pravcu Pat.
<BR>&nbsp;&nbsp;&nbsp;&nbsp;&nbsp;"Da li zaista želite da znate, gospodine Ransitere?" upita Pat.
<BR>&nbsp;&nbsp;&nbsp;&nbsp;&nbsp;"Da." On energično klimnu. "Veoma bi voleo da saznam!"
<BR>&nbsp;&nbsp;&nbsp;&nbsp;&nbsp;"Ja sam to učinila", reče Pat.
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Pomoću svog talenta."
<BR>&nbsp;&nbsp;&nbsp;&nbsp;&nbsp;"Kakvog talenta?" upita Ransiter. "Vi nemate talenta. Vi ste žena Džoa Čipa."
<BR>&nbsp;&nbsp;&nbsp;&nbsp;&nbsp;Kod prozora Dži Dži Ešvud reče: "Došli ste ovamo da se s Džoom i sa mnom sastanete za ručak."
<BR>&nbsp;&nbsp;&nbsp;&nbsp;&nbsp;"Ona ima talenat", reče Džo. Pokušao je da se seti, ali već je postalo maglovito; sećanje se gasilo upravo dok je pokušavao da ga oživi. Druga vremenska staza, mislio je on. Prošlost. Drugačije to nije mogao da shvati. Sećanje se tamo završavalo. Moja žena je jedinstvena, mislio je on, može da učini nešto što niko drugi na Zemljii ne može. U tom slučaju, zašto ne radi za Ransiterovu organizaciju? Nešto nije u redu.
<BR>&nbsp;&nbsp;&nbsp;&nbsp;&nbsp;"Jeste li izmerili njeno polje?" upita Ransiter. "Hoću da kažem, to vam je posao. Govorite kao da jeste. Govorite kao da ste sigurni u sebe."
<BR>&nbsp;&nbsp;&nbsp;&nbsp;&nbsp;"Nisam siguran u sebe", reče Džo. Ali siguran sam za svoju ženu, dopuni u sebi. "Doneću svoj pribor za ispitivanje", reče on, "pa ćemo videti koju vrstu polja ona stvara."
<BR>&nbsp;&nbsp;&nbsp;&nbsp;&nbsp;"Ah, ta idite, Džo", reče Ransiter ljutito. "Da vaša žena ima neki talenat ili antitalenat, vi biste to izmerili pre najmanje godinu dana; ne biste to otkrivali sada." On pritisnu jedno dugme na stonom interfonu. "Personalno? Imamo li dosje o gospođi Čip? Patriši Čip?"
<BR>&nbsp;&nbsp;&nbsp;&nbsp;&nbsp;Posle kratke pauze, iterfon se odazva: "Nema dosjea o gospođi Čip. Možda pod njenim devojačkim imenom."
<BR>&nbsp;&nbsp;&nbsp;&nbsp;&nbsp;"Konli", reče Džo. "Patriša Konli."
<BR>&nbsp;&nbsp;&nbsp;&nbsp;&nbsp;Ponovo pauza. "O gospođici Patriši Konli imamo dva predmeta. Osnovni izviđački izveštaj gospodina Ešvuda i podatke iz testa koji je obavio gospodin Čip." Kroz prorez interfona polako se probiše kopije dva dokumenta i padoše na površinu stola.
<BR>&nbsp;&nbsp;&nbsp;&nbsp;&nbsp;Pregledavši dobijene podatke Džoa Čipa, Ransiter namrgođeno reče: "Džo, bolje bi bilo da ovo pogledate; hodite ovamo." On zabode prst u stranicu, a Džo, koji mu je prišao, vide dva podvučena krstića. On i Ransiter letimično se zgledaše, a onda preneše pogled na Pat.
<BR>&nbsp;&nbsp;&nbsp;&nbsp;&nbsp;"Znam šta to znači", reče Pat jednolično. "'Neverovatna moć. Antipsi-polje jedinstveno po obimu'." Ona se usredsređivala, očigledno pokušavajući da se seti dostavnog teksta. "'Verovatno može'..."
<BR>&nbsp;&nbsp;&nbsp;&nbsp;&nbsp;"Mi smo dobili ugovor s Mikom", reče Ransiter Džou Čipu. "Ja sam ovde imao grupu od jedanaest inercijalaca, a onda sam joj predložio..."
<BR>&nbsp;&nbsp;&nbsp;&nbsp;&nbsp;"Da pokaže grupi šta može", reče Džo. "I ona je to učinila. Učinila je upravo to. A moja procena bila je tačna." Vrhom prsta sledio je simbole opasnosti pri dnu lista. "Moja sopstvena žena", reče on.
<BR>&nbsp;&nbsp;&nbsp;&nbsp;&nbsp;"Ja nisam tvoja žena", reče Pat. "I to sam promenila. Želiš li opet sve onako kako je bilo bez ikakvih promena, čak ni u pojedinostima? To vašim inercijalcima neće pokazati mnogo. S druge strane, oni su ionako nesvesni... ukoliko neki od njih nisu sačuvali mrvice sećanja kao Džo. Do sada je, međutim, trebalo da se to postupno eliminiše."
<BR>&nbsp;&nbsp;&nbsp;&nbsp;&nbsp;"Ja bih voleo da mi se vrati ugovor s Mikom. Bar toliko", reče Ransiter zajedljivo.
<BR>&nbsp;&nbsp;&nbsp;&nbsp;&nbsp;"Kad ja nekog otkrijem", reče Dži Dži Ešvud, "to je otkriće." Posiveo je u licu.
<BR>&nbsp;&nbsp;&nbsp;&nbsp;&nbsp;"Da, vi zbilja dovodite talente", reče Ransiter.
<BR>&nbsp;&nbsp;&nbsp;&nbsp;&nbsp;Interfon zazuja, a kreketavi, starački glas gospođe Frik odškripa: "Jedna grupa naših inercijalaca čeka da vas vidi, gospodine Ransitere; kao da ste ih zvali u vezi s nekim novim, zajedničkim radnim projektom. Jeste li slobodni da ih primite?"
<BR>&nbsp;&nbsp;&nbsp;&nbsp;&nbsp;"Pošaljite ih unutra", reče Ransiter.
<BR>&nbsp;&nbsp;&nbsp;&nbsp;&nbsp;"Ja ću sačuvati ovaj prsten", reče Pat. Ona pokaza srebrnu burmu sa žadom, koju su u drugoj vremenskoj stazi izabrali ona i Džo; rešila se da sačuva bar toliko od alternativnog sveta. Razmišljao je kakvu je - i da li je uopšte zakonsku osnovu zadržala uz to. Nadao se da nije. Bilo kako bilo, mudro je ćutao. Bolje je čak i ne pitati.
<BR>&nbsp;&nbsp;&nbsp;&nbsp;&nbsp;Vrata kancelarije su se otvorila i inercijalci su ušli u parovima. Za trenutak su neodlučno stajali, a onda su počeli da zauzimaju mesta okrenuti Ransiterovom stolu. Ransiter ih je pogledao i prerio pacovsko gnezdo dokumenata na svom stolu; očigledno, pokušavao je da utvrdi je li Pat ma na koji način izmenila sastav grupe.
<BR>&nbsp;&nbsp;&nbsp;&nbsp;&nbsp;"Edi Dorn", reče Ransiter. "Da, tu ste." On okrznu pogledom nju, pa čoveka do nje. "Hamond. U redu, Hamonde. Tipi Džekson." On je potraži očima.
<BR>&nbsp;&nbsp;&nbsp;&nbsp;&nbsp;"Došla sam što sam brže mogla", reče gospođa Džekson. "Niste mi dali mnogo vremena, gospodine Ransitere."
<BR>&nbsp;&nbsp;&nbsp;&nbsp;&nbsp;"Džon Ild", reče Ransiter. Mladić razbarušene, vunaste kose zagrakta u znak odgovora. Njegova nadmenost, opazi Džo, kao da se izgubila; momak je sada uzgledao povučen u sebe i čak pomalo uzdrman. Bilo bi zanimljivo otkriti čega se on seća - čega se sećaju svi oni pojedinačno i skupno, pomisli Džo.
<BR>&nbsp;&nbsp;&nbsp;&nbsp;&nbsp;"Frančeska Speniš", reče Ransiter.
<BR>&nbsp;&nbsp;&nbsp;&nbsp;&nbsp;Blistava crnka, nalik na ciganku, iz koje je zračila čudna, uzbuđena napetost, bez ustezanja izjavi: "Za poslednjih nekoliko minuta, gospodine Ransitere, dok smo čekali u predvorju vaše kancelarije, pričinili su mi se tajanstveni glasovi i preneli mi poruku."
<BR>&nbsp;&nbsp;&nbsp;&nbsp;&nbsp;"Vi ste Frančeska Speniš?" upita Ransiter strpljivo; izgledao je umorniji no obično.
<BR>&nbsp;&nbsp;&nbsp;&nbsp;&nbsp;"Jesam; uvek sam bila; uvek ću biti", zazvoni glas gospođe Speniš ubeđeno. "Smem li da vam kažem šta su mi ti glasovi okrili?"
<BR>&nbsp;&nbsp;&nbsp;&nbsp;&nbsp;"Možda kasnije", reče Ransiter, prelazeći na sledeći personalni dokument.
<BR>&nbsp;&nbsp;&nbsp;&nbsp;&nbsp;"To mora biti rečeno", izjavi gospođica Speniš zvučno.
<BR>&nbsp;&nbsp;&nbsp;&nbsp;&nbsp;"U redu", reče Ransiter. "Napravićemo pauzu za dva minuta." Otvorio je ladicu na stolu, izvadio odande jednu od svojih anfetaminskih tableta i progutao je bez vode. "Da čujemo šta su vam ti glasovi otkrili, gospođice Speniš." Okrznuo je pogledom Džoa i slegnuo ramenima.
<BR>&nbsp;&nbsp;&nbsp;&nbsp;&nbsp;"Neko nas je, baš sada, sve nas, preneo u drugi svet", reče gospođica Speniš. "Mi smo tamo pre bivali, živeli u njemu kao njegovi stanovnici, a onda nas je golema, sveobuhvatna duhovna sila vratila u ovu, našu pravu Vaseljenu."
<BR>&nbsp;&nbsp;&nbsp;&nbsp;&nbsp;"Biće da je to Pat", reče Džo Čip. "Pat Konli koja je koliko danas stupila u firmu."
<BR>&nbsp;&nbsp;&nbsp;&nbsp;&nbsp;"Tito Apostas", reče Ransiter. "Jeste li ovde?" Istegao je vrat, čkiljeći po sobi u ljude koji su sedeli.
<BR>&nbsp;&nbsp;&nbsp;&nbsp;&nbsp;Jedan ćelavi muškarac, tresući jarećom bradicom, pokaza na sebe. Nosio je staromodne pantalone od zlatnog lamea, tesne u bedrima, pa ipak uspevao je da stvori nekakvo stilsko dejstvo. Možda su tome dorinosila dugmad veličine jaja na njegovoj bluzi zelenoj kao morska trava; u svakom slučaju, iz njega se lučilo veliko dostojanstvo, natprosečna uzvišenost. Džo je bio impresioniran.
<BR>&nbsp;&nbsp;&nbsp;&nbsp;&nbsp;"Dom Deni", reče Ransiter.
<BR>&nbsp;&nbsp;&nbsp;&nbsp;&nbsp;"Ovde sam, gospodine", odazva se samouvereni bariton kao kod neke sijamske mačke; potekao je od jednog vitkog tipa, ozbiljna izgleda, koji je sedeo na stolici kao da ima kolac u leđima i držao šake na kolenlma. Nosio je dindrl od poliestera, pantljiku preko čela i dugačke kose, kožne kaubojske dokolenice s lažnim srebrnim zvezdicama i sandale.
<BR>&nbsp;&nbsp;&nbsp;&nbsp;&nbsp;"Vi ste antianimator", reče Ransiter, čitajući sa odgovarajućeg lista. "Jedini koga koristim." On se obrati Džou: "Pitam se da, li nam je potreban, možda bi trebalo da ga zamenimo za još jednog telepatu, što ih je više, tim bolje."
<BR>&nbsp;&nbsp;&nbsp;&nbsp;&nbsp;"Moramo se obezbediti od svega", reče Džo. "S obzirom na to da ne znamo u šta se upuštamo."
<BR>&nbsp;&nbsp;&nbsp;&nbsp;&nbsp;"Valjda je tako." Ransiter klimnu. "U redu, Sami Mundo."
<BR>&nbsp;&nbsp;&nbsp;&nbsp;&nbsp;Jedan mladić mlohava nosa, u maksi-haljini, premalene glave koja je ličila na lubenicu, diže ruku jednim grčevitim, drhtavim pokretom nalik na tik; kao da je anemično telo to učinlo samo od sebe, pomisli Džo. Ovu osobu je poznavao. Mundo je izgledao mnogo godina mlađi od svog hronološkog doba; njegov fizički i duhovni razvoj davno je prestao. Tehnički, Mundo je imao inteligenciju jednog rakuna; umeo je da hoda, jede, i da se sam kupa, pa čak - donekle - i da govori. Njegova antitelepatska sposobnost, međutim, bila je znatna. Jednom je sam potpuno isključio S. Doula Melipouna; kućni magazin preduzeća trubio je o tome, mesecima.
<BR>&nbsp;&nbsp;&nbsp;&nbsp;&nbsp;"Oh, da", reče Ransiter. "I tako, stižemo do Vendi Rajt."
<BR>&nbsp;&nbsp;&nbsp;&nbsp;&nbsp;Kao i uvek kada bi mu se ukazala prilika, Džo je uputio jedan dugačak, podmukli pogled devojci koja bi mu, da je u tome imao uspeha, postala ljubavnica ili, još bolje, žena. Izgledala je neverovatno da je Vendi Rajt sazdana od krvi i unutrašnjih organa kao sav ostali svet. U njenoj blizini on se osećao kao badžasti, masni, oznojeni, neobrazovani vetropir kome krče creva i šišti mu iz grudi. Pored nje postajao je svestan telesnih mehanizama koji su ga održavali u životu; mašinski park u njemu, cevi i ventili, kompresori i ventilatorski remeni morali su da hukću na beznadežnom zadatku, poslu koji je unapred bio osuđen na propast. Gledajući njeno lice, otkrivao je da se njegovo sopstveno sastoji od drečave maske; njeno telo teralo ga je da se oseća kao najprostija igračka na navijanje. Sve njene boje imale su tu osobinu da deluju tanano, kao da su posredno obasjane. Njene oči, ti zeleni, kotrljajući kamenovi, na sve su gledale ravnodušno; u njima nikada nije opazio ni strah, ni odvratnost, ni prezir. Što je videla, ona je prihvatala. Naoko je uglavnom bila mirna. Ali povrh toga činilo mu se da je postojana, bezbrižna i hladnokrvna, imuna na umor i napore, fizičke bolesti i malaksalost. Verovatno je imala dvadeset pet-šest godina, ali nije mogao da je zamisli mlađu, a zasigurno nikada neće izgledati ni, starija. Za tako šta odveć dobro je gospodarila sobom i spoljašnjom stvarnošću.
<BR>&nbsp;&nbsp;&nbsp;&nbsp;&nbsp;"Ovde sam", reče Vendi s blagim spokojstvom.
<BR>&nbsp;&nbsp;&nbsp;&nbsp;&nbsp;Ransiter klimnu. "U redu; ostaje Fred Zafski." Upro je pogded u mlitavog, nogatog, sredovečnog tipa neprirodna izgleda, kose prilepljene uz glavu, nečiste kože i s neobično istaknutom Adamovom jabučicom - odevenog za ovu priliku u udobnu odeždu boje pavijanove stražnjice. "To mora da ste vi."
<BR>&nbsp;&nbsp;&nbsp;&nbsp;&nbsp;"Tako je", potvrdi Zafski i zakikota. se. "Šta kažete na to?"
<BR>&nbsp;&nbsp;&nbsp;&nbsp;&nbsp;"Bože", reče Ransiter, odmahnuvši glavom. "Pa, morali smo sigurnosti radi da uvrstimo jednog antiparakinetičara, a to ste vi." Bacio je dokumenta i pogledom potražio svoju zelenu cigaru. Zatim se obratio Džou: "To je grupa, plus vi i ja. Ima li nekih promena koje biste rado izvršili u poslednjem trenutku?"
<BR>&nbsp;&nbsp;&nbsp;&nbsp;&nbsp;"Ja sam zadovoljan", reče Džo.
<BR>&nbsp;&nbsp;&nbsp;&nbsp;&nbsp;"Vi smatrate da je ova družina inercijalaca najbolja kombinacija za koju smo mogli da se odlučimo?" Ransiter ga je napregnuto gledao.
<BR>&nbsp;&nbsp;&nbsp;&nbsp;&nbsp;"Da", reče Džo.
<BR>&nbsp;&nbsp;&nbsp;&nbsp;&nbsp;"I dovoljno je dobra da se uhvati ukoštac s Holisovim psihicima?"
<BR>&nbsp;&nbsp;&nbsp;&nbsp;&nbsp;"Da", reče Džo.
<BR>&nbsp;&nbsp;&nbsp;&nbsp;&nbsp;Ali znao je da nije tako.
<BR>&nbsp;&nbsp;&nbsp;&nbsp;&nbsp;Nije to bilo nešto na šta je mogao da ukaže prstom. I jamačno se nije zasnivalo na razumu. Potencijalno, kapacitet protivpolja jedanaest inercijalaca morao se smatrati ogromnim. Pa ipak...
<BR>&nbsp;&nbsp;&nbsp;&nbsp;&nbsp;"Gospodine Čipe, možete li da mi posvetite jedan trenutak?" Gospodin Apostos, ćelav i bradat, čije su pantalone od zlatnog lamea svetlucale, uhvati Džoa Čipa za mišicu. "Mogu li s vama da popričam o doživljaju koji sam imao kasno prošle noći? Izgleda da sam u hipnagoškom stanju kontaktirao s jednim ili možda dvojicom pripadnika ekipe gospodina Holisa - telepatom koji očigledno operiše u sadejstvu s jednim prekogom. Mislite li da to treba da kažem gospodinu Ransiteru? Je li to važno?"
<BR>&nbsp;&nbsp;&nbsp;&nbsp;&nbsp;Džo Čip u nedoumici pogleda Ransitera. Dok je sedeo na otmenoj, omiljenoj stolici i pokušavao da ponavo pripali novu havanu, Ransiter je izgledao strahovito umoran; rese na njegovom licu bile su oklembešene. "Ne", reče Džo. "Manite to."
<BR>&nbsp;&nbsp;&nbsp;&nbsp;&nbsp;"Dame i gaspodo", reče Ransiter glasom koji je nadjačao opštu galamu. "Sada polazimo na Lunu, vas jedanaest inercijalaca, Džo Čip, ja i zastupnik naše mušterije, Zoe Virt; ukupno, dakle, četrnaestoro. Poslužićemo se sopstvenim brodom." On izvadi okrugli, zlatni, anahronični džepni sat i pažljivo ga osmotri. "Tri i trideset. Pratfol II startovaće sa glavnog krovnog uzletišta u četiri." Naglo je spustio poklopac na satu i vratio ga u džep svilene ešarpe. "Pa, Džo, eto nas zajedno, u dobru i u zlu. Žalim što nemamo kućnog prekoga koji bi za nas bacio pogled u budućnost", reče on. I njegovo lice i ton njegovog glasa bili su klonuli od brige i strepnji, neotklonjivog bremena odgovornosti i godina.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
