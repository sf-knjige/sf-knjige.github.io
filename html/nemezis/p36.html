<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NA PRAGU
<P>&nbsp;&nbsp;&nbsp;&nbsp;&nbsp;76.
<BR>&nbsp;&nbsp;&nbsp;&nbsp;&nbsp;"Savršeno", reče Tesa Vendel. "Savršeno, savršeno, savršeno!" Napravila je gest kao da nešto prikucava na zid, čvrsto i snažno. "Savršeno."
<BR>&nbsp;&nbsp;&nbsp;&nbsp;&nbsp;Krajl Fišer je znao o čemu ona govori. Dva puta već behu, u dva različita pravca, prošli kroz hipersvemir. Dva puta je Krajl primetio kako se zvezdana slika unekoliko menja. Dva puta je pogledom tražio Sunce; prvi put je bilo nešto manje sjajno, drugi put blistavije. Već je počeo da se oseća kao stari hipersvemirski vuk.
<BR>&nbsp;&nbsp;&nbsp;&nbsp;&nbsp;"Sunce više ne deluje na nas, zar ne", upita on.
<BR>&nbsp;&nbsp;&nbsp;&nbsp;&nbsp;"Oh, deluje, ali na savršeno predvidljiv način. Fizičko dejstvo Sunca čini nam sada, da se tako izrazim, psihološko zadovoljstvo - ako razumeš šta hoću da kažem."
<BR>&nbsp;&nbsp;&nbsp;&nbsp;&nbsp;Fišer, međutim, kao da je želeo da stvari tera do kraja. "Ipak, sada je već prilično udaljeno. Njegovo gravitaciono dejstvo mora da je u ovom času blizu nule."
<BR>&nbsp;&nbsp;&nbsp;&nbsp;&nbsp;"Svakako", odvrati Vendelova, "ali sasvim blizu nule nije nula. Uticaj Sunca se da izračunati. Dva puta smo prošli kroz hipersvemir, pri čemu nam se, jednom prilikom, virtualna putanja približavala Suncu, a drugi put išla u suprotnom smeru. Vu je to, razumljivo, prethodno bio precizno proračunao i putanja se složila sa proračunima do najmanje decimale. Taj čovek je pravi genije. Ne možeš ni zamisliti kakve sve prečice pravi u kompjuterskom programu."
<BR>&nbsp;&nbsp;&nbsp;&nbsp;&nbsp;"Siguran sam da je tako", promrmlja Krajl.
<BR>&nbsp;&nbsp;&nbsp;&nbsp;&nbsp;"Znači, Krajle, sada je sve jasno. Već sutra se možemo naći u blizini Susedne zvezde; štaviše, možda i do kraja današnjeg dana, ako nam se zbilja žuri. Ipak, iz razumljivih razloga, ne preblizu. Moraćemo joj, iz predostrožnosti, polako prilaziti. Osim toga, ne poznajemo dovoljno dobro masu Susedne zvezde da bismo mogli sebi dozvoliti da joj se previše približimo. Ne želimo da budemo nenadano odbačeni, pa da opet moramo da izračunavamo kako da ponovo nađemo put do nje." Ona zaneseno zatrese glavom. "Oh, taj Vu. Toliko sam zadovoljna njime. Ne možeš ni zamisliti."
<BR>&nbsp;&nbsp;&nbsp;&nbsp;&nbsp;"Bojim se da malo preteruješ", primeti Fišer oprezno. "Nisi li, zapravo, pomalo zabrinuta?"
<BR>&nbsp;&nbsp;&nbsp;&nbsp;&nbsp;"Zabrinuta? Kako to misliš?" Gledala ga je s čuđenjem. "Nije valjda da misliš da treba da sam ljubomorna?"
<BR>&nbsp;&nbsp;&nbsp;&nbsp;&nbsp;"Pa, u stvari, ne znam. Ima li ikakvih izgleda da Čao-Li Vu stekne zasluge za razrađivanje nadsvetlosnog leta - mislim, za iznalaženje važnih pojedinosti - a ti da budeš zaboravljena, da te se sećaju tek kao preteče projekta?"
<BR>&nbsp;&nbsp;&nbsp;&nbsp;&nbsp;"Nikako, Krajle. Lepo je od tebe što se brineš za mene, ali to su sigurne stvari. Moj rad je zabeležen do najmanje pojedinosti. Temeljna matematika nadsvetlosnog leta je moja. Doprinela sam i inženjerskim razradama, premda će drugima pripasti veće zasluge za projektovanje broda, što je i pravo. Ono što je Vu učinio bilo je da je dodao jedan korektivni činilac u osnovne jednačine. Reč je, razume se, o izuzetno važnom doprinosu, jer bez toga, sada vidimo, nadsvetlosni let ne bi u praksi bio moguć; ali, to je tek šlag povrh kolača. Kolač je i dalje moj.
<BR>&nbsp;&nbsp;&nbsp;&nbsp;&nbsp;"Odlično. Ukoliko si sigurna da je tako, onda sam i ja srećan."
<BR>&nbsp;&nbsp;&nbsp;&nbsp;&nbsp;"U stvari, Krajle, ja se nadam da će Vu preuzeti vođstvo u razvoju nadsvetlosnog leta. Da će Vu stati na čelo projekta. Činjenica je da sam već prevalila svoje najbolje godine, naravno - sa stanovišta nauke, najme. Samo sa stanovišta nauke, Krajle."
<BR>&nbsp;&nbsp;&nbsp;&nbsp;&nbsp;Fišer se isceri. "Znam."
<BR>&nbsp;&nbsp;&nbsp;&nbsp;&nbsp;"Međutim, kao naučnik, počinjem da se spuštam nizbrdo. Moj rad poslednjih godina predstavljao je samo razradu zamisli do koje sam došla još kao student. Već dvadeset pet godina izvlačim zaključke i mislim da sam svetu dala sve što sam mogla. Ono što je sada potrebno jesu sasvim nove, sveže zamisli, suštinski nova razmišljanja, razgranavanje u neosvojena područja. A ja to više ne mogu da činim."
<BR>&nbsp;&nbsp;&nbsp;&nbsp;&nbsp;"Hajde, Tesa, nemoj potcenjivati sebe."
<BR>&nbsp;&nbsp;&nbsp;&nbsp;&nbsp;"Ne, Krajle, nisam ja od te sorte. Za nove ideje potrebni su mladi ljudi. Ne samo mladi mozgovi koje imaju mladi ljudi, već novi mozgovi. Vu ima genom kakav čovečanstvo do sada nije poznavalo. Njegova su iskustva bitno njegova - i, ničija više.. On može da smisli nešto suštinski novo. Naravno, osloniće se na ono što sam ja izgradila pre njega i duguje veoma mnogo onome što je naučio od mene. On je moj učenik, Krajle, dete mog intelekta. Sve što on dobro učini, govori dobro i o meni. Da budem ljubomorna na njega? Pa, ja sam ponosna na njega. Šta je sad, Krajle? Ne izgledaš mi baš zadovoljan."
<BR>&nbsp;&nbsp;&nbsp;&nbsp;&nbsp;"Zadovoljan sam i srećan ako si i ti, Tesa, bez obzira na to kako izgledam. Nevolja je, međutim, što imam utisak da me kljukaš načelnim razmišljanjima o progresu u nauci. Zar nije bilo toliko slučajeva u istoriji nauke, kao i u svemu drugom, da je ljubomora dolazila do izražaja i da su učitelji mrzeli svoje učenike baš zbog toga što su ih ovi prevazišli?"
<BR>&nbsp;&nbsp;&nbsp;&nbsp;&nbsp;"Naravno. Mogla bih ovog trenutka, bez po muke, da ti nabrojim deset takvih slučajeva. Ali to su zaista izuzeci, a i činjenica je da se ja tako ne osećam. Ne kažem da, možda, jednog dana neću izgubiti strpljenje sa Vuom i celom Vaseljenom, ali, bar ovog trenutka, stvari ne stoje tako, a ja želim da uživam u ovom trenutku dok... Oh, šta je sada?"
<BR>&nbsp;&nbsp;&nbsp;&nbsp;&nbsp;Ona pritisnu dugme za prijem i na prenosniku se pojavi trodimenziona slika lica Meri Blankovic.
<BR>&nbsp;&nbsp;&nbsp;&nbsp;&nbsp;"Kapetane", reče ona uz oklevanje, "raspravljamo nešto i pitam se da li bismo mogli da se posavetujemo s vama."
<BR>&nbsp;&nbsp;&nbsp;&nbsp;&nbsp;"Nešto nije u redu sa letom?"
<BR>&nbsp;&nbsp;&nbsp;&nbsp;&nbsp;"Ne, kapetane. Samo razmatramo buduću strategiju."
<BR>&nbsp;&nbsp;&nbsp;&nbsp;&nbsp;"Razumem. Ne mora da ide ovako. Doći ću u strojarnicu."
<BR>&nbsp;&nbsp;&nbsp;&nbsp;&nbsp;Vendelova isključi prijemnik.
<BR>&nbsp;&nbsp;&nbsp;&nbsp;&nbsp;"Blankoviceva obično nije tako ozbiljna", promrmlja Fišer. "Šta li imaju na umu?"
<BR>&nbsp;&nbsp;&nbsp;&nbsp;&nbsp;"Neću da nagađam. Idem da vidim šta je posredi." Pokretom ruke ona dade znak Fišeru da pođe za njom.
<BR>
<BR>&nbsp;&nbsp;&nbsp;&nbsp;&nbsp;77.
<BR>&nbsp;&nbsp;&nbsp;&nbsp;&nbsp;U strojarnici je bilo troje naučnika; sve troje je sedelo na podu, uprkos činjenici da su se trenutno nalazili van domašaja gravitacije. Svako je od njih mogao, isto tako, sedeti i na nekom od zidova, ali to bi odudaralo od ozbiljnosti situacije i bilo možda protumačeno kao izraz nepoštovanja prema kapetanu. Za bestežinsko stanje bila su smišljena posebna složena pravila ponašanja.
<BR>&nbsp;&nbsp;&nbsp;&nbsp;&nbsp;Vendelova nije volela bestežinsko stanje i da je htela da iskoristi svoj kapetanski autoritet mogla je narediti da brod neprestano rotira, stvarajući centrifugalni efekat, što bi proizvelo bar neki osećaj gravitacije. No, znala je i to da je proračunavanje putanje neuporedivo lakše ukoliko brod u odnosu na svemir miruje i translaciono i rataciono mada, s druge strane, ni proračunavanje pri stalnoj rotacionoj brzini ne bi tebalo da bude odveć teško.
<BR>&nbsp;&nbsp;&nbsp;&nbsp;&nbsp;Insistirati, međutim, na takvom kretanju predstavljalo bi izraz nepoštovanja prema osobi za kompjuterom. I opet, pravila ponašanja.
<BR>&nbsp;&nbsp;&nbsp;&nbsp;&nbsp;Tesa Vendel zauze svoje mesto i Fišer nije mogao da (uz pritajeni smešak) ne primeti kako se blago zateturala. Uprkos svom naseobinskom poreklu, Tesa očigledno nije bila za svemir. S druge strane, on, Zemljanin (novi pritajeni, ovog puta samozadovoljni smešak) snalazio se u bestežinskom stanju kao da je rođen u njemu.
<BR>&nbsp;&nbsp;&nbsp;&nbsp;&nbsp;Čao-Lu Vu duboko udahnu vazduh. Imao je široko lice - od onih kakva obično pripadaju omanjim, zdepastim ljudima , ali, kada bi ustao, bilo je jasno da je viši od proseka. Kosa mu je bila tamna i savršeno ravna, a oči samo dva uzana proreza.
<BR>&nbsp;&nbsp;&nbsp;&nbsp;&nbsp;"Kapetane", poče on blago.
<BR>&nbsp;&nbsp;&nbsp;&nbsp;&nbsp;"Šta je, Čao-Li? Ako mi kažeš da se javio još neki problem u programiranju, imaš odlične izglede da budeš prikucan uza zid."
<BR>&nbsp;&nbsp;&nbsp;&nbsp;&nbsp;"Ne, nema novih problema, kapetane. Nikakvih. U stvari, to odsustvo problema upravo me i navodi na pomisao da je naš zadatak obavljen i da je vreme da se vratimo na Zemlju. Želeo sam da vam to i zvanično predložim."
<BR>&nbsp;&nbsp;&nbsp;&nbsp;&nbsp;"Da se vratimo na Zemlju?" Vendelova je malo zastala pre no što je to kazala, a na licu joj se pojavio izraz zapanjenosti. "Zašto? Još uvek nismo priveli kraju naš zadatak."
<BR>&nbsp;&nbsp;&nbsp;&nbsp;&nbsp;"Mislim da jesmo, kapetane", odvrati Vu; lice mu je postalo bezizražajnije. "U stvari, i nismo znali šta nam je tačno zadatak. Razradili smo sistem nadsvetlosnog leta, a to nismo imali kada smo se otisnuli sa Zemlje."
<BR>&nbsp;&nbsp;&nbsp;&nbsp;&nbsp;"Znam. Ali, šta s tim?"
<BR>&nbsp;&nbsp;&nbsp;&nbsp;&nbsp;"Osim toga, nemamo baš nikakvog načina da komuniciramo sa Zemljom. Ako sada krenemo u susret Susednoj zvezdi i nešto nam se desi, nešto pođe loše, Zemlja neće imati praktični nadsvetlosni let i mi ne možemo reći hoće li ga ikada dobiti. To bi se moglo ozbiljno odraziti na evakuacione planove Zemlje, u vezi sa približavanjem Susedne zvezde. Mislim da je vrlo važno da se sada vratimo i izvestimo o onome što smo do sada postigli."
<BR>&nbsp;&nbsp;&nbsp;&nbsp;&nbsp;Vendelova ga je pažljivo slušala. "Shvatam. A ti, Džarlou, deliš li njegovo mišljenje?"
<BR>&nbsp;&nbsp;&nbsp;&nbsp;&nbsp;Henri Džarlou je bio visok, plav i turoban; neka neodređena melanholija, neprestano prisutna na njegovom licu, davala je potpuno pogrešnu sliku o njegovom karakteru. Osim toga, njegovi dugi prsti (pri tom ne i krhki) behu poput prstiju čarobnjaka u trenucima kada se bavio kompjuterom ili bilo kojim drugim instrumentom na brodu.
<BR>&nbsp;&nbsp;&nbsp;&nbsp;&nbsp;"Iskreno, mislim da ima smisla u onome što Vu predlaže", oglasi se Džarlou. "Kada bismo imali mogućnost nadsvetlosne komunikacije, jednostavno bismo preneli poruku Zemlji i nastavili dalje. Šta bi se s nama posle toga dogodilo, više ne bi bilo bitno ni za koga osim za nas. Kako stvari stoje, ne možemo se ozbiljno pozabaviti gravitacionom korekcijom."
<BR>&nbsp;&nbsp;&nbsp;&nbsp;&nbsp;"A ti, Blankoviceva?" upita tiho Vendelova.
<BR>&nbsp;&nbsp;&nbsp;&nbsp;&nbsp;Meri Blankovic se nesigurno promeškolji. Bila je to oniska, mlada žena, dugačke kose i ravno podsečenih šiški koje su joj se spuštale do nosa. Bila je nežnog telesnog sastava, što joj je sve, uz brze pokrete, davalo izgled minijaturne Kleopatre.
<BR>&nbsp;&nbsp;&nbsp;&nbsp;&nbsp;"Ne znam, zbilja", odgovori ona. "Nemam nikakve određene stavove u vezi s tim i čini mi se da su me Vu i Džarlou uvalili u ovo. Ali zar i vi ne smatrate da je bitno preneti informaciju na Zemlju? Savladali smo sve značajne dosadašnje nepoznanice prilikom ovog leta, i sada su nam potrebni veći i savršeniji brodovi, snabdeveni kompjuterima koji će u obzir uzimati i gravitacionu korekciju. Bićemo onda u mogućnosti da jednim skokom stignemo od Sunca do Susedne zvezde; uz snažniju gravitaciju mogli bismo krenuti neposredno od Sunca i doskočiti mnogo bliže Susednoj zvezdi. Ne bismo morali trošiti nedelje i nedelje prevaljujući mala rastojanja pre skoka u polasku kao i na poskok u dolasku. Čini mi se da Zemlja mora dobiti te obaveštenja."
<BR>&nbsp;&nbsp;&nbsp;&nbsp;&nbsp;"Razumem", reče Vendelova. "U stvari, glavno je pitanje da li bi bilo mudro odmah odneti informaciju o gravitacionoj korekciji na Zemlju. Vu, je li to zbilja toliko značajno koliko ti se čini? Tebi ta ideja o gravitacionoj korekciji nije pala na pamet ovde i sada, na brodu. Čini mi se da si o tome raspravljao sa mnom pre više meseci." Ona se zamisli na trenutak. "Ima tome oko godinu dana."
<BR>&nbsp;&nbsp;&nbsp;&nbsp;&nbsp;"Nije to, zapravo, bila rasprava, kapetane. Koliko se sećam, bili ste prilično nestrpljivi, i niste me saslušali do kraja."
<BR>&nbsp;&nbsp;&nbsp;&nbsp;&nbsp;"Da, priznajem da sam pogrešila. Ali ti si to stavio na papir. Rekla sam ti da podneseš zvanični izveštaj o tome i da ću ga pogledati kad budem imala vremena." Ona podiže ruku. "Znam, međutim, da nikada nisam stigla da se time pozabavim, čak se ne sećam ni da sam primila neki takav izveštaj, ali, znajući te, Vu, verujem da si sve vrlo podrobno razradio u svom izveštaju, sa svim matematičkim proračunima. Zar nije tako, Vu? Taj tvoj izveštaj mora biti negde zaveden."
<BR>&nbsp;&nbsp;&nbsp;&nbsp;&nbsp;Vuove usne se zgrčiše, ali se ton njegovog glasa nimalo ne promeni. "Da, načinio sam izveštaj, kapetane, ali u pitanju su bile tek spekulacije, i ne verujem da je iko na to obratio pažnju. Kao što ni vi niste, kapetane."
<BR>&nbsp;&nbsp;&nbsp;&nbsp;&nbsp;"Zašto tako misliš? Vu, nisu baš svi priglupi kao ja."
<BR>&nbsp;&nbsp;&nbsp;&nbsp;&nbsp;"Čak i da je neko obratio pažnju, ponavljam da je reč samo o spekulacijama. Kada se budemo vratili, bićemo u mogućnosti da pružimo i dokaze."
<BR>&nbsp;&nbsp;&nbsp;&nbsp;&nbsp;"Kada spekulacija postoji, neko će, jednom, sigurno doći i do dokaza. Ti znaš kako nauka dejstvuje."
<BR>&nbsp;&nbsp;&nbsp;&nbsp;&nbsp;Vu polako i značajno reče: "Neko."
<BR>&nbsp;&nbsp;&nbsp;&nbsp;&nbsp;"Ah, Vu, sada prelazimo na stvar... Nije tebe briga hoće li Zemlja ovladati praktičnim metodom nadsvetlosnog leta. Tebe brine mogućnost da priznanje ne pripadne tebi. Jesam li u prvu?"
<BR>&nbsp;&nbsp;&nbsp;&nbsp;&nbsp;"Kapetane, u tome nema ničeg lošeg. Naučnik ima sva prava da nastoji da sačuva prvenstvo svojih otkrića."
<BR>&nbsp;&nbsp;&nbsp;&nbsp;&nbsp;Vendelova šmrknu. "Nisi, nadam se, zaboravio da sam ja zapovednik ovog broda i da sam ja ta koja donosi odluke?"
<BR>&nbsp;&nbsp;&nbsp;&nbsp;&nbsp;"Ne, nisam", odvrati Vu, "ali ovo nije jedrenjak iz osamnaestog veka. Svi smo mi, prevashodno, naučnici i mislim da moramo na demokratski način donositi odluke. Ako većina želi da se vrati..."
<BR>&nbsp;&nbsp;&nbsp;&nbsp;&nbsp;"Čekajte", umeša se oštro Fišer. "Pre no što se ovo nastavi, imate li nešto protiv ako se i ja uključim u raspravu? Jedini sam ovde koji još nije izneo svoje mišljenje i, ukoliko težite demokratiji, onda bih i ja želeo da joj dam svoj prilog. Smem li, kapetane?"
<BR>&nbsp;&nbsp;&nbsp;&nbsp;&nbsp;"Hajde, samo napred", odobri Vendelova, stišćući i otvarajući desnu šaku kao da ima nameru da nekog ščepa za vrat.
<BR>&nbsp;&nbsp;&nbsp;&nbsp;&nbsp;"Pre otprilike sedam i po vekova", poče Fišer, "Kristifor Kolumbo je otplovio zapadno od Španije i, konačno otkrio Ameriku, iako ni sam, do kraja života, nije znao šta je postigao. Uz put je otkrio i da se odstupanje magnetnog kompasa od pravog severa, takozvana "magnetska deklinacija", menja sa geografskom dužinom. Bilo je to vrlo značajno otkriće - štaviše, prvo čisto naučno otkriće načinjeno tokom jedne prekomorske plovidbe.
<BR>&nbsp;&nbsp;&nbsp;&nbsp;&nbsp;E, sada, koliko vas zna da je Kolumbo otkrio promenljivost magnetske deklinacije? Niko, pretpostavljam. Koliko vas zna da je Kolumbo otkrio Ameriku? Svi, naravno. Zamislite, sada, šta bi se desilo da je Kolumbo, otkrivši devijaciju, naprasno rešio da se vrati s pola puta da bi kralju Ferdinandu i kraljici Izabeli, s ponosom saopštio svoje otkriće, obezbedivši sebi prvenstvo? Otkriće bi, verovatno, bilo dostojno pozdravljeno, a onda bi monarsi poslali drugu ekspediciju, na čelu sa, recimo, Amerigom Vespučijem, koji bi onda i stigao do Amerike. I ko bi se onda i sećao da je Kolumbo došao do nekakvog otkrića sa kompasom? Doslovce niko. Ko bi pamtio da je Vespuči otkrio Ameriku? Doslovce svi.
<BR>&nbsp;&nbsp;&nbsp;&nbsp;&nbsp;Dakle: da li da se vratimo? Otkriće gravitacione korekcije, uveravam vas, upamtiće tek nekolicina kao beznačajan uzgredni efekat nadsvetlosnog putovanja. Međutim, posada sledeće ekspedicije koja će konačno stići do Susedne zvezde biće zapamćena kao prva koja je nadsvetlosnim letom stigla do jedne zvezde. Vas troje - čak i vi, Vu - bićete, eventualno, pominjani u fusnoti.
<BR>&nbsp;&nbsp;&nbsp;&nbsp;&nbsp;Mogli biste pomisliti da ćete, blagodareći ovom velikom Vuovom otkriću, baš vi biti ponovo poslati na sledeće putovanje. No, bojim se da neće biti tako. Vidite, Igor Koropatski, Upravnik Zemaljskog Istražnog Biroa, koji nas iščekuje nazad na Zemlji, zainteresovan je prevashodno za informacije o Susednoj zvezdi i njenom planetanom sistemu. On bi, verujte mi, eksplodirao kao Krakatit kada bi saznao da smo bili na pragu odredišta i da smo se odatle vratili. Pored toga, neminovno, kapetan, Vendelova bila bi prinuđena da izvesti kako je do povratka došlo zato što ste se vas troje pobunili, što je izuzetno ozbiljna optužba, čak i ako nismo na nekom jedrenjaku iz osamnaestog veka. Bojim se da ne samo da nećete biti na spisku za sledeće putovanje, nego da više očima nećete videti ni laboratoriju. Računajte s tim. Ono što ćete verovatno videti, bez obzira na vaše naučne zasluge, jeste samica. Nemojte potcenjivati bes nekoga kao što je Koropatski.
<BR>&nbsp;&nbsp;&nbsp;&nbsp;&nbsp;Bolje vam je, dakle, da razmislite. Napred, ka Susednoj zvezdi ili natrag na Zemlju?"
<BR>&nbsp;&nbsp;&nbsp;&nbsp;&nbsp;Zavladala je tišina. Izvesno vreme niko ništa nije rekao.
<BR>&nbsp;&nbsp;&nbsp;&nbsp;&nbsp;"Pa, onda", poče Vendelova hrapavim, oštrim glasom, "mislim da vam je Fišer prilično jasno predstavio situaciju. Ima li ko šta da doda?"
<BR>&nbsp;&nbsp;&nbsp;&nbsp;&nbsp;Blankoviceva se konačno oglasi tihim glasom. "U stvari, ja nisam ni bila sasvim sigurna. Mislim da treba da idemo dalje."
<BR>&nbsp;&nbsp;&nbsp;&nbsp;&nbsp;"I ja", progunđa Džarlou.
<BR>&nbsp;&nbsp;&nbsp;&nbsp;&nbsp;"A ti, Čao-Li?" upita Vendelova.
<BR>&nbsp;&nbsp;&nbsp;&nbsp;&nbsp;On sleže ramenima. "Neću protiv većine."
<BR>&nbsp;&nbsp;&nbsp;&nbsp;&nbsp;"Drago mi je da to čujem. Što se mene tiče, ovaj incident je već zaboravljen, bar što se tiče vlasti na Zemlji, ali bolje da se ne ponovi bilo šta slično, bilo šta što miriše na pobunu."
<BR>
<BR>&nbsp;&nbsp;&nbsp;&nbsp;&nbsp;78.
<BR>&nbsp;&nbsp;&nbsp;&nbsp;&nbsp;"Nadam se da ti ne smeta što sam se umešao", upita Fišer kada su se vratili u svoje prostorije. "Plašio sam se da ćeš prasnuti bez ikakvog učinka."
<BR>&nbsp;&nbsp;&nbsp;&nbsp;&nbsp;"Ne, bilo je savršeno. Nikada se ne bih setila te analogije sa Kolumbom. Hvala ti, Krajle." Ona uze njegovu ruku i snažno je stisnu.
<BR>&nbsp;&nbsp;&nbsp;&nbsp;&nbsp;"Morao sam da na neki način ostavim traga na ovom brodu", objasni on smešeći se.
<BR>&nbsp;&nbsp;&nbsp;&nbsp;&nbsp;"Bogami, dobro si se potvrdio. I ne mogu ti opisati koliko mi se smučilo Vuovo ponašanje, neposredno pošto sam ti govorila koliko mi je drago zbog njegovog uspeha i priznanja koja ga za to čekaju. Osećala sam se toliko dostojanstveno što sam spremna da podelimo zasluge, zbog etike naučnog istraživanja koja nam omogučava da svako dobije zasluženi deo slave, a onda ti on, lepo, stavi svoj lični ponos iznad važnosti misije."
<BR>&nbsp;&nbsp;&nbsp;&nbsp;&nbsp;"Svi smo mi ljudi, Tesa."
<BR>&nbsp;&nbsp;&nbsp;&nbsp;&nbsp;"Znam. Iako Vu izvesno ima tamne mrlje na svojoj etici, to ne umanjuje njegovu naučničku oštroumnost."
<BR>&nbsp;&nbsp;&nbsp;&nbsp;&nbsp;"Bojim se, međutim, da su moji argumenti proistekli pre iz privatnih pobuda nego iz, da tako kažem, dušebrižništva za opšte dobro. Ja želim da stignem do Susedne zvezde iz razloga koji nemaju nikakve veze sa ovom misijom."
<BR>&nbsp;&nbsp;&nbsp;&nbsp;&nbsp;"Znam, ali i dalje sam ti zahvalna." Fišera pomalo zateče to što su joj oči bile pune suza, koje je žmirkanjem pokušavala da otkloni.
<BR>&nbsp;&nbsp;&nbsp;&nbsp;&nbsp;On je poljubi.
<BR>
<BR>&nbsp;&nbsp;&nbsp;&nbsp;&nbsp;79.
<BR>&nbsp;&nbsp;&nbsp;&nbsp;&nbsp;Bila je to tek zvezda, nedovoljno sjajna da bi se na bilo koji način isticala. Zapravo, Krajl Fišer bi je i izgubio iz vida da na ekranu nije stajala posred kompjutersko-grafičke mreže, uokvirena koncentričnim krugovima.
<BR>&nbsp;&nbsp;&nbsp;&nbsp;&nbsp;"U stvari, jedva da izgleda kao zvezda, zar ne?" oglasi se Fišer, lica koje je gotovo uvek, kada nije bio nasmejan, poprimalo uobičajeni zlovoljni izraz.
<BR>&nbsp;&nbsp;&nbsp;&nbsp;&nbsp;Meri Blankovic, koja je bila jedina s njim na osmatračnici, odvrati: "Pa da, Krajle, ali ipak jeste zvezda."
<BR>&nbsp;&nbsp;&nbsp;&nbsp;&nbsp;"Mislim, izgleda tako - slabašno. A tako smo joj blizu."
<BR>&nbsp;&nbsp;&nbsp;&nbsp;&nbsp;"Blizu ili ne, zavisi kako posmatraš. Još smo udaljeni od nje jednu desetinu svetlosne godine, što baš i nije tako malo. Kapetan je, jednostavno, oprezan. Ja bih privela Nadsveslosnog znatno bliže. Volela bih, zapravo, da smo već znatno bliže. Jedva čekam."
<BR>&nbsp;&nbsp;&nbsp;&nbsp;&nbsp;"Pre ovog poslednjeg skoka, Meri, bila si rešila da ideš kući."
<BR>&nbsp;&nbsp;&nbsp;&nbsp;&nbsp;"Pa, ne sasvim. Nagovorili su me na to - ona dvojica. Shvatila sam, naravno, kakva sam budala ispala, posle onog tvog malog govora. Stvarno sam bila ubeđena da će nas ponovo poslati ovamo, kada se vratimo, ali ti si nam uistinu razjasnio situaciju. Oh, a sada tako žudim da upotrebim ND."
<BR>&nbsp;&nbsp;&nbsp;&nbsp;&nbsp;Fišer je znao šta je ND. Neuronski detektor, naravno. I sam je osećao uzbuđenje. Otkriti inteligenciju bilo bi neuporedivo značajnije od otkrića bilo kakvih metala, stenja, leda ili isparenja na koje bi mogli naići.
<BR>&nbsp;&nbsp;&nbsp;&nbsp;&nbsp;"Možeš li da nešto razabereš, na ovoj udaljenosti?" upita on oklevajući.
<BR>&nbsp;&nbsp;&nbsp;&nbsp;&nbsp;Ona odmahnu glavom. "Ne, morali bismo da budemo znatno bliže. No, ne možemo nastaviti sa sporim približavanjem. Na to bi nam otišla puna godina dana. Kada kapetan bude zadovoljna sa onim što odavde možemo doznati o Susednoj zvezdi, preduzećemo novi skok. Očekujem da ćemo se najviše kroz dva dana naći na samo dve astronomske jedinice od Susedne zvezde i onda ću početi da vršim osmatranja i da budem od neke koristi. Ovako se osećam kao suvišan teret."
<BR>&nbsp;&nbsp;&nbsp;&nbsp;&nbsp;"Da", odvrati suvo Fišer. "Znam."
<BR>&nbsp;&nbsp;&nbsp;&nbsp;&nbsp;Izraz nelagodnosti prelete preko lica Blankoviceve. "Žao mi je, Krajle. Nisam mislila na tebe."
<BR>&nbsp;&nbsp;&nbsp;&nbsp;&nbsp;"Mogla si, slobodno, da imaš i mene u vidu. Može se ispostaviti da ne budem ni od kakve koristi, ma koliko se približili Susednoj zvezdi."
<BR>&nbsp;&nbsp;&nbsp;&nbsp;&nbsp;"Bićeš od koristi ukoliko otkrijemo prisustvo inteligentnih bića. Razgovaraćeš s njima. Ti si Rotorijanac i to je baš ono što nam je potrebno."
<BR>&nbsp;&nbsp;&nbsp;&nbsp;&nbsp;Fišer se mračno nasmeši. "Da, Rotorijanac, ali s kratkim stažom."
<BR>&nbsp;&nbsp;&nbsp;&nbsp;&nbsp;"Ali, sasvim dovoljnim, zar ne?"
<BR>&nbsp;&nbsp;&nbsp;&nbsp;&nbsp;"Videćemo." On namerno promeni temu. "Jesi li sigurna da će neuronski detektor raditi bez problema?"
<BR>&nbsp;&nbsp;&nbsp;&nbsp;&nbsp;"Potpuno sam sigurna. Možemo utvrditi prisutnost bilo koje Naseobine na orbiti samo putem njenog pleksonskog zračenja."
<BR>&nbsp;&nbsp;&nbsp;&nbsp;&nbsp;"Šta su pleksoni, Meri?"
<BR>&nbsp;&nbsp;&nbsp;&nbsp;&nbsp;"Ah, naziv sam ja smislila. Reč je o fotonski kompleksnim osobenostima mozgova sisara. Mogli bismo na primer, ako nismo suviše daleko, detektovati konje. Veći broj ljudskih mozgova, međutim, možemo otkriti i na astronomskim razdaljinama."
<BR>&nbsp;&nbsp;&nbsp;&nbsp;&nbsp;"A otkud ti pade na pamet 'pleksoni'?"
<BR>&nbsp;&nbsp;&nbsp;&nbsp;&nbsp;"Od 'kompleksno'. Jednog dana, videćeš, radiće na pleksonima ne samo da bi otkrili prisustvo života, već i da bi istraživali složene funkcije mozga. I to sam smislila, zvaće se 'pleksopsihologija'. Ili, možda, 'pleksoneuronika'."
<BR>&nbsp;&nbsp;&nbsp;&nbsp;&nbsp;"Misliš da su nazivi toliko bitni?" upita Fišer.
<BR>&nbsp;&nbsp;&nbsp;&nbsp;&nbsp;"Naravno, jer ti daju mogućnost da se precizno izražavaš. Ne moraš, na primer reći 'područje nauke koje se bavi tim i tim'. Kažeš, lepo, 'pleksoneuronika' - i ceo te svet razume. To je prečica. Manje ti opterećuje mozak i oslobađa ga za druge stvari. Pored toga..." Ona zastade, oklevajući.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;Reči su joj užurbano navirale sa usana. "Ako smislim naziv i on bude opšte usvojen, dobiću svoju fusnotu u istoriji nauke. Na primer, pisaće ovako: 'Termin plekson predložila je Merili Odžina Blankovic 2237. godine prilikom pionirskog leta broda Nadsvetlosni.' Pošto je sva prilika da me neće pominjati u bilo kom drugom kontekstu, zadovoljiću se i time."
<BR>&nbsp;&nbsp;&nbsp;&nbsp;&nbsp;"A šta, Meri, ako budeš registrovala pleksone, a ispostavi se da tamo nema ljudskih bića?" upita Fišer.
<BR>&nbsp;&nbsp;&nbsp;&nbsp;&nbsp;"Misliš, ako otkrijemo strane oblike života? Bilo bi to još uzbudljivije nego ustanoviti prisutnost ljudskih bića. Međutim, mali su izgledi za to. Neprestano se suočavamo sa razočaranjima. Mislili smo da će na Mesecu, Marsu, Kalistu i Titanu biti bar primitivnih oblika života. Ali nikad ništa. Ljudi su razmišljali o svim mogućim, čak i zastrašujućim oblicima života - o živim galaksijama, živim oblacima prašine, životu na površini neutronske zvezde, i o takvim stvarima. Međutim, nemamo dokaza za bilo šta od toga. Ne, ako otkrijem bilo šta, biće to ljudi. Ubeđena sam."
<BR>&nbsp;&nbsp;&nbsp;&nbsp;&nbsp;"Ne bi li se moglo dogoditi da, zapravo, registruješ pleksone koje emitujemo nas petero, sa ovog broda? Zar to ne bi prigušilo sve drugo što se nalazi milionima kilometara oko nas?"
<BR>&nbsp;&nbsp;&nbsp;&nbsp;&nbsp;"Da, Krajle, to bi moglo zapetljati stvari. Moramo tako podesiti ND da eliminiše nas petoro, a to se mora učiniti veoma precizno. Ukoliko i malo 'procurimo' potpuno će biti prigušeno sve što bismo drugde otkrili. Jednog dana, Krajle, automatski neuronski detektori biće upućeni kroz hipersvemir, zalazeći na sva moguća mesta, u potrazi za pleksonima. Neće biti ljudskih bića u njihovoj blizini usled čega će biti bar za nekoliko redova veličine osetljiviji nego sada, kada se mi motamo oko instrumenata. Ustanovićemo mesta gde postoje inteligentni oblici života mnogo pre no što i samo tamo odemo."
<BR>&nbsp;&nbsp;&nbsp;&nbsp;&nbsp;Pojavi se Čao-Li. Pogledavši Fišera sa blagim izrazom gađenja, on ravnodušno upita: "Kako je Susedna zvezda?"
<BR>&nbsp;&nbsp;&nbsp;&nbsp;&nbsp;"Ne izgleda naročito sa ove udaljenosti", odgovori Blankoviceva.
<BR>&nbsp;&nbsp;&nbsp;&nbsp;&nbsp;"Pa, verovatno ćemo sutra-prekosutra načiniti još jedan skok, a onda ćemo videti."
<BR>&nbsp;&nbsp;&nbsp;&nbsp;&nbsp;"Biće uzbudljivo, zar ne?" upita Blankoviceva.
<BR>&nbsp;&nbsp;&nbsp;&nbsp;&nbsp;"Biće - ako pronađemo Rotorijance", odgovori Vu, a onda, bacivši brz pogled na Fišera, dodade: "Ali, da li ćemo ih pronaći?"
<BR>&nbsp;&nbsp;&nbsp;&nbsp;&nbsp;Ako je pitanje i bilo upućeno Fišeru, on nije odgovorio. Samo ga je bezizražajno gledao.
<BR>&nbsp;&nbsp;&nbsp;&nbsp;&nbsp;Hoćemo li, zbilja? - pomisli on.
<BR>&nbsp;&nbsp;&nbsp;&nbsp;&nbsp;Dugo čekanje bližilo se kraju.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
