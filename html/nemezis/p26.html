<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DETEKTOR
<P>&nbsp;&nbsp;&nbsp;&nbsp;&nbsp;52.
<BR>&nbsp;&nbsp;&nbsp;&nbsp;&nbsp;Klajv Fišer proučavao je Nadsvetlosnog uz ukočeni izraz lica. Bilo je to prvi put da ga vidi, a samo jedan brz pogled na Tesu Vendel jasno mu je stavio do znanja da iza njenog osmeha jedino može stajati ponos srećnog vlasnika.
<BR>&nbsp;&nbsp;&nbsp;&nbsp;&nbsp;Nalazio se u jednoj velikoj pećini, zaštićen trostrukom mrežom obezbeđenja. Unaokolo su bila prisutna i ljudska bića, ali pretežan deo radne snage sačinjavali su brižljivo kompjuterizovani (nehumanoidni) roboti.
<BR>&nbsp;&nbsp;&nbsp;&nbsp;&nbsp;Fišer je imao prilike da vidi mnogo svemirskih brodova - mnoštvo različitih modela koji su se koristili za mnoštvo različitih svrha, ali još nikada nije sreo ništa slično Nadsvetlosnom - nikada još nije video nešto što je bilo tako odbojnog izgleda.
<BR>&nbsp;&nbsp;&nbsp;&nbsp;&nbsp;Da ga je slučajno video, ne znajući pri tom šta je posredi, moglo se dogoditi da uopšte ne pogodi da je to svemirski brod. Šta onda da kaže? Sa jedne strane, nije želeo da razljuti Vendelovu. Sa druge, pak, ona je očigledno čekala da čuje njegovo mišljenje i očigledno je bilo da očekuje reči pohvale.
<BR>&nbsp;&nbsp;&nbsp;&nbsp;&nbsp;I tako se on najzad oglasi pomalo prigušenim glasom: "Posredi je svojevrsna utvarna gracioznost - prilično nalik na osu."
<BR>&nbsp;&nbsp;&nbsp;&nbsp;&nbsp;Ovaj opis - "utvarna gracioznost" - izmami joj smešak, što Fišera navede na zaključak da je dobro odabrao. Ali onda ona dodade: "Šta hoćeš da kažeš time 'nalik na osu', Krajle?"
<BR>&nbsp;&nbsp;&nbsp;&nbsp;&nbsp;"Posredi je jedan insekt", odgovori Krajl. "Znam da nisi imala priliku da često srećeš insekte na Adeliji."
<BR>&nbsp;&nbsp;&nbsp;&nbsp;&nbsp;"Znamo za insekte", reče Vendelova. "Možda nemamo ovo zemaljsko haotično obilje..."
<BR>&nbsp;&nbsp;&nbsp;&nbsp;&nbsp;"Sva je prilika da nemate ose. U pitanju su insekti sa žaokom koji po obliku prilično liče na..." On pokaza prema Nadsvetlosnom. "One takođe imaju veliko ispupčenje napred, kao i pozadi, a između malu poveznu jedinicu."
<BR>&nbsp;&nbsp;&nbsp;&nbsp;&nbsp;"Stvarno?" Ona osmotri Nadsvetlosnog uz iskru novog interesovanja. "Nađi mi sliku ose kad stigneš. Bolje ću razumeti sklop broda u svetlosti tog insekta - odnosno, obrnuto."
<BR>&nbsp;&nbsp;&nbsp;&nbsp;&nbsp;"Odakle baš taj oblik", upita Fišer, "ako nije nadahnut izgledom ose?"
<BR>&nbsp;&nbsp;&nbsp;&nbsp;&nbsp;"Morali smo da pronađemo takav geometrijski oblik koji bi do krajnosti povećao izglede celog broda da se kreće kao nedeljiva jedinica. Hiperpolje ispoljava težnju da se cilindrično širi napred u beskonačnost, zapravo, i to mu valja dopustiti u izvesnoj meri. Sa druge strane, ne sme mu se sasvim dopustiti. U stvari, to je i nemoguće, tako da se mora sputati ovim ispupčenjima. Polje je smešteno unutar trupa: tu ga održava i optače snažno i naizmenično magnetno polje i... ali ti, zapravo, ne želiš da čuješ ovu priču do kraja, zar ne?"
<BR>&nbsp;&nbsp;&nbsp;&nbsp;&nbsp;"Mislim da ne želim više", uzvrati Fišer, blago se osmehujući. "Sasvim sam dovoljno čuo. Ali budući da mi je konačno dopušteno da ga vidim..."
<BR>&nbsp;&nbsp;&nbsp;&nbsp;&nbsp;"Ne budi preosetljiv, molim te", reče Vendelova, obujmivši ga oko struka. "Bio si upućen onoliko koliko je trebalo. Postojali su trenuci kada ni mene nikako nisu trpeli u blizini. Neprekidno su gunđali, pretpostavljam, zbog sumnjivog Naseljivača koji stalno nešto njuška unaokolo; sto puta su poželeli da ja nisam bila ta koja je izumela hiperpolje, kako bi me lako mogli izbaciti napolje. No, stvari su se u međuvremenu poboljšale do te mere da sam uspela čak da uredim da ti dođeš i vidiš brod. Uostalom, jednom ćeš se i sam naći na njemu, a želela sam da ti pružim priliku da mu se malo diviš." Zastala je za trenutak, a zatim dodala. "Kao i meni, uostalom."
<BR>&nbsp;&nbsp;&nbsp;&nbsp;&nbsp;On joj uputi pogled i reče: "Znaš da se tebi divim, Tesa, bez ikakve potrebe za nečim ovakvim." Zatim joj obavi ruku oko ramena.
<BR>&nbsp;&nbsp;&nbsp;&nbsp;&nbsp;"Postajem sve starija, Klajve", reče ona. "Proces starenja naprosto neće da se zaustavi. A tako sam silno zadovoljna tobom. Zajedno smo već sedam godina, skoro osam, a ja odavno nisam osetila stari poriv da oprobam i druge muškarce."
<BR>&nbsp;&nbsp;&nbsp;&nbsp;&nbsp;"Je li to tragedija?" upita Fišer. "Možda je stvar naprosto u tome što te je projekat potpuno zaokupio. Sada kada je brod okončan, verovatno će ti se javiti osećanje nesputanosti i ponovo ćeš imati obilje vremena za lov."
<BR>&nbsp;&nbsp;&nbsp;&nbsp;&nbsp;"Neće. Nemam više taj poriv. Naprosto ga nemam. Ali kako stoji s tobom? Znam da sam te povremeno zanemarivala."
<BR>&nbsp;&nbsp;&nbsp;&nbsp;&nbsp;"Sve je u redu. Kada me zanemaruješ zbog posla, to mi odgovara. Želim taj brod isto koliko i ti, draga, a jedna od noćnih mora koja me prati jeste da ćemo ti i ja, kada on jednom konačno bude spreman, biti prestari da se ukrcamo na njega." On se ponovo osmehnu, ovoga puta sasvim skrušeno. "Kada razmišljaš o starenju, Tesa, nemoj smetnuti s uma da ni ja više nisam mladić. Od pedesete me dele nepune dve godine. Ali ima jedno pitanje koje bih voleo da ti postavim, premda se ustežem, bojeći se razočarenja. No, ipak ću ga postaviti."
<BR>&nbsp;&nbsp;&nbsp;&nbsp;&nbsp;"Samo napred."
<BR>&nbsp;&nbsp;&nbsp;&nbsp;&nbsp;"Sredila si da dođem da vidim brod, da stupim u ovo najsvetije od svih mesta. Imam utisak da Koropatski to ne bi dopustio da projekat nije gotovo završen. Podjednako je paranoičan kada je u pitanju bezbednost kao i Tanajama."
<BR>&nbsp;&nbsp;&nbsp;&nbsp;&nbsp;"Da, što se tiče hiperpolja, brod je spreman."
<BR>&nbsp;&nbsp;&nbsp;&nbsp;&nbsp;"Da li je već leteo?"
<BR>&nbsp;&nbsp;&nbsp;&nbsp;&nbsp;"Još nije. Postoje poslovi koje još treba obaviti, ali oni nemaju veze sa hiperpoljem."
<BR>&nbsp;&nbsp;&nbsp;&nbsp;&nbsp;"Pretpostavljam da će biti probnih letova."
<BR>&nbsp;&nbsp;&nbsp;&nbsp;&nbsp;"Sa posadom - razume se. Nema načina da se to obavi bez posade i da se pouzdano ustanovi da su svi sistemi za održanje života operativni. U ovom pogledu čak ni životinje ne bi bile dovoljne."
<BR>&nbsp;&nbsp;&nbsp;&nbsp;&nbsp;"Ko će biti upućen na probni let?"
<BR>&nbsp;&nbsp;&nbsp;&nbsp;&nbsp;"Dobrovoljci odabrani među kandidatima za potonju misiju."
<BR>&nbsp;&nbsp;&nbsp;&nbsp;&nbsp;"A ti?"
<BR>&nbsp;&nbsp;&nbsp;&nbsp;&nbsp;"Jedino ja neću biti dobrovoljac. Ja moram poći. Ne mogu se pouzdati ni u koga drugog da donosi odluke u slučaju opasnosti."
<BR>&nbsp;&nbsp;&nbsp;&nbsp;&nbsp;"Onda ću i ja poći?" upita Krajl.
<BR>&nbsp;&nbsp;&nbsp;&nbsp;&nbsp;"Ne, ti nećeš."
<BR>&nbsp;&nbsp;&nbsp;&nbsp;&nbsp;Fišerovo lice iznenada se smrači i na njemu se pojavi senka ljutnje. "Dogovor je bio..."
<BR>&nbsp;&nbsp;&nbsp;&nbsp;&nbsp;"To ne važi za probne letove, Krajle."
<BR>&nbsp;&nbsp;&nbsp;&nbsp;&nbsp;"Kada će se oni okončati?"
<BR>&nbsp;&nbsp;&nbsp;&nbsp;&nbsp;"Teško je reći. Zavisi od toga sa kakvim se poteškoćama suočimo. Ako sve teče glatko, onda dva ili tri leta mogu biti dovoljna. U pitanju je nekoliko meseci."
<BR>&nbsp;&nbsp;&nbsp;&nbsp;&nbsp;"Kada je predviđen prvi probni let?"
<BR>&nbsp;&nbsp;&nbsp;&nbsp;&nbsp;"Ne znam to, Krajle. Još radimo na brodu."
<BR>&nbsp;&nbsp;&nbsp;&nbsp;&nbsp;"Kazala si da je spreman."
<BR>&nbsp;&nbsp;&nbsp;&nbsp;&nbsp;"Da, kada je posredi hiperpolje. Ali sada postavljamo neuronske detektore."
<BR>&nbsp;&nbsp;&nbsp;&nbsp;&nbsp;"Šta je to? Nisam čuo da ih ranije pominješ."
<BR>&nbsp;&nbsp;&nbsp;&nbsp;&nbsp;Vendelova nije odmah odgovorila. Osvrnula se oko sebe, utihlo i zamišljeno, a onda rekla: "Privlačimo pažnju, Krajle, a čini mi se da ovde ima ljudi koje tvoje prisusto čini nervoznim. Hajdemo kući."
<BR>&nbsp;&nbsp;&nbsp;&nbsp;&nbsp;Fišer se nije micao. "Mislim da odbijaš da razgovara o tome sa mnom. Iako mi je to od životne važnosti."
<BR>&nbsp;&nbsp;&nbsp;&nbsp;&nbsp;"Razgovaraćemo o tome - kod kuće."
<BR>
<BR>&nbsp;&nbsp;&nbsp;&nbsp;&nbsp;53.
<BR>&nbsp;&nbsp;&nbsp;&nbsp;&nbsp;Krajl Fišer bio je nemiran, dok je bes ključao u njemu. Odbio je da sedne, već je stajao, nadnet nad Tesu Vendel, koja je slegla ramenima i sela na beli modulirani kauč, zagledavši se potom u njega, nabranih veđa.
<BR>&nbsp;&nbsp;&nbsp;&nbsp;&nbsp;"Zašto si ljut, Krajle?"
<BR>&nbsp;&nbsp;&nbsp;&nbsp;&nbsp;Fišerove usne su podrhtavale. On ih stisnu i stade da okleva pre no što će odgovoriti, kao da nagoni sebe da pukim mišićnim naporom ostane miran.
<BR>&nbsp;&nbsp;&nbsp;&nbsp;&nbsp;"Kada jednom posada bude sastavljena bez mene", reče on najzad, "stvar će biti gotova. Ja više nikada neću ući u kombinaciju. Od početka mora biti jasno da sam ja na brodu svaki put sve dok ne stignemo do Susedne zvezde - i do Rotora. Ne želim da budem izostavljen."
<BR>&nbsp;&nbsp;&nbsp;&nbsp;&nbsp;"Zašto brzopleto zaključuješ?" upita Vendelova. "Nećeš biti izostavljen u ključnom trenutku. Brod još uopšte nije spreman da pođe."
<BR>&nbsp;&nbsp;&nbsp;&nbsp;&nbsp;"Kazala si da je brod spreman", reče Fišer. "Kakvi su to neuronski detektori o kojima si iznenada počela da govoriš? To je naprava koja treba da me ućutka, da mi odvrati pažnju, a onda da brod odleti pre no što ja shvatim da nisam na njemu. To im je glavna namena. A ti si ta koja stoji iza nje."
<BR>&nbsp;&nbsp;&nbsp;&nbsp;&nbsp;"Krajle, sišao si s uma. Neuronski detektor je moja zamisao, moja želja, ja sam insistirala na tome." Ona se upilji u njega, netremice, očekujući da vidi kako će na to reagovati.
<BR>&nbsp;&nbsp;&nbsp;&nbsp;&nbsp;"Tvoja zmisao!" prasnu on. "Ali..."
<BR>&nbsp;&nbsp;&nbsp;&nbsp;&nbsp;Ona ispruži ruku da bi ga ućutkala. "Posredi je nešto na čemu smo radili uporedo sa radom na brodu. Reč je o nečemu što ne spada u moju struku, ali zato sam nemilosrdno nagonila neurofizičare da posao obave na vreme. A razlog? Upravo to što želim da budeš na onom brodu kada krene ka Susednoj zvezdi. Zar ne shvataš?"
<BR>&nbsp;&nbsp;&nbsp;&nbsp;&nbsp;On odmahnu glavom.
<BR>&nbsp;&nbsp;&nbsp;&nbsp;&nbsp;"Razmisli malo, Krajle. Sve bi ti već bilo jasno da nisi obnevideo od besa bez ikakvog razloga. Stvar je sasvim jednostavna. U pitanju je 'neuronski detektor'. On registruje nervne aktivnosti na daljinu. Složene nervne aktivnosti. Ukratko, otkriva prisustvo inteligencije."
<BR>&nbsp;&nbsp;&nbsp;&nbsp;&nbsp;Fišer se zablenu u nju. "Misliš na ono što lekari koriste u bolnicama?"
<BR>&nbsp;&nbsp;&nbsp;&nbsp;&nbsp;"Svakako. To je rutinski instrument u medicini i psihologiji kojim se rano otkrivaju mentalni poremećaji - ali na razdaljini od jednog metra. Meni je, međutim, to potrebno na astronomskim udaljenostima. Nije u pitanju ništa novo. Reč je o staroj napravi koja ima značajno povećan domet. Krajle, ako je Marlena živa, ona će se nalaziti na Naseobini, na Rotoru. Rotor će biti tamo negde, kružeći oko zvezde. Rekla sam ti da ga neće biti lako uočiti. Ako ga brzo ne nađemo, zar možemo biti sigurni da uopšte nije tamo - a ne da nam nekako nije promakao, kao što bi nam promaklo ostrvo u okeanu ili asteroid u svemiru? Treba li da nastavimo sa traganjem tokom narednih meseci, ili godina, kako bismo se na kraju uverili da nam nije promakao, da ipak nije tamo?"
<BR>&nbsp;&nbsp;&nbsp;&nbsp;&nbsp;"A neuronski detektor..."
<BR>&nbsp;&nbsp;&nbsp;&nbsp;&nbsp;"On će nam pronaći Rotor."
<BR>&nbsp;&nbsp;&nbsp;&nbsp;&nbsp;"Zar njime neće biti podjednako teško..."
<BR>&nbsp;&nbsp;&nbsp;&nbsp;&nbsp;"Ne, neće. Vaseljena kipti od svetlosnih i radio-talasa, kao i svih vrsta zračenja, tako da bismo tu morali da razlučujemo jedan izvor od hiljada drugih, ili od miliona drugih. To je, doduše, moguće, ali nije lako i zahteva vremena. No, sasvim je lako razabrati elektromagnetsko zračenje koje stoji u vezi sa neuronima u složenom međuodnosu. Sasvim je neverovatno da može postojati još jedan takav izvor osim Rotora - odnosno, ako i postoji, onda bi to značilo da je Rotor sazdao još jednu Naseobinu. Tako stoje stvari. Ja se, kao što vidiš, podjednako kao i ti upirem da pronađem tvoju kćer. A zašto bih sve ovo činila da nemam nameru da te povedem sa nama naprvi let? Bićeš i ti na njemu."
<BR>&nbsp;&nbsp;&nbsp;&nbsp;&nbsp;Fišer je izgledao pometen. "I uspela si da izmeniš ceo projekat u tom smislu?"
<BR>&nbsp;&nbsp;&nbsp;&nbsp;&nbsp;"Moć koju imam u okviru projekta nije mala, Krajle. Ima, međutim, još nešto. Ovo što ću ti reći vrlo je poverljivo; zato i nismo mogli da razgovaramo kraj broda."
<BR>&nbsp;&nbsp;&nbsp;&nbsp;&nbsp;"Oh? Šta je posredi?"
<BR>&nbsp;&nbsp;&nbsp;&nbsp;&nbsp;"Krajle", poče Vendelova sa prizvukom blagosti u glasu. "Nalaziš mi se u mislima češće no što možeš da pretpostaviš. Ni ne slutiš koliko se upirem da te poštedim razočarenja. Šta ako ipak ne pronađemo ništa kod Susedne zvezde? Šta ako nam pregled neba neopozivo kaže da nigde u blizini nema nikakvih živih inteligentnih oblika života? Da li tada da se odmah vratimo nazad i izvestimo da nismo pronašli ni traga od Rotora? Ne mrgodi se, molim te. Nisam rekla da će neuspeh u registrovanju inteligencije u blizi Susedne zvezde nužno značiti da Rotor i njegovi žitelji nisu preživeli."
<BR>&nbsp;&nbsp;&nbsp;&nbsp;&nbsp;"Ali šta drugo može da znači?"
<BR>&nbsp;&nbsp;&nbsp;&nbsp;&nbsp;"Možda je stvar u tome što su bili krajnje nezadovoljni prilikama oko Susedne zvezde, pa su odlučili da produže dalje. Takođe je moguće da su se zadržali samo onoliko koliko im je bilo potrebno da se opskrbe sirovinama iz eventualnih asteroida, koje bi im bile potrebne za izgradnju novih konstrukcija i kao gorivo za mikrofuzione motore, da bi potom nastavili putovanje."
<BR>&nbsp;&nbsp;&nbsp;&nbsp;&nbsp;"Ako je to posredi, kako onda možemo da doznamo kuda su se uputili?"
<BR>&nbsp;&nbsp;&nbsp;&nbsp;&nbsp;"Nema ih već skoro četrnaest godina. Pomoću hiperpogona u stanju su da putuju samo brzinom svetlosti. Ako su stigli do neke zvezde i smestili se u njenom susedstvu, ta zvezda mora da se nalazi na udaljenosti od četrnaest svetlosnih godina oko nas. A u lopti tog prečnika nema mnogo zvezda. Nadsvetlosnom brzinom možemo ih sve posetiti, a pomoću neuronskog detektora lako ćemo ustanoviti da li se pokraj bilo koje od njih nalazi Rotor."
<BR>&nbsp;&nbsp;&nbsp;&nbsp;&nbsp;"Šta, međutim, ako se u tom trenutku budu kretali kroz svemir? Kako ćemo ih onda otkriti?"
<BR>&nbsp;&nbsp;&nbsp;&nbsp;&nbsp;"Nikako, ali bar ćemo nešto malo povećati izglede ako ispitamo desetak zvezda za šest meseci pomoću neuronskog detektora, umesto da isto vreme provedemo u uzaludnom traganju oko jedne zvezde. A ako ne uspemo - a moramo se suočiti sa činjenicom da je i to moguće - bar ćemo se vratiti sa obiljem podataka o desetak različitih zvezda, među kojima će biti beli patuljci, plavo-bele tople zvezde, zvezde solarnog tipa, bliske binarne zvezde i tako dalje. Teško da će nam se za života ukazati prilika za još jedno ovakvo putovanje, pa zašto ga onda dobro ne iskoristiti i ući u istoriju na velika vrata, dragi moj Krajle?"
<BR>&nbsp;&nbsp;&nbsp;&nbsp;&nbsp;"Mislim da si u pravu, Tesa", uzvrati Krajl zamišljeno. "Pročešljati desetak zvezda i ne pronaći ništa nije baš prijatno, ali bilo bi znatno gore istražiti susedstvo samo jedne zvezde i vratiti se sa pomišlju da se Rotor možda nalazi negde drugde dokle smo mogli stići, ali nam je za to nedostajalo vreme."
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Pokušaću to da upamtim", uzvrati Krajl tužno.
<BR>&nbsp;&nbsp;&nbsp;&nbsp;&nbsp;"Još jedna stvar", reče Vendelova. "Neuronski detektor može da registruje inteligenciju i nezemaljskog porekla. A i to bi bilo veoma dragoceno."
<BR>&nbsp;&nbsp;&nbsp;&nbsp;&nbsp;Fišer je pogleda zbunjeno. "Ali to je malo verovatno, zar ne?"
<BR>&nbsp;&nbsp;&nbsp;&nbsp;&nbsp;"Sasvim neverovatno, ali ako se ipak dogodi, tim će stvar biti dragocenija. Naročito ako je nađemo u lopti prečnika od četrnaest svetlosnih godina oko Zemlje. Ništa u Vaseljeni ne može biti toliko zanimljivo kao drugi inteligentni oblik života - ni toliko opasno. To bismo svakako voleli da doznamo."
<BR>&nbsp;&nbsp;&nbsp;&nbsp;&nbsp;"Kakvi su izgledi da je uopšte otkrijemo, ako ta inteligencija nije zemaljskog porekla?" upita Fišer. "Neuronski detektori podešeni su samo za ljudsku inteligenciju. Meni izgleda da čak ne bismo bili u stanju ni da ustanovimo da je neki uistinu neobičan oblik života uopšte živ, a kamoli još inteligentan."
<BR>&nbsp;&nbsp;&nbsp;&nbsp;&nbsp;"Možda ne bismo mogli da prepoznamo život", odvrati Vendelova, "ali nam, smatram, nikako ne može promaći inteligencija, a mi i tragamo za njom, a ne za životom. Ma koliko neobična i neprepoznatljiva mogla da bude inteligencija, ona mora da bude složenog ustrojstva, veoma složenog ustrojstva - bar u onoj meri u kojoj je to ljudski mozak. Štaviše, ona će morati da funkcioniše posredstvom elektromagnetskih međudejstava. Gravitaciono privlačenje je odveć slabo; jaka i slaba nuklearna međudejstva takođe su kratkodometna. A što se tiče ovog novog hiperpolja na kome se zasniva nadsvetlosni let, ono ne postoji u prirodi koliko nam je poznato, već se može javiti jedino onda ako iza njegovog nastanka stoji inteligencija.
<BR>&nbsp;&nbsp;&nbsp;&nbsp;&nbsp;Neuronski detektor kadar je da otkrije veoma složeno elektromagnetsko polje koje bi predstavljalo znamenje inteligencije, bez obzira na njen oblik ili vrstu hemije na kojoj se zasniva. Što se neinteligentnog života tiče, krajnje je neverovatno da bi on bio opasan po jednu tehnološku civilizaciju kakva je naša - premda bi bilo koji tuđinski oblik života, čak i na nivou virusa, bio zanimljiv."
<BR>&nbsp;&nbsp;&nbsp;&nbsp;&nbsp;"A zašto se to sve mora držati u tajnosti?"
<BR>&nbsp;&nbsp;&nbsp;&nbsp;&nbsp;"Zato što podozrevam - u stvari, znam - da će Globalni Kongres hteti da se što brže vratimo kako bi bili sigurni da je projekat uspešno obavljen i kako bi mogli da otpočnu sa građenjem boljih modela nadsvetlosnih letelica na osnovu našeg iskustva sa ovim prototipom. Sa druge strane, meni će se, ukoliko sve bude u redu, svakako više dopasti da malo razgledam Vaseljenu, bez obzira na njihovo nestrpljenje. Ne kažem da ću tako zasigurno postupiti, ali želim da ta mogućnost bude otvorena. Ako budu doznali da to planiram - čak i da samo pomišljam na to - pretpostavljam da bi pokušali da pronađu drugu posadu za koju bi smatrali da će biti poslušnija."
<BR>&nbsp;&nbsp;&nbsp;&nbsp;&nbsp;Fišer se slabašno osmehnu.
<BR>&nbsp;&nbsp;&nbsp;&nbsp;&nbsp;"Šta je bilo, Krajle?" upita Vendelova. "Pretpostavimo da ne bude ni traga od Rotora i njegovih žitelja. Da li ćeš onda naprosto poželeti da se razočarano vratiš na Zemlju? Vaseljena ti se nalazi na dohvat ruke, a ti odustaješ."
<BR>&nbsp;&nbsp;&nbsp;&nbsp;&nbsp;"Ne. Samo razmišljam o tome koliko će biti potrebno da se postave detektori, kao i ostale stvarčice koje ti još mogu pasti na pamet. Kroz nešto malo više od dve godine biće mi već pedeseta. A u tim godinama agenti koji rade za Ured obično bivaju povučeni da rade kancelarijske poslove na Zemlji i više se ne šalju u svemirske misije."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Još samo dve godine i ja više neću biti kandidat za taj let. Kazaće mi da sam prestar, pa mi tako ni Vaseljena više neće biti nadohvat ruke."
<BR>&nbsp;&nbsp;&nbsp;&nbsp;&nbsp;"Gluposti! Dopustiće meni da pođem, a ja sam upravo prevalila pedesetu."
<BR>&nbsp;&nbsp;&nbsp;&nbsp;&nbsp;"Ti si poseban slučaj. Taj brod je tvoj."
<BR>&nbsp;&nbsp;&nbsp;&nbsp;&nbsp;"I ti si poseban slučaj, budući da ću ja insistirati na tebi. Osim toga, oni neće lako naći kvalifikovane ljude da pođu na Nadsvetlosnom. Sve što budemo mogli da učinimo oko toga biće da tražimo dobrovoljce. I to će uistinu morati biti dobrovoljci; ne smemo rizikovati da se brod nađe u rukama nevoljnih i zaplašenih ljudi koji su regrutovani za ovu misiju."
<BR>&nbsp;&nbsp;&nbsp;&nbsp;&nbsp;"Ali zašto ne bi bilo dobrovoljaca?"
<BR>&nbsp;&nbsp;&nbsp;&nbsp;&nbsp;"Zato što ste u pitanju vi, Zemljani, dobri moj Krajle, a gotovo svakom Zemljaninu svemir je oličenje samog užasa. Hipersvemir je još veći užas, tako da će se zbog toga dodatno ustezati. Uz tebe i mene biće potrebno još troje dobrovoljaca i tvrdim ti da ćemo imati poteškoća da ih pronađemo. Razgovarala sam sa mnogima i sve što do sada imam jesu dva kandidata sa poluobećanjem: Čao-Li Vu i Henri Jarlov. Još nema trećeg. A čak ako bi se, protivno svim očekivanja, naprasno pojavilo i svih deset kandidata, nikako se neće dogoditi da tebe izostave zbog nekog od njih, budući da ću ja insistirati da ti pođeš sa mnom kao moj ambasador kod Rotorijanaca - ako se za tim ukaže potreba. A ako ni to ne bude dovoljno, obećavam ti da će se brod otisnuti pre no što napuniš pedesetu.
<BR>&nbsp;&nbsp;&nbsp;&nbsp;&nbsp;Fišer se konačno osmehnu uz pravo olakšanje i reče: "Teso, volim te. Znaš, stvarno te volim."
<BR>&nbsp;&nbsp;&nbsp;&nbsp;&nbsp;"Ne", uzvrati ona, "ne znam da me stvarno voliš, naročito ne kada to kažeš tim tonom, kao da te je to priznanje i samog iznenadilo. Veoma je čudno, Krajle, ali tokom svih ovih skoro osam godina koliko se poznajemo, koliko živimo zajedno i koliko vodimo ljubav, to mi još nikada nisi kazao."
<BR>&nbsp;&nbsp;&nbsp;&nbsp;&nbsp;"Nisam?"
<BR>&nbsp;&nbsp;&nbsp;&nbsp;&nbsp;"Veruj mi, pomno pazim šta govoriš. A znaš li šta je još čudno? Ni ja nikada nisam rekla da volim tebe, ali te volim. Stvari nisu od početka išle u tom pravcu. Šta misliš, šta se dogodilo sa nama?"
<BR>&nbsp;&nbsp;&nbsp;&nbsp;&nbsp;A onda jedno drugom uputiše stidljiv osmeh, kao da se pitaju šta im tim povodom valja činiti.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
