<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DOKAZ
<P>&nbsp;&nbsp;&nbsp;&nbsp;&nbsp;42.
<BR>&nbsp;&nbsp;&nbsp;&nbsp;&nbsp;Katimoro Tanajama je, zahvaljujući svojoj poslovičnoj istrajnosti, odživeo još tu jednu godinu koju su mu dali i beše već podobro ušao i u drugu - pre no što je njegova duga bitka bila konačno završena. Kada je stigao i taj čas, bojno polje je napustio bez reči, ili znakova - tako da se desilo da su instrumenti registrovali smrt pre no što je to primetio bilo ko od posmatrača.
<BR>&nbsp;&nbsp;&nbsp;&nbsp;&nbsp;To je neznatno uskomešalo zbivanja na Zemlji, dok su Naseobine ostale sasvim spokojne, jer Starac je sve činio daleko od očiju javnosti, što ga je samo činilo još snažnijim. Njegovu moć poznavali su samo oni koji su s njim, prirodom posla, bili u najneposrednijem dodiru, dok su oni koji su najviše zavisili od njegove snage i političkog umeća doživeli Tanajamin odlazak kao silno olakšanje.
<BR>&nbsp;&nbsp;&nbsp;&nbsp;&nbsp;Vesti su vrlo brzo stigle i do Tese Vendel, putem specijalnog kanala koji je povezivao njene privatne odaje sa svetskom prestonicom. Bez obzira na to što je događaj očekivan već mesecima, šok nije izostao.
<BR>&nbsp;&nbsp;&nbsp;&nbsp;&nbsp;I šta će se sada desiti? Ko će naslediti Tanajamu i kakve će promene uslediti? Dugo je već razmišljala o tome, ali kao da je to pitanje tek sada postalo smisleno. Očigledno je bilo da, uprkos svemu, Vendelova (pa i ostali koji su radili na projektu) u stvari nisu verovali da Starac zbilja može umreti.
<BR>&nbsp;&nbsp;&nbsp;&nbsp;&nbsp;Otišla je Fišeru da nađe utehu i savet. Bilo joj je, kao razumnoj ženi, jasno da njena, sada već očito sredovečna figura (za manje od dva meseca napuniće pedeset) nije ono što Fišera drži u blizini. Njemu su bile tek četrdeset tri godine, ali ni on više nije bio u prvom cvetu mladosti; međutim, pošto je posredi bio muškarac, to nije bilo baš toliko očito. Ipak, još se držao uz nju i ona je mogla da i dalje uverava samu sebe kako je ona ta koja ga, figurativno, drži uza sebe - naročito u onim situacijama kada je to doslovno bio slučaj.
<BR>&nbsp;&nbsp;&nbsp;&nbsp;&nbsp;"Šta ćemo sada?" upitala ga je.
<BR>&nbsp;&nbsp;&nbsp;&nbsp;&nbsp;"Pa, nije to ništa neočekivano, Tesa", uzvrati on. "Očekivali smo da će se to desiti mnogo ranije."
<BR>&nbsp;&nbsp;&nbsp;&nbsp;&nbsp;"Da, ali, evo, sada se konačno desilo. Upravo je njegova zaslepljujuća odlučnost pokretala ceo projekat. Šta će sada biti?"
<BR>&nbsp;&nbsp;&nbsp;&nbsp;&nbsp;"Dok je bio živ, jedva si čekala da umre. Sada si zabrinuta. Mislim da nemaš razloga da budeš zabrinuta. Projekat će se nastaviti. Nešto što je već toliko uznapredovalo sada ima svoj sopstveni život i ne može tek tako biti zaustavljeno."
<BR>&nbsp;&nbsp;&nbsp;&nbsp;&nbsp;"Jesi li ikada pokušao, Krajle, da izračunaš koliko je to sve do sada koštalo? Na položaj upravnika će doći novi čovek i vlada će verovatno odabrati nekoga koga će lako moći da drži na uzdi. Neće biti nekog novog Tanajame pred kojim će svi drhtati - bar ne u bližoj budućnosti. Potom će malo zaviriti u naš budžet, a pošto više nema Tanajamine moćne šape da ga skriva, lako će ustanoviti da smo duboko u crvenom i odmah će doći do kresanja."
<BR>&nbsp;&nbsp;&nbsp;&nbsp;&nbsp;"Kako mogu to da učine? Već su potrošili čitavo bogatstvo. Sada ne mogu da stanu, jer ne bi imali čime da pravdaju dosadašnji utrošak. To bi onda zbilja bio potpuni fijasko."
<BR>&nbsp;&nbsp;&nbsp;&nbsp;&nbsp;"Pa, krivicu uvek mogu da svale na mrtvog čoveka. Reći će da je bio ludak, egomanijak, rob svoje opsesije - što je sve sasvim tačno do određenog stepena - ali oni, koji do sada nisu bili odgovorni ni za šta od svega toga, mogu da Zemlji povrate razum i napuste projekat koji planeta sebi, jednostavno, ne može da priušti."
<BR>&nbsp;&nbsp;&nbsp;&nbsp;&nbsp;Fišer se nasmeši. "Tesa, ljubavi moja, tvoja sposobnost uviđanja tananih političkih međuodnosa sasvim je dobra za jednog genijalnog stručnjaka za hipersvemir. Ali Upravnik Ureda je - teorijski, ali i u očima javnosti - zapravo samo naimenovani službenik ograničenih ovlašćenja, potpuno pod kontrolom Generalnog Predsednika i Globalne Vlade. Ti navodno moćni zvaničnici, koji bivaju izabrani za ta mesta, ne mogu javno priznati da je njima vladao Tanajama i da ih je saterivao u mišje rupe, ne dozvoljavajući im ni da se nakašlju bez njegovog odobrenja. Pokazali bi se kao kukavice i nesposobni slabići i našli bi se u opasnosti da izgube stečene položaje prilikom narednih izbora. Oni, jednostavno, moraju da nastave sa projektom. Možda će, jedino, biti određenih 'kozmetičkih' zahvata."
<BR>&nbsp;&nbsp;&nbsp;&nbsp;&nbsp;"Kako možeš biti tako siguran?" prošapta Vendelova.
<BR>&nbsp;&nbsp;&nbsp;&nbsp;&nbsp;"Samo zahvaljujući dugom iskustvu u posmatranju zvaničnika koji podležu izbornom postupku, Tesa. Osim toga, ako obustavimo projekat, onda time samo pozivamo sve Naseobine da nastave gde smo mi stali - i da se uskoro otisnu u duboki svemir i ostave nas, kao što je to učinio i Rotor."
<BR>&nbsp;&nbsp;&nbsp;&nbsp;&nbsp;"Oh! A kako bi one to učinile?"
<BR>&nbsp;&nbsp;&nbsp;&nbsp;&nbsp;"Budući da već vladaju hiperpogonom, zar ti ne izgleda da je napredak do nadsvetlosnih brzina neizbežan?"
<BR>&nbsp;&nbsp;&nbsp;&nbsp;&nbsp;Vendelova ga sarkastično pogleda. "Krajle, ljubavi moja, tvoje viđenje hiperspecijalnosti sasvim je primereno jednom prvoklasnom uhodi. Da li zbilja to misliš, o mom radu? Da je on neizbežni naredni korak posle hiperpogona? Nije li ti prošlo kroz glavu da je hiperpogon prirodna posledica relativističkog načina razmišljanja? A ono nikako ne dozvoljava kretanje brže od svetlosti. Da bi se prešlo na nadsvetlosne brzine neophodan je istinski skok napred kako u načinu razmišljanja, tako i u praksi. A takav skok se ne događa prirodno, što sam ja i objasnila raznim ljudima iz vlade. Žalili su se na sporost napredovanja i na troškove, a ja sam morala da objašnjavam teškoće s kojima se susrećem. Oni će se sada toga setiti i neće se libiti da projekat zaustave u ovoj fazi. Ne mogu ih sada bičem terati da jure napred i početi naprasno da im pričam da nam preti opasnost da budemo preduhitreni."
<BR>&nbsp;&nbsp;&nbsp;&nbsp;&nbsp;Fišer zatrese glavom. "Razume se da im to možeš reći. I poverovaće ti, jer je to istina. Lako nas mogu preduhitriti."
<BR>&nbsp;&nbsp;&nbsp;&nbsp;&nbsp;"Slušaš li ti šta ti uopšte govorim?"
<BR>&nbsp;&nbsp;&nbsp;&nbsp;&nbsp;"Naravno. Ali preskačeš jednu stvar: dozvoli prvoklasnoj uhodi malo zdravorazumnog razmišljanja."
<BR>&nbsp;&nbsp;&nbsp;&nbsp;&nbsp;"O čemu to govoriš?"
<BR>&nbsp;&nbsp;&nbsp;&nbsp;&nbsp;"Ogroman korak između hiperpogona i nadsvetlosnog leta postoji isključivo ako počinješ iz početka, kao što si ti učinila. Naseobine, međutim, ne počinju iz početka. Ti ozbiljno misliš da one nemaju predstavu o tome šta se dešava u Hipergradu? Misliš da smo ja i moje kolege jedine uhode u Sunčevom sistemu? Naseobine imaju svoje uhode koje rade podjednako prilježno i delotvorno kao i mi. Na primer, skoro istog trenutka kada si kročila na Zemlju Naseobine su to znale."
<BR>&nbsp;&nbsp;&nbsp;&nbsp;&nbsp;"Pa šta ako su znale?"
<BR>&nbsp;&nbsp;&nbsp;&nbsp;&nbsp;"Evo šta. Misliš li da oni nemaju kompjutere koji će im reći da si pisala i objavljivala radove na ovom polju? Zar misliš da ih nisu krajnje pomno pročitali i da nisu otkrili da je tvoje glavno stanovište to da su snadsvetlosne brzine teorijski moguće?"
<BR>&nbsp;&nbsp;&nbsp;&nbsp;&nbsp;Vendelova se ugrize za usnu. "Pa..."
<BR>&nbsp;&nbsp;&nbsp;&nbsp;&nbsp;"Da, razmisli malo o tome. Kada si na papir stavljala svoje misli o nadsvetlosnoj brzini, bile su to još samo spekulacije. Sem tebe niko više nije smatrao da je to moguće. Štaviše, niko to nije uzimao ozbiljno. Ali ti onda dolaziš na Zemlju i ostaješ ovde. Iznenada nestaješ sa vidika i ne vraćaš se na Adeliju. Oni možda ne znaju sve pojedinosti onoga što radiš, jer je tajnost ovog projekta bila onolika stroga kolikom ju je Tanajamina paranoja mogla učiniti. Ipak, puka činjenica da si ti nestala dovoljno je rečita i s obzirom na ono što si objavljivala, ne može biti ni najmanje sumnje u pogledu toga šta sada radiš.
<BR>&nbsp;&nbsp;&nbsp;&nbsp;&nbsp;"Hipergrad", nastavi on, "jednostavno ne može ostati u potpunoj tajnosti. Neverovatne sume novca uložene u projekat negde moraju ostaviti trag. Svaka Naseobina skuplja za sebe mrvice podataka koje će, eventualno, kasnije, upotpuniti u mozaik znanja. Svaka mrvica će im davati novi zamajac - i omogućiti im da uznapreduju mnogo brže nego što si ti bila u stanju. Ako prestanemo da trčimo, možemo, i bićemo, pretečeni u trci. Ta misao će novu garnituru održati podjednako uspaljenom u vezi s projektom kao što je bio i Tanajama. Sve što ti pričam vrlo je verovatno."
<BR>&nbsp;&nbsp;&nbsp;&nbsp;&nbsp;Vendelova nije odgovarala i Fišer ju je pažljivo posmatrao.
<BR>&nbsp;&nbsp;&nbsp;&nbsp;&nbsp;"U pravu si, uhodo draga", reče ona napokon. "Bojim se da je moja greška u tome što sam te nepromišljeno smatrala pre za ljubavnika nego za savetnika."
<BR>&nbsp;&nbsp;&nbsp;&nbsp;&nbsp;"Zašto bi se te dve stvari neopozivo isključivale?" upita Fišer.
<BR>&nbsp;&nbsp;&nbsp;&nbsp;&nbsp;"Doduše", nastavi Vendelova, "dobro znam da i ti sam imaš svoje pobude u svemu ovome."
<BR>&nbsp;&nbsp;&nbsp;&nbsp;&nbsp;"Kakve to veze ima", upita Fišer, "čak i da je tako, ukoliko nam pobude idu ruku pod ruku?"
<BR>
<BR>&nbsp;&nbsp;&nbsp;&nbsp;&nbsp;43.
<BR>&nbsp;&nbsp;&nbsp;&nbsp;&nbsp;Konačno je stigla delegacija kongresmena, zajedno sa Igorom Koropatskim, novim Upravnikom Zemaljskog Istražnog Biroa. On je već godinama bio na nešto nižim položajima u Uredu, te stoga Tesi Vendel nije bio potpuno nepoznat.
<BR>&nbsp;&nbsp;&nbsp;&nbsp;&nbsp;Bio je to miran čovek, sa glatkom sedom kosom koja se proređivala, prilično baburastim nosom, prijatne, izdeljene brade. Čovek je delovao punačko i dobrodušno. Bio je, očigledno, sposoban, no nedostajala mu je Tanajamina gotovo bolesna istrajnost. Što se, prihvatili to ljudi ili ne, moglo videti iz aviona.
<BR>&nbsp;&nbsp;&nbsp;&nbsp;&nbsp;Kongresmeni, naravno, behu s njim, kao da žele da pokažu da je naslednik njihovo vlasništvo i pod njihovom kontrolom. Mora biti da su se nadali da će tako i ostati. Tanajama je bio dugotrajna i gorka lekcija.
<BR>&nbsp;&nbsp;&nbsp;&nbsp;&nbsp;Niko nije predlagao da se projekat obustavi. Štaviše, više se govorilo o njegovom mogućem ubrzavanju. Oprezna primedba Vendelove da postoji mogućnost da Naseobine preteknu Zemlju ili da joj budu za petama, bila je primljena bez komentara, kao nešto što je samo po sebi očigledno.
<BR>&nbsp;&nbsp;&nbsp;&nbsp;&nbsp;Koropatski, koji beše odabran da govori i da uzme punu odgovornost za sve, reče: "Dr. Vendel, ne tražim od vas da me vodite u dugu, formalnu šetnju po Hipergradu. Već sam boravio ovde i trenutno mi je važnije da provedem izvesno vreme vršeći reorganizaciju Ureda. Ne želim da izrazim bilo kakvo nepoštovanje prema svom prethodniku, ali kad god jedno ovako važno administrativno telo pređe u nadležnost druge osobe to zahteva prilično reorganizovanja, naročito ako je prethodnik svoju dužnost obavljao tokom niza godina. A ni ja nisam, po prirodi, čovek koji pati od formalnosti. Hajde da, stoga, govorimo sasvim slobodno i neuštogljeno. Ja prvenstveno želim da vam postavim neka pitanja, na koja se nadam da ćete mi odgovoriti na način koji će mi biti razumljiv uprkos mom skromnom poznavanju nauke."
<BR>&nbsp;&nbsp;&nbsp;&nbsp;&nbsp;Vendelova klimnu glavom. "Trudiću se da budem što jasnija, Upravniče."
<BR>&nbsp;&nbsp;&nbsp;&nbsp;&nbsp;"Odlično. Kada očekujete da ćete imati svemirski brod koji će moći da putuje nadsvetlosnom brzinom?"
<BR>&nbsp;&nbsp;&nbsp;&nbsp;&nbsp;"Morate imati u vidu, Upravniče, da je to pitanje na koje se nikako ne može sa sigurnošću odgovoriti. Ostavljeni smo na milost i nemilost nepredvidljivim teškoćama i nezgodama."
<BR>&nbsp;&nbsp;&nbsp;&nbsp;&nbsp;"Hajde da uzmemo u obzir samo razumne teškoće i da izuzmemo nezgode."
<BR>&nbsp;&nbsp;&nbsp;&nbsp;&nbsp;"U tom slučaju, pošto smo završili sa teorijom i pošto nam ostaje inženjering, bićemo zadovoljni, recimo, ako brod izgradimo za tri godine."
<BR>&nbsp;&nbsp;&nbsp;&nbsp;&nbsp;"Drugim rečima, bićete spremni 2236."
<BR>&nbsp;&nbsp;&nbsp;&nbsp;&nbsp;"Sigurno ne pre toga."
<BR>&nbsp;&nbsp;&nbsp;&nbsp;&nbsp;"Koliko će osoba brod moći da primi?"
<BR>&nbsp;&nbsp;&nbsp;&nbsp;&nbsp;"Pet do sedam, možda."
<BR>&nbsp;&nbsp;&nbsp;&nbsp;&nbsp;"Koliki će mu biti domet?"
<BR>&nbsp;&nbsp;&nbsp;&nbsp;&nbsp;"Koliko god to budemo želeli, Upravniče. To je prednost nadsvetlosnih brzina. S obzirom na to da ćemo se kretati kroz hipersvemir, gde poznati zakoni fizike ne mogu da se primenjuju, pa čak ni zakon o očuvanju energije, stajaće nas potpuno isto da li putujemo hiljadu svetlosnih godina ili samo jednu."
<BR>&nbsp;&nbsp;&nbsp;&nbsp;&nbsp;Upravnik se nemirno promeškolji. "Nisam fizičar, ali teško mi je da prihvatim postojanje neke sredine bez ograničenja. Verovatno ima stvari koje niste u stanju da učinite?"
<BR>&nbsp;&nbsp;&nbsp;&nbsp;&nbsp;"Naravno da ima ograničenja. Da bismo prelazili u hipersvemir i izlazili iz njega, potrebni su nam vakuum i gravitacioni intenzitet ispod određene tačke. Kako budemo sticali iskustvo, nesumnjivo ćemo nailaziti na nova ograničenja koja ćemo moći da bliže odredimo tek pri probnim letovima, a to može prouzrokovati daljnja zakašnjenja."
<BR>&nbsp;&nbsp;&nbsp;&nbsp;&nbsp;"Kada jednom budete imali brod, gde nameravate da ga uputite na prvi let?"
<BR>&nbsp;&nbsp;&nbsp;&nbsp;&nbsp;"Opreznost nam nalaže da se u prvom letu ne otisnemo dalje od planete Pluton, na primer, ali to, po mom mišljenju, neće biti ništa drugo do gubitak vremena. Kada jednom budemo vladali tehnologijom koja će nam omogućiti da stignemo do zvezda, bojim se da će iskušenje da posetimo jednu od njih biti jače od svega."
<BR>&nbsp;&nbsp;&nbsp;&nbsp;&nbsp;"Recimo, zvezdu-suseda?"
<BR>&nbsp;&nbsp;&nbsp;&nbsp;&nbsp;"To bi bio logičan zaključak. Prethodni Upravnik, Tanajama, imao je upravo to u vidu. Ali moram da podvučem da postoje i druge zvezde koje su znatno zanimljivije. Sirijus je samo četiri puta udaljeniji, a poseta njemu dala bi nam mogućnost da proučavamo zvezdu belog patuljka - izbliza."
<BR>&nbsp;&nbsp;&nbsp;&nbsp;&nbsp;"Doktorko Vendel, mislim da bi zvezda-sused morala biti naš prvi cilj - iako ne nužno iz Tanajaminih razloga. Pretpostavimo da otputujemo na neku drugu zvezdu - bilo koju - i vratimo se nazad. Kako biste uverljivo dokazali da smo zbilja bili u susedstvu neke druge zvezde?"
<BR>&nbsp;&nbsp;&nbsp;&nbsp;&nbsp;"Dokazati?" Vendelova beše zatečena. "Ne razumem vas."
<BR>&nbsp;&nbsp;&nbsp;&nbsp;&nbsp;"Mislim, kako biste se odbranili od optužbi da je vaš let bio lažan?"
<BR>&nbsp;&nbsp;&nbsp;&nbsp;&nbsp;"Lažan?" Vendelova ljutito skoči na noge. "To je uvreda!"
<BR>&nbsp;&nbsp;&nbsp;&nbsp;&nbsp;Koropatski odjednom zagrme: "Sedite, doktorko Vendel. Niko vas ni za šta ne optužuje. Pokušavam da predvidim jednu situaciju i da se odbranim od mogućih neugodnosti. Čovečanstvo se otisnulo u svemir pre gotovo tri veka. To nije sasvim zaboravljena epizoda iz istorije i deo sveta iz koga ja potičem pamti je naročito dobro. Kada su lansirane prve sonde, u tim ranim, maglovitim danima Zemljinih istraživanja kosmosa, bilo je onih koji su sve što su te sonde emitovale i slale proglašavali za laž i obmanu. Prve fotografije Mesečeve površine takođe su proglašene za laž. Čak i prve slike Zemlje, snimljene iz svemira, bejahu proglašene za obmanu od strane onih koji su verovali da je Zemlja ravna. E, sada, ako Zemlja tvrdi da vlada nadsvetlosnim letom, možemo utrčati u istu nevolju."
<BR>&nbsp;&nbsp;&nbsp;&nbsp;&nbsp;"Zašto, Upravniče? Zašto bi iko pomislio da bismo lagali oko jedne takve stvari?"
<BR>&nbsp;&nbsp;&nbsp;&nbsp;&nbsp;"Draga moja doktorko, naivni ste. Tokom čitava tri veka, Albert Ajnštajn smatran je za poluboga koji je izmislio kosmologiju. Ljudi su odrastali, kroz pokolenja, uz saznanje da brzine veće od svetlosne nisu moguće. I niko se toga neće tako lako odreći. Čak i načelo uzročnosti - a ne postoji ništa temeljnije od toga da uzrok prethodi posledici - naoko je dovedeno u pitanje. To je jedna stvar.
<BR>&nbsp;&nbsp;&nbsp;&nbsp;&nbsp;Druga stvar, doktorko Vendel, jeste to da bi Naseobine mogle smatrati da je politički korisno uveravati svoje žitelje, kao i Zemljane, da je sve to čista laž. To će nas pomesti, uvući nas u polemike, učiniće da izgubimo dragoceno vreme, a njima pružiti šansu da nas dostignu. Pitam vas, stoga: ima li kakvog jednostavnog dokaza koji bi pokazao da je svaki let koji budemo preduzimali onaj pravi, istinski?"
<BR>&nbsp;&nbsp;&nbsp;&nbsp;&nbsp;Vendelova ledeno odgovori. "Upravniče, možemo dozvoliti naučnicima da pažljivo pregledaju naš brod po povratku. Možemo objasniti tehniku koju koristimo..."
<BR>&nbsp;&nbsp;&nbsp;&nbsp;&nbsp;"Ne, ne, ne. Nemojte dalje. To bi uverilo samo naučnike vašeg formata."
<BR>&nbsp;&nbsp;&nbsp;&nbsp;&nbsp;"Dobro, onda, kada se budemo vratili, raspolagaćemo fotografijama neba. Položaj obližnjih zvezda biće unekoliko promenjen, posmatran odande. Na osnovu te promene relativnog položaja biće moguće tačno izračunati gde smo se nalazili u odnosu na Sunce."
<BR>&nbsp;&nbsp;&nbsp;&nbsp;&nbsp;"To opet važi samo za naučnike. Potpuno neupotrebljivo kada je u pitanju laik."
<BR>&nbsp;&nbsp;&nbsp;&nbsp;&nbsp;"Imaćemo snimke izbliza bilo koje zvezde koju posetimo. Ona će se u svakom pogledu veoma razlikovati od Sunca."
<BR>&nbsp;&nbsp;&nbsp;&nbsp;&nbsp;"Ali te stvari gledate svaki dan na holoviziji, kad god su na programu one trivijalne emisije o međuzvezdanim putovanjima. To bi izgledalo bukvalno kao novi nastavak serije Kapetan Galaksija."
<BR>&nbsp;&nbsp;&nbsp;&nbsp;&nbsp;"U tom slučaju", procedi Vendelova, "ne znam ni za kakav način. Ako ljudi ne žele da poveruju, onda ih ništa neće uveriti. Bojim se da je to objektivan problem sa kojim se vi morate uhvatiti ukoštac, Upravniče. Ja sam samo naučnik."
<BR>&nbsp;&nbsp;&nbsp;&nbsp;&nbsp;"U redu, u redu, doktorko Vendel. Samo polako. Kada se Kolumbo prvi put vratio sa prekookeanskog putovanja pre sedam i po vekova, niko ga nije optuživao za obmanu. Zašto? Jer je sa sobom doveo domoroce sa novih obala koje je otkrio."
<BR>&nbsp;&nbsp;&nbsp;&nbsp;&nbsp;"Odlično. No, sasvim su mali izgledi da naiđemo na svet koji sadrži život, kao i da donesemo natrag uzorke."
<BR>&nbsp;&nbsp;&nbsp;&nbsp;&nbsp;"Možda i nije tako. Za Rotor se, kao što znate, veruje da je svojom Daljinskom sondom otkrio zvezdu-suseda, a neposredno potom ta Naseobina je napustila Sunčev sistem. Pošto se nikada nisu vratili, nije isključeno da su se otisnuli put zvezde-suseda i da su, zapravo, još tamo."
<BR>&nbsp;&nbsp;&nbsp;&nbsp;&nbsp;"U to je verovao i Upravnik Tanajama. Kako god bilo, taj njihov put, uz pomoć hiperpogona, morao je trajati više od dve godine. Sasvim je moguće da, usled nezgode, podbacivanja nauke ili psiholoških problema, Rotor nikada nije stigao na svoje odredište. To što se nikada nisu vratili moglo bi se i tako protumačiti."
<BR>&nbsp;&nbsp;&nbsp;&nbsp;&nbsp;"Bez obzira na to", bio je uporan Koropatski, "možda su još tamo."
<BR>&nbsp;&nbsp;&nbsp;&nbsp;&nbsp;"Čak i da su tamo stigli, verovatno su, zbog nedostatka kakvog pogodnog, nastanjivog sveta, jednostavno ušli na orbitu oko zvezde. Tu, u izolaciji, psihološko opterećenje koje ih nije zaustavilo tokom putovanja konačno ih je sustiglo, tako da nije isključeno da se sada na orbiti oko zvezde nalazi samo mrtva Naseobina."
<BR>&nbsp;&nbsp;&nbsp;&nbsp;&nbsp;"Onda, uviđate zašto zvezda-sused mora biti naš cilj. Kada jednom budemo tamo, lako ćemo ustanoviti da li je Rotor na tom mestu, mrtav ili živ. U svakom slučaju, nazad na Zemlju moramo poneti nešto što je bez daljnjeg poreklom sa Rotora. Onda će svima biti lakše da veruju da smo se otisnuli do zvezde i vratili nazad." On se široko osmehnu. "Čak bih i ja poverovao u to, i eto vam odgovora na pitanje kako dokazati svetu da smo ovladali nadsvetlosnim putovanjem. To je, dakle, vaša misija i nema nikakvih bojazni u pogledu toga da Zemlja neće nastaviti da vam obezbeđuje novac, resurse i radnu snagu koji su vam potrebni."
<BR>&nbsp;&nbsp;&nbsp;&nbsp;&nbsp;Tokom večere nisu više potezane tehničke strane projekta; no, Koropatski se posle nje u jednom trenutku nagnuo ka Vendelovoj i rekao joj najprijateljskijim mogućim tonom, ali i sa upadljivim ledenim prizvukom: "U svakom slučaju, ne gubite iz vida da na raspolaganju imate tri godine. Najviše tri godine."
<BR>
<BR>&nbsp;&nbsp;&nbsp;&nbsp;&nbsp;44.
<BR>&nbsp;&nbsp;&nbsp;&nbsp;&nbsp;"Znači, moj lukavi manevar nije uopšte bio potreban", reče Krajl Fišer uz prizvuk žaljenja.
<BR>&nbsp;&nbsp;&nbsp;&nbsp;&nbsp;"Ne. Bili su rešeni da nastave s projektom i bez pretnje da će ih neko preteći u tome. Jedino što ih brine, a što, izgleda, nikada nije brinulo Tanajamu, jeste moguće suočavanje sa javnošću koja smatra da je sve to obmana. Ja mislim da je Tanajama jednostavno želeo da uništi Rotor. Kada bi jednom to bilo učinjeno, što se njega tiče, svi su do ludila mogli da urlaju 'prevara, prevara'."
<BR>&nbsp;&nbsp;&nbsp;&nbsp;&nbsp;"Ne bi se to dogodilo. On bi tražio da se brod vrati nazad, s nečim što bi njega uverilo da je Rotor uništen. To bi onda bio dokaz i za svet, zar ne? Kakav je taj tip, taj novi Upravnik?"
<BR>&nbsp;&nbsp;&nbsp;&nbsp;&nbsp;"Sušta suprotnost Tanajami. Deluje ljubazno, skoro izvinjavajuće. Ipak, imam utisak da će se Globalni Kongres namučiti s njim gotovo isto kao i sa Tanajamom. Samo treba da uđe u štos."
<BR>&nbsp;&nbsp;&nbsp;&nbsp;&nbsp;"Iz onoga što si mi ispričala uviđam da je mnogo razložniji nego Tanajama."
<BR>&nbsp;&nbsp;&nbsp;&nbsp;&nbsp;"Da. Ali još mi to ne izlazi iz glave - ta njegova opaska u vezi sa obmanom. Zamisli samo, praviti obmanu od svemirskih putovanja. To je verovatno ishod odsustva osećanja za svemir kod Zemljana. Potpunog odsustva. Stvar je u tome što imate ovaj beskrajni svet koji nikada ne napuštate, osim u mikroskopski malom broju slučajeva."
<BR>&nbsp;&nbsp;&nbsp;&nbsp;&nbsp;Fišer se nasmeši. "Pa, ja spadam u taj mikroskopski mali broj slučajeva. Štaviše, često sam se otiskivao sa Zemlje. A ti si sa Naseobine. Znači, nijedno od nas dvoje nije vezano za planetu."
<BR>&nbsp;&nbsp;&nbsp;&nbsp;&nbsp;"Sasvim tačno", odvrati Vendelova, uputivši mu iskošen pogled. "Ponekad mi se učini da zaboravljaš da sam sa Naseobine."
<BR>&nbsp;&nbsp;&nbsp;&nbsp;&nbsp;"Veruj, nikada to ne zaboravljam. Doduše, ne ponavljam u sebi 'Tesa je sa Naseobine! Tesa je sa Naseobine!' ali, dobro znam da jesi."
<BR>&nbsp;&nbsp;&nbsp;&nbsp;&nbsp;"A drugi, kad smo već kod toga?" Ona opisa rukom neki neodređeni krug. "Evo, tu je Hipergrad, neverovatno dobro obezbeđen, a zašto? Zbog Naseljenika. Cela stvar je u tome da se praktično ovlada nadsvetlosnim letom pre no što Naseljenici uopšte počnu da rade na tome. A ko je glavni tvorac projekta? Jedan Naseljenik."
<BR>&nbsp;&nbsp;&nbsp;&nbsp;&nbsp;"Je li to prvi put da o tome razmišljaš za ovih pet godina?"
<BR>&nbsp;&nbsp;&nbsp;&nbsp;&nbsp;"Ne, ali prođe mi kroz glavu s vremena na vreme. Ne razumem. Zar se ne plaše da mi sasvim veruju?"
<BR>&nbsp;&nbsp;&nbsp;&nbsp;&nbsp;Fišer se nasmeja. "Zapravo, ne. Pa ti si naučnik."
<BR>&nbsp;&nbsp;&nbsp;&nbsp;&nbsp;"Pa šta onda?"
<BR>&nbsp;&nbsp;&nbsp;&nbsp;&nbsp;"Naučnici se smatraju plaćenicima koji nisu odani nijednom društvu. Daj naučniku neki fascinirajući problem da rešava i snabdevaj ga svime što njemu ili njoj treba - i on ili ona neće uopšte mariti ko je finansijer. Budi poštena pa reci: briga tebe i za Zemlju, i za Adeliju, i za Naseobine - briga te za čovečanstvo, u krajnju ruku. Ti naprosto želiš da nadsvetlosni let prevedeš u stvarnost. Van toga te ništa drugo ne zanima."
<BR>&nbsp;&nbsp;&nbsp;&nbsp;&nbsp;Vendelova žustro odvrati: "To je stereotip. Ali ne uklapa se svaki naučnik u to. Ja se, na primer, ne uklapam."
<BR>&nbsp;&nbsp;&nbsp;&nbsp;&nbsp;"Siguran sam da je to jasno i njima, i stoga si, najverovatnije, pod neprestanom prismotrom. Neki od tvojih najbližih saradnika verovatno imaju i zadatak da te neprestano pažljivo posmatraju i da stalno izveštavaju vladu."
<BR>&nbsp;&nbsp;&nbsp;&nbsp;&nbsp;"Nadam se da ne misliš tu i na sebe."
<BR>&nbsp;&nbsp;&nbsp;&nbsp;&nbsp;"Nemoj mi reći da misliš da sam ti blizak samo zato što sam 'uhoda'."
<BR>&nbsp;&nbsp;&nbsp;&nbsp;&nbsp;"Pa, u stvari, javila mi se ta ideja - tu i tamo."
<BR>&nbsp;&nbsp;&nbsp;&nbsp;&nbsp;"Ali je se ne bavim time. Pretpostavljam da sam ti suviše blizak da bi mi mogli verovati. U stvari, mislim da i o meni podnose izveštaje, kao i da se pomno odmerava sve što radim. Dokle god si uz mene srećna..."
<BR>&nbsp;&nbsp;&nbsp;&nbsp;&nbsp;"Hladnokrvan si ti momak, Krajle. Kako možeš da nalaziš nešto smešno u ovome?"
<BR>&nbsp;&nbsp;&nbsp;&nbsp;&nbsp;"Nije ovde ništa smešno. Samo sam racionalan. Ako me se ikada zasitiš, izgubiću svoju funkciju. Jedna nezadovoljna Tesa može postati i beskorisna Tesa - i ja ću ubrzo biti uklonjen iz tvoje blizine, upraznivši mesto za svog naslednika. Uostalom, tvoje zadovoljstvo im znatno više znači od moga i ja uviđam da je to sasvim u redu. Uviđaš li moju realističnost?"
<BR>&nbsp;&nbsp;&nbsp;&nbsp;&nbsp;Blago ga je udarila po obrazu.
<BR>&nbsp;&nbsp;&nbsp;&nbsp;&nbsp;"Ne brini. Mislim da sam se suviše navikla na tebe da bih te se sada zasitila. U vrelini cveta mladosti, mogla sam da se zasitim mnogih muškaraca, ali sada..."
<BR>&nbsp;&nbsp;&nbsp;&nbsp;&nbsp;"Sada je to priličan napor, a? A i prevelik luksuz?"
<BR>&nbsp;&nbsp;&nbsp;&nbsp;&nbsp;"Ako hoćeš tako da gledaš na stvari. I ja mogu da budem zaljubljena - na svoj način."
<BR>&nbsp;&nbsp;&nbsp;&nbsp;&nbsp;"Razumem šta hoćeš da kažeš. Hladnokrvna ljubav može da bude spokojna. No, mislim da sada nije pravi trenutak da se to dokaže. Moraš najpre da malo prožvaćeš ovaj razgovor sa Koropatskim, kao i da izbaciš to otrovno osećanje o obmani iz svog sistema."
<BR>&nbsp;&nbsp;&nbsp;&nbsp;&nbsp;"Ah, preboleću to već i sama. Ali ima i nešto drugo. Rekla sam ti maločas da Zemljanima potpuno nedostaje osećaj za svemir."
<BR>&nbsp;&nbsp;&nbsp;&nbsp;&nbsp;"Da, sećam se."
<BR>&nbsp;&nbsp;&nbsp;&nbsp;&nbsp;"Pa, evo ti primer. Koropatski nema osećaj - nikakav - za nepojmljivu veličinu svemira. On priča o tome da se ode na zvezdu-suseda i da se potraži Rotor. Kako to da se izvede? S vremena na vreme, opazimo neki asteroid - koji iščezne pre no što uspemo da mu izračunamo orbitu. Znaš li koliko vremena treba da se on ponovo nađe, čak i sa svim tim modernim aparatima i instrumentima? Ponekad i godine. Svemir je ogroman, čak i u neposrednoj blizini neke zvezde, a Rotor je majušan."
<BR>&nbsp;&nbsp;&nbsp;&nbsp;&nbsp;"Da, ali ti svoj asteroid tražiš među hiljadama drugih. Rotor, s druge strane, jeste jedini objekat te vrste u blizini zvezde-suseda."
<BR>&nbsp;&nbsp;&nbsp;&nbsp;&nbsp;"Ko ti je to rekao? Čak i da zvezda-sused ne poseduje planetni sistem kakav očekujemo, suludo je očekivati da nema asteroidnu opnu oko sebe."
<BR>&nbsp;&nbsp;&nbsp;&nbsp;&nbsp;"Da, ali ta opna je mrtav kamen, kao i naši asteroidi. Rotor je, nasuprot tome, Naseobina koja živi i emitovaće širok opseg zračenja koji će se lako otkriti."
<BR>&nbsp;&nbsp;&nbsp;&nbsp;&nbsp;"Ako je Rotor živa Naseobina. Šta ako nije? Onda on postaje tek još jedan asteroid i njegovo pronalaženje je užasno težak zadatak. Možda ne bismo u tome uspeli u bilo kom razumnom razdoblju."
<BR>&nbsp;&nbsp;&nbsp;&nbsp;&nbsp;Fišer nije mogao da sakrije izraz očajanja na licu.
<BR>&nbsp;&nbsp;&nbsp;&nbsp;&nbsp;Vendelova ispusti prigušen zvuk i približi mu se, obavivši mu ruku oko ukočenog ramena. "Oh, dušo, shvati situaciju. Pomiri se s tom mogućnošću."
<BR>&nbsp;&nbsp;&nbsp;&nbsp;&nbsp;"Znam", reče Fišer slomljenim glasom. "Ali možda su živi. Zar to nije moguće?"
<BR>&nbsp;&nbsp;&nbsp;&nbsp;&nbsp;"Možda i jesu", odvrati Vendelova, ali sa prizvukom izveštačenosti u glasu. "Ako jesu, tim bolje za nas. Kao što si sam rekao, biće nam lakše da ih otkrijemo ako emituju radio-talase ma koje vrste. Štaviše..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Koropatski želi da sa svog prvog putovanja donesemo natrag nešto što će nedvosmisleno potvrditi da smo se susreli sa Rotorom, nešto što će biti neoboriv dokaz da smo se zbilja otisnuli u duboki svemir i vratili se nazad, prevalivši nekoliko svetlosnih godina za samo nekoliko meseci. A šta bismo mogli doneti nazad što bi bilo dovoljno ubedljivo? Da nađemo nekakav komad metala ili betona koji pluta svemirom. Ne, nije dovoljno autentično. Manje-više, bilo šta što donesemo sa Rotora možemo imati i ovde, na Zemlji. Komad metala koji se ne bi mogao identifikovati kao rotorijanski predstavlja nešto što smo sasvim mogli poneti sa sobom. Čak i ako pronađemo takav komad koji je osoben za Rotor - neki artefakt koji može postojati jedino na naseobini - to bi se i dalje hladno moglo smatrati obmanom.
<BR>&nbsp;&nbsp;&nbsp;&nbsp;&nbsp;S druge strane, ukoliko je Rotor i dalje operativna, živa Naseobina, možda bismo mogli ubediti nekog od Rotorijanaca da se vrati s nama. Rotorijanac može biti identifikovan kao takav - postoje dokumenta, otisci prstiju, retinalni otisci. Analize DNK. Možda će biti i ljudi po Naseobinama, ili čak na Zemlji, koji će moći da prepoznaju tog određenog Rotorijanca kojeg budemo poveli. Koropatski upravo to ima na umu. Rekao je da je Kolumbo, po povratku sa svog prvog putovanja, doveo sobom američke domoroce.
<BR>&nbsp;&nbsp;&nbsp;&nbsp;&nbsp;Naravno", nastavi Vendelova, uz uzdah, "postoji ograničenje u pogledu toga što ćemo doneti ili dovesti natrag na Zemlju. Jednog dana ćemo možda izgraditi brodove velike kao Naseobine, ali prvi prototip biće sasvim mali i vrlo primitivan, prema budućim merilima. Možda ćemo biti u mogućnosti da povedemo sa sobom jednog Rotorijanca - više od toga premašilo bi naše sposobnosti smeštaja, tako da ćemo morati da odaberemo onog pravog."
<BR>&nbsp;&nbsp;&nbsp;&nbsp;&nbsp;"Moju kćerku, Marlenu", reče Fišer.
<BR>&nbsp;&nbsp;&nbsp;&nbsp;&nbsp;"Možda ona neće hteti da pođe. Možemo povesti samo onoga ko svojom voljom želi da se vrati. Naravno, značajno je biti jedan među hiljadama, možda i među desetinama hiljada, ali, ako ona ne bude želela da pođe..."
<BR>&nbsp;&nbsp;&nbsp;&nbsp;&nbsp;"Marlena će hteti da se vrati. Daj mi samo da govorim s njom. Ubediću je, nekako."
<BR>&nbsp;&nbsp;&nbsp;&nbsp;&nbsp;"Možda to neće odobriti njena majka."
<BR>&nbsp;&nbsp;&nbsp;&nbsp;&nbsp;"I nju ću ubediti", reče Fišer sumorno, ali čvrsto. "Uspeću, nekako."
<BR>&nbsp;&nbsp;&nbsp;&nbsp;&nbsp;Vendelova ponovo uzdahnu. "Ne mogu da te pustim da živiš s takvim mislima, Krajle. Zar ne vidiš da ne možemo povesti sobom tvoju kćer, čak i ako ona pristane da pođe?"
<BR>&nbsp;&nbsp;&nbsp;&nbsp;&nbsp;"Zašto da ne? Zašto da ne?"
<BR>&nbsp;&nbsp;&nbsp;&nbsp;&nbsp;"Bilo joj je tek godinu dana kada je otišla. Ona se ne seća Sunčevog sistema. Niko je u Sunčevom sistemu ne bi mogao identifikovati. Teško da ćemo naći podatke o njoj, bilo gde u sistemu. Ne, to mora, u najmanju ruku, biti sredovečna osoba - i to neka od onih koje su, svojevremeno, putovale na druge Naseobine, odnosno, što je još bolje, na Zemlju."
<BR>&nbsp;&nbsp;&nbsp;&nbsp;&nbsp;Ona zastade, a onda, stisnuta grla, nastavi: "Tvoja bi žena mogla biti idealna. Nisi li mi jednom rekao da je studirala na Zemlji? O tome postoje podaci i ona će moći da bude identifikovana. Iako bih, da budem poštena, radije povela nekog drugog."
<BR>&nbsp;&nbsp;&nbsp;&nbsp;&nbsp;Fišer ne uzvrati ništa.
<BR>&nbsp;&nbsp;&nbsp;&nbsp;&nbsp;Vendelova, gotovo uplašena, primeti: "Žao mi je, Krajle. Nije baš onako kako bih volela da bude."
<BR>&nbsp;&nbsp;&nbsp;&nbsp;&nbsp;Fišer gorko odvrati: "Samo da je moja Marlena živa. Onda ćemo već videti šta nam je činiti."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
